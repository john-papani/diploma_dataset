      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΠΕΡΙΟΔΟΣ Α΄
      ΣΥΝΕΔΡΙΑΣΗ ΡΓ΄
      Πέμπτη 27 Ιανουαρίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του  Βουλευτή κ. Αχμέτ Ιλχάν  σελ.
      3. Ανακοινώνεται ότι τη συνεδρίαση παρακολουθούν μαθητές  από το 7ο Γυμνάσιο Καλλιθέας, το 2ο Τ.Ε.Ε. Σιβιτανίδειου και το Γ΄ Γυμνάσιο Αγρινίου., σελ.
      4. Επί του Κανονισμού σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση  αναφορών σελ.
      2. Απαντήσεις Υπουργών σε ερωτήσεις Βουλευτών σελ.
      3. Ανακοίνωση του δελτίου επικαίρων ερωτήσεων της Παρασκευής  28 Ιανουαρίου 2005., σελ.
      4. α) Προς τον Υπουργό Πολιτισμού σχετικά με τις περικοπές στις χρηματοδοτήσεις από το Υπουργείο Πολιτισμού στο Νομό Ηρακλείου.,  σελ.
      β) Προς τον Υπουργό Απασχόλησης και Κοινωνικής Προστασίας σχετικά με την καταβολή των δεδουλευμένων στους εργαζόμενους της εταιρείας εκδόσεων « Παρατηρητής» στη Θεσσαλονίκη, τη διασφάλιση των θέσεων εργασίας κλπ., σελ.
      γ) Προς τον Υπουργό Αγροτικής Ανάπτυξης και τροφίμων, σχετικά με την πληρωμή των παραγωγών βιομηχανικής τομάτας του Νομού Καρδίτσας.,  σελ.
      δ) Προς τον Υπουργό Εθνικής Άμυνας σχετικά με τη λειτουργία της Ελληνικής Βιομηχανίας Όπλων.,  σελ.
      ε) Προς τον Υπουργό Μεταφορών και Επικοινωνιών, σχετικά με τη βελτίωση των αστικών συγκοινωνιών στην περιοχή Ζοφριάς Άνω Λιοσίων.,  σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής της πρότασης νόμου του Υπουργείου Μεταφορών και Επικοινωνιών: «Ίδρυση και Λειτουργία Εμπορευματικών Κέντρων και άλλες διατάξεις», σελ.
      ΟΜΙΛΗΤΕΣ
      Α. Επί του Κανονισμού :
      ΝΕΡΑΝΤΖΗΣ Α., σελ.
      ΣΑΛΜΑΣ Μ., σελ.
      ΤΣΟΥΡΑΣ Α., σελ.
      ΧΑΤΖΗΓΑΚΗΣ Σ., σελ.
      Β. Επί των επικαίρων ερωτήσεων:
      ΓΙΑΚΟΥΜΑΤΟΣ Γ., σελ.
      ΚΟΝΤΟΣ Α., σελ.
      ΛΕΒΕΝΤΗΣ Α., σελ.
      ΜΑΓΚΡΙΩΤΗΣ Ι., σελ.
      ΜΙΧΑΛΟΛΙΑΚΟΣ Β., σελ.
      ΝΕΡΑΝΤΖΗΣ Α., σελ.
      ΞΗΡΟΤΥΡΗ Α., σελ.
      ΣΧΟΙΝΑΡΑΚΗ Ε., σελ.
      ΤΑΤΟΥΛΗΣ Π., σελ.
      ΤΖΕΚΗΣ Α., σελ.
      ΧΟΥΡΜΟΥΖΙΑΔΗΣ Γ., σελ.
      Γ. Επί της πρότασης νόμου του Υπ. Μεταφορών και Επικοινωνιών: ΒΕΝΙΖΕΛΟΣ Ε., σελ.
      ΒΕΡΕΛΗΣ ΧΡ., σελ.
      ΚΕΓΚΕΡΟΓΛΟΥ Β., σελ.
      ΛΕΒΕΝΤΗΣ Α., σελ.
      ΜΑΝΙΑΤΗΣ Ι., σελ.
      ΜΠΑΝΤΟΥΒΑΣ Κ., σελ.
      ΜΠΟΥΡΑΣ Α., σελ.
      ΝΕΡΑΝΤΖΗΣ Α., σελ.
      ΠΑΤΣΙΛΙΝΑΚΟΣ Ι., σελ.
      ΣΑΛΜΑΣ Μ., σελ.
      ΤΣΟΥΡΑΣ Α., σελ.
      ΦΟΥΣΑΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΓ΄
      Πέμπτη 27 Ιανουαρίου  2005
      Αθήνα, σήμερα στις 27 Ιανουαρίου 2005, ημέρα Πέμπτη και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Ευαγγελία Σχοιναράκη-Ηλιάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Περιφέρειας Αττικής κ. ΑΘΑΝΑΣΙΟΣ ΛΕΒΕΝΤΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία ο Εμποροεπαγγελματοβιοτεχνικός Σύλλογος Λαυρίου «Ο ΕΡΜΗΣ» ζητεί να μην προχωρήσει η ρύθμιση για την απελευθέρωση του ωραρίου των καταστημάτων.
      2) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά, με την οποία ο Σύλλογος Παραγωγών Ανθέων και Οπωροκηπευτικών Νομού Σερρών ζητεί να επιτραπεί η ελεύθερη διακίνηση των παραγωγικών προϊόντων των μελών του.
      3) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Δήμαρχος Σμύνους  Λακωνίας  ζητεί να γίνει εκτίμηση των ζημιών από παγετό, που υπέστησαν τα ελαιόδενδρα της περιοχής του Δήμου του και να δοθεί οικονομική ενίσχυση μέσω του προγράμματος «FROST» στους δικαιούχους.
      4) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ, ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ και η κ. Βουλευτής Ηρακλείου ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσαν αναφορά με την οποία ο Αγροτικός Συνεταιρισμός Δαμασίου Λάρισας ζητεί οι τιμές των αγροτικών προϊόντων να είναι μεγαλύτερες του κόστους παραγωγής και να αφήνουν ένα λογικό κέρδος, να μην επιτρέπονται οι εισαγωγές κρασιού και σταφυλιών κ.λπ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2785/1-9-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 541/14-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Στ. Κουτμερίδης, σας πληροφορούμε τα εξής:
      Οι μυκητολογικές, ιολογικές και άλλες προσβολές της βιομηχανικής τομάτας δεν καλύπτονται ασφαλιστικά από τον ΕΛΓΑ και δεν αποζημιώνονται σύμφωνα με τον Κανονισμό Ασφάλισης Φυτικής Παραγωγής, ούτε εντάσσονται σε πρόγραμμα χορήγησης Κρατικών Ενισχύσεων (αρμοδιότητας ΠΣΕΑ) βάσει των Κοινοτικών Κατευθυντήριων Γραμμών.
      Ειδικότερα μια ζημιά από ασθένεια για να ενταχθεί σε πρόγραμμα χορήγησης Κρατικών Ενισχύσεων θα πρέπει, εκτός των άλλων, να τεκμηριώνεται επιστημονικά ότι η εκδήλωση της ασθένειας είναι αποτέλεσμα δυσμενών καιρικών συνθηκών, οι οποίες δεν επέτρεψαν τη λήψη των ενδεδειγμένων μέτρων εκ μέρους των παραγωγών και επιπλέον τα μετεωρολογικά στοιχεία να επιβεβαιώνουν το χαρακτηρισμό των καιρικών συνθηκών ως δυσμενών.
      Ο Υπουργός
      Σ. ΤΣΙΤΟΥΡΙΔΗΣ»
      2. Στην με αριθμό 2738/27-8-04 ερώτηση του Βουλευτή κ. Απ. δόθηκε με το υπ’ αριθμ. Β-13752/20-9-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. ερώτηση 2738/27-8-04, την οποία κατέθεσε στη Βουλή των Ελλήνων ο Βουλευτής κ. Α. Κατσιφάρας με θέμα «Έλεγχοι στην αγορά κατά τη διάρκεια των Ολυμπιακών Αγώνων», σας γνωστοποιούμε τα εξής:
      Οι τιμές των υπηρεσιών, μετά την έκδοση της Α.Δ. 16/1992, διαμορφώνονται ελεύθερα.
      Μοναδικός τρόπος εξορθολογιμού των τιμών αποτελεί ο υγιής Ανταγωνισμός, η λειτουργία στην αγορά των κανόνων του και η αποφυγή των στρεβλώσεων του όπως: οι συμφωνίες επιχειρήσεων, οι εναρμονισμένες πρακτικές, η κατάχρηση δεσπόζουσας θέσης στην αγορά επιχείρησης ή επιχειρήσεων.
      Το Υπουργείο με την Αγορανομική Διάταξη, 16/2003, σε συγκεκριμένους χώρους όπως: Αεροδρόμια, Αρχαιολογικοί χώροι, τα επιβατηγά πλοία, οι Σιδηρόδρομοι, οι σταθμοί ΟΣΕ-ΚΤΕΛ, οι Αθλητικοί Χώροι Στάδια-Γήπεδα κ.λ.π., οι χώροι των Εκπαιδευτικών Ιδρυμάτων, τα κυλικεία Νοσοκομείων, οι κινηματογράφοι-Θέατρα κ.λ.π., έχει καθορίσει ανώτατες τιμές πώλησης για μια σειρά προϊόντων, ως εξής:
      - Ελληνικός καφές-τσάι				1,5 ευρώ
      - Στιγμιαίος καφές-φίλτρου				2,0 ευρώ
      - Καπουτσίνο-εσπρέσσο-Φρέντο-Σοκολάτα	2,5 ευρώ
      Φυσικοί χυμοί						2,5 ευρώ
      Επίσης για τα τυποποιημένα - συσκευασμένα προϊόντα, που διατίθενται με τη μορφή που αγοράσθηκαν, έχουν καθορισθεί ανώτατα ποσοστά Μικτού Κέρδους τα οποία δεν μπορούν να ξεπεράσουν το 45% επί της τιμής αγοράς τους.
      Μετά από σχετικούς ελέγχους της αρμοδίας υπηρεσίας, 7 εταιρείες που δραστηριοποιούνται στο χώρο του νέου αεροδρομίου Ελευθέριος Βενιζέλος παραπέμφθηκαν στον εισαγγελέα για παράβαση της σχετικής αγορανομικής διάταξης. Ειδικά για τις Καντίνες του ΟΑΚΑ ο ΑΘΗΝΑ 2004 είχε υπογράψει συμβάσεις για πώληση των διακινούμενων προϊόντων κατά παράβαση την αγορανομικών διατάξεων. Το θέμα επισημάνθηκε έγκαιρα από τις υπηρεσίες του Υπουργείου Ανάπτυξης και επιτεύχθηκαν μειώσεις μέχρι και 50%. Έχουν γίνει επίσης έλεγχοι σε πλοία, καντίνες, αρχαιολογικούς χώρους, τουριστικές περιοχές. Όπου διαπιστώνεται παράβαση της υφιστάμενης νομοθεσίας επιβάλλονται οι νόμιμες κυρώσεις. Πρόθεσή μας είναι να συνεχισθούν οι έλεγχοι σε όλη την επικράτεια και μετά το πέρας των Ολυμπιακών Αγώνων. Για το σκοπό αυτό, σε συνεργασία και με το Υπουργείο Απασχόλησης και Κοινωνικής Προστασίας, προκηρύξαμε μέσω του προγράμματος stage 500 θέσεις 8μηνου για να μπορέσουμε να αυξήσουμε ακόμη περισσότερο τα συνεργεία ελέγχου. Προστέθηκαν επίσης στις υπηρεσίες ελέγχου και άλλοι 250 μόνιμοι υπάλληλοι από εσωτερικές μετακινήσεις με αποτέλεσμα να αυξηθεί το συνολικό ανθρώπινο δυναμικό που εργάζεται στις υπηρεσίες ελέγχου κατά 1.137% στο πρώτο εξάμηνο της κυβερνητικής θητείας.
      Η τήρηση εκ μέρους των επιχειρηματιών στην Εστίαση και την Αναψυχή τιμοκαταλόγων, η σύνταξη αυτών με το σωστό τρόπο, η τοποθέτησή τους στο 50% τουλάχιστον των τραπεζιών, η τήρηση διπλότυπων μπλοκ παραγγελίας, η είσπραξη τιμών σύμφωνα με τον τιμοκατάλογο, η τοποθέτηση πινακίδων με τιμές στα εκτιθέμενα είδη, η μη υπέρβαση των καθορισμένων τιμών και κερδών κ.λ.π., αφορούν στο πεδίο ελέγχων του Υπουργείου.
      Το Υπουργείο Ανάπτυξης σε καθημερινή βάση, με πολλά συνεργεία πραγματοποιεί έλέγχους στην αγορά που αφορούν τρόφιμα-ποτά, παροχή υπηρεσιών, καύσιμα κ.τ.λ. στην περιοχή του Λεκανοπεδίου Αττικής, ενώ σε όλες τις υπόλοιπες περιοχές τον έλεγχο τον ασκούν οι υπηρεσίες εμπορίου των Νομαρχιών της χώρας.
      Ειδικότερα η αρμόδια Δ/νση Τιμών Τροφίμων-Ποτών κατά τη διάρκεια των Ολυμπιακών Αγώνων χρησιμοποίησε και συνεχίζει να χρησιμοποιεί περισσότερα από 180 άτομα σε κλιμάκια ελέγχου σε καθημερινή βάση, ελέγχοντας Λαϊκές Αγορές, Κεντρικές Αγορές, Πλανόδιους Πωλητές, Οπωροπωλεία, Super Market, Αρτοποιεία, Περίπτερα, Κρεοπωλεία και λοιπά καταστήματα, καταστήματα τουριστικού ενδιαφέροντος και καντίνες.
      Κατά το μήνα Αύγουστο (Ολυμπιακός Μήνας):
      1. Έγιναν 8.477 έλεγχοι
      2. Έγιναν συστάσεις που αφορούσαν κυρίως στην καλύτερη εμφάνιση ενδεικτικών πινακίδων (ευανάγνωστες, σε εμφανές σημείο) σε 1756 περιπτώσεις 
      3. Παραπέμφθηκαν στον Εισαγγελέα 6 περιπτώσεις που αφορούσαν τιμές πλέον του κανονικού σε καταστήματα μονοπωλιακού χαρακτήρα, παραπλάνηση καταναλωτή όσον αφορά την προέλευση και απαίτηση κέρδους πλέον του κανονικού.
      4. Επεβλήθησαν Διοικητικά Πρόστιμα σε 19 περιπτώσεις για έλλειψη ενδεικτικών πινακίδων ή τιμοκαταλόγων, σε εφαρμογή του άρθρου 38 (παράγρ. 2 έως 6) του Αγορανομικού Κώδικα και του άρθρου 24 του Ν. 3190 σχετικά με διαδικασία άμεσης επιβολής χρηματικού προστίμου.
      Επισημαίνεται ότι απολογιστικά στοιχεία για τον αριθμό των ελέγχων δεν ευρέθησαν στις αρμόδιες υπηρεσίες πριν το Μάρτιο του 2004.
      Επιπλέον, σύμφωνα με την ΕΣΥΕ, ο πληθωρισμός τον μήνα Αύγουστο, όχι μόνο δεν σημείωσε άνοδο, όπως είχαν προβλέψει ορισμένες εγχώριες Κασσάνδρες, αλλά σημείωσε μικρή αποκλιμάκωση, προσεγγίζοντας το 2,8%. Σε μέσες τιμές ο πληθωρισμός κινείται χαμηλότερα από πέρυσι, παρά την μεγάλη διεθνή άνοδο των ημών των καυσίμων. Απόδειξη ότι η μάχη κατά της ακρίβειας που ξεκίνησε η κυβέρνηση αποδίδει.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      3. Στις με αριθμό 2734/27-8-04 και 2883/6-9-04 ερωτήσεις των Βουλευτών κυρίων Αλέξανδρου Αλαβάνου και Αντωνίου Σκυλλάκου δόθηκε με το υπ’ αριθμ. 532/14-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Α. Αλαβάνος, και Α. Σκυλλάκος, σας πληροφορούμε τα εξής:
      Η Ομάδα Εργασίας που συστάθηκε από Υπηρεσιακούς παράγοντες, με την αριθμ. 254839/1226/17-6-04 Απόφασή μας, για τη μελέτη και υποβολή προτάσεων αποκατάστασης και λειτουργίας της επιχείρησης «ΤΥΠΟΠΟΙΗΤΗΡΙΑ ΘΗΒΑΣ ΑΕ», διαπίστωσε ότι δεν είναι άμεσα εφικτή η δυνατότητα ένταξης της εν λόγω μονάδας στα προγράμματα ίδρυσης και εκσυγχρονισμού που χειρίζεται το Υπουργείο.
      Σημειώνεται ότι ο φορέας έχει προσφύγει στο Διοικητικό Πρωτοδικείο Αθηνών, ζητώντας αποζημίωση από το Δημόσιο για τη ζημιά που υπέστη λόγω διαφυγόντων κερδών και κατ' αρχήν δικαιώθηκε. Στη συνέχεια, το Δημόσιο έκανε έφεση επί της απόφασης του δικαστηρίου, η οποία θα εκδικαστεί το Μάιο του 2005.
      Επειδή όμως εκκρεμεί δημόσιος αναγκαστικός πλειστηριασμός εκ μέρους της ΑΤΕ, ο οποίος ανεστάλη προσωρινά μέχρι να της γνωστοποιηθούν οι ενέργειες εκ μέρους του Υπουργείου και δεδομένου ότι δεν έχει εκδικαστεί ακόμα η έφεση του Δημοσίου κατά της πρωτόδικης απόφασης, έχει ζητηθεί παράταση στην αναστολή του πλειστηριασμού εκ μέρους της ΑΤΕ μέχρι την εκδίκαση της υπόθεσης. Κατόπιν των ανωτέρω, μέχρι και την εκδίκαση της υπόθεσης, δεν μπορεί να εξετασθεί η δυνατότητα ένταξης της επιχείρησης σε κάποιο πρόγραμμα για ενίσχυση.
      Ο Υπουργός
      Σ. ΤΣΙΤΟΥΡΙΔΗΣ»
      4. Στην με αριθμό 2803/1-9-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. ΓΠ/89618/17-9-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2803/1-9-2004 ερώτηση που κατατέθηκε στη Βουλή από τον Βουλευτή κ. Κ. Τσιπλάκη σχετικά με τους διπλωματούχους προσχολικής αγωγής δραστηριοτήτων δημιουργίας και έκφρασης, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης σύμφωνα με το Ν. 2345/95 (ΦΕΚ 213 τΑ) είναι αρμόδιο για τον καθορισμό των προϋποθέσεων ίδρυσης και λειτουργίας Μονάδων Φροντίδας Προσχολικής Αγωγής και Διαπαιδαγώγησης (Ιδιωτικοί Παιδικοί και Βρεφονηπιακοί Σταθμοί).
      Σε εκτέλεση του προαναφερόμενου Νόμου εκδόθηκε η αρ. Π2β/οικ. 2808/97 (ΦΕΚ 645τΒ) Υπουργική Απόφαση, όπως τροποποιήθηκε και συμπληρώθηκε μεταγενέστερα, η οποία ορίζει μεταξύ των άλλων και τα προσόντα του προσωπικού.
      Σημειώνεται ότι στα εν λόγω προσόντα περιλήφθηκε και το δίπλωμα ΙΕΚ των ειδικοτήτων:
      - Προσχολικής Αγωγής Δραστηριοτήτων Δημιουργίας και Έκφρασης και
      - Προσχολικής Αγωγής Ημερήσιας Φροντίδας Παιδιών με Ειδικές Ανάγκες, 
      ύστερα από σχετική αλληλογραφία με τον Οργανισμό Επαγγελματικής Εκπαίδευσης και Κατάρτισης.
      Όσον αφορά στα θέματα χορήγησης των προαναφερόμενων διπλωμάτων, αρμόδιο είναι το συνερωτώμενο Υπουργείο Εθνικής Παιδείας και Θρησκευμάτων.
      Τέλος, σας πληροφορούμε ότι για το θέμα της θέσπισης αντίστοιχης με τον ιδιωτικό τομέα δυνατότητας διορισμού στο Δημόσιο των αποφοίτων ΙΕΚ, αρμόδιο είναι το Υπουργείο Εσωτερικών, Δημόσιας Διοίκησης και Αποκέντρωσης, όπου και διαβιβάζoυμε την ερώτηση.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      5. Στην με αριθμό 2825/2-9-04 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμ. 90080-ΙΗ/16-9-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2825/2.9.04 την οποία κατέθεσαν οι Βουλευτές κύριοι Τάκης Τσιόγκας και Νικ. Γκατζής και αφορά στις φοιτητικές εστίες του ΤΕΙ Λάρισας, σας γνωρίζουμε τα ακόλουθα:
      Όπως μας πληροφόρησε το ΤΕΙ Λάρισας, το ύψος του ενοικίου καθορίστηκε στα 150 Ευρώ ετησίως (15 Ευρώ το μήνα), με το 151/24.3.04 πρακτικό του Συμβουλίου του ΤΕΙ, με το οποίο εγκρίθηκε ο Κανονισμός Λειτουργίας των Εστιών.
      Το ΥΠΕΠΘ, εκτελεί τον προϋπολογισμό του οικονομικού έτους 2004 και βρίσκεται ήδη σε συνεννόηση με το Υπουργείο Εθνικής Οικονομίας και Οικονομικών (Γ.Λ.Κ) για την επιπλέον χρηματοδότηση όλων των ΤΕΙ της χώρας, προκειμένου να καλύψουν τις τρέχουσες λειτουργικές τους ανάγκες.
      Όσον αφορά στη δωρεάν σίτιση, αυτή περέχεται σε μεγάλη μερίδα σπουδαστών, ανάλογα με τα κριτήρια τα οποία θέτει το κάθε Ίδρυμα και αφορούν σε κοινωνικούς και οικονομικούς λόγους.
      Για τη στέγαση δε, το κάθε αυτοδιοικούμενο Ίδρυμα καθορίζει τον αριθμό των σπουδαστών που δικαιούνται το ευεργέτημα της επιδότησης του ενοικίου, με βάση τις κείμενες διατάξεις.
      Ειδικότερα στον Τακτικό προϋπολογισμό του ΥΠΕΠΘ για το οικονομικό έτος 2004 για το ΤΕΙ Λάρισας, έχουν εγγραφεί πιστώσεις 6.000.000,00 Ε, για λειτουργικές δαπάνες.
      Για τη σίτιση των σπουδαστών, οι πιστώσεις για το 2004 για το ΤΕΙ Λάρισας του Τακτικού Προϋπολογισμού του ΥΠΕΠΘ ανέρχονται σε 1.450.000,00Ε.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      6. Στην με αριθμό 3975/11-10-04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. ΓΠ/103871/3-11-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3975/11-10-2004 ερώτηση που κατατέθηκε στη  Βουλή από το Βουλευτή κ. Γ. Μανιάτη με θέμα "Αντικαταστάσεις διευθυντικών στελεχών σε Υπηρεσίες και Δημόσιους Φορείς που εποπτεύει το Υπουργείο Υγείας και Κοινωνικής Αλληλεγγύης στο Νομό Αργολίδας", σας πληροφορούμε ότι σε κανένα φορέα του Νομού Αργολίδας, από αυτούς που υπάγονται στην αρμοδιότητα του Υπουργείου Υγείας και Κοινωνικής Αλληλεγγύης, δεν έχει γίνει αντικατάσταση Προϊσταμένου Διεύθυνσης ή Τμήματος.
      Ο Υπουργός
      Ν. ΚΑΚΛΑΜΑΝΗΣ»
      7. Στην με αριθμό 1751/24-6-2004 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1057709/4783/Α0010/9-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω σχετικής ερώτησης, που κατατέθηκε στη Βουλή από το Βουλευτή Εύβοιας κ. Δημήτρη Πιπεργιά, αναφορικά με την ανάκληση της δωρεάν και κατά κυριότητα παραχώρησης από την Υπηρεσία μας προς τη Νομαρχιακή Αυτοδιοίκηση Εύβοιας του δημοσίου κτήματος με Α.Β.Κ. 1058 Χαλκίδας, δυνάμει της αρ. 1011379/938/Α0010/12-5-2004 κοινής απόφασης των υπουργών Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, σας γνωρίζουμε τα εξής:
      Με την αρ. 1123941/8463 π.ε./Α0010/30-7-1997 Κοινή Απόφαση των Υφυπουργών Οικονομικών και Εσωτερικών, Δημόσιας Διοίκησης και Αποκέντρωσης παραχωρήθηκε με τις διατάξεις του άρθρου 260 του Π.Δ. 410/1995 σε συνδυασμό με το άρθρο 26 παρ. 5 του Ν. 2218/1994 στη Νομαρχιακή Αυτοδιοίκηση Εύβοιας ολόκληρο το ανωτέρω δημόσιο κτήμα, συνολικού εμβαδού 16.267,81 τ.μ. στη Νομαρχιακή Αυτοδιοίκηση Εύβοιας για την ανέγερση Κέντρου Διοικητικών και Πολιτιστικών Λειτουργιών. Στους όρους της εν λόγω απόφασης περιλαμβάνονταν μεταξύ των άλλων: α) η ανέγερση του εν λόγω Κέντρου να πραγματοποιηθεί μέσα σε πέντε (5) χρόνια από την έκδοση της απόφασης και β) στο εν λόγω κτίριο θα στεγάζονταν η Δ.Ο.Υ. Χαλκίδας, η Κτηματική Υπηρεσία και η Χημική Υπηρεσία Χαλκίδας.
      Στη συνέχεια η Νομαρχιακή Αυτοδιοίκηση Εύβοιας ζήτησε με τα αρ. 4526/Φ έργων/29-6-2001 και 6413/27 -9-2002 έγγραφά της την παράταση χρόνου παραχώρησης, που είχε τεθεί με την πιο πάνω απόφαση για τους λόγους, που διαλαμβάνονται σ’ αυτή και πράγματι, με την αρ. 1080067/7839 π.ε./Α0010/13-2-2003 Κ.Υ.Α των υφυπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών παρατάθηκε για πέντε (5) ακόμη χρόνια η προθεσμία που είχε τεθεί, δηλαδή μέχρι 30-7-2007.
      Κατόπιν αυτών με το αρ. οικ 262/2-2-2004 έγγραφό της η Ν.Α Εύβοιας ζητά να της παραχωρηθεί τμήμα του εν λόγω δημοσίου κτήματος, εμβαδού 8.106,00 τ.μ., έκταση την οποία θεωρεί απολύτως απαραίτητη για την ανέγερση του Κέντρου Διοικητικών και Πολιτιστικών Λειτουργιών και επιθυμεί την επιστροφή της υπόλοιπης έκτασης, εμβαδού 8181,61 τ.μ. ζητώντας να απαλλαγεί από την υποχρέωση της οικοδόμησης κτηρίου για τη στέγαση υπηρεσιών του Υπουργείου Οικονομικών όπως είχε αποφασισθεί αρχικά.
      Συνεπώς, η Νομαρχιακή Αυτοδιοίκηση Εύβοιας δεν τήρησε τον όρο, που είχε τεθεί στην αρ. 1123941/8463 π.ε./Α0010/30-7-1997 Κ.Υ.Α, των υπουργών Οικονομικών και Εσωτερικών, Δημόσιας Διοίκησης και Αποκέντρωσης, δηλαδή της ανέγερσης κτηρίου για τη στέγαση της Δ.Ο.Υ. Χαλκίδας, της Κτηματικής Υπηρεσίας Εύβοιας και της Χημικής Υπηρεσίας Χαλκίδας και για το λόγο αυτό ανακλήθηκε η εν λόγω παραχώρηση.
      Ο Υφυπουργός
      ΠΕΤΡΟΣ ΔΟΥΚΑΣ»
      8. Στην με αριθμό 1713/24-6-2004 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1057775/211/12-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 1713/24-6-2004 ερώτησης, που κατέθεσε ο Βουλευτής κ. Θανάσης Λεβέντης, σχετικά με το ανωτέρω θέμα, σας γνωρίζουμε ότι αρμόδιο να απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης.
      Πάντως από την πλευρά του Υπουργείου Οικονομίας και Οικονομικών έχουν εξαντληθεί οι δυνατότητες του κρατικού προϋπολογισμού για νέες προσλήψεις νοσηλευτικού προσωπικού μέσα στο 2004.
      Ο Υφυπουργός
      ΠΕΤΡΟΣ ΔΟΥΚΑΣ»
      9. Στην με αριθμό 1740/24-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 37106/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι στο Πρόγραμμα ΕΠΤΑ Περιφέρειας Θεσσαλίας, έχουν ενταχθεί για το Δήμο Αγριάς Ν. Μαγνησίας έργα με εγκεκριμένο προϋπολογισμό 1.029.037,91 €. Η ένταξη νέων έργων θα εξετασθεί από την Περιφέρεια σε συνεργασία με το Δήμο μέσα στα πλαίσια των οικονομικών δυνατοτήτων της.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      10. Στην με αριθμό 1743/24-6-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 37096/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι:
      Το ΥΠΕΣΔΔΑ επιχορήγησε την Νομαρχιακή Αυτοδιοίκηση Σερρών από την ΣΑΕ055 έτους 2004 με το ποσό των 200.000 € για την αντιμετώπιση έκτακτων αναγκών από θεομηνίες.
      Όσον αφορά τα προβλήματα στο ρέμα Αγ. Αναργύρων πόλης Σερρών, ο Δήμος Σερρών έχει λάβει προσωρινά μέτρα προστασίας στη γέφυρα ΤΣΕΛΙΟΥ του χειμάρρου και συνεργείο του Δήμου εντοπίζει τις ευαίσθητες διατομές του, ώστε να γίνει η απαιτούμενη επέμβαση. Παράλληλα γίνεται καταγραφή των ζημιών που προκλήθηκαν από την υπερχείλιση. Επίσης ο Δήμος σε συνεργασία με το Δασαρχείο έχει προγραμματίσει επεμβάσεις για καθαρισμό της κοίτης του χειμάρρου και διερευνά την δυνατότητα υλοποίησης λοιπών έργων αντιπλημμυρικής προστασίας.
      Ήδη έχει συνταχθεί η μελέτη κατασκευής της γέφυρας ΤΣΕΛΙΟΥ.
      Για την υλοποίηση των παραπάνω έργων ο Δήμος έχει προωθήσει αίτημα επιχορήγησης συνολικού ύψους 1.500.000 € στο Υ.ΠΕ.ΧΩ.ΔΕ, στο οποίο και κοινοποιείται αντίγραφο της ερώτησης.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      11. Στην με αριθμό 1715/24-6-04 ερώτηση του Βουλευτή κ. Χρίστου Βερελή δόθηκε με το υπ’ αριθμ. 37056/14-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, την οποία κατέθεσε στη Βουλή των Ελλήνων ο Βουλευτής κ. Χρίστoς Βερελής και όσον αφορά σε θέματα αρμοδιότητάς μας, σας γνωρίζουμε τα ακόλουθα:
      Με το π.δ. 51/1987 (ΦΕΚ 26 Α΄), που εκδόθηκε σε εφαρμογή του άρθρου 61 του ν. 1622/1986 (92 Α΄), καθορίστηκαν οι Περιφέρειες της χώρας, για το σχεδιασμό, προγραμματισμό και το συντονισμό της περιφερειακής ανάπτυξης και καθορίστηκαν οι έδρες αυτών.
      Ειδικότερα, με βάση το παραπάνω διάταγμα, η Περιφέρεια Ιονίων Νήσων έχει έδρα την Κέρκυρα και αποτελείται από τους νομούς Κέρκυρας, Λευκάδας, Κεφαλληνίας και Ζακύνθου.
      Με το ν. 2503/1997 (ΦΕΚ 107 Α΄) καθορίστηκε ότι η κάθε Περιφέρεια, ως ενιαία αποκεντρωμένη μονάδα διοίκησης του κράτους, έχει τις αρμοδιότητες που ασκούν οι υπηρεσίες της στη συνολική χωρική έκτασή της, συμπεριλαμβανομένων και των υπηρεσιών της Περιφέρειας στο νομό ή στη νομαρχία, καθώς και τις αρμοδιότητες που ανήκουν στο Γενικό Γραμματέα Περιφέρειας. Επίσης, ορίστηκε ότι ο Γενικός Γραμματέας Περιφέρειας είναι αρμόδιος για θέματα που έχουν ανατεθεί ή μεταβιβαστεί στις υπηρεσίες της Περιφέρειας, καθώς και για θέματα για τα οποία του παρέχει αρμοδιότητα ο νόμος ή ανατίθεται σ’ αυτόν βάσει νόμου.
      Με το ν. 3208/2003 (ΦΕΚ 303 Α΄), προβλέφθηκε ότι η παραχώρηση, μίσθωση, αναμίσθωση, ανανέωση ή παράταση της μίσθωσης υδάτινων εκτάσεων για ίδρυση, επέκταση ή μετεγκατάσταση μονάδων υδατοκαλλιέργειας εντατικής ή ημιεντατικής μορφής, καθώς και των δημόσιων ιχθυοτροφείων (λιμνοθαλασσών, λιμνών) και λοιπών ιχθυοτρόφων υδάτων γίνονται με απόφαση του Γενικού Γραμματέα Περιφέρειας, σύμφωνα με τις διατάξεις της ισχύουσας αλιευτικής νομοθεσίας και καταρτίζονται με σύμβαση, που περιβάλλεται τον τύπο του συμβολαιογραφικού εγγράφου μεταξύ του Δημοσίου, εκπροσωπούμενου από τον Γενικό Γραμματέα Περιφέρειας και του μισθωτή, μέσα σε τρεις (3) μήνες από την έκδοση της παραπάνω απόφασης. Επίσης, ορίστηκε ότι με την ίδια απόφαση χορηγείται η άδεια για την εγκατάσταση τεχνητής καλλιέργειας υδρόβιων ζώων (ίδρυσης και λειτουργίας των μονάδων υδατοκαλλιέργειας εντατικής και ημιεντατικής μορφής).
      Ενόψει των παραπάνω και καθόσον οι Εχινάδες Νήσοι ανήκουν διοικητικά στο νομό Κεφαλληνίας, συνάγεται ότι αρμόδιος για την έκδοση των προβλεπομένων από το ν. 3208/2003 αποφάσεων, είναι ο Γενικός Γραμματέας της Περιφέρειας Ιονίων Νήσων.
      Επιπλέον, σας γνωρίζουμε ότι το Υπουργείο μας δεν αντιμετωπίζει θέμα τροποποίησης της διοικητικής διαίρεσης της χώρας.
      Κατά τα λοιπά, αρμόδια να σας απαντήσουν είναι τα συνερωτώμενα Υπουργεία Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, στα οποία και κοινοποιούμε το παρόν έγγραφό μας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      12. Στην με αριθμό 1716/24-6-04 ερώτηση του Βουλευτή κ. Χρίστου Βερελή δόθηκε με το υπ’ αριθμ. Β-706/12-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1716/24-6-2004 που κατέθεσε στη Βουλή ο Βουλευτής κ. Χρίστος Βερελής, σχετικά με τις κυκλοφοριακές ρυθμίσεις κατά τη λειτουργία του ΤΡΑΜ, σύμφωνα και με το α.π. 5205/7/7/2004 έγγραφο της εταιρείας ΤΡΑΜ Α.Ε., σας πληροφορούμε τα πιο κάτω:
      1. Ως προς την σήμανση και φωτεινή σηματοδότηση του τροχιόδρομου, σημειώνεται ότι έχει ήδη ολοκληρωθεί το σύνολο των σχετικών μελετών και έχει εγκατασταθεί το σύνολο του εξοπλισμού, ούτως ώστε να διασφαλίζεται η ομαλή και ασφαλή λειτουργία του τραμ στην πόλη πριν την εμπορική λειτουργία του.
      2. Η ΤΡΑΜ Α.Ε. έχει ήδη λάβει απόφαση για την διενέργεια εκστρατείας για την προβολή και ενημέρωση του κοινού, αναφορικά με την λειτουργία του τραμ, καθώς και την κυκλοφοριακή ένταξή του στον ιστό της πόλης με ασφάλεια, αλλά και για την ευαισθητοποίηση και εκπαίδευση του κοινού. Η εκστρατεία που πρόκειται άμεσα να ξεκινήσει, περιλαμβάνει σειρά ενεργειών επικοινωνίας, όπως τηλεοπτικά και ραδιοφωνικά σπότ, ειδικά ενημερωτικά έντυπα και εκπαιδευτικά παιχνίδια για παιδιά και νέους.
      3. Η κίνηση του τραμ στην περιοχή του Ζαππείου θα γίνεται σύμφωνα με τα προβλεπόμενα από την εγκεκριμένη μελέτη περιβαλλοντικών επιπτώσεων. Συγκεκριμένα, το τραμ επί της οδού Αρδηττού θα κινείται μαζί με την υπόλοιπη οδική κυκλοφορία ενώ κατά μήκος των οδών Β. Όλγας και Αμαλίας η κίνηση του τραμ προς Σύνταγμα θα γίνεται σε λωρίδα αποκλειστικής χρήσης τραμ και από Σύνταγμα, σε λωρίδα χρήσης μέσων μαζικής μεταφοράς (τραμ, λεωφορεία και τρόλεϊ).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      13. Στην με αριθμό 1626/21-6-04  ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 37099/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω Ερώτησης και στα πλαίσια των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α., προκειμένου να συμβάλει στην αντιμετώπιση των ζημιών που προκλήθηκαν από τις θεομηνίες, χρηματοδότησε το Δ. Αγριάς Ν. Μαγνησίας με το ποσό των 75.000,00 €.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      14. Στην με αριθμό 1812/29-6-04 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμ. 39920/2-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, σχετικά με την πρόσληψη μόνιμου προσωπικού στο Δασαρχείο Καρδίτσας, σας ενημερώνουμε ότι από τις θέσεις που εγκρίθηκαν με την ΔΙΠΠ/Φ.ΕΓΚΡ.1/218/10363/24.6.2003 απόφαση της τριμελούς επιτρoπής της ΠΥΣ 55/98 για την Περιφέρεια Θεσσαλίας, θα διατεθούν δύο (2) άτομα του κλάδου ΔΕ Δασοφυλάκων στη Νομαρχία Καρδίτσας.
      Όσον αφορά τις υπόλοιπες ανάγκες σε προσωπικό του Δασαρχείου Καρδίτσας, σας πληροφορούμε όπως μας γνώρισε η Περιφέρεια Θεσσαλίας με το αριθ. 5355/26.7.2004 έγγραφό της, ότι μέσα από τον επόμενο προγραμματισμό προσλήψεων θα επιδιωχθεί η αντιμετώπιση των προβλημάτων του Δασαρχείου Καρδίτσας, η λειτουργία του οποίου με το υπάρχον σήμερα προσωπικό, κρίνεται ικανοποιητική.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      15. Στην με αριθμό 2086/12-7-04 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 3011/3033/28-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης που αφορά σης πρόσφατες πυρκαγιές στις υπώρειες της Πάρνηθας και καταβολή αποζημιώσεων στους πληγέντες και κατά το μέρος που αυτή αφορά σε αρμοδιότητα του Υπουργείου Εσωτερικών Δημόσιας Διοίκησης και Αποκέντρωσης, σας πληροφορούμε τα παρακάτω.
      Δυνάμει των διατάξεων του άρθρου 10 του Ν. 2576/1998 ΦΕΚ 252 τ. Α΄ η εφαρμογή των διατάξεων για την αποκατάσταση ζημιών από σεισμούς, επεκτείνεται και για την αποκατάσταση ζημιών που προκαλούνται και από πυρκαγιές. Η υλοποίηση και η διαχείριση του έργου της αποκατάστασης γίνεται από την Υπηρεσία Αποκατάστασης Σεισμοπλήκτων (ΥΑΣ) της Γενικής Γραμματείας Δημοσίων Έργων του ΥΠΕΧΩΔΕ.
      Δυνάμει αυτών αρμόδιες επιτροπές της Νομαρχιακής Αυτοδιοίκησης Ανατολικής Αττικής διενήργησαν ήδη αυτοψίες για την καταγραφή και αποτίμηση των ζημιών που υπέστησαν οικίες και επαγγελματικοί χώροι στις περιοχές του Δήμου Αχαρνών και της Κοινότητας Θρακoμακεδόνων από την πυρκαγιά της 7ης και 8ης Ιουλίου 2004.
      Ήδη έχει καταβληθεί σχετικό αίτημα προς τον Υπουργό ΠΕΧΩΔΕ και την Υ ΑΣ προκειμένου να ενταχθούν οι πληγείσες περιοχές σε Πρόγραμμα Αποκατάστασης.
      Για το θέμα της περαιτέρω ενίσχυσης της Τοπικής Αυτοδιοίκησης τόσο νομικά όσο και οικονομικά σε σχέση και με το πρόσφατο δασικό νόμο αρμόδιο να σας απαντήσει είναι το συνερωτώμενο Υπουργείο Αγροτικής Aνάπτυξης και Τροφίμων. Πάντως όπως προκύπτει από έγγραφο της περιφέρειας Αττικής δεν υπάρχει κανένα απαγορευτικό νομικό πλαίσιο το οποίο παρεμποδίζει τους ΟΤΑ να συμβάλουν στην προστασία των δασικών οικοσυστημάτων της Αττικής αρκεί οι όποιες επεμβάσεις να γίνονται σύμφωνα με τις ισχύουσες κάθε φορά διατάξεις. Για την τρέχουσα αντιπυρική περίοδο το ΥΠΕΣΔΔΑ με την 27788/25-5-04 εγκύκλιο του έχει χρηματοδοτήσει όλους τους ΟΤΑ Νομαρχιακής Αυτοδιοίκησης Ανατολικής Αττικής με το ποσό του 1.049.000€ πλέον του ποσού των 440.000€ που διατέθηκε στον Σ.Π.Α.Π. προκειμένου έγκαιρα να προγραμματιστούν και να εκτελεστούν εργασίες καθαρισμού των περιαστικών δασών με πρωτοβουλία και ευθύνη των Δήμων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      16. Στην με αριθμό 2215/15-7-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 2890/29-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Aπαvτώντας στην ερώτηση 2215/15-7-2004, που υποβλήθηκε στη Βουλή από την κα Ε. Χριστοφιλιπούλου αναφορικά με τις επιπτώσεις από τις πρόσφατες πυρκαγιές στην Αττική και κατά το μέρος που αυτή αφορά σε θέματα αρμοδιότητας μας, σας γνωρίζουμε τα παρακάτω:
      Αρμόδιες επιτροπές της Νομαρχιακής Αυτοδιοίκησης Ανατολικής Αττικής διενήργησαν ήδη αυτοψίες για την καταγραφή και αποτίμηση των ζημιών που υπέστησαν οικίες και επαγγελματικοί χώροι στις περιοχές του Δήμου Αχαρνών και της Κοινότητας Θρακομακεδόνων από την πυρκαγιά της 7ης και 8ης Ιουλίου 2004 και υποβλήθηκε σχετικό αίτημα προς τον Υπουργό ΠΕΧΩΔΕ και την Υ ΑΣ προκειμένου να ενταχθούν οι πληγείσες περιοχές σε Πρόγραμμα Αποκατάστασης.
      Η Γενική Γραμματεία Πολιτικής Προστασίας έχει δώσει φέτος ιδιαίτερη βαρύτητα στην αντιμετώπιση των δασικών πυρκαγιών δεδομένου ότι η περίοδος που συνήθως εκδηλώνονται συμπίπτει χρονικά με την περίοδο που θα διεξαχθούν οι Ολυμπιακοί Αγώνες. Προς την κατεύθυνση αυτή έγινε προσδιορισμός αναγκαίων προληπτικών έργων και δράσεων με στόχο την προστασία των πολιτών και τον περιορισμό των καταστροφών από τα αρμόδια Συντονιστικά Νομαρχιακά Όργανα (ΣΝΟ).
      Στα πλαίσια της συνεργασίας του με τους ΟΤΑ και για την κάλυψη δράσεων αντιμετώπισης των δασικών πυρκαγιών, το ΥΠΕΣΔΔΑ κατένειμε το 2004 το ποσό των 18.397.6000 εκ του οποίου 4.546.000€ αφορούν τους ΟΤΑ της Περιφέρειας Αττικής. Ειδικότερα, με το παραπάνω ποσό, οι ΟΤΑ έχουν τη δυνατότητα να χρηματοδοτήσουν ενέργειες όπως α) καθορισμός περιαστικών δασών, β) καθορισμός- έλεγχος χωματερών, γ) ενίσχυση εθελοντικών δράσεων σε επίπεδο δήμου, δ) θέματα εξοπλισμού, ε) λειτουργικά έξοδα.
      Για τα λοιπά θέματα της ερώτησης αρμόδια να σας απαντήσουν είναι τα συνερωτώμενα Υπουργεία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      17. Στην με αριθμό 1470/15-6-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 40858/3-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, η οποία μας διαβιβάσθηκε από το ΥΠΕΧΩΔΕ, σας πληροφορούμε ότι ο υπολειπόμενος προϋπολογισμός του ΄Αξονα 1 μέτρο 1 «Οδικοί Άξονες» του ΠΕΠ Πελoπovνήσoυ έχει εξαντληθεί, κατά συνέπεια δεν υπάρχουν οι αναγκαίες πιστώσεις για την κατασκευή του στα πλαίσια του Γ΄ ΚΠΣ.
      Η δυνατότητα υλοποίησης του έργου θα εξετασθεί από την Περιφέρεια Πελoπovνήσoυ σε συνεργασία με την Νομαρχιακή Αυτοδιοίκηση Κορινθίας στα πλαίσια των οικονομικών δυναΤ0τήτων των νέων Προγραμμάτων τους.
      Ο Υφυπουργός
      Α. ΝΑΚΟΣ»
      18. Στην με αριθμό 1701/23-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 40860/3-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στα πλαίσια των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α., προκειμένου να συμβάλει στην αντιμετώπιση των ζημιών που προκλήθηκαν από τις θεομηνίες, χρηματοδότησε τη Ν.Α. Μαγνησίας με το ποσό των 350.000,00 € και το Δ. Αρτέμιδας με το ποσό των 100.000,00 €.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      19. Στην με αριθμό 2159/14-7-04 ερώτηση της Βουλευτού κας Έλσας Παπαδημητρίου δόθηκε με το υπ’ αριθμ. 2886/26-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Αναφορικά με την ερώτηση 2159/14-7-04 που υποβλήθηκε στη Βουλή από τη βουλευτή κα Έλσα Παπαδημητρίου και αφορά στην ίδρυση Ταμείου αντιμετώπισης φυσικών καταστροφών στη χώρα μας, σας γνωρίζουμε ότι η Ελληνική Πολιτεία με τους καθ' ύλην αρμόδιους φορείς, καλύπτει τόσο τις πρώτες άμεσες και επείγουσες ανάγκες που προκύπτουν από φυσικές καταστροφές, όσο και άλλες δαπάνες αποζημιώσεων και αποκατάστασης.
      Το δε συνερωτώμενο Υπουργείο ΠΕ.ΧΩ.Δ.Ε, όπως αναφέρεται και στο κείμενο ερώτησης της Βουλευτού, είναι αρμόδιο για τυχόν προτάσεις υλοποίησης ενιαίου ταμείου αντιμετώπισης φυσικών καταστροφών στη χώρα μας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      20. Στην με αριθμό 2215/15-7-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 232/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κ. Βουλευτή ότι σε θέματα αρμοδιότητάς μας ισχύουν τα παρακάτω:
      Σχετικά με την αποκατάσταση των ζημιών που προκλήθηκαν από την πυρκαγιά της 7ης Ιουλίου 2004 σε περιοχές της Ανατολικής Αττικής, έχει συνταχθεί σχέδιο Κοινής Υπουργικής Απόφασης για την οριοθέτηση της πληγείσας περιοχής, μετά την υπογραφή του οποίου, από τα συναρμόδια Υπουργεία, εγκρίνεται η χορήγηση στεγαστικής συνδρομής στην Κοινότητα Θρακομακεδόνων για ανακατασκευές και επισκευές κτιρίων.
      Σχετικά με το χωροταξικό σχεδιασμό της Αττικής, έχουν μελετηθεί στο σύνολό τους οι ευαίσθητοι ορεινοί όγκοι με ήδη καθορισμένες ζώνες με χρήσεις γης και όρους δόμησης.
      Ειδικότερα προστατεύονται οι περιοχές των ορεινών όγκων Υμηττού, Πεντέλης, Αιγάλεω, Λαυρεωτικής, Πάρνηθας, Βόρειας και Δυτικής Αττικής.
      Σε ότι αφορά τα Ολυμπιακά έργα, έχουν εγκατασταθεί συστήματα πυρανίχνευσης-πυρόσβεσης που αποβλέπουν στην προστασία τόσο των κτιρίων όσο και του περιβάλλοντα χώρου αυτών, ενώ συγκεκριμένα για το Ολυμπιακό Κέντρο Κωπηλασίας Κανό-Καγιάκ έχει εγκατασταθεί σύστημα πυρανίχνευσης-πυρόσβεσης του δάσους Κουκουναριάς της παραλίας Σχοινιά-Μαραθώνα.
      Ο Υπουργός
      Γ. ΣΟΥΦΛΙΑΣ»
      21. Στην με αριθμό 2188/15-7-04 ερώτηση των Βουλευτών κυρίων ΄Αγγελου Τζέκη και Γεωργίου Χουρμουζιάδη δόθηκε με το υπ’ αριθμ. 227/4-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτή σε θέματα της αρμοδιότητάς μας ότι αμέσως μετά το σεισμό μετέβησαν συνεργεία Μηχανικών στις περιοχές που επλήγησαν και διενήργησαν αυτοψίες στα πληγέντα κτίρια.
      Στη συνέχεια έχουμε ζητήσει από το Υπουργείο Οικονομίας και Οικονομικών την έγκριση των απαιτούμενων πιστώσεων για την αποκατάσταση των πληγέντων. Αμέσως μετά την έγκριση των πιστώσεων με Κοινή Υπουργική Απόφαση των ΠΕΧΩΔΕ, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών θα οριοθετηθεί η σεισμόπληκτη περιοχή και θα ενταχθεί στα προγράμματα αποκατάστασης σεισμοπλήκτων. Σύμφωνα με τα προγράμματα αυτά θα χορηγηθούν άτοκα δάνεια, εκ των οποίων το ένα τρίτο (1/3) είναι δωρεάν κρατική αρωγή, για την επισκευή ή την ανακατασκευή των βλαβέντων κτιρίων.
      Για τα αναφερόμενα στο τρίτο θέμα την ευθύνη για τη λειτουργία την έχει το Αριστοτέλειο Πανεπιστήμιο Θεσσαλονίκης και το Γεωδυναμικό Ινστιτούτο και κατ' επέκταση το Υπουργείο Εθνικής Παιδείας & Θρησκευμάτων και Ανάπτυξης αντίστοιχα, προς τα οποία κοινοποιείται η σχετική ερώτηση.
      Ο Υπουργός
      Γ. ΣΟΥΦΛΙΑΣ»
      22. Στην με αριθμό 2820/2-9-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ.  3018077/2264/23-9-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω σχετική ερώτηση, σας πληροφορούμε τα ακόλουθα:
      Στο Υπουργείο Οικονομίας και Οικονομικών εκκρεμεί για υπογραφή απόφαση διορισμού πενήντα (50) υπαλλήλων του Κλάδου ΠΕ Χημικών, για τις ανάγκες του Γενικού Χημείου του Κράτους.
      Για να αντιμετωπιστεί το πρόβλημα της εμπλοκής διαφορετικών αρχών και της εφαρμογής διαφορετικού συστήματος κυρώσεων από το ισχύον σήμερα νομοθετικό πλαίσιο, έχει ήδη εκδοθεί η Κ.Υ.Α. 052/2004 (Φ.Ε.Κ. 687/Β/ 11-5-2004) «Συνεργασία του Ε.Φ.Ε.Τ. με τις Δημόσιες Αρχές και Υπηρεσίες συμπεριλαμβανομένων των Αρχών Πρωτοβάθμιας και Νομαρχιακής Αυτοδιοίκησης και των Νομικών Προσώπων Δημοσίου ή Ιδιωτικού Δικαίου» την οποίαν συνυπογράφουν όλοι οι αρμόδιοι Υπουργοί.
      Σύμφωνα με την Κ.Υ.Α ως Κεντρική Αρμόδια Αρχή για την εποπτεία εφαρμογής, τον συντονισμό και την αξιολόγηση των επιδόσεων του ενιαίου συστήματος επισήμου ελέγχου ορίζεται ο Ε.Φ.Ε.Τ.
      Ο Υφυπουργός
      ΑΔΑΜ ΡΕΓΚΟΥΖΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      23. Στην με αριθμό  2853/3-9-2004 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 89704/24-9-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2853/3.9.2004 Ερώτηση που κατατέθηκε στη Βουλή από τον Βουλευτή κ. Θ. Λεβέντη, σχετικά με την απομάκρυνση υλικών αμιάντου από σχολικές μονάδες του Ν. Ηλείας, σας γνωρίζουμε τα εξής:
      Ο αμίαντος που είναι σταθερά συνδεδεμένος σε τελικά προϊόντα όπως τοίχους, πλακάκια και σωλήνες δεν δημιουργεί πρoβλήματα για την υγεία, όσο δεν καταστρέφεται ή υφίσταται καταπονήσεις - φθορές όπως τριψίματα ή τρυπήματα, ώστε να αποδεσμευτούν οι ίνες του αμιάντου στον αέρα του χώρου εργασίας. Αντίθετα, σημαντικό πρόβλημα αποτελεί η αντικατάσταση, απομάκρυνση και τελική διάθεση των υλικών που περιέχουν αμίαντο έτσι ώστε να μην δημιουργηθούν συνθήκες που θα επιτρέψουν την έκθεση των εργαζομένων στη βλαπτική δράση των ινών του αμιάντου.
      Για το θέμα η Ελληνική πολιτεία έχει εκδώσει μια σειρά νομοθετημάτων, τα οποία αποτελούν και εναρμονίσεις σχετικών Ευρωπαϊκών οδηγιών. Ειδικότερα, στην Κ.Υ.Α 8243/1113/91 (ΦΕΚ 138'/Β) πρoβλέπoνται μέτρα και μέθοδοι για τη μείωση της ρύπανσης του περιβάλλοντος από εκπομπές αμιάντου. Από τη συγκεκριμένη Κ.Υ.Α τίθενται οι απαραίτητες προϋποθέσεις για την καθαίρεση κτιριακών κατασκευών που περιέχουν αμίαντο. Παράλληλα σε άλλα σχετικά με την προστασία της υγείας και ασφάλειας των εργαζομένων νομοθετήματα, όπως το Π.Δ. 70Α/1988 (ΦΕΚ 31/ Α/17.2.88) και Π.Δ. 175/1997 (ΦΕΚ 150Α/15.7.97) περιγράφονται τόσο τα γενικά όσο και τα ειδικά μέτρα πρόληψης, αλλά κα συγκεκριμένες εργοδοτικές υπoχρεώσεις.
      Επισημαίνεται ότι, είναι βασικό από την αρχή να διαπιστώνεται αν πρόκειται για υλικά που εμπεριέχουν αμίαντο, αν αυτός δεν είναι σταθερά εγκλωβισμένος αλλά το υλικό είναι εύθρυπτο με συνέπεια την απελευθέρωση ινών αμιάντου στο περιβάλλον, οπότε και επιβάλλεται η λήψη διορθωτικών μέτρων και στη συνέχεια τα υλικά αυτά να διαχειρίζονται σύμφωνα με τα προβλεπόμενα στη σχετική νομοθεσία.
      Επιπρόσθετα σας γνωρίζουμε ότι (στοιχεία του Τμ. Δημόσιας Υγιεινής και Υγειον. Ελέγχου), στο πρόγραμμα Δημοσίων επενδύσεων ΣΑΝΑ 3 έχει ενταχθεί το έργο «Αποξήλωση παλαιών και κατασκευή - φορτοεκφόρτωση, μεταφορά και εγκατάσταση νέων προκατασκευασμένων αιθουσών και βοηθητικών χώρων σε Δημοτικά σχολεία, Νηπιαγωγεία του Ν. Ηλείας» προϋπολογισμού (1.173.881,14- ΕΥΡΩ).
      Οι εργασίες αποξήλωσης των σχολικών αιθουσών από τον αμίαντο γίνονται με ιδιαίτερη προσοχή, τηρουμένων όλων των μέτρων ασφαλείας, ώστε να μην υφίσταται κίνδυνος αποδέσμευσης στο περιβάλλον ινών ή σκόνης αμιάντου. Συγκεκριμένα, οι εργαζόμενοι φορούν ειδικές στολές προστασίας, μάσκες, γάντια, ενώ τα τμήματα των δομικών υλικών που περιέχουν αμίαντο περιτυλίγονται με νάιλον ώστε να μην επιτρέπεται διαφυγή ινών αμιάντου στο περιβάλλον.
      Η Δ/νση Τεχνικών Υπηρεσιών της ΝΑ Ηλείας που επιβλέπει Το έργο, διαπιστώνει ότι ο ανάδοχος τηρεί τα προβλεπόμενα μέτρα προστασίας.
      Ο Υφυπουργός
      Α. ΓΙΑΝΝΟΠΟΥΛΟΣ»
      24. Στην με αριθμό  2802/1-9-2004 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ.  89605/24-9-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2802/1.9.2004 ερώτηση που κατατέθηκε στη Βουλή από το Βουλευτή κ. Κ. Τσιπλάκη, σχετικά με τη τροποποίηση του Κανονισμού παροχών υγειονομικής περίθαλψης του Ο.Π.Α.Δ., σας γνωρίζουμε ότι ήδη έχει συσταθεί επιτροπή που επεξεργάζεται τη συμπλήρωση και βελτίωση του κανονισμού παροχών υγειονομικής περίθαλψης του Ο.Π.Α.Δ.
      Ο Υφυπουργός
      Α. ΓΙΑΝΝΟΠΟΥΛΟΣ»
      25. Στην με αριθμό  2850/3-9-2004 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ.  89658/24-9-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2850/3.9.2004 ερώτηση που κατατέθηκε στη Βουλή από το Βουλευτή κ. Α. Λεβέντη, σχετικά με τη λήψη μέτρων από την έκλυση διοξινών κατά την πυρκαγιά στην Ν. Μανωλάδας, σας γνωρίζουμε ότι έχουν ζητηθεί τα σχετικά στοιχεία, τα οποία και θα σας υπoβληθoύν με νεώτερο έγγραφό μας.
      Ο Υφυπουργός
      Α. ΓΙΑΝΝΟΠΟΥΛΟΣ»
      26. Στην με αριθμό  2848/3-9-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ.  89673/24-9-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2848/3.9.2004 ερώτηση που κατατέθηκε στη Boυλή από το Βουλευτή κ. Φ. Koυβέλη, σχετικά με την λειτουργία χωματερής στην περιοχή Φιλικών Ν. Αρκαδίας, σας γνωρίζουμε τα εξής:
      Ο Σχεδιασμός Διαχείρισης των στερεών απoβλήτων της Περιφέρειας Πελοποννήσου βρίσκεται σε εξέλιξη σύμφωνα με την Κ.Υ.Α 50910/2427/03 και συγκεκριμένα η σχετική μελέτη έχει διαβιβασθεί για γνωμοδότηση στους αρμόδιους Οργανισμούς, Συμβoύλια και Υπηρεσίες σύμφωνα με το άρθρο 6 παρ. 4γ αυτής.
      Σε ότι αφορά την λειτουργία Χωματερής στη θέση Πλάτωμα, αμέσως μόλις γνωστοποιήθηκε το γεγονός της παράνομης απόθεσης απορριμμάτων, το κλιμάκιο Ελέγχου Ποιότητας Περιβάλλοντος πρoέβη σε αυτοψία στον χώρο και μετά από εισήγηση του εξεδόθησαν οι υπ αριθμ. 1301/7.9.04 και 1302/7.9.04 αποφάσεις μας με τις οποίες πλην των άλλων διετάχθη ή άμεση διακοπή της απόθεσης απορριμμάτων στον χώρο.
      Ο Υφυπουργός
      Α. ΓΙΑΝΝΟΠΟΥΛΟΣ»
      27. Στην με αριθμό  2801/1-9-2004 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ.  ΥΠΠΟ/ΓΡ.ΥΦ.ΚΕ/238/20-9-2004 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της αρ. πρ. 2801/1-9-2004 ερώτησης του Βουλευτή κ. Κ. Τσιπλάκη σχετικά με την ολοκλήρωση ανασκαφικού έργου στην περιοχή Αρχαίας Αργίλου σας πληροφορούμε τα εξής:
      Η ανάγκη διαπλάτυνσης της εθνικής οδού Θεσσαλονίκης-Καβάλας στην περιοχή της Αρχαίας Αργίλου είναι δεδομένη αλλά δεν μπορεί να αντιμετωπιστεί προτού ολοκληρωθεί η συστηματική ανασκαφική έρευνα που διεξάγεται στη θέση αυτή από το Πανεπιστήμιο του Μόντρεαλ από τον καθηγητή κο J.Perrault σε συνεργασία με το Διευθυντή της ΙΗ΄ Εφορείας Προϊστορικών και Κλασικών Αρχαιοτήτων κ. Ζήση Μπόνια.
      Εφόσον το Υπουργείο Δημοσίων Έργων εξασφαλίσει το ποσό των 148.000 ΕΥΡΩ που απαιτούνται για την αποπεράτωση του έργου, με σωστό προγραμματισμό είναι δυνατή η ολοκλήρωση της ανασκαφής μέσα σε χρονικό διάστημα 4 μηνών. Εφόσον ολοκληρωθεί η ανασκαφή έχουν διατυπωθεί δύο εναλλακτικές προτάσεις για την αντιμετώπιση του κυκλοφοριακού προβλήματος: είτε η δημιουργία νησίδας που θα συμπεριλαμβάνει τις αρχαιότητες και η διοχέτευση των δύο ρευμάτων του δρόμου εκατέρωθεν του χώρου, είτε η κατασκευή χαμηλής γέφυρας πάνω από τις αρχαιότητες. Οποιαδήποτε από τις δύο λύσεις θα επιλεγεί μετά την ολοκλήρωση της ανασκαφικής έρευνας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      28. Στις με αριθμό  2831/2-9-2004, 2865/3-9-2004 και 2868/3-9-2004 ερωτήσεις των Βουλευτών κυρίων Μάρκου Μπόλαρη, Χρήστου Αηδόνη, Χρήστου Μανωλιάς, Απόστολου Φωτιάδη, Παναγιώτη Σγουρίδη και Γεωργίου Ντάλιου δόθηκε με το υπ’ αριθμ.  90093/ΙΗ/24-9-2004 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 2831/2-9-2004, 2865/3-9-2004 και 2868/3-92004 τις οποίες κατέθεσαν οι Βουλευτές κ.κ. Μάρκος Μπόλαρης, Χρ. Αηδόνης, Χρ. Μανωλιάς, Απ Φωτιάδης, Παν. Σγουρίδης και Γεώργ. Ντόλιος, και οι οποίες αναφέρονται στην επιλογή των Διευθυντών και Προϊσταμένων των Γραφείων και Διευθύνσεων της Πρωτοβάθμιας και Δευτεροβάθμιας Εκπαίδευσης, σας γνωρίζουμε τα ακόλουθα:
      Στο άρθρο 12 του ν. 3260/2004 (ΦΕΚ 151 Α'/6-8-2004) "Ρυθμίσεις του συστήματος προσλήψεων και θεμάτων δημόσιας διοίκησης" ορίζεται ότι: "από τη δημοσίευση του παρόντος νόμου λήγει αυτοδικαίως η θητεία των Διευθυντών Εκπαίδευσης και Προϊσταμένων Γραφείων της Πρωτοβάθμιας και Δευτεροβάθμιας Εκπαίδευσης και των Γραφείων Φυσικής Αγωγής και Τεχνικής Επαγγελματικής Εκπαίδευσης. Όσοι υπηρετούν στις θέσεις αυτές συνεχίζουν να ασκούν τα καθήκοντά τους και να λαμβάνουν τα επιδόματα θέσης και ειδικής απασχόλησης τα οποία προβλέπονται από τις κείμενες διατάξεις ως την επιλογή και τοποθέτηση των προσωρινών Διευθυντών Εκπαίδευσης και Προϊσταμένων Γραφείων που επιλέγονται κατά τις διατάξεις των επόμενων εδαφίων της παραγράφου αυτής".
      Ως τον ορισμό νέων Διευθυντών Εκπαίδευσης Προϊσταμένων Γραφείων, Γραφείων Φυσικής Αγωγής, Γραφείων Τεχνικής Επαγγελματικής Εκπαίδευσης και σε κάθε περίπτωση ως την 31/8/2005 τοποθετούνται προσωρινοί με απόφαση του Υπουργού Εθνικής Παιδείας και Θρησκευμάτων ύστερα από πρόταση των οικείων Συμβουλίων Επιλογής Προϊσταμένων Διευθύνσεων και Γραφείων Εκπαίδευσης της παραγράφου 31 του άρθρου 14 του ν. 2817/2000 (ΦΕΚ 78 Α') όπως τροποποιήθηκε με το άρθρο 7 παράγραφος 3 του ν. 2986/2002, τα οποία για την επιλογή των προσωρινών Διευθυντών Εκπαίδευσης και Προϊσταμένων Γραφείων του παρόντος άρθρου αποτελούνται από τρία μέλη ΔΕΠ, έναν Σύμβουλο ή μόνιμο Πάρεδρο του Π.Ι. τους δύο αιρετούς εκπροσώπους των κλάδων των εκπαιδευτικών των Κεντρικών Υπηρεσιακών Συμβουλίων της αντίστοιχης βαθμίδας και έναν Διευθυντή Εκπαίδευσης της οικείας βαθμίδας που ορίζονται με τους αναπληρωτές τους.
      Για την επιλογή των προσωρινών Διευθυντών και Προϊσταμένων εκδίδεται από τον Υπουργό Εθνικής Παιδείας και Θρησκευμάτων σχετική πρόσκληση, η οποία δημοσιεύεται στον ημερήσιο τύπο και κοινοποιείται σε όλες τις Διευθύνσεις και τα Γραφεία της Εκπαίδευσης με τα οποία καθορίζονται οι θέσεις που θα πληρωθούν, τα δικαιολογητικά που θα περιλαμβάνει ο φάκελος υποψηφίων, η προθεσμία και η διαδικασία υποβολής των αιτήσεων, η διαδικασία επιλογής και κάθε άλλη λεπτομέρεια σχετική με το θέμα αυτό.
      Με τις αρ. 353.1/13/74783α/Δ1/9-8-2004 και Y-50/74717Β/9-8-2004 Υπουργικές αποφάσεις εκδόθηκε η "Πρόσκληση Ενδιαφέροντος για την επιλογή των προσωρινών Διευθυντών Διευθύνσεων και Προϊσταμένων Γραφείων Πρωτοβάθμιας και Δευτεροβάθμιας Εκπαίδευσης» αντίστοιχα.
      Η ανωτέρω πρόσκληση δημοσιεύτηκε στον ημερήσιο τύπο με σκοπό να λάβουν γνώσεις όλοι οι ενδιαφερόμενοι και να υποβάλλουν σχετική αίτηση με τα απαραίτητα δικαιολογητικά για την πλήρωση των ως άνω θέσεων.
      Η προθεσμία υποβολής αιτήσεων άρχισε στις 12/8/2004 και έληξε στις 19/8/2004.
      Η επιλογή διενεργήθηκε από το Συμβούλιο Επιλογής Προσωρινών Διευθυντών και Προϊσταμένων Γραφείων το οποίο συγκροτήθηκε με τις αριθμ. 79298/Δ1/19-8-2004 ΦΕΚ 293 123-8-2004 Τ.Β΄ και 76116/Δ2/ΦΕΚ 1278/20-8-2004 Τ.Β΄ αποφάσεις αντίστοιχα για την Πρωτοβάθμια και Δευτεροβάθμια Εκπαίδευση.
      Το ως άνω Συμβούλιο Επιλογής εξέτασε τα ουσιαστικά και τυπικά προσόντα όλων των υποψηφίων και αφού έλαβε υπόψη τα κριτήρια του ως άνω, Ν. 3260/2004, πρότεινε τους καταλληλότερους προς κάλυψη των ανωτέρω θέσεων.
      Οι αρμόδιες Επιτροπές ασχολήθηκαν νυχθημερόν με την ουσιαστική αξιολόγηση των υποψηφίων και κατόρθωσαν να ολοκληρώσουν τις εργασίες τους εγκαίρως ώστε να μην υπάρξουν κενά.
      Τέλος με σχετική Υπουργική Απόφαση ορίσθηκαν και τοποθετήθηκαν οι προσωρινοί Διευθυντές Διευθύνσεων και Προϊστάμενοι Γραφείων Α/θμιας και Β/θμιας Εκπαίδευσης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      29. Στην με αριθμό  2803/1-9-2004 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ.  90117/ΙΗ/24-9-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2803/1-9-04, την οποία κατέθεσε ο Βουλευτής κ. Κων/νος Τσιπλάκης σχετικά με τα διπλώματα προσχολικής Αγωγής των ΙΕΚ και τη δυνατότητα διορισμού των διπλωματούχων αυτών στη δημόσια εκπαίδευση, και στα θέματα της αρμοδιότητάς μας, σας γνωρίζουμε τα ακόλουθα:
      Όπως μας πληροφόρησε ο Οργανισμός Επαγγελματικής Εκπαίδευσης και Κατάρτισης (ΟΕΕΚ), Δίπλωμα επιπέδου Μεταδευτεροβάθμιας Επαγγελματικής Κατάρτισης, για όλες τις ειδικότητες των ΙΕΚ, μεταξύ των οποίων και για την ειδικότητα «Προσχολικής αγωγής δραστηριοτήτων δημιουργίας και έκφρασης» χορηγείται από τον Ο.Ε.ΕΚ και όχι από τα ΙΕΚ.
      Οι απόφοιτοι των ΙΕΚ (Δημοσίων και Ιδιωτικών), λαμβάνουν το παραπάνω Δίπλωμα ύστερα από την επιτυχή συμμετοχή τους στα δύο μέρη των εξετάσεων πιστοποίησης (Θεωρητικό και Πρακτικό) επαγγελματικής κατάρτισης. Στην ανωτέρω ειδικότητα έχουν αποκτήσει, μέχρι σήμερα, το Δίπλωμα Επαγγελματικής κατάρτισης, 5537 απόφοιτοι ΙΕΚ (Δημοσίων και Ιδιωτικών).
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής  28 Ιανουαρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφοι 2 και 3, άρθρο 130 παράγραφοι 2 και 3του Κανονισμού της Βουλής)
      1. Η με αριθμό 594/7/24.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Ανωμερίτη προς τον Πρωθυπουργό, σχετικά με τη θέση της Κυβέρνησης επί των θεμάτων καταστολής της ρύπανσης από πλοία κλπ..
      (Θα απαντήσει ο Υπουργός Εμπορικής Ναυτιλίας, άρθρο 129 παράγραφος 3).
      2. Η με αριθμό 607/25.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την επίλυση του προβλήματος της ασφαλούς επεξεργασίας και τελικής διάθεσης των απορριμμάτων της Αττικής κλπ..
      3. Η με αριθμό 600/25.1.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με τη δημιουργία αποθηκών κλοφέν στη Δυτική Αττική και Θεσσαλονίκη κλπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 596/25.1.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς τον Υπουργό Πολιτισμού, σχετικά με την επιστροφή χρημάτων από το Υπουργείο στον κρατικό προϋπολογισμό λόγω μη διάθεσής τους το 2004 κλπ..
      2. Η με αριθμό 606/25.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Απασχόλησης και Κοινωνικής Προστασίας, σχετικά με την επίλυση συνταξιοδοτικού προβλήματος των εργαζομένων γυναικών στην ΕΥΔΑΠ που συνταξιοδοτήθηκαν από το ΙΚΑ λόγω θανάτου του συζύγου κλπ..
      3. Η με αριθμό 601/25.1.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τα μέτρα για την προστασία των εργαζομένων και τη συνέχιση της λειτουργίας της εργοστασιακής μονάδας Optical Media Production.
      4. Η με αριθμό 595/25.1.2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Εξωτερικών και Ανάπτυξης, σχετικά με τον αγωγό Μπουργκάς-Αλεξανδρούπολη. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 591/24-1-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τους Υπουργούς Πολιτισμού και Οικονομίας και Οικονομικών, σχετικά με τις περικοπές στις χρηματοδοτήσεις από το Υπουργείο Πολιτισμού στο Νομό Ηρακλείου.
      Η επίκαιρη ερώτηση της κυρίας συναδέλφου έχει ως εξής:
      «Κύριοι Υπουργοί, όπως αναφέρεται σε δημοσιεύματα του τοπικού Τύπου του Νομού Ηρακλείου, στελέχη του Υπουργείου Πολιτισμού ενημέρωσαν για περικοπές χρηματοδοτήσεων έργων και στο Νομό Ηρακλείου, με αποτέλεσμα να «μένουν» στον αέρα ο Κούλες, η Κνωσός, οι ανασκαφές, οι αναστηλώσεις, οι διαμορφώσεις αρχαιολογικών χώρων και μνημείων. Στα ίδια δημοσιεύματα αναφέρεται ακόμη ότι «Τα μόνα έργα που θα γίνουν, είναι όσα έχουν προλάβει να ενταχθούν στην πρόταση που υπεβλήθη στο Υπουργείο Πολιτισμού από τα αδιάθετα κονδύλια του Γ΄ ΚΠΣ, που για τη 13η Εφορεία Βυζαντινών Αρχαιοτήτων φτάνουν περίπου το 1,5 εκατομμύριο ευρώ.
      Επειδή σημαντικά έργα συντήρησης, όπως το Κούλε, ανασκαφών, όπως της Καστέλας, του Κομμού και της Γόρτυνας, ανάδειξης, όπως του βυζαντινού μνημείου του Αγίου Πέτρου, παραπέμπονται στις καλένδες.
      Ερωτάσθε, κύριοι Υπουργοί, ποιοι είναι οι λόγοι που τα Υπουργεία σας σταματούν τη χρηματοδότηση των παραπάνω έργων, που αποτελούν δείγματα σεβασμού στην ιστορία και την πολιτιστική μας κληρονομιά».
      Το λόγο έχει ο Υφυπουργός Πολιτισμού κ. Πέτρος Τατούλης.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, είδα με μεγάλη προσοχή την ερώτηση που κατέθεσε η κυρία συνάδελφος και αυτά που φαίνεται ότι έχει ως πληροφορίες, δεν προκύπτουν από πουθενά. Έχω επισκεφθεί το Ηράκλειο, έχω δει από κοντά τα προβλήματα. Δώσαμε λύσεις σε μεγάλα προβλήματα που αντιμετωπίζει η περιοχή. Είναι γνωστή η περιπέτεια του Αρχαιολογικού Μουσείου Ηρακλείου, μία περιπέτεια η οποία είχε άμεση σχέση με την έλλειψη ενός συνετού προγραμματισμού, ο οποίος ποτέ δεν έγινε και ήδη αυτήν τη στιγμή ένα μεγάλο έργο, ένα έργο που θα αναβαθμίσει την πολιτιστική εικόνα του Ηρακλείου, βρίσκεται στην κατεύθυνση της υλοποίησης.
      Ως προς τα υπόλοιπα τα οποία ερωτά η κυρία συνάδελφος θα ήθελα να πω ότι η δική μας φροντίδα και μέριμνα είναι να προχωρήσουμε τα έργα, τα οποία έχουν ενταχθεί στο επιχειρησιακό πρόγραμμα «ΠΟΛΙΤΙΣΜΟΣ» του Υπουργείου Πολιτισμού, αλλά και με την άριστη συνεργασία που έχουμε με την Περιφέρεια Κρήτης, να ενταχθούν όσα έργα είναι δυνατόν μέσα στα πλαίσια των οικονομικών δυνατοτήτων που έχει η Περιφέρεια. Και προς αυτήν την κατεύθυνση πηγαίνουμε.
      Ήδη θα ήθελα να σας πω, όπως και προηγούμενα σας είπα, ότι το επιχειρησιακό πρόγραμμα «ΠΟΛΙΤΙΣΜΟΣ» ουσιαστικά υλοποιείται. Υλοποιείται πάνω στο θέμα του Αρχαιολογικού Μουσείου. Οι εργασίες που γίνονται στην Κνωσός μέχρι τον Οκτώβριο του 2005 με το φυσικό αντικείμενο, έτσι όπως έχει προσδιοριστεί, θα τελειώσουν. Το ίδιο πράγμα θα γίνει και γίνεται στην περιοχή του αρχαιολογικού χώρου του Κομμού, όπου και εκεί πλέον οι εργασίες προχωρούν με σημαντικούς ρυθμούς. 
      Θα έλεγα δε ότι μέσα στο ειδικό επιχειρησιακό πρόγραμμα «ΠΟΛΙΤΙΣΜΟΣ» υπάρχει και το Συνεδριακό και Πολιτιστικό Κέντρο Ηρακλείου, για το οποίο σε άριστη συνεργασία με το Δήμο Ηρακλείου, προχωράμε προς την υλοποίησή του. 
      Στο ΠΕΠ της Περιφέρειας Κρήτης έχει ενταχθεί η ανάπλαση και η προβολή του αρχαιολογικού χώρου του μινωϊκού ανακτόρου της Φαιστού. Έχει ενταχθεί η ανάπλαση, η ανάδειξη και η αποκατάσταση του αρχαιολογικού χώρου της Γόρτυνος. Αναφορικά με το χώρο των βυζαντινών και μεταβυζαντινών μνημείων του Νομού Ηρακλείου και αυτό έχει ενταχθεί στο δίκτυο και προχωράει, όπως βέβαια εντάχθηκε η συντήρηση, η διαμόρφωση και η ανάδειξη των αρχαιολογικών χώρων της Καστέλας και των ερειπίων του μνημείου του Αγίου Πέτρου των Δομινικανών. Όλα αυτά έχουν μπει σ΄ έναν ιδιαίτερο προγραμματισμό. 
      Και βέβαια υπάρχει το μεγάλο πρόβλημα με το Ενετικό φρούριο. Το Ενετικό φρούριο είναι ένα σημαντικό τεχνικό έργο. Έχει τεράστια τεχνικά προβλήματα. Οι δικές μας υπηρεσίες δεν έχουν την τεχνογνωσία, για να μπορέσουν να το αντιμετωπίσουν και ήδη η μελέτη, η οποία έχει συγκροτηθεί από το Λιμενικό, ουσιαστικά με τη δική μας την πρόταση θα ενταχθεί στο ειδικό πρόγραμμα του ΥΠΕΧΩΔΕ ή σε κάποιο πρόγραμμα του «INTEREG». Αυτές είναι οι οδηγίες που έχουμε δώσει. 
      Σαν τελική κατάληξη θέλω να πω ότι υπάρχει ειδικός προγραμματισμός, υπάρχει ειδική φροντίδα από την Κυβέρνησή μας για τα προβλήματα που αντιμετωπίζει το Ηράκλειο.
      ΠΡΟΕΔΡΕΥΩΝ (Ιωάννης Τραγάκης): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ- ΗΛΙΑΚΗ: Είπατε, κύριε Υπουργέ, ότι όλα όσα αναφέρονται στην επίκαιρη ερώτηση, δεν προκύπτουν από πουθενά. Εμείς στο Ηράκλειο βλέπουμε τα πράγματα ως έχουν και όπως μας μεταφέρονται.
      Ζούμε, λοιπόν, μια πραγματικότητα, όπου όλες αυτές οι εργασίες έχουν σταματήσει. Δεν είναι τυχαίο το γεγονός ότι όλες οι εφημερίδες αναφέρουν ότι ο Κούλες πληρώνει τα «σπασμένα».  Και καταθέτω στα Πρακτικά το σχετικό δημοσίευμα της εφημερίδας «ΝΕΑ ΚΡΗΤΗ», που λέει ότι ο Κούλες πληρώνει τα σπασμένα της υποχρηματοδότησης. Η υποχρηματοδότηση είναι μια πραγματικότητα και εγώ θα σας παρακαλούσα, κύριε Υπουργέ, προκειμένου να ενημερωθεί και η Βουλή να γίνει κατάθεση του προϋπολογισμού του Υπουργείου σας για το 2005 γι’ αυτά ακριβώς τα έργα που αναφέρθηκαν στη Βουλή και να δούμε πώς πραγματικά συνεχίζονται.
      Δεν είναι τυχαίο το ότι έχουν σταματήσει οι εργασίες στην Κνωσό, το ότι το προσωπικό έχει απολυθεί, που είναι ένα προσωπικό με εμπειρία χρόνων και σαφώς θα πρέπει να αξιοποιήσει αυτήν την εμπειρία για τη συνέχιση της αναστήλωσης αυτού του ανακτόρου, που αποτελεί τη συνέχεια της ιστορίας. 
      Από κει και πέρα, κύριε Υπουργέ, για τις  περικοπές των χρηματοδοτήσεων δεν μου απαντήσατε. Μιλήσατε για έναν προγραμματισμό, που είχε γίνει από την προηγούμενη κυβέρνηση και συνεχιζόταν. Εγώ μιλώ για τη μείωση αυτού του προϋπολογισμού. Και εδώ υπάρχει ένα ιδιαίτερο θέμα, που θα ήθελα να το αναφέρω και να ζητήσω την παρέμβασή σας, προκειμένου οι περιφερειακές υπηρεσίες του Υπουργείου σας να μη βάζουν φραγμό στην ενημέρωση και των πολιτών, αλλά και των Βουλευτών. Εγώ τουλάχιστον προσωπικά θα ήθελα ως Βουλευτής να έχω πλήρη ενημέρωση, γιατί τελευταία, με τις δικές σας εντολές, οι περιφερειακές υπηρεσίες δεν τολμούν πια να κάνουν ενημέρωση. Και εγώ δεν θέλω σε καμιά περίπτωση να δημιουργήσω πρόβλημα στους εργαζόμενους, γιατί οι εργαζόμενοι εντολές υλοποιούν. 
      Θα σας παρακαλούσα, λοιπόν, προς αυτήν την κατεύθυνση να δώσετε εντολή, ώστε τουλάχιστον οι Βουλευτές, αλλά και οι πολίτες, να έχουν πρόσβαση σε σημαντικά θέματα που αφορούν τον πολιτισμό του τόπου.
      Η υποχρηματοδότηση είναι ένα γεγονός. Το γεγονός ότι έχουν σταματήσει οι εργασίες, είναι μια πραγματικότητα που τη ζούμε εμείς στο Ηράκλειο και διαπιστώνουμε, μετά τα χθεσινά δημοσιεύματα αθηναϊκών εφημερίδων, ότι είναι μια πραγματικότητα και για την Ακρόπολη, που δημιουργεί ένα φραγμό στην αναστήλωση, τη συντήρηση και την ανάδειξη των έργων πολιτισμού στον τόπο μας.
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Άκουσα με μεγάλη προσοχή τις αιτιάσεις της κυρίας συναδέλφου και θα ήθελα να της πω ότι εμείς προσπαθούμε μέσα σε λίγο χρονικό διάστημα να καλύψουμε τις αδυναμίες, την έλλειψη ενός σύγχρονου προγραμματισμού, ευθύνες που ασφαλώς ανήκαν στην προηγούμενη κυβέρνηση. Δεν υπάρχει θέμα υποχρηματοδότησης.
      Κύριε Πρόεδρε, νέα έργα εντάσσονται στο πρόγραμμα και δεν θα ήθελα να αγνοηθεί ότι υπάρχει ιδιαίτερη φροντίδα και προσωπική παρουσία της σημερινής ηγεσίας του Υπουργείου Πολιτισμού. Το Ηράκλειο ήταν ένας χώρος, θα έλεγα, εγκαταλελειμμένος στην τύχη του. Αυτήν τη στιγμή υπάρχει συγκεκριμένος προγραμματισμός, συγκεκριμένα χρονοδιαγράμματα και αυτό δεν θα πρέπει να μας διαφεύγει.
      Είπα, κυρία συνάδελφε, ότι το θέμα της Κνωσού θα έχει τελειώσει μέχρι τον Οκτώβριο του 2005. Και δεν κατάλαβα για ποιο λόγο αιτιάσθε ότι υπάρχει έλλειψη προσωπικού, όταν αυτό δεν προκύπτει από πουθενά. Αυτό είναι ένα δικό σας ενδιαφέρον, που έχει να κάνει με τη δική σας πολιτική σημειολογία. Εμείς απορρίπτουμε τις έννοιες του άγονου προστατευτισμού και προσπαθούμε, μέσα στα πλαίσια της νομιμότητας, να εξασφαλίσουμε τη συνέργεια των μεγαλύτερων δυνάμεων που απαιτούνται.
      Επίσης θέλω να σας πω ότι πολλά απ’ αυτά είχαν προγραμματιστεί στο παρελθόν και βρίσκονταν σε στάδιο ανωριμότητας. Και γι’ αυτό το πράγμα βέβαια δεν ευθύνεται η σημερινή Κυβέρνηση.
      Θα ήθελα, όμως, να σταθώ και σ΄ ένα άλλο θέμα. Ποιος σας είπε ότι εμείς έχουμε απαγορεύσει στις υπηρεσίες μας να κάνουν αυτό που οφείλουν να κάνουν, δηλαδή να ενημερώνουν τους πολίτες και πρωτίστως τους συναδέλφους  Βουλευτές;
      ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Χαίρομαι που το λέτε. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Όχι, έτσι είναι τα πράγματα, έτσι ακριβώς όπως τα ορίζω και τα λέω τώρα. Από κει και πέρα, για την επιστημονική εμφάνιση των υπηρεσιών μας και τον τρόπο που παρουσιάζουν το επιστημονικό τους έργο, σαφέστατα δόθηκαν κατευθύνσεις. Κάποτε πρέπει να καταλάβουμε σ’ αυτόν το χώρο ότι τα πράγματα δεν είναι ένα ξέφραγο αμπέλι και ότι όλα πρέπει να έχουν τη δική τους επιστημονική τεκμηρίωση. Και εμείς αυτό κάνουμε, προβάλλουμε και προτείνουμε ένα νέο προγραμματισμό, μία διαφορετική επιμέλεια και μία διαφορετική φροντίδα. Γιατί μην ξεχνάτε ότι οι υπηρεσίες του Υπουργείου Πολιτισμού είναι κατ’ εξοχήν επιστημονικές υπηρεσίες και όχι γραφειοκρατικές. Αυτό που η δική σας κυβέρνηση έκανε όλα αυτά τα χρόνια, οφείλουμε εν ονόματι του ελληνικού λαού να το ανατάξουμε σε πολύ σύντομο χρόνο και με γόνιμα αποτελέσματα προς όφελος των πολιτών και της χώρας. 
      ΠΡΟΕΔΡΕΥΩΝ (Ιωάννης Τραγάκης): Θα συζητηθεί η δεύτερη, με αριθμό 592/24.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την καταβολή των δεδουλευμένων στους εργαζόμενους της εταιρείας εκδόσεων «ΠΑΡΑΤΗΡΗΤΗΣ» στη Θεσσαλονίκη, τη διασφάλιση των θέσεων εργασίας κλπ.. 
      Η επίκαιρη ερώτηση του κ. Χουρμουζιάδη έχει ως εξής: 
      «Απλήρωτοι εδώ και καιρό παραμένουν οι εργαζόμενοι στην εταιρεία εκδόσεων «ΠΑΡΑΤΗΡΗΤΗΣ» στη Θεσσαλονίκη, που βρίσκονται σε επίσχεση εργασίας από 7/1/2005, υπερασπιζόμενοι το δικαίωμά τους για μόνιμη και σταθερή εργασία. 
      Ο κύριος μέτοχος της εταιρείας και διευθύνων σύμβουλος κ. Παπασαραντόπουλος εδώ και μεγάλο χρονικό διάστημα έχει εξαφανιστεί (καθώς και η διορισμένη προσωρινή διοίκηση της ΑΕ). Αυτό έχει ως αποτέλεσμα το μέλλον της εταιρείας να παραμένει άγνωστο, κάνοντας τους εργαζόμενους να αγωνιούν τόσο για τα δεδουλευμένα τους όσο και για τις θέσεις εργασίας τους.
      Όλα αυτά συμβαίνουν σε μια επιχείρηση, που στηρίχθηκε ποικιλοτρόπως και πλουσιοπάροχα από το κράτος επί κυβερνήσεων ΠΑΣΟΚ.
      Υπεύθυνη, όμως, γι’ αυτήν την κατάσταση είναι και η σημερινή Κυβέρνηση της Νέας Δημοκρατίας, που όχι μόνο δεν παρεμβαίνει στο επιχειρηματικό παιχνίδι που έχει στηθεί γύρω από το μέλλον της εν λόγω εταιρείας με πρωταγωνιστές τις τράπεζες και στόχο τη μεταβίβασή της σε άλλους ή και στον ίδιο επιχειρηματία, χωρίς όμως το «βάρος» του εργασιακού κόστους των εργαζομένων, αλλά με τους αντεργατικούς νόμους που ψηφίζει (στα πλαίσια και της πολιτικής της Ευρωπαϊκής Ένωσης) και την πολιτική των επιδοτήσεων προς τους επιχειρηματίες που ακολουθεί, οδηγεί τους εργαζόμενους στην ανεργία.
      Ερωτώνται οι κύριοι Υπουργοί ποια μέτρα πρόκειται να πάρουν: 
                  1. Για να πληρωθούν οι εργαζόμενοι όλα τα δεδουλευμένα τους και να συνεχίσει να λειτουργεί η επιχείρηση; 
      2. Να μη γίνει καμιά απόλυση και να διασφαλιστούν όλες οι θέσεις εργασίας;»
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, το Κομμουνιστικό Κόμμα Ελλάδος καλά κάνει και ψάχνει να βρει σε όποια εφημερίδα ή όπου δημοσιευθεί ότι κλείνει μια επιχείρηση και άμεσα υποβάλλει στην Κυβέρνηση επίκαιρη ερώτηση. Είναι και αυτό μία τακτική. Να δούμε, όμως, την ουσία της πολιτικής, γιατί αυτό ενδιαφέρει τα κόμματα. Εάν έκλεισε το κομμωτήριο που πηγαίνει ο τάδε Βουλευτής, δεν έρχεται στη Βουλή να κάνει επίκαιρη ερώτηση. Κάθε μέρα αυτήν τη δουλειά κάνουμε. 
      Γιατί το λέω αυτό; Ωραία, ο «ΠΑΡΑΤΗΡΗΤΗΣ», μία επιχείρηση με είκοσι εννέα εργαζόμενους στη Χαλκιδική, έκλεισε και δεν πληρώνει τους εργαζομένους. Το βρήκε ο κ. Χουρμουζιάδης και καλά έκανε και το φέρνει στη Βουλή. Όσον αφορά αυτήν την Κυβέρνηση, άμεσα, στις 22 Δεκεμβρίου, πριν υποβάλετε εσείς την επίκαιρη ερώτηση, η αρμόδια Κοινωνική Επιθεώρηση Χαλκιδικής πραγματοποίησε έλεγχο και υπέβαλε μήνυση στην Εισαγγελία Πρωτοδικών Χαλκιδικής για την καθυστέρηση των δεδουλευμένων. Άρα το κράτος ήταν δίπλα και άμεσα μέσω του ΣΕΠΕ. Και βέβαια ζητήσαμε εξηγήσεις ως ΣΕΠΕ, ως κράτος και είπαμε ότι, αν δεν συμμορφωθεί για τα δεδουλευμένα, θα έχουμε και παραπάνω κυρώσεις και πρόστιμο. Άρα θα μπορούσατε να εγκαλέσετε την Κυβέρνηση, εάν δεν έκανε σωστά τη δουλειά της και εάν δεν επενέβαινε το κράτος. Υπήρξε, όμως, άμεση επέμβαση πριν από το Κομμουνιστικό Κόμμα Ελλάδος. 
      Και έρχεστε εδώ και ρωτάτε, για να σας απαντήσω τι; Τη γνωστή πολιτική ψαλμωδία, να πληρώσει το κράτος τα δεδουλευμένα. Σας ερωτώ ευθέως, κύριε Χουρμουζιάδη: Σε ποιο μέρος –το έχω ξαναπεί και θα το λέω συνέχεια- του κόσμου, μηδέ εξαιρουμένης και της Κούβας του Φιντέλ Κάστρο, το κράτος, ο Έλληνας φορολογούμενος πολίτης πληρώνει τα δεδουλευμένα του ιδιώτη;
      Να μου πείτε αν βρείτε και από άλλο σύστημα ή του Άρη -ή κάπου αλλού- τέτοια λογική και να μας τη φέρετε και εδώ. Να την ψηφίσουμε. 
      Τελειώνοντας, θα ήθελα να σας πω, κύριε Χουρμουζιάδη, ότι δεν παραγνωρίζω και το ενδιαφέρον σας και την αγάπη και την ευαισθησία προς τους εργαζόμενους. Θέλω, όμως, να ξέρετε ότι από εδώ και πέρα, όχι μόνο το 2005, έτσι θα περάσει αυτή η Κυβέρνηση. Διότι εδώ «σκάνε» –το έχω πει επανειλημμένως, να παρακολουθείτε τους Βουλευτές, τον κ. Τζέκη και τους άλλους- πάνω από πενήντα επίκαιρες ερωτήσεις, κύριε Πρόεδρε, για τις φούσκες του Χρηματιστηρίου. Σκάνε σ’ αυτή την Κυβέρνηση. Σκάνε τα θαλασσοδάνεια και οι κομματικές παροχές. Και φεύγουν σαν τα ποντίκια οι «επιχειρηματίες». Για παράδειγμα, ο εν λόγω επιχειρηματίας πήρε 52.000.000 δραχμές το 1999 από την προηγούμενη κυβέρνηση, όπως και εσείς το ομολογείτε. Το ΠΑΣΟΚ, λοιπόν, έδινε θαλασσοδάνεια. Το ΠΑΣΟΚ συντηρούσε επιχειρήσεις, για να παίρνουν μόνο τις επιχορηγήσεις και όχι για τους εργαζόμενους.
      Αυτή η Κυβέρνηση, όμως, δεν δέχεται συμψηφισμό. Πρώτον, εμείς δεν ψηφίσαμε κανένα αντεργατικό νόμο μέχρι τώρα, όπως μας εγκαλείτε. Και δεύτερον, αυτή η Κυβέρνηση δεν έχει καμία σχέση με τα θαλασσοδάνεια. Άρα, λοιπόν, να το δούμε από κοντά και να ελέγξετε το ΣΕΠΕ, που είναι το κατ’ εξοχήν αρμόδιο όργανο. Είναι κοντά στον εργάτη; Είναι δίπλα στον εργαζόμενο; Είναι. Άρα αυτό ενδιαφέρει την Κυβέρνηση. Τελεία και παύλα. Όλες οι φούσκες, το επαναλαμβάνω, θα σκάσουν και σκάνε καθημερινά. Και είστε δέκτες ως Κομμουνιστικό Κόμμα Ελλάδας. 
      Όμως μην κάνετε συμψηφισμό με την προηγούμενη κυβέρνηση. Αυτή η νέα διακυβέρνηση δεν έχει καμιά πολιτική φιλοσοφία ίδια με το χθες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Κύριε Χουρμουζιάδη, έχετε το λόγο για δυο λεπτά. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, ο κύριος Υπουργός έθιξε τόσα θέματα, που νομίζω ότι θα ήταν αφέλεια να πιστεύει κανείς ότι μέσα σε δυο λεπτά είναι δυνατόν να αντιμετωπισθούν. 
      Εκείνο, όμως, που για μένα βαραίνει πιο πολύ στην απάντησή του, είναι ότι προσπάθησε να σχολιάσει πώς ασκεί την πολιτική του το Κομμουνιστικό Κόμμα Ελλάδας -και μάλιστα μ΄ ένα απαξιωτικό τρόπο- λέγοντας ότι ψάχνουμε τις εφημερίδες να βρούμε κάποια είδηση ή, εν πάση περιπτώσει, ανιχνεύουμε τα κουτσομπολιά, για να στηρίξουμε πάνω εκεί τις επίκαιρες ερωτήσεις.
      Είναι γνωστή, κύριε Υφυπουργέ, η πολιτική του ΚΚΕ όσον αφορά στα προβλήματα που αυτήν τη στιγμή αντιμετωπίζουν οι εργαζόμενοι σ΄ όλες αυτές τις επιχειρήσεις, οι οποίες τελικά, αφού άσκησαν την κερδοσκοπική τους πολιτική με τα δάνεια, με τις επιδοτήσεις του κράτους, στο τέλος, όταν είδαν ότι θα μπορούσαν αλλού να πραγματοποιήσουν τις κερδοσκοπικές τους διαθέσεις, εγκατέλειψαν στο δρόμο τους εργαζόμενους και ψάχνουν να βρουν, όπως λένε και τα παραμύθια, την τύχη τους. 
      Αυτό το γεγονός, κύριε Πρόεδρε, το πολύ συγκεκριμένο, ίσως αριθμητικά θα έλεγε κανείς όχι ενδιαφέρον, είναι ένα σύμπτωμα, κύριε Υφυπουργέ. Είναι ένα σύμπτωμα μιας πολιτικής, που όσο και αν λέτε ότι η νέα Κυβέρνηση της Νέας Δημοκρατίας δεν την ασκεί, νομίζω ότι τελικά είστε έξω από τα πράγματα. Αυτήν την πολιτική ακριβώς ασκεί. Και η σύγκρισή σας με το ΠΑΣΟΚ δεν είναι μια σύγκριση επιφανειακή ή συγκυριακή. Είναι μια προσέγγιση καθαρά πολιτική, μέσα από την οποία βγαίνει τελικά ένα συμπέρασμα αληθινό, ένα συμπέρασμα που πρέπει να το προσέξετε. 
      Και είπατε στην αρχή της ομιλίας σας ότι πριν από το Κομμουνιστικό Κόμμα ήδη η Κυβέρνηση επενέβη τελικά να επιλύσει το θέμα. Δεν σας ζήτησε κανείς να πληρώσετε τους εργαζόμενους. Να παρέμβετε, όμως, με την πολιτική σας βούληση, να δείξετε πραγματικά ότι είστε διατεθειμένοι ως Κυβέρνηση να προστατεύσετε τους εργαζόμενους από την κερδοσκοπική διάθεση των επιχειρήσεων, οι οποίες ενώ επιδοτούνται και δανειοδοτούνται, τελικά δεν ανταποκρίνονται. Και στη Βόρεια Ελλάδα, αυτή δεν είναι η πρώτη φορά. Θυμηθείτε την «ΤΡΙΚΟΛΑΝ», θυμηθείτε το Μιχαηλίδη, τον καπνέμπορο της Ξάνθης. Είναι ένα σύμπτωμα επομένως μιας πολιτικής και μην το παρέρχεστε με όλη αυτή τη φρασεολογία που χρησιμοποιήσατε και μάλιστα όχι υπολανθανόντως, αλλά σαφώς εναντίον της πολιτικής του ΚΚΕ. Κάνετε μεγάλο λάθος, κύριε Υφυπουργέ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Χουρμουζιάδη.
      Κύριε Υφυπουργέ, έχετε το λόγο για δυο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η πολιτική είναι δεκτή, κύριε συνάδελφε και εδώ είναι ο ναός της πολιτικής. Και εδώ συζητάμε πολιτικές. Είμαι αντίθετος, όμως, στις γνωστές συνταγές του χθες και του Κομμουνιστικού Κόμματος Ελλάδας, εφόσον το Υπουργείο Εργασίας μετασχηματίστηκε απ’ αυτή την Κυβέρνηση σε Υπουργείο Απασχόλησης και –προσέξτε- Κοινωνικής Προστασίας. 
      Αυτό εμείς το κάνουμε πράξη, κύριε Χουρμουζιάδη. Αυτό το Υπουργείο είναι κατ’ εξοχήν Υπουργείο της κοινωνικής προστασίας. Και σας απέδειξα ότι το ΣΕΠΕ ήταν δίπλα και κοντά στον εργαζόμενο. Αυτό ενοχλεί, ότι δηλαδή για πρώτη φορά σ’ αυτόν τον τόπο άμεσα το Υπουργείο Κοινωνικής Προστασίας, που τώρα εμείς το ονοματίσαμε έτσι -και όχι μόνο στο όνομα, αλλά και στην ουσία- είναι δίπλα στον εργαζόμενο και χαλάει την πιάτσα. Το ένα είναι αυτό. 
      Το δεύτερο: Συμφωνώ μαζί σας για το σύμπτωμα. Εδώ είναι ανίατος η πάθηση αυτή. Αυτό το σύμπτωμα, εξαιτίας του οποίου πυορραγεί συνέχεια όλος ο εργασιακός κόσμος, όλο το εργασιακό τοπίο, είναι αποτέλεσμα του χθες. Κανένας συμψηφισμός και καμία σύμπραξη από τη Νέα Δημοκρατία για στα θαλασσοδάνεια και στις φούσκες στο Χρηματιστήριο, επαναλαμβάνω. 
      Και πρέπει να ξέρετε ότι και στην περίπτωση που αναφέρατε. της «ΤΡΙΚΟΛΑΝ», αλλά και σε όλες τις περιπτώσεις, που και αυτές είναι φούσκες του Χρηματιστηρίου - είναι στις δύο κατηγορίες που έβαλα- το Υπουργείο Κοινωνικής Προστασίας ήταν δίπλα στους εργαζόμενους της «ΤΡΙΚΟΛΑΝ». Δεν θα μονοπωλείτε, όσο υπάρχει αυτή η Κυβέρνηση, το ενδιαφέρον για τις κοινωνικές ομάδες. Είμαστε δίπλα στον πολίτη για να υπηρετούμε, να εξυπηρετούμε και να δουλεύουμε γι’ αυτούς, από τους οποίους προερχόμαστε, από το λαό. Συμπορευόμαστε με το λαό και αγωνιζόμαστε για το λαό. Αυτό το δικαίωμα δεν θα το μονοπωλεί κανένα κόμμα. Έχετε το δικαίωμα να δίνετε τον αγώνα σας, αλλά κι εμείς έχουμε το δικαίωμα να υπερασπιστούμε τον πολίτη και τους εργαζόμενους. Και σας απέδειξα για άλλη μια φορά με στοιχεία, ότι «πριν αλέκτωρ λαλήσει» το Υπουργείο ήταν εκεί. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Να είστε δίπλα, όχι ως παρατηρητές όμως. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Τρίτη είναι η με αριθμό 590/24-1-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη- Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την πληρωμή των παραγωγών βιομηχανικής τομάτας του Νομού Καρδίτσας κλπ..
      Η επίκαιρη ερώτηση της κ. Ξηροτύρη έχει ως εξής:
      «Μετά από τρεις μήνες οι παραγωγοί βιομηχανικής τομάτας του Νομού Καρδίτσας δεν έχουν πληρωθεί για προϊόν που παρέδωσαν στη βιομηχανία «ΠΡΟΝΤΑΚΤΑ ΑΕ». Η εν λόγω εταιρεία μετά από την πολύχρονη παρουσία της στην περιοχή, στον τομέα μεταποίησης και παραγωγής τοματοπολτού και αφού αύξησε το δυναμικό της επεκτείνοντας τη δραστηριότητά της πέραν του νομού, παρουσιάζει σήμερα πρόβλημα ρευστότητας και, κατά τους ισχυρισμούς της, αδυνατεί να ανταποκριθεί στις υποχρεώσεις της.
      Περίπου εξακόσιες οικογένειες προσδοκούν να ζήσουν από το εισόδημα αυτό, αφού το ύψος της οφειλής, μόνο στην ομάδα παραγωγών Καρδίτσας, ανέρχεται σε 1,5 εκατομμύριο ευρώ και αντιστοιχεί στην καλλιέργεια περίπου δέκα χιλιάδων στρεμμάτων. Οι παραγωγοί έχουν καταφύγει σε ασφαλιστικά μέτρα, που πρόκειται να εκδικαστούν την Τετάρτη 16 Ιανουαρίου.
      Επειδή η βιομηχανία αυτή απορροφά το 90% της παραγωγής, καθίσταται αβέβαιη η εκ νέου καλλιέργεια βιομηχανικής τομάτας την επόμενη περίοδο, πρόβλημα που έρχεται να προστεθεί στα αδιέξοδα του αγροτικού κόσμου, όπως και αυτό της βαμβακοκαλλιέργειας, πράγμα που οδηγεί σε μεγαλύτερη μείωση του εισοδήματος των αγροτών.
      Ερωτάται ο κύριος Υπουργός:
      -Γνωρίζει το πρόβλημα και ποιοι είναι οι λόγοι που η «ΠΡΟΝΤΑΚΤΑ ΑΕ» δεν ανταποκρίνεται στις υποχρεώσεις της; Τι θα πράξει για να εισπράξουν οι παραγωγοί ό,τι δικαιούνται;
      -Ποια είναι η αγροτική πολιτική ειδικά για την περιοχή της Καρδίτσας, ποιες αναδιαρθρώσεις μπορούν να εφαρμοστούν; Με ποια άμεσα μέτρα θα ενισχυθεί η αγροτική παραγωγή και θα διασφαλιστεί το αγροτικό εισόδημα;».
      Κύριε Υφυπουργέ, έχετε το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, πρόκειται πράγματι για ένα σημαντικό πρόβλημα, που έχει δημιουργηθεί στην Καρδίτσα. Και δεν είναι μόνο στην Καρδίτσα, καλύπτει όλη τη Θεσσαλία, διότι η εταιρεία «ΠΡΟΝΤΑΚΤΑ ΑΕ» είναι ιδιωτική επιχείρηση, έχει εγκαταστάσεις στο Νομό Καρδίτσας, προμηθεύεται όμως αγροτικά προϊόντα από όλη τη Θεσσαλία. Μεταποιεί κυρίως βιομηχανική τομάτα, βαμβάκι και φρούτα, τα οποία διαθέτει στην ελληνική και στη διεθνή αγορά. 
      Πρέπει να πούμε ότι η συγκεκριμένη εταιρεία έτυχε γενναίων ενισχύσεων από την προηγούμενη κυβέρνηση, αφού της ενεκρίθησαν επενδυτικά σχέδια που υπερβαίνουν τα 14.000.000 ευρώ και εισέπραξε επιδοτήσεις, το ύψος των οποίων ανέρχεται σε 6,5 εκατομμύρια ευρώ περίπου. Όμως, παρά τις γενναίες ενισχύσεις, λόγω συσσωρευμένων οικονομικών προβλημάτων, δεν μπόρεσε να πάρει χρηματοδοτήσεις από τις ιδιωτικές τράπεζες που τη χρηματοδοτούσαν μέχρι την εσοδεία που μας πέρασε, με αποτέλεσμα να αδυνατεί να ανταποκριθεί στις υποχρεώσεις της προς τους αγρότες της Λάρισας, της Καρδίτσας και άλλων περιοχών της Θεσσαλίας. Πέραν των οφειλών αυτών, πρέπει να πούμε ότι εκκρεμεί η εκδίκαση μηνυτήριας αναφοράς του ΟΠΕΚΕΠΕ κατά της εταιρείας «ΠΡΟΝΤΑΚΤΑ ΑΕ» για πλαστή εγγυητική επιστολή προκαθορισμού βάμβακος. 
      Το Υπουργείο Αγροτικής Ανάπτυξης και Τροφίμων βρίσκεται σε συνεχή επαφή και με τις ομάδες παραγωγών της Καρδίτσας και με τους Νομάρχες Καρδίτσας και Λάρισας. Και πιέζουμε, με όλα τα μέσα που διαθέτουμε, την εταιρεία, έτσι ώστε να ανταποκριθεί στις υποχρεώσεις της. 
      Πρέπει δε να σας πω ότι εξαιτίας του γεγονότος αυτού έχουμε αλλάξει και τη σχετική κοινή υπουργική απόφαση, έτσι ώστε να μην μπορεί, επιχείρηση που μεταποιεί βιομηχανική τομάτα, να κάνει συμβάσεις με ομάδες παραγωγών, εάν δεν έχει καταθέσει προηγουμένως εγγυητική επιστολή τραπέζης. 
      Δεδομένου ότι τα αποθέματα ετοίμων προϊόντων, που η εταιρεία διαθέτει, έχουν αξία κατά πολύ μεγαλύτερη από τις οφειλές της εταιρείας προς τους αγρότες, υπήρξε συμφωνία της εταιρείας «ΠΡΟΝΤΑΚΤΑ ΑΕ» με τις ομάδες παραγωγής τομάτας της Λάρισας και της Καρδίτσας, έτσι ώστε οι αγρότες να ικανοποιηθούν από το προϊόν της διάθεσης των εμπορευμάτων. Και αυτή η συμφωνία άρχισε να υλοποιείται. Ήδη οι ομάδες έχουν υπογράψει σχετικά συμφωνητικά, έχουν μεταβιβαστεί στις ομάδες οι τίτλοι ΠΑΕΓΑ και οι ομάδες έχουν καταθέσει για την περαιτέρω διασφάλισή τους ασφαλιστικά μέτρα και ζητούν την έκδοση διαταγών πληρωμής. 
      Πρέπει να πούμε ότι είναι μία ιδιαίτερα δύσκολη περίπτωση. Συνδέεται με την πρωτογενή παραγωγή της περιοχής και αξιοποιεί την πρωτογενή παραγωγή της περιοχής. Παρακολουθούμε πολύ στενά την υπόθεση της «ΠΡΟΝΤΑΚΤΑ ΑΕ». Ασκούμε όσες πιέσεις έχουμε δυνατότητα να ασκήσουμε στην εταιρεία, έτσι ώστε να πληρωθούν το ταχύτερο δυνατόν οι ντοματοπαραγωγοί, διότι είναι άνθρωποι του μόχθου, διότι εργάστηκαν μια ολόκληρη χρονιά, διότι έχουν οικογένειες να ταΐσουν, διότι χρωστούν σε τράπεζες και οι άνθρωποι αυτοί ασκούν πιέσεις, έτσι ώστε να πάρουν τα χρήματά τους.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Έχετε το λόγο, κυρία Ξηροτύρη, για δύο λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Είναι γεγονός, κύριε Υπουργέ, κύριοι συνάδελφοι, ότι ο πρωτογενής τομέας στην Ελλάδα βρίσκεται σε σοβαρότατη κρίση. Σήμερα εκδηλώνεται αυτή η κρίση με οξύτητα. Πλήττει σχεδόν όλα τα αγροτικά προϊόντα, τα σιτηρά, το ρύζι, τον καπνό, το βαμβάκι, τις πατάτες, τα κτηνοτροφικά. Υπάρχουν μεγάλες αδιάθετες ποσότητες και ιδιαίτερα χαμηλές τιμές σε συνδυασμό με το αυξημένο κόστος παραγωγής και βέβαια με το αυξημένο κόστος της ζωής. Έτσι έχουν περιέλθει πραγματικά οι Έλληνες αγρότες σε αδιέξοδο, θα έλεγε κανείς, οικονομικό, γι’ αυτό έχουμε και τις κινητοποιήσεις τους.
      Ειδικότερα για την περιοχή της Καρδίτσας, βλέπω ότι έχετε βάλει μια σειρά, για να αντιμετωπίσετε αυτό το μεγάλο πρόβλημα που αφορά τη βιομηχανική τομάτα και αφορά τη συμπεριφορά της «ΠΡΟΝΤΑΚΤΑ ΑΕ» απέναντι σε εξακόσιες οικογένειες του Νομού Καρδίτσης, που σχεδόν απ’ αυτό το εισόδημα προσδοκούν να ζήσουν. 
      Όμως ο Νομός Καρδίτσης, όπως και οι άλλοι νομοί, έχουν και άλλα προβλήματα. Δύο ακόμη βασικά προϊόντα -εκτός από το βαμβάκι για το οποίο, όπως προείπαμε, υπάρχουν οι κινητοποιήσεις, υπάρχει το μεγάλο αδιέξοδο, υπάρχει το πρόβλημα, το οποίο συζητούμε συνέχεια- είναι και το σιτάρι και το καλαμπόκι, που «συμβάλλουν» και αυτά στη μείωση του εισοδήματος του αγρότη.
      Και γι’ αυτό σας ρωτάμε, πέρα απ’ αυτές τις ενέργειες, τι θα γίνει τελικά. Ποια θα είναι η παρέμβαση του Υπουργείου; Ποιος θα είναι ο προγραμματισμός για το μέλλον της γεωργίας σ’ αυτήν την περιοχή; Ποιες είναι οι εναλλακτικές καλλιέργειες; Τι θα κάνετε τελικά για να διασφαλίσετε ένα καλό εισόδημα; 
      Υπερχρεωμένες εταιρείες με δανειοδοτήσεις άσχετες και χαρισματικές από τη μία πλευρά, που δεν ανταποκρίνονται στους εργαζόμενους, αδιάθετα προϊόντα από την άλλη πλευρά. Η ΚΑΠ, δύσκολη ιστορία η αναθεώρηση της αγροτικής πολιτικής, θέλει τουλάχιστον τη δημιουργία ισχυρών μηχανισμών στο Υπουργείο, ούτως ώστε να μπορούν να καθοδηγήσουν τον Έλληνα αγρότη για να έχει τις κατά το δυνατόν λιγότερες ζημίες. Όμως δεν βλέπουμε και σ’ αυτό το θέμα να έχετε κάνει αυτούς τους εννέα μήνες κάποια κινητοποίηση, όσον αφορά, δηλαδή, την οργανωτική ανασυγκρότηση του Υπουργείου, όσον αφορά τα ποσοστά της αποσύνδεσης, όσον αφορά την ενημέρωση των αγροτών για το τι συνέπειες έχουν απ’ αυτή τη δύσκολη πράγματι Κοινή Αγροτική Πολιτική και για το ποιες υποχρεώσεις δημιουργούνται για το μέλλον, όπως και για το πώς τελικά θα σταθεί δίπλα τους το ελληνικό κράτος, γιατί είναι η ομάδα των εργαζόμενων, η ομάδα των αγροτών που σήμερα έχει τα μεγαλύτερα οικονομικά αδιέξοδα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Το λόγο έχει ο κύριος Υφυπουργός για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρία συνάδελφε, όπως καταλαβαίνετε, είναι πολύ δύσκολο στα δύο λεπτά που έχω στη διάθεσή μου, να σας αναλύσω τους στόχους, τη στρατηγική, τις μεθοδεύσεις που έχουμε για να ξεφύγει η ελληνική γεωργία από το τέλμα, στο οποίο την έχουν οδηγήσει αδιέξοδες πολιτικές και να βαδίσει το δύσκολο αλλά ελπιδοφόρο δρόμο της ανόδου της. 
      Όντως περνάμε μια δύσκολη χρονιά. Υπήρξαν πολύ μεγάλες παραγωγές σε όλα τα αγροτικά προϊόντα. Υπάρχουν κανονισμοί που ψηφίστηκαν από την προηγούμενη κυβέρνηση, όπως αυτός για το βαμβάκι, τους οποίους είμαστε αναγκασμένοι να ακολουθήσουμε και γι’ αυτήν και για την επόμενη χρονιά, διότι η νέα Κοινή Αγροτική Πολιτική θα αρχίσει να εφαρμόζεται από το 2006. 
      Το ευρώ συνεχώς ισχυροποιείται και αυτό δυσχεραίνει τις εξαγωγές των δικών μας αγροτικών προϊόντων και δίνει μια διαφορετική ώθηση στις εισαγωγές από τρίτες χώρες. Βέβαια έχουμε και δέκα νέες χώρες, που έχουν μπει στην Ευρωπαϊκή Ένωση, που και αυτές παράγουν ανταγωνιστικά προς εμάς αγροτικά προϊόντα. Αγώνας δρόμου γίνεται στο Υπουργείο Αγροτικής Ανάπτυξης και Τροφίμων, γίνεται αναδιοργάνωση όλων των οργανισμών, οι οποίοι βρίσκονταν εν υπνώσει, οι οποίοι δεν λειτουργούσαν. 
      Να μιλήσουμε για το ΕΘΙΑΓΕ, που δεν έκανε καμία εφαρμοσμένη αγροτική έρευνα; Να μιλήσουμε για τον ΕΛΓΑ με τα προβλήματα που είχε; Να μιλήσουμε για τους άλλους οργανισμούς; Να μιλήσουμε για τους ελέγχους που έχουμε κάνει, οι οποίοι έχουν πολλαπλασιαστεί, για τους φυτοϋγειονομικούς ελέγχους σε εισαγόμενα αγροτικά προϊόντα; 
      Βέβαια, το μεγάλο στοίχημα που μπαίνει, είναι πώς θα εφαρμοστεί η νέα Κοινή Αγροτική Πολιτική και πώς θα παράγουμε προϊόντα ποιότητος, που θα έχουν προορισμό την ελληνική και τη διεθνή αγορά, πώς θα παράγουμε βιολογικά προϊόντα, πώς θα παράγουμε ανταγωνιστικά αγροτικά προϊόντα. Εκεί είναι το μεγάλο στοίχημα και εκεί δίνουμε τη μάχη. 
      Να είστε βέβαιοι ότι εμείς στηρίζουμε τους Έλληνες αγρότες. Υπάρχουν προβλήματα, όντως. Είπα ότι υπάρχουν μεγάλες παραγωγές. Από εκεί και πέρα,  όμως, υπάρχουν και προοπτικές, διότι η Ελλάδα είναι μια αγροτική χώρα, διότι υπάρχουν νέοι άνθρωποι, οι οποίοι μένουν και ασχολούνται με τη γεωργία, υπάρχουν οι δυνατότητες που μας δίνει η Ευρωπαϊκή Ένωση, τις οποίες προσπαθούμε να αξιοποιήσουμε. Δίνουμε μια μάχη, έτσι ώστε η ελληνική γεωργία να προχωρήσει και τα ελληνικά αγροτικά προϊόντα να έχουν τη θέση που τους αξίζει στην ελληνική και στη διεθνή αγορά.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε,  κύριε Υφυπουργέ.
      Εισερχόμεθα στη συζήτηση των επικαίρων ερωτήσεων δεύτερου κύκλου. 
      Θα συζητηθούν ταυτόχρονα ….
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε. Μπορώ να έχω το λόγο; 
      ΠΡΟΕΔΡΕΥΩΝ (Ιωάννης Τραγάκης): Να ολοκληρώσω πρώτα. Θέλετε το λόγο πάνω σε τι;
      ΑΓΓΕΛΟΣ ΤΖΕΚΗΣ:  Στο «ταυτόχρονα». 
      ΠΡΟΕΔΡΕΥΩΝ (Ιωάννης Τραγάκης): Αφού υπάρχουν δύο ταυτόσημες ερωτήσεις.
      ΑΓΓΕΛΟΣ ΤΖΕΚΗΣ:  Είναι πολύ διαφορετικές, κύριε Πρόεδρε. Διαβάστε τις και θα δείτε. 
      ΠΡΟΕΔΡΕΥΩΝ (Ιωάννης Τραγάκης): Λοιπόν, διαβάζω τις επίκαιρες ερωτήσεις, κύριοι συνάδελφοι.
      Πρώτη είναι η με αριθμό 588/24-1-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τον Υπουργό Εθνικής Άμυνας, σχετικά με τη λειτουργία της Ελληνικής Βιομηχανίας Όπλων κλπ. και δεύτερη είναι η με αριθμό 593/24-1-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγέλου Τζέκη προς τον Υπουργό Εθνικής Άμυνας, σχετικά με τη λειτουργία της Ελληνικής Βιομηχανίας Όπλων κλπ..
      Η επίκαιρη ερώτηση του κ. Μαγκριώτη έχει ως εξής:
      «Σε ερώτηση που σας είχα απευθύνει την 21η Σεπτεμβρίου 2004 σχετικά με την ΕΛΒΟ ζητούσα να ενημερωθώ:
      α) Γιατί δεν προχωρήσατε στην υλοποίηση του αναθεωρημένου υπηρεσιακού προγράμματος της ΕΛΒΟ περιόδου 2002-2006, αφού ήταν γνωστό ότι οι μέχρι τότε βασικές παραγγελίες ολοκληρώνονταν μέχρι το τέλος του έτους;
      β) Τι θα απογίνουν η ΕΛΒΟ, οι χίλιοι εργαζόμενοι και οι πεντακόσιες μικρομεσαίες επιχειρήσεις που δουλεύουν για την παραγωγή της ΕΛΒΟ; 
      γ) Επειδή για τις νέες παραγγελίες χρειάζεται ένας ικανός χρόνος προετοιμασίας του εργοστασίου, τι σκοπεύει να κάνει η Κυβέρνηση για να καλύψει το κενό που έχει ήδη δημιουργηθεί;
      Στην απάντηση σας αναφέρατε γενικώς και αορίστως ότι «για όλα ευθύνεται η προηγούμενη κυβέρνηση» και ότι «το ΥΠΕΘΑ στα πλαίσια του αυτονόητου ενδιαφέροντος του για την ανάπτυξη των αμυντικών βιομηχανιών διαμορφώνει τα προγράμματα των επιχειρησιακών αναγκών των Ενόπλων Δυνάμεων σε όφελος της Ελληνικής Βιομηχανίας μέσα στα πλαίσια του υγιούς ανταγωνισμού με γνώμονα ταυτόχρονα την αύξηση της απασχόλησης». 
      Το 2004 έχει φύγει και είμαστε στο 2005. Γνωρίζετε  καλά πως σήμερα, εάν υπογράψετε νέες συμβάσεις, χρειάζονται τέσσερις έως έξι μήνες προετοιμασίας του εργοστασίου για την έναρξη της παραγωγής.
      Η ΕΛΒΟ, όπως αναφέρεται και σε δημοσιεύματα του τοπικού Τύπου, μπήκε σε κρίση. Ήδη σχεδιάζονται απολύσεις με τη μορφή της εθελούσιας εξόδου για τα 2/5 των εργαζομένων. Όμως, αν και τριακόσιοι πενήντα εργαζόμενοι ρίχνονται στον «Καιάδα» της ανεργίας και οι οικογένειές τους οδηγούνται στην οικονομική εξαθλίωση, και πάλι δεν λύνεται το πρόβλημα της ΕΛΒΟ, γιατί δεν υπάρχουν πλέον παραγγελίες. 
      Αυτό έχει ήδη οδηγήσει σε δραματική μείωση της δραστηριότητας τόσο της ΕΛΒΟ όσο και των μικρομεσαίων επιχειρήσεων που λειτουργούν στη Βόρεια Ελλάδα και προμηθεύουν την ΕΛΒΟ. 
      Γι’ αυτό ερωτάσθε:
      Εάν θα αναλάβετε επιτέλους της ευθύνες σας απέναντι στην ΕΛΒΟ, τους εργαζόμενους και τις εκατοντάδες μικρομεσαίες επιχειρήσεις της Βόρειας Ελλάδας.»
      Έχω την άποψη ότι είναι ταυτόσημη με την επόμενη επίκαιρη ερώτηση. Αλλά επειδή και τα δικαιώματα τα δικά σας, αλλά και τα δικαιώματα του κυρίου Υπουργού παραμένουν τα ίδια, να απαντήσει τμηματικά στον καθένα συνάδελφο. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Σε ποια απαντώ πρώτα; 
      ΠΡΟΕΔΡΕΥΩΝ (Ιωάννης Τραγάκης): Θα απαντήσετε πρώτα στην επίκαιρη ερώτηση του κ. Μαγκριώτη. 
      Ορίστε, έχετε το λόγο. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, ευχαριστώ τον αγαπητό συνάδελφο που μου δίνει την ευκαιρία με την επίκαιρη ερώτηση να αναφέρω στο Σώμα τα βασικά στοιχεία της πολιτικής μας στον ευαίσθητο τομέα του Υπουργείου Εθνικής Άμυνας. 
      Είναι γνωστό σε όλους μας, αλλά καλό είναι να ακούγεται και σε ολόκληρο τον ελληνικό λαό, ότι ενώ έχουμε τις υψηλότερες αμυντικές δαπάνες από τις δεκαπέντε χώρες της Ευρωπαϊκής Ένωσης, πριν από τη διεύρυνσή της, έχουμε τις χαμηλότερες αποδοχές των εργαζομένων και τις χειρότερες συνθήκες εργασίας. Παραλάβαμε μία εθνική αμυντική βιομηχανία, κρατική και ιδιωτική, στα όρια της απαξίωσης. 
      Η πολιτική μας είναι να βελτιώσουμε τις συνθήκες εργασίας πολιτικού και στρατιωτικού προσωπικού και βεβαίως να στηρίξουμε την εθνική μας αμυντική βιομηχανία. Γι’ αυτό στο νομοσχέδιο περί προμηθειών που κατατίθεται εντός των προσεχών ημερών, προβλέπουμε ως ελάχιστο ποσοστό συμμετοχής της εθνικής μας αμυντικής βιομηχανίας το 20%. 
      Σε ό,τι αφορά την ΕΛΒΟ αυτή καθεαυτή, ο κ. Μαγκριώτης θα έπρεπε να γνωρίζει -και λόγω εντοπιότητας- ότι πρόβλημα πρόσκαιρα δημιουργήθηκε από την ακύρωση από τον κ. Παπαντωνίου των προγραμμάτων που είχαν αποφασιστεί επί υπουργίας κ. Τσοχατζόπουλου. Εάν δεν το γνωρίζει, εντάξει, στα πλαίσια μιας δραστηριότητας πολυσχιδούς όλων των πολιτικών, δεν είναι και έγκλημα. Αλλά αυτή είναι η αλήθεια. Και να τονίσω βέβαια ότι η ΕΛΒΟ έχει ένα ιδιότυπο καθεστώς με ευθύνη των κυβερνήσεων του ΠΑΣΟΚ. Ενώ η πλειοψηφία των μετοχών ανήκει στο δημόσιο τομέα, το μάνατζμεντ  έχει δοθεί σε ιδιώτη. 
      Η κυβέρνηση της Νέας Δημοκρατίας ασφαλώς έχει υψηλό δείκτη προστασίας των θέσεων εργασίας των εργαζομένων και βεβαίως σεβασμό στη χρηματοδότηση του ελληνικού λαού. Άρα περιορίζει τους εξοπλισμούς και τα προγράμματα στα όρια των αναγκών των Ενόπλων Δυνάμεων και με σεβασμό στις θέσεις εργασίας. 
      Να σας αναφέρω πολύ σύντομα συμβάσεις οι οποίες υπογράφτηκαν δέκα μήνες αφότου αναλάβαμε την εξουσία. Στις 23-6-2004 το ΓΕΣ  υπογράφει σύμβαση 2.575.886 ευρώ. Αυτή είναι συμβατική υποχρέωση του δεύτερου έτους. Για το τρίτο έτος –και ακούστε, το κύριε Μαγκριώτη, γιατί θέλουμε και την ενεργό συμμετοχή σας, την ενίσχυσή σας- δέχτηκε η ίδια η ΕΛΒΟ επαναδιαπραγμάτευση των τιμών για την ανακατασκευή των λεωφορείων  με ό,τι σημαίνει αυτό. Στις 26-7-2004 υπέγραψε το ΓΕΣ για ανταλλακτικά 308.000 ευρώ, στις 27-7-2004 υπέγραψε για 1.366.000 ευρώ και στις 21-9-2004 για 198.000 ευρώ. 
      Εν πάση περιπτώσει, για να μην κουράζω την Αίθουσα –στη δευτερολογία μου θα έχω τη δυνατότητα να πω και άλλα- να αναφέρω ότι συνολικά περίπου υπέγραψε το ΓΕΣ για 55.000.000 ευρώ. Τουτέστιν 18.000.000.000 δραχμές του ελληνικού λαού δόθηκαν στην ΕΛΒΟ. 
      Η κυβέρνηση, η πολιτική ηγεσία του Υπουργείου Εθνικής Άμυνας εγγυάται το σύνολο των θέσεων εργασίας. Δεν πρόκειται να υποκύψουμε στους οποιουσδήποτε εκβιασμούς του διευθύνοντος συμβούλου, που απευθύνονται προς τους εργαζόμενους. Είμαστε μαζί με τους εργαζόμενους, αλλά είμαστε και μαζί με το σύνολο του ελληνικού λαού, που πληρώνει από το υστέρημά του. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Ο κ. Μαγκριώτης έχει το λόγο για δύο λεπτά. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Πρώτα-πρώτα κανείς δεν βλέπει βελτιώσεις στην αμυντική βιομηχανία. Η αναταραχή στο σύνολο της αμυντικής βιομηχανίας είναι πρωτόγνωρη. Δεν βλέπω υποστήριξη, κύριε Υπουργέ, παρ΄ ότι αναφερθήκατε σε συμβάσεις οι οποίες υπογράφτηκαν τους τελευταίους δέκα μήνες. Πρέπει να σας πω ότι είναι ψίχουλα μπροστά στις συμβάσεις που έπρεπε να υπογραφούν. Αναφέρονται μόνο σε ανταλλακτικά, τα οποία δεν τα παράγει κανείς άλλος. Μόνο η ΕΛΒΟ τροφοδοτεί μ’ αυτά τον ελληνικό στρατό. Θα σταμάταγαν τα λεωφορεία του ελληνικού στρατού και άλλα οχήματά του, εάν δεν δίνατε αυτές τις ελάχιστες παραγγελίες, οι οποίες δεν είναι ούτε το 10% της ετήσιας παραγωγικής δραστηριότητας της ΕΛΒΟ. 
      Γι’ αυτό λοιπόν και η ΕΛΒΟ εδώ και τρεις μήνες υπολειτουργεί και συσσωρεύει ζημιές, όπως υπολειτουργούν και οι πεντακόσιες μικρομεσαίες επιχειρήσεις στη Βόρεια Ελλάδα, οι οποίες προμηθεύουν την ΕΛΒΟ. Αυτό σημαίνει ανασφάλεια για στους εργαζόμενους και πτώση γενικότερα της οικονομικής δραστηριότητας στην περιοχή. 
      Ο κ. Παπαντωνίου δεν ακύρωσε συμβάσεις. Ο κ. Παπαντωνίου προεκλογικά δεν τις υπέγραψε για ευνόητους λόγους και εσείς έπρεπε να τις υπογράψετε την επομένη των εκλογών. Αυτές που ανακοινώσατε χθες στη συνάντηση με τους εργαζόμενους ότι θα υπογράψετε τους επόμενους μήνες, έπρεπε να τις είχατε υπογράψει πέρυσι αμέσως μετά τις εκλογές. 
      Το εργοστάσιο θα χρειαστεί έξι περίπου μήνες να προετοιμαστεί για να ξεκινήσει τις συμβάσεις τις οποίες υποσχεθήκατε και χθες ότι θα υπογράψετε και τις οποίες είχατε υποσχεθεί και το Σεπτέμβριο σε ανάλογη ερώτησή μου. 
      Σε κάθε περίπτωση, οι ζημιές και προς την επιχείρηση, αλλά και η ανασφάλεια προς τους εργαζόμενους και την οικονομική δραστηριότητα της περιοχής θα συνεχίσουν να είναι μεγάλες. 
      Θα ολοκληρώσω στο χρόνο που μου μένει, λέγοντας, κύριε Πρόεδρε, πως αν αυτά τα προγράμματα υπογραφούν –και αύριο αν θα υπογραφούν- δίνουν δουλειά για ένα χρόνο περίπου. Αυτό σημαίνει ότι το θέμα της ΕΛΒΟ και του μέλλοντος της εργασίας των εννιακόσιων περίπου εργαζομένων είναι μεγάλο και ανοικτό. 
      Τα μεγάλα προγράμματα ανακατασκευής του ΤΟΜΑ και της παραγγελίας των πεντακοσίων λεωφορείων του Στρατού είναι ανοικτά. Το Υπουργείο Εθνικής Άμυνας δεν είναι έτοιμο για να τα παραγγείλει. Αυτό σημαίνει ότι η αβεβαιότητα, η εκκρεμότητα και η ανασφάλεια είναι πάλι ανοικτές. 
      Χαίρομαι για τη δέσμευση του κυρίου Υπουργού γύρω από το θέμα των απολύσεων. Ελπίζω να γίνει πραγματικότητα, γιατί ούτε οι παραγγελίες που κάνετε ούτε τα δεσμευτικά σχέδια για τον επόμενο χρόνο μπορούν να διασφαλίσουν τη λειτουργία του εργοστασίου. Έτσι θα σας έρθει ξανά ο έχων το management της επιχείρησης και θα σας θέσει ξανά επιτακτικά το θέμα αυτό. Χαίρομαι, όμως, γι’ αυτή σας τη δέσμευση και πραγματικά θα παλέψουμε μαζί για να γίνει πράξη. 
      Τέλος, θα ήθελα να ρωτήσω αν έχετε διασφαλισμένους τους πόρους, γιατί ήδη χρωστάτε τιμολόγια από τον προηγούμενο χρόνο -πάνω από 60.000.000 ευρώ- και στη λίστα που κατέθεσε ο κ. Αλογοσκούφης και δημοσιεύτηκε στον ημερήσιο Τύπο για τις περικοπές δαπανών του 2005, φιγουράρει στην πρώτη θέση η αμυντική βιομηχανία. Φοβάμαι μήπως υπογράψετε συμβάσεις χωρίς αντίκρισμα χρηματοδότησης, μπαίνοντας έτσι σε νέες περιπέτειες. Θέλω τις δεσμεύσεις σας σ’ αυτά τα θέματα!
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κύριος Υφυπουργός για δύο λεπτά.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, με μετριοπάθεια θα σας πω ότι τις παραγγελίες δεν τις καθορίζει το μακρύ χέρι κανενός επιχειρηματία με όλο το σεβασμό στην επιχειρηματική δραστηριότητα όλων των Ελλήνων επιχειρηματιών. Τις καθορίζουν οι ανάγκες και των τριών κλάδων, του ΓΕΣ, του ΓΕΝ και του ΓΕΑ. Αυτή είναι η εντολή μας από τον ελληνικό λαό και η δέσμευσή μας για την υλοποίηση του προγράμματός μας. 
      Επαναλαμβάνω τη δέσμευση, όπως θέλω να τονίσω με αφορμή αυτή την ερώτησή σας, για το ότι σταμάτησε ο κατήφορος της απαξίωσης των κρατικών αμυντικών βιομηχανιών. Και θα ήθελα να παρακαλέσω και εσάς προσωπικά και όποιον άλλον θέλετε από το ΠΑΣΟΚ, να πάμε μαζί να επισκεφτούμε το 303 εργοστάσιο στη Λάρισα, το 304 στο Βόλο, την Κοπή ή το 700 ΣΕ στο Κερατσίνι, για να δείτε σε ποια κατάσταση απαξίωσης το είχαν εγκαταλείψει, προκειμένου να ξεπουληθεί ή προκειμένου να αρμέγουν στην κυριολεξία τον ελληνικό λαό τα διάφορα συμφέροντα, οι διάφοροι αετονύχηδες και η, όπως έχουμε συνηθίσει να την αποκαλούμε, διαπλοκή. 
      Ξέρετε ότι το εργοστάσιο αυτό καλύπτει πια μόνο το 10% των αναγκών σε ένδυση και υπόδηση και το υπόλοιπο 90%, το οποίο κοστίζει 100.000.000 ευρώ, πάει σε θέσεις εργασίας στην Κίνα ή οπουδήποτε αλλού; 
      Τα εργοστάσια αναβαθμίζονται. Η κρατική αμυντική βιομηχανία αναβαθμίζεται και εκσυγχρονίζεται και θα καλύψει και τα κενά της και σε στελεχιακό δυναμικό υπό το φως του ήλιου βεβαίως. Και οι προσλήψεις και ο εκσυγχρονισμός τους θα γίνουν με απόλυτη διαφάνεια. 
      Δεν είναι ανταλλακτικά, αγαπητέ συνάδελφε, τα εκατόν είκοσι οχήματα, οι πενήντα επτά αρματοφορείς, τα δεκαεννέα ανατρεπόμενα δεκαπέντε τόνων, τα δέκα γενικής χρήσης είκοσι τόνων και τα τριάντα ειδικά θωρακισμένα οχήματα τύπου «Χάμερ», όπου είχαν παραγγείλει πρώτα τα ραντάρ και μετά τα χάμερ! Δεν είναι καθόλου ανταλλακτικά! Υπήρξε υπερκέρδος.
       Θα αναφέρω για παράδειγμα στη Βουλή ότι για τις ανάγκες των Ολυμπιακών Αγώνων –όπως είχε προγραμματιστεί- αλλά εμείς λέμε για την ποιότητα ζωής των εργαζομένων στο Υπουργείο Εθνικής Άμυνας, τα λεωφορεία ασφαλώς έπρεπε να έχουν και κλιματιστικό μηχάνημα.
      Μας το χρέωσε 15.000 ευρώ το ένα συν ΦΠΑ. Διαπιστώσαμε ότι αυτό είναι υπερβολικό και ότι συγκρούεται με τη λογική. Δέχθηκαν την επαναδιαπραγμάτευση. Δέχτηκαν ότι το κόστος συν το κέρδος είναι το μισό. Αυτή η εποχή, όπου καταλήστευαν το υστέρημα του ελληνικού λαού, για να αγοράζουν μέσω του Υπουργείου Εθνικής Αμύνης άλλες επιχειρήσεις, έχει τελειώσει. 
      Με εγγύηση, λοιπόν, και σεβασμό στις θέσεις εργασίας τονίζω για άλλη μια φορά ότι υπό το φως του ήλιου και με διαφάνεια θα ενισχύσουμε την Εθνική Αμυντική Βιομηχανία, διότι αυτό στηρίζει και την εθνική άμυνα και την οικονομία, προωθεί τον εκσυγχρονισμό στην τεχνολογία και, βεβαίως, διασφαλίζει θέσεις εργασίας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Κύριε Τζέκη, θα διαβάσω και τη δική σας επίκαιρη ερώτηση. 
      Η επίκαιρη ερώτηση του κ. Τζέκη έχει ως εξής:
      «Η βιομηχανία ΕΒΟ, όπως αναφέρουν οι εργαζόμενοι, με το πρόσχημα της μη υπογραφής νέων προγραμμάτων αμυντικού υλικού για τις ένοπλες δυνάμεις, τα οποία θα εξασφάλιζαν εργασία για το σύνολο των εργαζομένων (οκτακοσίων εβδομήντα) μελετά τη μείωση των εργαζομένων με διαθεσιμότητα, εθελούσια έξοδο και απολύσεις (τριακοσίων πενήντα) αλλά και την περικοπή διαφόρων δικαιωμάτων.
      Η ΕΛΒΟ, όμως, την πλειοψηφία των μετοχών της οποίας κατέχει το ελληνικό δημόσιο, είναι κερδοφόρος, αφού για τέσσερις συνεχείς χρήσεις έχει αύξηση κερδών. Γι’ αυτό το κλίμα απαξίωσης που καλλιεργείται είναι φυσικό να ανησυχεί τους εργαζόμενους για το μέλλον τους.
      Η συγκεκριμένη εταιρεία, όπως και άλλες που καλύπτουν τις ανάγκες της ελληνικής αμυντικής βιομηχανίας, θεωρείται στρατηγικής σημασίας και πρέπει να είναι υπό τον πλήρη έλεγχο του δημοσίου χωρίς ιδιώτες μάνατζερ και να τεθούν υπό ενιαίο φορέα, ώστε με συγκεκριμένο σχεδιασμό να λειτουργούν προς όφελος των συμφερόντων των Ενόπλων Δυνάμεων, της οικονομίας και των εργαζομένων.
      Ερωτάται ο κύριος Υπουργός:
      Ποια προγράμματα αμυντικού υλικού έχουν αποφασιστεί ώστε να υπογραφεί συμφωνία για την παραγωγή τους, για να συνεχίσει χωρίς προβλήματα η λειτουργία της ΕΛΒΟ;
      Τι σχεδιασμός υπάρχει για το μέλλον της συγκεκριμένης βιομηχανίας;»
      Ορίστε, κύριε Υφυπουργέ. Έχετε το λόγο, εάν έχετε να προσθέσετε κάτι σ’ αυτά που ήδη έχετε πει.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Έχω την εντύπωση ότι οι ανησυχίες του αγαπητού συναδέλφου έχουν καλυφθεί από την προηγούμενη απάντηση. Όμως, θα επανέλθω σημειολογικά. 
      Είναι πολιτική αιχμής για εμάς, πολιτική υψηλής προτεραιότητας, η στήριξη της Εθνικής Αμυντικής Βιομηχανίας, κρατικής και ιδιωτικής. Όχι όμως στη λογική της απαξίωσης της κρατικής, για να περάσει και το υπόλοιπο που έχει μείνει υπό κρατικό έλεγχο στον ιδιωτικό τομέα και μάλιστα με συνθήκες που βλάπτουν το δημόσιο συμφέρον. 
      Τονίζω για άλλη μια φορά ότι και νομοθετικά δεσμεύουμε την πολιτική εξουσία ώστε τουλάχιστον το 20% των αμυντικών αναγκών μας να προέρχεται από την Εθνική Αμυντική Βιομηχανία. Σεβόμαστε τη συνέχεια του κράτους. Δεν μπορούμε να κάνουμε διαφορετικά. Είναι και πίστη μας και καθήκον μας. Παραλάβαμε το συγκεκριμένο ιδιοκτησιακό και διοικητικό καθεστώς στην ΕΛΒΟ. Οι παραγγελίες προκύπτουν από τον προγραμματισμό που κάνουν οι τρεις κλάδοι –ο στρατός, το ναυτικό και η αεροπορία- λαμβανομένων υπόψη και των αντοχών και των δυνατοτήτων της εθνικής οικονομίας. Είναι επίσης και οι συμβάσεις που βρίσκονται σε επαναδιαπραγμάτευση, με σκοπό την εξοικονόμηση χρημάτων του ελληνικού λαού. Οι παραγγελίες γίνονται με καθεστώς διαφάνειας στα πλαίσια του υγιούς ανταγωνισμού και ενισχύουμε τις μακροπρόθεσμες επενδυτικές δραστηριότητες των επιχειρήσεων, για να μπορεί να είναι ανταγωνιστικές. Δεν κινδυνεύει καμία θέση εργασίας. 
      Πρέπει να πω στην Αίθουσα αυτή ότι την προηγούμενη εβδομάδα είχαμε μια συνάντηση με τον πρόεδρο της εταιρείας και τους εκπροσώπους των εργαζομένων και στα όρια των αναγκών διαπιστώσαμε ότι δεν είναι απαραίτητο -ούτε με ιδιωτικοοικονομικά κριτήρια- να χάσει κανένας εργαζόμενος τη θέση του. Τονίζω για άλλη μια φορά: Δεν πρόκειται να χρηματοδοτήσουμε –καίτοι είναι έξω από το παιχνίδι αυτού του ανταγωνισμού- προκειμένου να ικανοποιήσουμε συμφέροντα τα οποία μπορεί και να είχαν αναδυθεί  από προηγούμενες καταστάσεις. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Τζέκη, έχετε το λόγο για δύο λεπτά.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Σημειώνουμε, κύριε Πρόεδρε, τη δέσμευση του κυρίου Υφυπουργού ότι δεν θα υπάρξει καμία απόλυση στην ΕΛΒΟ. Βέβαια, αυτό θα ελεγχθεί κατά το προσεχές διάστημα. 
      Εκείνο όμως που μας ανησυχεί, κύριε Υπουργέ, είναι ότι ενώ η πλειονότητα των μετοχών ανήκει στο ελληνικό δημόσιο, το σχεδιασμό για τη συγκεκριμένη εταιρεία τον κάνει ιδιώτης, ο επιχειρηματικός όμιλος του Μυτιληναίου, ο οποίος ασκεί και τη διεύθυνση. Και πολύ σωστά είπατε ότι ο σχεδιασμός δεν μπορεί παρά να γίνεται σύμφωνα με τις ανάγκες των Ενόπλων Δυνάμεων. Επιτρέψτε μας βέβαια σε αυτό να πούμε το εξής: ότι στα πλαίσια του ΝΑΤΟ και της Ευρωπαϊκής Ένωσης είναι πολύ στενά τα πλαίσια, για να καθορίσουν οι ίδιες οι Ένοπλες Δυνάμεις πραγματικά τις ανάγκες τους. Οι ανάγκες είναι προσανατολισμένες στη δομή που υπάρχει μέσα στο ΝΑΤΟ και στην Ευρωπαϊκή Ένωση.
      Πιστεύουμε όμως ότι ο επιχειρηματίας, ο ιδιώτης που ασκεί τη διεύθυνση πάνω απ΄ όλα βάζει την κερδοφορία για ίδιο όφελος. Άρα, το ελληνικό δημόσιο έχει κάθε συμφέρον να αλλάξει το ιδιοκτησιακό καθεστώς. Και μ΄ αυτές τις εξελίξεις επαναλαμβάνω ότι είναι αναγκαιότητα αυτό που λέει το Κομμουνιστικό Κόμμα Ελλάδας, ότι θα πρέπει να υπάρξει ενιαίος δημόσιος φορέας της αμυντικής βιομηχανίας στη χώρα μας. Γιατί εσείς λέτε ότι θα στηρίξουμε τη δημόσια αμυντική βιομηχανία παράλληλα με τον ιδιωτικό τομέα. Αυτά τα δύο δεν μπορεί να συμπέσουν. Ο ιδιωτικός τομέας θέλει απαξιωμένη τη δημόσια επιχείρηση στην αμυντική βιομηχανία, για να αποκομίσει ακόμα περισσότερα κέρδη.
      Άρα, η ΕΛΒΟ, όπως και η ΕΒΟ, η ΠΥΡΚΑΛ και η ΕΑΒ, μπορεί να αποτελέσουν αυτόν το δημόσιο ενιαίο φορέα, προς όφελος τόσο της εθνικής οικονομίας, αλλά και προς όφελος των Ενόπλων Δυνάμεων και των εργαζομένων και των μικρομεσαίων επιχειρήσεων. Γιατί; Γιατί μπορούν πραγματικά να αυξήσουν την τεχνολογία και την τεχνογνωσία, που την έχει ανάγκη η ελληνική οικονομία και οι Ένοπλες Δυνάμεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βέβαια, εδώ μπορούμε να συνεργαστούμε με άλλες εταιρείες. Το ζήτημα όμως είναι ότι ο συγκεκριμένος ιδιώτης έχει κι άλλα σχέδια. Και αυτό, κύριε Πρόεδρε –και κλείνω μ΄ αυτό- το βγάλαμε και από τη συνάντηση που κάναμε μέσα στην ΕΛΒΟ, από τους εργαζόμενους, ότι δηλαδή σχεδιάζει και την αλλαγή του περιεχομένου της εταιρείας και από παραγωγική βιομηχανία θέλει να την μετατρέψει σε εμπορική αντιπροσωπευτική μεγάλων οίκων του εξωτερικού, που να προμηθεύουν τις Ένοπλες Δυνάμεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΓΓΕΛΟΣ ΤΖΕΚΗΣ: Δηλαδή, πρέπει να πάρουμε υπόψη ότι το μέλλον αυτής της επιχείρησης μάς ενδιαφέρει. Και πιστεύω ότι θα πρέπει να αποτελέσει τον κύριο στόχο, όχι μόνο για την Κυβέρνηση, όχι μόνο για το Κομμουνιστικό Κόμμα Ελλάδας, αλλά και για τους εργαζόμενους. Γιατί είναι γνωστές οι ευθύνες της Αξιωματικής Αντιπολίτευσης, όταν έχει ιδιωτικοποιήσει στρατηγικής σημασίας επιχειρήσεις, που θα μπορούσαν να παίξουν σημαντικό ρόλο στην ανάπτυξη της οικονομίας, αλλά και στη στήριξη των Ενόπλων Δυνάμεων.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, ολοκληρώσατε.
      ΑΓΓΕΛΟΣ ΤΖΕΚΗΣ: Γι’ αυτό, κύριε Πρόεδρε, κρατάμε και σημειώνουμε ως θετικό γεγονός τη δέσμευση του κυρίου Υφυπουργού. Θα παρακολουθήσουμε όμως πολύ στενά, κύριε Υπουργέ, τις εξελίξεις για την ΕΛΒΟ και για τις άλλες αμυντικές βιομηχανίες.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αγαπητέ συνάδελφε, αυτό που μπορώ να σας πω –και είναι δεσμευτικό- είναι ότι σε αντίστοιχο καθεστώς ιδιοκτησιακό και διοικητικό δεν πρόκειται να περιέλθει καμία άλλη κρατική αμυντική βιομηχανία.
      ΑΓΓΕΛΟΣ ΤΖΕΚΗΣ: Να βγάλουμε τον ιδιώτη απ’ έξω, κύριε Υπουργέ.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Και όχι μόνο αυτό, αλλά όλες οι άλλες κρατικές αμυντικές βιομηχανίες αναβαθμίζονται. Τις παραλάβαμε σε κατάσταση εξαθλίωσης. Να πάμε στο Βόλο, να δείτε ότι είχαν δεξαμενή υποδοχής τοξικών αποβλήτων εντός στεγασμένου χώρου που είναι εργαζόμενοι, χωρίς κανένα μέσο προστασίας. Και ο καθένας μπορεί να σκεφτεί ή να υποψιαστεί γιατί είχαν οδηγηθεί σ’ αυτήν την εξαθλίωση. Αναβαθμίζονται όλα –δεν μένουν έτσι- και μηχανολογικά και κτηριακά και σε ό,τι αφορά τη διεύρυνση του στελεχιακού δυναμικού των εργαζομένων.
      Δεν είναι του παρόντος, νομίζω, να συζητήσουμε το ιδιοκτησιακό καθεστώς για την ΕΛΒΟ. Είναι βέβαιον όμως ότι τον έλεγχο των στρατηγικών επιλογών τον έχει η πλειοψηφία, τον έχει το δημόσιο. Και θα τον έχει το δημόσιο. Και είναι επίσης βέβαιον ότι θα έχουμε τόσες παραγγελίες όσες έχουν ανάγκη οι Ένοπλες Δυνάμεις, όχι όσες είχαν ανάγκη ή είχαν σχεδιάσει ορισμένοι.
      Χρωστάμε στον ελληνικό λαό –τονίζω και τελειώνω, κύριε Πρόεδρε- την ενίσχυση της εθνικής αμυντικής βιομηχανίας, κρατικής και ιδιωτικής. Αυτό το συμπεριλαμβάνουμε –όπως προανέφερα- και στο νομοσχέδιο, που κατατίθεται εντός των ημερών, το νέο νομοσχέδιο προμηθειών των Ενόπλων Δυνάμεων. Το ελάχιστο θα είναι 20%...
      ΕΥΑΓΓΕΛΟΣ ΒΕΝΙΖΕΛΟΣ: Πότε θα κατατεθεί αυτό, κύριε Υπουργέ;
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Τις προσεχείς μέρες. Τώρα εάν ο χρόνος είναι παραπάνω από μία εβδομάδα ή δέκα μέρες, δεν μπορώ να σας το προσδιορίσω επακριβώς. Είναι στο τελευταίο τους στάδιο. Θα το πάρουν τα κόμματα. Κατατίθεται εντός των ημερών. 
      Παρά το γεγονός ότι έχουμε μία απόλυτη δέσμευση σε ό,τι αφορά τα έργα, ότι δηλαδή έχουν καταργηθεί οι χωρίς ουσιώδη τεκμηρίωση απευθείας αναθέσεις, σε ό,τι αφορά την κρατική αμυντική βιομηχανία, υπάρχει διακριτική ευχέρεια, ακριβώς για  να την ενισχύσουμε και για να στηρίξουμε τις θέσεις εργασίας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Τώρα θα συζητηθεί η με αριθμό  589/24-1-2005 τρίτη επίκαιρη ερώτηση του δευτέρου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με τη βελτίωση των αστικών συγκοινωνιών στην περιοχή Ζοφριάς Άνω Λιοσίων. 
      Η ερώτηση του κυρίου συναδέλφου έχει ως εξής: 
      «Η Ζοφριά είναι η πιο αδικημένη συνοικία του υποβαθμισμένου Δήμου Άνω Λιοσίων. Οι δέκα χιλιάδες κάτοικοί της ταλαιπωρούνται καθημερινά από τα χιλιάδες απορριμματοφόρα και άλλα βαρειά οχήματα, που περνούν μέσα από τους δρόμους της Ζοφριάς και πηγαινοέρχονται προς τη χωματερή  και τις βιομηχανίες του Θριασίου. Η Αττική Οδός έχει αποκόψει τη συνοικία από τα Άνω Λιόσια και τον υπόλοιπο κόσμο. 
      Οι παλιές λεωφορειακές γραμμές έχουν καταργηθεί. Η Zοφριά εξυπηρετείται πλέον από μία γραμμή λεωφορείου, τα δρομολόγια της οποίας είναι αραιά, κάθε μία ώρα και σταματούν στις επτά το απόγευμα. Τα Σαββατοκύριακα δεν λειτουργεί καν. Αυτό αποτελεί κατάφωρη αδικία για όλους τους κατοίκους, ιδιαίτερα γι’ αυτούς που εργάζονται τα απογεύματα, καθώς και όλους τους νέους οι οποίοι δεν μπορούν να πάνε ούτε στα φροντιστήριά τους. 
      Επισκεφθήκαμε προ μηνών, με επιτροπή κατοίκων, το γραφείο του κυρίου Υφυπουργού Μεταφορών, αλλά οι υποσχέσεις για γρήγορη επίλυση ακόμα εκκρεμούν. Οι κάτοικοι είναι αγανακτισμένοι, οργάνωσαν συγκεντρώσεις διαμαρτυρίας και ετοιμάζουν πιο δυναμικές κινητοποιήσεις, προκειμένου να βρουν το δίκιο τους. 
      Με βάση τα παραπάνω δεδομένα ερωτάται ο κύριος Υπουργός τι μέτρα προτίθεται να πάρει ώστε: Να αποκτήσει τακτική και συχνή συγκοινωνία η περιοχή της Ζοφριάς, η οποία θα λειτουργεί απογεύματα και Σαββατοκύριακα και θα συνδέει τη Ζοφριά με τις άλλες συνοικίες των Άνω Λιοσίων, τις γύρω πόλεις και το κέντρο της πρωτεύουσας; Πόσος χρόνος θα απαιτηθεί ώστε να ικανοποιηθεί το αυτονόητο αίτημα των κατοίκων να λειτουργεί η συγκοινωνία της Ζοφριάς όπως και στο παρελθόν, προ της λειτουργίας της Αττικής Οδού;»
      Κύριε Υφυπουργέ, έχετε το λόγο για τρία λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Στην ερώτηση που συζητούμε έχουν παρεισφρήσει -αθέλητα πιστεύω- μερικές ανακρίβειες οι οποίες αλλοιώνουν την πραγματική κατάσταση. Πρώτον, δεν είναι μία η γραμμή εκείνη η οποία εξυπηρετεί τη Ζοφριά, είναι τρεις. Είναι η γραμμή Ε12 Μάρνη-Ζορφιά Εξπρές, είναι η γραμμή 713 Άνω Λιόσια-Ζοφριά και η γραμμή 878 Αχαρνές-Ελευσίνα. Δεύτερον, δεν σταματάει το δρομολόγιο στη γραμμή στην οποία αναφέρεται η ερώτηση στις 7, αλλά στις 8. Τρίτον, η συχνότητα δρομολογίων δεν είναι ανά μία ώρα, αλλά ανά τριάντα λεπτά. 
      Παρά ταύτα, επειδή αναγνωρίζουμε ότι  υπάρχει πρόβλημα –όντως με επισκεφθήκατε, κύριε συνάδελφε, και σας υποσχέθηκα ότι θα το τακτοποιήσουμε- ήδη πλέον ρυθμίζουμε ως εξής το θέμα. Η λειτουργία της λεωφορειακής γραμμής Χ12, η οποία πλέον λέγεται Μάρνη-Ζοφριά και είναι εξπρές, επεκτείνεται κατά τη διάρκεια όλης της εβδομάδος, καθημερινώς και τα Σαββατοκύριακα, ενώ τότε δεν λειτουργούσε. 
      Δεύτερον, επεκτείνεται το ωράριο λειτουργίας της γραμμής μέχρι τις 11 το βράδυ. Τέλος, κατά τις περιόδους αιχμής, η συχνότητα των δρομολογίων θα είναι ανά είκοσι 20 λεπτά. Πιστεύω, λοιπόν ότι, με αυτές τις παρεμβάσεις, βελτιώνεται αισθητά η λειτουργία αυτής της γραμμής και ικανοποιούνται οι κάτοικοι αυτής της περιοχής, οι οποίοι πράγματι είχαν μερικά προβλήματα, που και εμείς αναγνωρίζουμε. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Λεβέντης για δύο λεπτά. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, ότι υπάρχουν στον τόπο μας πατρίκιοι και πληβείοι πρέπει κάποτε να αναγνωριστεί και από τη πολιτεία. Αυτοί οι πληβείοι αυτής της περιοχής της δυτικής Αττικής και των Άνω Λιοσίων πρέπει κάποτε να αναγνωριστεί ότι έχουν και αυτοί δικαιώματα. 
      Είναι μια περιοχή υποβαθμισμένη, μια περιοχή η οποία επλήγη με πολύ σκληρό τρόπο από το σεισμό και ακόμα οι περισσότεροι κάτοικοι δεν έχουν αποκατασταθεί, δεν έχουν μπει στα σπίτια τους. Επίσης είναι μια περιοχή που φιλοξενεί τη χωματερή όλης της Αττικής, συν τις γειτονικές βιομηχανίες του Θριασίου, που δημιουργούν μια αφόρητη κατάσταση. 
      Η συγκεκριμένη περιοχή της Ζοφριάς, που έχει δέκα χιλιάδες κατοίκους περίπου, διασχίζεται από μια κεντρική λεωφόρο, τη λεωφόρο Ασπροπύργου. Από εκεί περνάνε όλα τα απορριμματοφόρα όλης της Αττικής συν τα βυτιοφόρα και ό,τι άλλο μπορεί να φανταστεί κανείς. 
      Ο δρόμος αυτός είναι της συμφοράς, κυριολεκτικά. Πάντοτε έχει λάσπες, σκόνες και είναι αδύνατον να τον διαβεί κάποιος και να σταθεί. Κύριε Υπουργέ, θα άξιζε κάποια στιγμή να κάνετε τον κόπο να σταθείτε σε μια στάση λεωφορείου πάνω σ’ αυτόν το δρόμο, για να σχηματίσετε άμεση εντύπωση.
      Όμως δεν είναι μόνο αυτό το πρόβλημα. Ήρθε η Αττική Οδός, η οποία απέκοψε εντελώς τη Ζοφριά από το κέντρο, από τα Άνω Λιόσια. Λέτε ότι εξυπηρετούνται με τρεις γραμμές, Αχαρνές-Ελευσίνα. Μα, το θέμα είναι ότι η γραμμή που συνδέει την συνοικία με το κέντρο είναι μία. Αλλά εγώ να δεχθώ ότι είναι και δύο και να δεχθώ ότι δεν σταματάει στις 7 αλλά στις 8 η ώρα το βράδυ. Πιστεύετε ότι αυτό είναι αρκετό; Νομίζω ότι είναι αυτονόητο και πιστεύω ότι δεν χρειαζόταν καν να συζητάμε σήμερα για το συγκεκριμένο θέμα.
      Σας είχαμε επισκεφθεί –το αναφέρατε- και μας είχατε υποσχεθεί ότι θα λυθεί το ταχύτερο δυνατόν. Έχουν περάσει έξι μήνες και έπρεπε να επανέλθουμε ακόμη και με επίκαιρη ερώτηση, κύριε Υπουργέ, για να ληφθούν αποφάσεις. Χαίρομαι που άκουσα ότι θα δοθεί λύση και θέλω να πιστεύω ότι θα ικανοποιεί τους κατοίκους και θα είναι οριστική και όχι προσωρινή.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Υφυπουργέ, έχετε το λόγο για δύο λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν είναι ακριβές ότι περιμέναμε την ερώτηση για να λύσουμε το θέμα κι εσείς προσωπικά το ξέρετε πολύ καλά γιατί το έχουμε συζητήσει. 
      ΑΘΑΝΑΣΙΟΣ ΛΕΒΕΝΤΗΣ: Όχι, εγώ δεν λέω ότι από την ερώτηση…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Έτσι είπατε προηγουμένως. Ακριβώς, λοιπόν, επειδή εμείς αναγνωρίζουμε ότι υπήρχαν κενά γι’ αυτό προβήκαμε ήδη σ’ αυτές τις ρυθμιστικές παρεμβάσεις, οι οποίες βελτιώνουν αισθητά την κατάσταση και αν υπάρξει κι άλλο θέμα, εδώ είμαστε, κύριε συνάδελφε. Ευχαρίστως να το αντιμετωπίσουμε.
      ΑΘΑΝΑΣΙΟΣ ΛΕΒΕΝΤΗΣ: Ελπίζω να μην υπάρξει άλλο θέμα.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της, τριάντα έξι μαθητές και  μαθήτριες και τέσσερις καθηγητές από το 7ο Γυμνάσιο Καλλιθέας.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου Βουλευτών του ΠΑΣΟΚ αρμοδιότητας του Υπουργείου Μεταφορών και Επικοινωνιών: «Ίδρυση και Λειτουργία Εμπορευματικών Κέντρων και άλλες διατάξεις».
      Κυρίες και κύριοι συνάδελφοι, όπως γνωρίζετε, συζητήθηκε στην επιτροπή η πρόταση και η επιτροπή δεν προχώρησε σε ψηφοφορία διότι η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος. Θέλω να υπενθυμίσω στους κυρίους συναδέλφους ότι σύμφωνα με τη διάταξη αυτή του άρθρου 73, παράγραφος 3, δεν εισάγεται για συζήτηση πρόταση νόμου εφόσον συνεπάγεται εις βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους, για να δοθεί μισθός ή σύνταξη ή γενικά όφελος σε κάποιο πρόσωπο. Πρέπει να σας πω όμως ότι η πρακτική, την οποία ακολουθούμε όλα αυτά τα χρόνια, είναι να συζητούμε αυτές τις προτάσεις νόμου χωρίς να προχωρούμε σε ψηφοφορία, γιατί δεν μπορούμε από το Σύνταγμα. Τις εισάγουμε γιατί έτσι δίνεται η δυνατότητα με τη συζήτηση στη Βουλή στα κόμματα, σε όλους τους Βουλευτές αλλά και στην Κυβέρνηση να πάρουν θέση σε σοβαρά ζητήματα στα οποία αναφέρονται κι επιχειρούν να ρυθμίσουν οι προτάσεις νόμων, όπως κάνει και η παρούσα.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μου επιτρέπετε; Για να μη ζητήσω το λόγο δι’  εγγράφου.
      ΠΡΟΕΔΡΕΥΩΝ (Ιωάννης Τραγάκης): Δεν έχετε το δικαίωμα, αλλά για ένα λεπτό σας δίνω το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Αυτή η ερμηνεία της συνταγματικής διάταξης είναι εσφαλμένη. Αυτή η διάταξη στοχεύει και ιστορικά και λογικοσυστηματικά να αποκλείσει την ανάληψη νομοθετικής πρωτοβουλίας από τη Βουλή για ατομικού χαρακτήρα νόμους και όχι για κάθε νόμο ο οποίος μπορεί να συνεπάγεται δημοσιονομική επιβάρυνση. 
      Η επόμενη συνταγματική διάταξη που προσδιορίζει τον τρόπο με τον οποίο συντάσσονται οι εκθέσεις του Γενικού Λογιστηρίου για τις προτάσεις νόμων, ρυθμίζει το ζήτημα αυτό. Εάν κάθε πρόταση νόμου, δηλαδή κάθε νομοθετική πρωτοβουλία της Βουλής, θεωρηθεί ότι εμπίπτει σ’ αυτόν το φραγμό, τότε ουσιαστικά καταργείται το δικαίωμα νομοθετικής πρωτοβουλίας της Βουλής και παραβιάζεται το άρθρο 26 του Συντάγματος, σύμφωνα με το οποίο το πρώτο όργανο που έχει τη σχετική αρμοδιότητα είναι η Βουλή και το δεύτερο η Κυβέρνηση. Άρα, σας παρακαλώ πάρα πολύ να θέσετε και στο Επιστημονικό Συμβούλιο το ερώτημα αυτό. Διότι είναι άλλο πράγμα να θέλεις να περιορίσεις υπό το πρίσμα της αρχής της ισότητας και της δημοσιονομικής πειθαρχίας τον ατομικό νόμο, το νόμο που απονέμει ατομικά μισθό, σύνταξη ή χορηγία και άλλο να καταργείς τη νομοθετική πρωτοβουλία της Αντιπολίτευσης.
      ΠΑΝΑΓΙΩΤΗΣ ΑΔΡΑΚΤΑΣ: Έτσι γινόταν. Αυτή ήταν η πρακτική, παλιότερα δεν συζητιόνταν καθόλου. 
      ΠΡΟΕΔΡΕΥΩΝ (Ιωάννης Τραγάκης): Αυτή είναι η συνήθης και μόνιμη πρακτική, αλλά ο κ. Βενιζέλος θέτει το θέμα και από τη στιγμή που το θέτει, αυτό θα τεθεί και στο Επιστημονικό Συμβούλιο της Βουλής. 
      ΕΥΑΓΓΕΛΟΣ ΒΕΝΙΖΕΛΟΣ: Αυτό που λέω είναι το σωστό, κύριε Πρόεδρε, και είμαι βέβαιος ότι και εσείς το αντιλαμβάνεστε με τη μεγάλη κοινοβουλευτική σας εμπειρία και η κυρία Πρόεδρος με την επιπρόσθετη ιδιότητά της, αυτήν της Καθηγήτριας του Δικαίου. 
      Σας παρακαλώ πάρα πολύ να το αποσαφηνίσουμε αυτό, διότι –εντάξει-  ας καταψηφιστεί μία πρόταση της Αντιπολίτευσης, αλλά είναι διαφορετικό να καταψηφιστεί και διαφορετικό να μην τεθεί σε ψηφοφορία ως απαράδεκτη. 
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε Βενιζέλο. Ευχαριστούμε πάρα πολύ για την παρατήρησή σας. Βέβαια, το θέμα δεν είχε τεθεί και τις προηγούμενες χρονιές που αυτό συνεζητείτο κατά τον ίδιο τρόπο. 
      	ΕΥΑΓΓΕΛΟΣ ΒΕΝΙΖΕΛΟΣ: Ήμουν Υπουργός τότε και δεν μετείχα σε αυτές τις συζητήσεις. 
      	ΠΡΟΕΔΡΕΥΩΝ (Ιωάννης Τραγάκης): Καλώς. 
      	ΕΥΑΓΓΕΛΟΣ ΒΕΝΙΖΕΛΟΣ: Πρέπει να σας πω ότι οι τρεις προτάσεις νόμων που ιστορικά έχουν γίνει δεκτές τα τελευταία πάρα πολλά χρόνια έχουν γίνει δεκτές από εμένα ως Υπουργό Πολιτισμού. 
      	ΠΡΟΕΔΡΕΥΩΝ (Ιωάννης Τραγάκης): Ωραία, σας ευχαριστούμε. 
      	Σας γνωρίζω ότι κατά τη συζήτηση επί της αρχής της πρότασης νόμου «Ίδρυση και Λειτουργία Εμπορευματικών Κέντρων και άλλες διατάξεις» η Κοινοβουλευτική Ομάδα του ΠΑΣΟΚ ορίζει ως Κοινοβουλευτικό Εκπρόσωπο τον Βουλευτή κ. Αθανάσιο Τσούρα. Επίσης, η Κοινοβουλευτική Ομάδα του Κομμουνιστικού Κόμματος Ελλάδας ορίζει ως Κοινοβουλευτικό Εκπρόσωπο με επιστολή του κ. Κολοζώφ τον κ. Ιωάννη Πατσιλινάκο. Τέλος, ο κ. Αλαβάνος ο Πρόεδρος του Συνασπισμού Ριζοσπαστικής Αριστεράς ορίζει ως ειδικό αγορητή τον κ. Αθανάσιο Λεβέντη. 
      	Ο εισηγητής κ. Μανιάτης έχει το λόγο. 
      	ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, πριν ξεκινήσω την τοποθέτησή μου, επιτρέψτε μου ορισμένα σχόλια αναφορικά με τη λειτουργία του Υπουργείου Μεταφορών και Επικοινωνιών. Είναι ίσως το μοναδικό Υπουργείο της Κυβέρνησης, το οποίο δεν έχει αναλάβει μέχρι τώρα –δέκα μήνες μετά την ανάληψη ευθύνης διακυβέρνησης της χώρας από τη Νέα Δημοκρατία - απολύτως καμία νομοθετική πρωτοβουλία, πλην ελαχίστων εξαιρέσεων τροπολογιών που έχουν έρθει σε άσχετα νομοσχέδια. 
      	Υπάρχει βέβαια μία τροπολογία, η οποία προκαλεί μειδίαμα και την οποία με πολύ βαρύγδουπο τρόπο και τυμπανοκρουσίες έφερε ο Υπουργός Μεταφορών και Επικοινωνιών, ο κ. Λιάπης. Είναι η περίφημη απόσυρση μοτοσυκλετών, η οποία θα έλυνε το πρόβλημα μετακίνησης στο Λεκανοπέδιο και με πολύ μεγάλη ευαισθησία θα αντιμετώπιζε ένα πρόβλημα μετακίνησης εκατομμυρίων Ελλήνων πολιτών. Μετά από επτά μήνες ισχύος της συγκεκριμένης τροπολογίας, σύμφωνα με επίσημα στοιχεία, από τις εκατοντάδες χιλιάδες μοτοσυκλέτες ηλικίας άνω των δέκα ετών αποσύρθηκαν μόνο διακόσιες! 
      	Το δεύτερο σχόλιο έχει να κάνει με τη διαρκή και συστηματική απουσία του Υπουργού από την Εθνική Αντιπροσωπεία. Τον κύριο Υπουργό μετά τις προγραμματικές δηλώσεις δεν τον έχουμε δει στη Βουλή, δεν τον έχουμε δει στις επιτροπές. Τον βλέπουμε βέβαια συχνότατα στα τηλεοπτικά παράθυρα να κάνει δηλώσεις επί δράσεων και πρωτοβουλιών της προηγούμενης κυβέρνησης, οι οποίες βρίσκονταν ήδη σε εξέλιξη όταν ανέλαβε την ευθύνη. 
      	Ένα επόμενο σχόλιο είναι το εξής: Στη διάρκεια της συζήτησης στην επιτροπή της πρότασης νόμου που συζητάμε σήμερα, ετέθη ως αντεπιχείρημα από την πλευρά του Υπουργείου και της κοινοβουλευτικής Πλειοψηφίας ότι θα φέρουμε δικό μας νομοσχέδιο, το οποίο θα έχει διαφορές απ΄ αυτό που προτείνετε εσείς ως Μειοψηφία και θα λύσει το πρόβλημα. 
      	Εδώ θα ήθελα να σημειώσω το εξής αρκετά αντιφατικό και παρακαλώ να έχω και την απάντηση του παριστάμενου Υφυπουργού Μεταφορών και Επικοινωνιών. Στον αναπτυξιακό νόμο που ψηφίσαμε πριν τρεις εβδομάδες στο άρθρο 3, στην παράγραφο δ΄ λέει, με συνυπογραφή και κ. Λιάπη ότι τα διαμετακομιστικά κέντρα, τα εμπορευματικά κέντρα δύνανται να χρηματοδοτηθούν –με βάση τον αναπτυξιακό νόμο- και από εθνικούς πόρους και  οι λεπτομέρειες, ο ορισμός και το πλαίσιο των εμπορευματικών κέντρων θα δοθούν με βάση κοινή υπουργική απόφαση που θα συνυπογράψει ο κ. Αλογοσκούφης με τον κ. Λιάπη.
      Τι από τα δύο προτίθεστε να πράξετε; Να εκδώσετε κοινή υπουργική απόφαση, όπως λέει ο νόμος που ως Πλειοψηφία ψηφίσατε πριν λίγες εβδομάδες, ή να φέρετε ολόκληρο σχέδιο νόμου, όπως πριν λίγες ημέρες μας είπατε στην επιτροπή; 
      Κυρίες και κύριοι συνάδελφοι, τα εμπορευματικά κέντρα έχουν ως αναπτυξιακή δράση ένα πολύ βασικό μειονέκτημα: δεν τα ξέρει η κοινωνία. Δεν έχει ακούσει να συζητούνται, ευρέως τουλάχιστον. Δεν είναι πικάντικα, δεν είναι πιπεράτα, αλλά δυστυχώς για τη χώρα είναι εξαιρετικά επείγοντα και σημαντικά. Θα σας θυμίσω ότι ο ευρύτερος τομέας των μεταφορών συμμετέχει στη διαμόρφωση του εθνικού πλούτου, του Ακαθάριστου Εγχώριου Προϊόντος με ένα ποσοστό της τάξης του 7%-8%. 
      Περί τίνος, λοιπόν, συζητούμε; Ποια είναι η πρόταση νόμου; Η νομοθέτηση διατάξεων για τη συγκρότηση, για τη δημιουργία, για τη χωροθέτηση περιοχών στη χώρα όπου θα μπορούν να συγκεντρώνονται εγκαταστάσεις εταιρειών μεταφορών, εγκαταστάσεις εταιρειών αποθήκευσης και εγκαταστάσεις υπηρεσιών εφοδιαστικής αλυσίδας. 
      Είναι χρήσιμη μια τέτοια δράση για τη χώρα; Σας απαντώ: Πρώτον, με βάση την ευρωπαϊκή εμπειρία, τέτοιου είδους κέντρα, που έχουν υπάρξει κατά το παρελθόν στις χώρες της Ευρωπαϊκής Ένωσης μειώνουν το κόστος μεταφοράς κατά 20% στον τελικό χρήστη. Δεύτερον, στη χώρα μας, με βάση πρόσφατη έρευνα, το 30% των δρομολογίων των φορτηγών που κινούνται στο εθνικό και επαρχιακό οδικό δίκτυο είναι κενά φορτίου. Το 1/3, λοιπόν, των δρομολογίων στη χώρα γίνεται με άδεια φορτηγά. Η λειτουργία τέτοιων δράσεων βοηθά σημαντικά στο να μειώσουμε την υποβάθμιση του περιβάλλοντος, λόγω της ρύπανσης που προκύπτει από τη διαρκή μεταφορά με φορτηγά. Επίσης, βοηθά στη βελτίωση της οδικής ασφάλειας και στη μείωση των τροχαίων ατυχημάτων και τέλος, βοηθά στη δημιουργία νέων θέσεων εργασίας, που σε εθνικό επίπεδο υπολογίζονται να ξεπερνούν τις χίλιες.
      Είναι ένα θέμα που αφορά μόνο την εσωτερική ζωή της χώρας; Εμείς ισχυριζόμαστε -κι έχουμε πάρει πρωτοβουλίες κατά το παρελθόν, όπως θα σας πω στη συνέχεια- ότι τα εμπορευματικά κέντρα αποτελούν ένα εξαιρετικά πολύτιμο εργαλείο άσκησης εξωτερικής πολιτικής στα χέρια του εκάστοτε Πρωθυπουργού, στα χέρια του εκάστοτε Υπουργού Εξωτερικών της χώρας. Δεν αφορούν μόνον την περιφερειακή και τοπική ανάπτυξη. Δεν αφορούν μόνο τους μεταφορείς και διαμεταφορείς. Σας θυμίζω ότι στο σύγχρονο κόσμο της γεωοικονομίας και γεωπολιτικής, αυτή η χώρα, ως άκρη της Νοτιοανατολικής Ευρώπης, έχει δύο βασικά εργαλεία στα χέρια της: έχει την ενέργεια κι έχει και τις μεταφορές. 
      Έχουμε προβλέψει την ίδρυση εμπορευματικού κέντρου στην Αλεξανδρούπολη. Αφορά μόνο την ευρύτερη περιοχή του Έβρου; Όχι, διότι η λειτουργία εμπορευματικού κέντρου στην αλεξανδρούπολη θα συνδέσει την Ανατολική Μακεδονία και Θράκη μέσω του Πανευρωπαϊκού Διαδρόμου 9 με όλες τις τέως Σοβιετικές Δημοκρατίες μέχρι το Ελσίνκι. Και αυτός είναι σχεδιασμός της Ευρωπαϊκής Ένωσης. 
      Βεβαίως, θα  βοηθήσει όχι απλώς να αποσυμφορηθούν τα Δαρδανέλια, αλλά θα βοηθήσει τη χώρα να αποκτήσει ένα σημαντικό εργαλείο, όταν θα υπάρξει σχέση εμπορευματικού κέντρου Αλεξανδρούπολης με εμπορευματικό κέντρο Μπουργκάς, που θα κάνει στην πραγματικότητα ένα μεταφορικό μπάι-πας στα Δαρδανέλια. 
      Εμπορευματικό κέντρο Θεσσαλονίκης. Θέλουμε να παίξει η Θεσσαλονίκη  ένα σοβαρότατο ρόλο στα Βαλκάνια. Έχουμε σχεδιάσει κατά τα προηγούμενα χρόνια να είναι η απόληξη το εμπορευματικό κέντρο της Θεσσαλονίκης του Πανευρωπαϊκού Άξονα 10, του άξονα που συνδέει τη χώρα μας –τη Θεσσαλονίκη- με την Κεντρική Ευρώπη –Αυστρία και Γερμανία- διασχίζοντας όλη την τέως Γιουγκοσλαβία.
      Εμπορευματικό κέντρο Ηγουμενίτσας. Υποτίθεται ότι τους τελευταίους μήνες έχουν παρθεί πρωτοβουλίες και έχουν λεχθεί και πολύ μεγάλα λόγια για την αναβάθμιση του ρόλου στην περιοχή του Ιονίου και την ανάπτυξη του περίφημου Αδριατικού διαδρόμου. Το εμπορευματικό κέντρο της Ηγουμενίτσας μπορεί να αποτελέσει καθοριστικό κόμβο για την ουσιαστική γεωπολιτική αναβάθμιση της Εγνατίας Οδού. Εάν η Εγνατία Οδός δεν αποκτήσει απολήξεις στα άκρα της, όπου πραγματικά θα μπορούν να συγκεντρώνονται φορτία, τότε στην πραγματικότητα δεν πρόκειται να είναι ένας διευρωπαϊκός άξονας, αλλά θα είναι απλώς ένας άξονας περιφερειακής ανάπτυξης.
      Αντίστοιχος ρόλος αναμένεται για τα εμπορευματικά κέντρα της Πάτρας, της Κρήτης και της Θεσσαλίας. 
      Καλά όλα αυτά. Το ΠΑΣΟΚ τι έκανε; Θα ήθελα να υπενθυμίσω στον παριστάμενο κύριο Υφυπουργό τι παρέλαβε η Κυβέρνηση έτοιμο στις 7 του Μάρτη, σε σχέση με τα εμπορευματικά κέντρα. Πρώτον, παραλάβατε κονδύλια ύψους 75.000.000 ευρώ κατανεμημένα σε έξι περιφέρειες της χώρας και ενταγμένα στα αντίστοιχα περιφερειακά επιχειρησιακά προγράμματα.
      Δεύτερον, παραλάβατε ολοκληρωμένη μελέτη σκοπιμότητας, χωροθέτησης, βιωσιμότητας και τρόπου λειτουργίας για καθένα από τα έξι εμπορευματικά κέντρα.
      Τρίτον, παραλάβατε μία αρκετά ώριμη κοινή γνώμη στις έξι περιφέρειες, αφού είχαν προηγηθεί και είχαμε οργανώσει δεκάδες συζητήσεις και συναντήσεις προετοιμασίας της τοπικής κοινωνίας.
      Τέταρτον, παραλάβατε στις 7 του Μάρτη μία πλήρη μελέτη, έτοιμη, για τη δημιουργία εμπορευματικών κέντρων, εμπορευματικών κόμβων, περιφερειακής και νομαρχιακής εμβέλειας σε τρεις νομούς της χώρας.
      Τα είχατε όλα στα χέρια σας. Σας θυμίζω ότι ήδη η προηγούμενη κυβέρνηση είχε φέρει στη Βουλή σχέδιο νόμου. Μετά το Μάρτη, αφήσαμε να απολαύσετε τις πρώτες εκατό ημέρες της χαράς και της ευτυχίας και από το Μάιο, Ιούνιο ξεκινήσαμε ως Κοινοβουλευτικός Τομέας Εργασίας του ΠΑΣΟΚ για το Υπουργείο Μεταφορών και Επικοινωνιών, να σας υποβάλλουμε ερωτήσεις, να χτυπάμε τα πρώτα καμπανάκια για να προχωρήσετε σε κάτι που ήδη είναι έτοιμο.
      Με καθυστέρηση εφτά μηνών, τον Οκτώβρη, ο Υπουργός μας ανακοινώνει ότι θα φτιάξει επιτροπή που θα ξαναδεί το θεσμικό πλαίσιο και θα φέρει σχέδιο νόμου.
      Τι προτείνουμε εμείς στη συγκεκριμένη πρόταση νόμου που έχουμε καταθέσει; Πρώτον, προβλέπουμε το χρηματοδοτικό σχήμα. Προβλέπουμε να υπάρξει ένα σύγχρονο χρηματοδοτικό σχήμα συγχρηματοδότησης δημόσιου και ιδιωτικού τομέα, το γνωστό public private partnership. Εδώ θα θυμίσω ότι με νομοθετική πρωτοβουλία της Κυβέρνησης έχουν προβλεφθεί να υπάρξουν και εθνικοί πόροι.
      Δεύτερον, στην πρόταση νόμου προβλέπουμε τη συγκρότηση ενός ευέλικτου και αποτελεσματικού φορέα κατασκευής και λειτουργίας των εμπορευματικών κέντρων.
      Τρίτον, προβλέπουμε να εξασφαλιστεί η σύμφωνη γνώμη και η συναίνεση των τοπικών κοινωνιών. 
      Τέταρτον, προβλέπονται αυστηρές διατάξεις για την προστασία του φυσικού και πολιτιστικού περιβάλλοντος.
      Τέλος, κυρίες και κύριοι συνάδελφοι, στην πρόταση νόμου –αφού συζητάμε μόνο επί της αρχής- στο άρθρο 14, προβλέπουμε τη δημιουργία ενός νέου αεροδρομίου στην Κρήτη, ενός νέου διεθνούς αερολιμένα Ηρακλείου στο Καστέλι, μια πρόταση που έχει προκύψει μετά από πολύ μεγάλη μελέτη, μια μελέτη σαράντα εννέα διαφορετικών εναλλακτικών θέσεων, ένα αεροδρόμιο το οποίο θα έχει διάδρομο μήκους τριών χιλιομέτρων, σύγχρονες εγκαταστάσεις εξυπηρέτησης επιβατών, δημιουργία νέων θέσεων εργασίας και διατήρηση των παλαιών και βεβαίως πλήρη εξυπηρέτηση της διαρκώς αυξανόμενης επιβατικής κίνησης εσωτερικού και εξωτερικού.
      Επιτέλους, για να ωφεληθεί λίγο και η επαρχία από την ολυμπιακή προετοιμασία της χώρας, προβλέπουμε για τις απαλλοτριώσεις για το καινούργιο αεροδρόμιο του Ηρακλείου, να ακολουθηθεί η γνωστή νομοθεσία των ολυμπιακών έργων, έτσι ώστε να προχωρήσει γρήγορα και βεβαίως μετά από ανοικτό, διεθνή, δημόσιο διαγωνισμό, όπου θα συμμετέχει και το ελληνικό δημόσιο και ιδιώτες επενδυτές, προβλέπουμε, με απόλυτη εξασφάλιση των συνθηκών ασφάλειας και αεροναυτιλίας, να δημιουργηθεί ένα αεροδρόμιο, το οποίο πραγματικά θα δώσει μια ουσιαστική αναπτυξιακή διέξοδο στην Κρήτη.
      Κατά συνέπεια, κλείνοντας, κύριοι συνάδελφοι, θα πω ότι το ερώτημα δεν είναι αν θα υποστηρίξετε την πρόταση νόμου του ΠΑΣΟΚ, αλλά αν έχουμε τη γενναιότητα να αναγνωρίσουμε ότι υπάρχει μια πλήρης και θεσμικά ολοκληρωμένη προσέγγιση του θέματος και αν αναγνωρίζουμε ότι πραγματικά η χώρα πρέπει ταχύτατα να αποκτήσει ένα τέτοιο νομοθετικό πλαίσιο. Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Σαλμάς έχει το λόγο.
      ΜΑΡΙΟΣ ΣΑΛΜΑΣ: Κυρίες και κύριοι συνάδελφοι, ακούγοντας την εισήγηση του εισηγητού της Αξιωματικής Αντιπολιτεύσεως αισθάνθηκα την ανάγκη να απαντήσω και εγώ στο ερώτημα που έθεσε, «τι παραδώσαμε στην παρούσα Κυβέρνηση» που σημαίνει τι παραλάβαμε εμείς. 
      Δελεάζομαι πολύ να κάνω μια αναφορά στο τι παραλάβαμε και να θυμίσω και τους σιδηροδρομικούς άξονες που φτιάξατε, δηλαδή, πώς χάθηκαν όλα τα κονδύλια της Ευρωπαϊκής ΄Ενωσης για το σιδηρόδρομο στη χώρα μας. 
      ΙΩΑΝΝΗΣ ΜΑΝΙΑΤΗΣ: Ούτε 1 ευρώ δεν έχει χαθεί.
      ΜΑΡΙΟΣ ΣΑΛΜΑΣ: Αν λέτε ότι αναπτύξατε το σιδηρόδρομο, εννοώντας  για παράδειγμα το Κρυονέρι-Αγρίνιο που φτιάξατε την αρχή του δυτικού σιδηροδρομικού άξονα, του μεγαλεπήβολου σχεδίου, με πλάτος ράγας ένα μέτρο, που είναι ασύμβατος με τον ελληνικό σιδηρόδρομο, τότε λυπάμαι πάρα πολύ. Και δεν συνδέεται καθόλου και δεν είχατε προβλέψει καθόλου να συνδέεται, ούτε με τον υπόλοιπο σιδηρόδρομο της Πελοποννήσου. Εάν εννοείτε ότι αυτό παραδώσατε, τότε να το καταλάβουμε.
      Επειδή, όμως, για πάρα πολλά χρόνια ετοιμάσατε τις μελέτες, τις οποίες ευλόγως λέτε ότι μας παραδώσατε, δεν έχω καμία αμφιβολία ότι το ΠΑΣΟΚ λειτούργησε άριστα σαν μια εταιρεία ανάθεσης μελετών.  Τα καταφέρατε και παίρνετε άριστα σ’ αυτό, για κυβέρνηση όμως δεν κάνατε, γιατί τις μελέτες που κάνατε μας τις παραδώσατε και είναι δικαίωμά μας να τις επανελέγξουμε και να υλοποιήσουμε εμείς σαν Κυβέρνηση που υλοποιεί και δεν μελετά μόνο επί χρόνια πολλά, το σχεδιασμό.
      Κυρίες και κύριοι συνάδελφοι, πριν από δέκα μήνες η Κυβέρνηση της Νέας Δημοκρατίας πήρε μια εντολή από τον ελληνικό λαό να διαχειριστεί την αναπτυξιακή πορεία της χώρας, δημιουργώντας μεταξύ των άλλων μια ισχυρή, βιώσιμη, εξωστρεφή και ανταγωνιστική οικονομία, προσελκύοντας επενδύσεις, έχοντας έμμεση επίπτωση και στη μείωση των δεικτών της ανεργίας.
      Βασικό πρόβλημα τα προηγούμενα χρόνια ήταν η έλλειψη θεσμικού πλαισίου σε επιμέρους ενότητες διαφόρων Υπουργείων. ΄Ετσι και από πλευράς του Υπουργείου Μεταφορών και Επικοινωνιών, η μη ύπαρξη πλαισίου για την αντιμετώπιση των δυσλειτουργιών, αλλά και των προβλημάτων των εμπορευματικών μεταφορών στη χώρα μας, τα τελευταία χρόνια –αυτά επί ΠΑΣΟΚ, την τελευταία δεκαετία που κυβέρνησε - οδήγησε σε μια κατάσταση που χαρακτηρίζονταν από τα εξής:
      Τη μη ύπαρξη συνδυασμένων μεταφορικών  αλυσίδων που θα χρησιμοποιούσαν τα πλεονεκτήματα κάθε μεταφορικού μέσου. Διευκρινίζοντας αναφέρω ότι τα σιδηροδρομικά και τα πλωτά μέσα πλεονεκτούν στη μεταφορά μεγάλων μεγεθών φορτίων για μεσαίες και μεγάλες αποστάσεις με χαμηλό μοναδιαίο κόστος μεταφοράς. Ενώ οι οδικές μεταφορές πλεονεκτούν στη συλλογή και στη γενική διανομή.
      Η παρούσα κατάσταση –που παραλάβαμε από το ΠΑΣΟΚ των δέκα χρόνων- χαρακτηρίζεται από χαμηλούς δείκτες πληρότητας των μεταφορικών μέσων, όπως πολύ σωστά τα είπατε, κύριε εισηγητά της Μειοψηφίας, αλλά δεν άκουσα να απολογείστε γι’ αυτό και εκπλήσσομαι. Είναι σαν να μιλάτε σε κάποιους που να ευθύνονται γι’ αυτό, ενώ εσείς είσθε οι υπαίτιοι. 
      Χαμηλούς δείκτες πληρότητας μεταφορικών μέσων που μας παραδώσατε, ανορθολογική κατανομή της εμπορευματικής κίνησης στα διάφορα μέσα μεταφοράς, όπως επίσης πολύ σωστά λέτε στην αιτιολογική σας έκθεση της προχειρογραμμένης πρότασης νόμου που καταθέσατε, ελαχιστοποιημένη για λειτουργικότητα των μέσων μεταφοράς καθώς  αναξιοπιστία και ανασφάλεια στις μεταφορές. Αυτό μας παραδώσατε και συμφωνούμε μέχρι εδώ.
      Όλη αυτή η κατάσταση που μας παραδώσατε είχε επίπτωση στο μοναδιαίο κόστος μεταφοράς, αυξάνοντάς το, όπως είπατε και  στο 20%, που έμμεσα οδηγούσε στην αύξηση της τιμής πώλησης των εμπορευμάτων, τη μείωση της ανταγωνιστικότητας των προϊόντων στη διεθνή αγορά.
      Υπήρξαν επίσης δυσκολίες στην προσέλκυση διερχόμενων εμπορευματικών ροών μέσα από τη χώρα μας. 
      Πώς όμως μπορεί να οργανωθεί και να βελτιωθεί το σύστημα μεταφορών στη χώρα μας. Πράγματι τα εμπορευματικά κέντρα είναι νέες μορφές οργάνωσης των εμπορευματικών μεταφορών που σκοπό έχουν να παρέχουν πρόσβαση στη συνδυασμένη μεταφορά. Στο εξωτερικό είναι ευρύτατα διαδεδομένα, αλλά στη χώρα μας δεν υπάρχουν ακόμη. Πρόκειται για περιοχές που είτε διαθέτουν εντός τους είτε σε απόσταση κοντινή εγκαταστάσεις συνδυασμένης μεταφοράς, δηλαδή τερματικό σταθμό και τις οποίες διαχειρίζεται ειδική εταιρεία, όπου δημιουργείται κατάλληλη υποδομή για την αποθήκευση, οργάνωση και ανασύνθεση των εμπορευμάτων. 
      Τα εμπορευματικά κέντρα στην ουσία είναι ένας ζωντανός οργανισμός όπου επιτελούνται συμπληρωματικές λειτουργίες μεταφοράς, αποθήκευσης, υποστήριξης και διευκολύνεται η οργάνωση και η σύνθεση φορτίων επιτυγχάνοντας την καλύτερη δυνατή πληρότητα των φορτίων και μειώνοντας το μοναδιαίο κόστος μεταφοράς.
      Πιστεύουμε ότι τα εμπορευματικά κέντρα θα τονώσουν την εθνική οικονομία, θα διευκολύνουν τις εξαγωγές των προϊόντων, ενώ θα ελαφρύνουν την επιβάρυνση των εισαγωγών και βεβαίως θα μειώσουν την περιβαλλοντική επιβάρυνση του αστικού ιστού μιας και προβλέπονται μακρύτερα από τις πόλεις.
      Γιατί όμως, κύριοι συνάδελφοι, δεν μπορούμε να ψηφίσουμε αυτή την πρόταση νόμου; Όχι επειδή έχουμε κάποια δυσκολία στο να αποδεχτούμε μια σωστή πρόταση νόμου, αλλά διότι η Κυβέρνηση και συγκεκριμένα το Υπουργείο Μεταφορών έχει έτοιμο σχέδιο νόμου που θα καταθέσει αυτές τις μέρες στη Βουλή για την ίδρυση των εμπορευματικών κέντρων που σε πολλά σημεία έχει ομοιότητες με την πρότασή σας, αλλά υπάρχει βασική διαφορά στη φιλοσοφία του αλλά και στις επιμέρους διατάξεις. Αυτό άλλωστε το γνωρίζατε όταν καταθέτατε την πρόταση νόμου.
      Επίσης, διαφωνούμε γιατί είναι μια προχειρογραμμένη πρόταση νόμου. Είναι η ίδια που είχε φέρει πριν από ένα χρόνο περίπου η Υπουργός Μεταφορών που την έχω εδώ και την καταθέτω στα Πρακτικά και σας ξαναλέω ότι και η εισηγητική έκθεση που υπογράφεται από δεκατρείς Βουλευτές του ΠΑΣΟΚ έχει πάνω από εκατό ορθογραφικά και συντακτικά λάθη…
      ΙΩΑΝΝΗΣ ΜΑΝΙΑΤΗΣ: Μπορείτε να μας πείτε κάποια απ’ αυτά γιατί μπορεί να υπολογίζετε και τα κόμματα…
      ΜΑΡΙΟΣ ΣΑΛΜΑΣ: Στη δεύτερη σελίδα της εισηγητικής έκθεσης λέει κάπου: «Το προτεινόμενο πρόταση νόμου φιλοδοξεί να ικανοποιήσει …» όλα τα «της» τα έχετε γραμμένα με γιώτα κατ’ αρχήν και εννοώ της γενικής. 
      Να σας πω και κάτι άλλο που βλέπω στη σελίδα 2, που λέει ότι «για την  υλοποίηση του νέου θεσμού υιοθετήθηκε μεθοδολογικά η θέσπισή τους ως αυτοτελούς…» κλπ. Θα τα δείτε. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε συνάδελφε, παρ΄όλο ότι είναι γιατρός, όπως βλέπετε, τα επισημαίνει πολύ καλά. 
      ΜΑΡΙΟΣ ΣΑΛΜΑΣ: Κύριε Αδρακτά, είναι τόσο εμφανή αυτά που δεν χρειάζεται να είσαι φιλόλογος για να τα επισημάνεις. Και ένας γιατρός μπορεί να τα καταλάβει. 
      Ας δούμε όμως την ιστορία της υποκρισίας μέχρι να φθάσουμε στη σημερινή πρόταση νόμου. 
      Έτος 1997. Ο Ελληνικός Επιμελητηριακός Σύνδεσμος Μεταφορών παρέδωσε στο Υπουργείο Μεταφορών την πρώτη εθνική μελέτη στρατηγικής χωροθέτησης σε ευρωπαϊκό επίπεδο για τη δημιουργία ενός δικτύου εμπορευματικών κέντρων, προκειμένου να χρηματοδοτηθούν και να ακολουθήσουν όλες τις διαδικασίες. Επτά, δηλαδή, χρόνια πριν. Και ενώ τα χρήματα, όπως είπατε, είχαν προβλεφθεί μέσα από το Γ΄ Κοινοτικό Πλαίσιο Στήριξης 2000-2006  -για να μην ξεχνάμε- οι προηγούμενες κυβερνήσεις προκατασκεύασαν που ήθελαν, ποιοι επιχειρηματίες ήθελαν να κάνουν εμπορευματικά κέντρα και στην εκπνοή της θητείας τους, 13-1-2004 και αφού είχαν ανακοινωθεί οι εκλογές και ενώ όλες οι δημοσκοπήσεις απέκλειαν το ενδεχόμενο επανεκλογής του ΠΑΣΟΚ στην κυβέρνηση, και αφού είχαν ξοδευτεί τα πρώτα τέσσερα χρόνια του Γ΄ Κοινοτικού Πλαισίου Στήριξης, φωτογράφισαν με συνοπτικές διαδικασίες στα όρια της κοινοβουλευτικής παρατυπίας, αφού ήρθε για συζήτηση σε άλλη επιτροπή, στην Επιτροπή Παραγωγής και Εμπορίου, μιας και δεν μας έπαιρνε ο χρόνος πριν τις εκλογές να περάσει με τις γνωστές διαδικασίες που θα περνούσε, αλλά δεν προλάβατε, και αφού βεβαίως απεχώρησαν τα τρία κόμματα της Αντιπολίτευσης από τη συζήτηση στην επιτροπή, είχατε σχεδιάσει λοιπόν ποιοι θα επιχορηγηθούν και σε ποιους θα δοθούν οι άδειες. 
      Και επειδή, κύριε εισηγητά της Αξιωματικής Αντιπολίτευσης, κάνατε μία κριτική στον Υπουργό ότι δηλαδή δεν τον βλέπετε στη Βουλή, αλλά τον βλέπετε στην τηλεόραση να συνεχίζει μερικά από τα έργα τα δικά σας, πέστε μας εδώ σήμερα, τι θέλετε; Να μην κάνουμε τίποτα από ό,τι σωστό είχατε σχεδιάσει ή να τα κάνουμε; Διότι στη μία περίπτωση μας λέτε ότι δεν υπάρχει συνέχεια του κράτους και από την άλλη λέτε ότι «κάνετε ό,τι είχαμε πει εμείς». Δηλαδή ούτε έτσι ούτε αλλιώς είστε ευχαριστημένοι. 
      Εμείς, κύριοι συνάδελφοι, δεν θα ψηφίσουμε την πρόταση νόμου, γιατί εκτός από τις νομοτεχνικές ατέλειες διαφωνούμε και σε βασικά σημεία. Εμείς πιστεύουμε ότι εκτός από τη χωροθέτηση των μεγάλων εμπορευματικών κέντρων, θα πρέπει να δημιουργηθεί θεσμικό πλαίσιο και για τα μεσαία και για τα μικρά, όπως προβλέπεται και στον αναπτυξιακό νόμο που ψηφίσαμε. Και επειδή στον αναπτυξιακό νόμο προβλέπεται διαδικασία και για τα μικρότερα εμπορευματικά κέντρα, που, όπως θα σας πει και ο κύριος Υπουργός, στο νέο σχέδιο που θα φέρουμε διαφοροποιούνται, γι’ αυτήν την κατηγορία των μικρών μπορεί να χρειαστεί κοινή υπουργική απόφαση. 
      Με το άρθρο 1, η υπό συζήτηση πρόταση νόμου καθορίζει τα εμπορευματικά κέντρα ως υποκατηγορία των ΒΕΠΕ, των βιομηχανικών επιχειρηματικών περιοχών και τα υπαγάγει στις διατάξεις του ν. 2545/97 για τις ΒΕΠΕ. Εμείς σ’ αυτό διαφωνούμε. 
      Αυτή η πρόταση νόμου χρειάζεται επίσης πολλές κοινές υπουργικές αποφάσεις για να εφαρμοστεί. Και αν λάβετε υπόψη πόσες κοινές υπουργικές αποφάσεις εκκρεμούν, θα καταλάβετε πόσο πιθανό ήταν να  παραπέμψετε στις καλένδες την υλοποίηση αυτής της πρότασης. 
      Αυτή η υπό συζήτηση πρόταση νόμου δεν καθορίζει με σαφήνεια τις προϋποθέσεις για τη δημιουργία των εμπορευματικών κέντρων, δεν τα διαχωρίζει, δεν τα κατηγοριοποιεί, δεν διαχωρίζει την αδειοδότηση των εμπορευματικών κέντρων από την επιχορήγηση. Και αυτό ξέρετε γιατί το κάνει; Γιατί υπήρχαν κάποια χρήματα από την Ευρωπαϊκή Ένωση στα ΠΕΠ και εσείς προσπαθούσατε να βρείτε τρόπους να μην τα χάσετε. Αυτό ήταν. Τρέχατε πίσω από την επιχορήγηση. 
      Εμείς έχουμε άλλη φιλοσοφία. Εμείς θέλουμε να θεσμοθετήσουμε κατηγορίες εμπορευματικών κέντρων που θα επιχορηγούνται, αλλά δεν μπορούμε να αποκλείσουμε και σε έναν ιδιώτη επενδυτή, έναν επιχειρηματία, να θέλει να προχωρήσει στη δημιουργία ενός εμπορευματικού κέντρου χωρίς να αναζητά την επιχορήγηση. Είναι βασική μας διαφορά στις νομοθετικές προτάσεις. 
      Επίσης, με την πρόταση αυτή νόμου δεν είναι σαφής ο τρόπος επιχορήγησης. Δεν συνδέει το ελάχιστο μετοχικό κεφάλαιο με την έκταση και το μέγεθος της επένδυσης, πράγμα το οποίο θα θέλαμε να συμβαίνει. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δεν δίνει κίνητρα δόμησης στους επιχειρηματίες που θα επενδύσουν και βεβαίως καλύπτει μόνο αυτά που περιλαμβάνουν μέσα στις εγκαταστάσεις τους τερματικό σταθμό. Και δεν δίνει τη δυνατότητα σε απόσταση κοντά σε τερματικούς σταθμούς να αναπτυχθούν αυτά τα κέντρα.
      Δεν θα μπω, κυρίες και κύριοι συνάδελφοι, στην επιμέρους ουσία των άρθρων, θα έχουμε τη δυνατότητα να το κάνουμε στο νομοσχέδιο που θα καταθέσουμε. Αλλά γι’ αυτούς τους λόγους που εκτέθηκαν και με όλη την κατανόηση και τη σύμπνοια, διότι θέλουμε να υπάρξει μία ομοφωνία σε ορισμένα θέματα σημαντικά στη Βουλή, όπως είναι τα εμπορευματικά κέντρα... 
      ΠΑΝΑΓΙΩΤΗΣ ΑΔΡΑΚΤΑΣ: Και η συνταγματική επιταγή, βάσει της οποίας δεν μπορεί να μπει σε ψηφοφορία.
      ΜΑΡΙΟΣ ΣΑΛΜΑΣ: Ακριβώς. Και λόγω της συνταγματικής επιταγής που δεν μπορεί να μπει στην ψηφοφορία. 
      Θα ήθελα να σας ευχαριστήσω πολύ που με ακούσατε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΚΚΕ κ. Πατσιλινάκος έχει το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε. 
      Να πω κατ’ αρχήν, αγαπητοί συνάδελφοι, ότι διαφωνούμε με την πρόταση νόμου. Είναι στη γενική κατεύθυνση που έχει το ΠΑΣΟΚ, πως ό,τι παραδίδεται στον ιδιώτη και στο μεγάλο κεφάλαιο δυστυχώς θεωρείται ότι είναι ανάπτυξη. Τα «Εμπορευματικά Κέντρα ΑΕ» είναι μία κατηγορία των βιομηχανικών επιχειρηματικών περιοχών που έχει ψηφιστεί στην ελληνική Βουλή από το 1997. Θα έλεγα εγώ ευτυχώς δεν έχουν λειτουργήσει γιατί δεν μπορούν να έχουν αποτέλεσμα με τον τρόπο με τον οποίο ρυθμίζουν τα πράγματα. Δημιουργούν ΑΕ οι οποίες κυριαρχούν στο δεδομένο κλάδο και συγκεκριμένα στο εμπόριο και καταστρέφουν τους μικρούς του κλάδου υπέρ του μεγάλου κεφαλαίου.
      Προσπαθούν δήθεν να οργανώσουν τις μεταφορές και η οργάνωση αυτή είναι ευκαιριακή, αποσπασματική και χωρίς να λύνει τα προβλήματα του κλάδου.
      Να σας πω ότι προβλέπονται από το νομοσχέδιο αυτό έξι κέντρα σε όλη την Ελλάδα και έχει κάπου βρεθεί και η χρηματοδότηση. Γι’ αυτό λοιπόν υπάρχει αυτή η πρεμούρα, να προχωρήσουμε σ’ αυτές τις ΑΕ επιχειρήσεις και ίσως να είναι έτοιμοι και αυτοί που θα τα αναλάβουν. 
      Με αυτοχρηματοδότηση, λοιπόν, προσπαθεί η «ΑΕ Εμπορευματικά Κέντρα» να λύσει το πρόβλημα και να οργανώσει το εμπόριο που πράγματι καταταλαιπωρεί τις πόλεις και θα ήθελε μία ενιαία ρύθμιση.
      Πρέπει να ληφθούν υπόψη όμως οι κυκλοφοριακές συνθήκες, οι συνδυασμένες μεταφορές, το περιβάλλον, η προστασία των δασών, το ιδιοκτησιακό καθεστώς που ξεπουλιέται με αυτόν τον τρόπο στην ΑΕ χωρίς ουσιαστικά να έχουμε καμιά βελτίωση. 
      Για μας ο ενιαίος σχεδιασμός μπορεί να γίνει μόνο από το δημόσιο και τους φορείς του με συνεταιριστική βοήθεια και οργάνωση των επιχειρήσεων του κλάδου. Ακόμα είναι απαραίτητο να βοηθηθούν οι μικρομεσαίοι επιχειρηματίες έτσι ώστε το εμπόριο να βρει στέγη και διαδικασία μέσα από επιδοτήσεις που είναι απαραίτητες.
      Ακόμα θέλω να παρατηρήσω ότι έχει απαράδεκτες επιχορηγήσεις του 35% με 48%, οι οποίες όπως είπα έχουν κάπου βρεθεί από τα ΠΕΠ. Έχει φοροαπαλλαγές κατά 100%, επιτρέπει να καταβληθούν μόνο το 25% σαν ίδια συμμετοχή και μάλιστα αυτό να είναι από δάνεια. Η Τοπική και η Νομαρχιακή Αυτοδιοίκηση είναι τελείως έξω, χωρίς να έχει κανένα λόγο. Απλώς εκτελεί τις εντολές της ΑΕ. Υπάρχει μία τρομακτική εκμετάλλευση και καταλήστευση της δημόσιας γης και περιβαλλοντικά προβλήματα που φτάνουν την περιβαλλοντική καταστροφή.
      Θα ήθελα γι’ αυτά που σας είπα να φέρω ένα παράδειγμα. Το ΒΙΠΕ Σχιστού, στα εγκαίνια του οποίου ήταν ο παριστάμενος Υπουργός, δημιουργήθηκε τα τελευταία χρόνια στην περιοχή του Πειραιά και είναι ένα κλασικό παράδειγμα του πώς λειτουργούν αυτές οι ΑΕ και πού το πάνε. Πήρε τη γη δωρεάν από το ελληνικό δημόσιο. Ήταν χώρος του πολεμικού ναυτικού και ένα κομμάτι της εκκλησίας. Το πούλησε σε τιμή αγοράς 40.000 το μέτρο για την περιοχή. Τι έκανε; Ένα υδραγωγείο σε περίπτωση που έχουμε διακοπή νερού και δρόμους να χωρίσει οικοδομικά τετράγωνα. Τίποτε άλλο. Δεν έφερε ρεύμα, δεν έφερε τηλέφωνο, δεν έκανε αποχέτευση ακαθάρτων, δεν έκανε αποχέτευση ομβρίων, δεν έφερε τίποτε άλλο στην περιοχή και δεν έκανε καμία ελάφρυνση του οικιστικού ιστού, που ήταν ο βασικός στόχος για την περιοχή. Δεν υπήρχε διαδικασία που να προβλέπει μια βιοτεχνία που θα μετεγκατασταθεί από τον οικιστικό ιστό στο δεδομένο ΒΙΠΑ, να δώσει τη γη στους δήμους, να βελτιώσει την κατάσταση των κατοίκων της περιοχής. Απλώς πουλάμε οικόπεδα χωρίς καμία υποδομή. Δεν έγινε ακόμα διοικητήριο, δεν έγινε κτήριο τυποποίησης, δεν έγινε κάτι που να βελτιώνει τις παραγωγικές συνθήκες στην περιοχή. Και σκεφθείτε ότι αυτό το ΒΙΠΑ έγινε για την ναυπηγοεπισκευή, δηλαδή για να βελτιώσει έναν κλάδο, ο οποίος έχει πάρα πολλά προβλήματα και κατατρέχεται από μια τρομακτική ανεργία για τον Πειραιά. Είναι το τελευταίο κομμάτι του πρωτογενούς τομέα, που μπορεί και πρέπει να ζήσει, για να ανακουφίσει τον Πειραιά. Ακόμα να σας πω ότι οι μικροί, αυτοί που πήραν το μισό στρέμμα, δεν μπορούν να χτίσουν, γιατί έχει τέτοιους περιορισμούς. Μόνο όποιος έχει πάρει δύο ή ενάμισι στρέμμα μπορεί να κάνει μια βιοτεχνία της προκοπής που να είναι βιώσιμη.
      Αυτές, λοιπόν, τις κατευθύνσεις έχουμε και στα εμπορικά κέντρα ΑΕ με τα ίδια χαρακτηριστικά των ΒΙΠΕ και εμείς δεν ψηφίζουμε το νομοσχέδιο. Πιστεύουμε ότι, δυστυχώς, έχουμε συμφωνία και διαφωνία της Νέας Δημοκρατίας και του ΠΑΣΟΚ σ’ αυτό το νομοσχέδιο, ενώ οι κατευθύνσεις είναι οι ίδιες. Συμφωνούν διαφωνούντες. Έτσι, λοιπόν, πιστεύουμε ότι αυτά τα χαρακτηριστικά δεν πρέπει να υπάρχουν και στο νομοσχέδιο που θα ακολουθήσει από πλευράς Νέας Δημοκρατίας, γιατί και αυτό θα το καταψηφίσουμε, αν έχει αυτά τα χαρακτηριστικά.
      Να πω για το αεροδρόμιο του Ηρακλείου, που είναι το δεύτερο σκέλος του νομοσχεδίου, ότι έχουμε πια όλοι εμπειρία –δεν έχουμε μόνο εμείς, έχετε και εσείς- του πώς λειτούργησαν τα Σπάτα μ’ αυτόν τον τρόπο της αυτοχρηματοδότησης και τι απέδωσαν. Έχουμε το πιο ακριβό αεροδρόμιο  της Ευρώπης και πιστεύω ότι δεν συγχωρείται πια να κάνουμε τις ίδιες προτάσεις για το Ηράκλειο παρά τη μεγάλη ανάγκη που υπάρχει, για να γίνει εκεί αεροδρόμιο τέτοιο, που να ικανοποιεί τις ανάγκες της περιοχής, τις ανάγκες του τουρισμού και όλα αυτά. Υπάρχει ο παλιός σταθερός τρόπος, που μπορεί να λύσει τα προβλήματα, που μπορεί να δώσει στο Ηράκλειο αεροδρόμιο χωρίς τις νέες μεθόδους, οι οποίες, δυστυχώς, είναι καταστροφικές. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του Συνασπισμού κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κύριοι συνάδελφοι, ελέχθη ότι το Υπουργείο Μεταφορών και Επικοινωνιών δεν έχει πάρει νομοθετικές πρωτοβουλίες για τα πάμπολλα προβλήματα που απασχολούν τις μεταφορές της επικοινωνίας, στη χώρα μας. Θέλουμε να πιστεύουμε ότι αυτό που ελέχθη, τουλάχιστον, θα υλοποιηθεί και θα πάρει μια νομοθετική πρωτοβουλία, τουλάχιστον, για την πρόταση που συζητούμε τώρα και την οποία δεν αποδέχεται έτσι όπως είναι διατυπωμένη. Περιμένουμε όμως πολύ περισσότερα.
      Βέβαια, οι προτάσεις νόμων από την Αντιπολίτευση δεν θα πρέπει να φαλκιδευτούν μ’ αυτόν τον τρόπο. Θα πρέπει να έχει τη δυνατότητα να παίρνει πρωτοβουλίες, να παρουσιάζει προτάσεις νόμων και -γιατί όχι- να γίνουν και νόμοι του κράτους. Δεν βλέπω όμως τη διάθεση της Κυβέρνησης να στοχεύει προς αυτήν την κατεύθυνση. Άλλωστε όλες οι κυβερνήσεις δεν συμπαθούν και πάρα πολύ να παίρνει δραστήριες πρωτοβουλίες η Αντιπολίτευση.
      Έχουμε μια άναρχη και απρογραμμάτιστη ανάπτυξη στη χώρα μας. Ξέρουμε πως ό,τι έχει γίνει, έχει μείνει εντελώς αφημένο στην τύχη του. Δεν έκανε ποτέ η ελληνική πολιτεία και το ελληνικό κράτος μια προσπάθεια για έναν ευρύτερο χωροταξικό σχεδιασμό, προγραμματισμό, να προσδιορίσει χρήσεις γης, χώρους όπου θα εγκατασταθούν οι διάφορες δραστηριότητες, όπως είναι οι βιομηχανίες, τα αεροδρόμια, όπως είναι οι άλλες δραστηριότητες. Αυτό το βλέπουμε έντονα σε όλη την Αττική, όπου έχουμε μία εντελώς απρογραμμάτιστη οικιστική ανάπτυξη. Βλέπουμε και στη δυτική Αττική και στο Θριάσιο αυτήν τη βιομηχανική εξέλιξη, η οποία είναι απαράδεκτη και η οποία έχει δημιουργήσει πάμπολλα προβλήματα και για την περιοχή, αλλά και ευρύτερα για όλη, αν θέλετε, την οικονομική και κοινωνική ζωή της χώρας. Έχουν μαζευτεί εκεί όλες οι μεγάλες βιομηχανίες που είναι επικίνδυνες, ρυπαρές, τοξικές, έχουν συγκεντρωθεί πάνω από δέκα εκατομμύρια τόνοι αποθηκευμένα υγρά και αέρια καύσιμα και σε οποιοδήποτε ατύχημα ή άλλο έκτακτο γεγονός θα υπάρξουν σοβαρά προβλήματα, όχι μόνο για τους κατοίκους, αλλά και για όλη την Πρωτεύουσα.
      Θέλουμε να πιστεύουμε ότι τα παραδείγματα και η οδυνηρή εμπειρία από το παρελθόν θα μας γίνουν μαθήματα. Δεν έχουμε ως τώρα τέτοια δείγματα. Εμείς πιστεύουμε ότι θα πρέπει να υπάρξει ενίσχυση των συνδυασμένων τρόπων μεταφοράς. Να υπάρχει, δηλαδή, η δυνατότητα ανταπόκρισης, επικοινωνίας, διασύνδεσης μεταξύ του αυτοκινήτου, του τρένου, του αεροπλάνου ή των ακτοπλοϊκών συγκοινωνιών. Δυστυχώς, τις τελευταίες δεκαετίες στη χώρα μας δόθηκε απόλυτη προτεραιότητα στο αυτοκίνητο και στο τσιμέντο. Αυτά είναι τα δύο κύρια χαρακτηριστικά της χώρας μας όλες τις τελευταίες δεκαετίες. Τα αποτελέσματα τα βλέπουμε. Και η όποια ανάπτυξη είναι κυριολεκτικά μετέωρη.
      Για το τρένο δεν ενδιαφερθήκαμε καθόλου. Το υποβαθμίσαμε, το υποτιμήσαμε, το αγνοήσαμε. Τα αποτελέσματα γνωστά. Επίσης για τις ακτοπλοϊκές συγκοινωνίες. Η θάλασσα ήταν ο προαιώνιος τρόπος επικοινωνίας των Ελλήνων για χιλιετίες. Εδώ υποβαθμίσαμε πάρα πολύ και αυτόν τον τομέα. Έτσι με την ενίσχυση του αυτοκινήτου φτάσαμε σε ένα αδιαχώρητο. Δεν μπορείς, παραδείγματος χάρη, να πας αυτήν τη στιγμή ούτε στο πιο μικρό χωριό και να μην αντιμετωπίσεις κυκλοφοριακό πρόβλημα στο κέντρο του. Το τι γίνεται βέβαια στην Πρωτεύουσα και τις άλλες μεγάλες πόλεις είναι περιττό να το τονίσω εγώ. Όλοι το ξέρουμε, όλοι το βλέπουμε και το ζούμε. Η ρύπανση είναι στο κατακόρυφο, οι μεγαλύτερες ελληνικές πόλεις είναι στην πρώτη δεκάδα από πλευράς ρύπανσης στην Ευρώπη και ενώ στις άλλες χώρες και στις άλλες μεγαλουπόλεις η κατάσταση βελτιώνεται, εδώ δεν θα λέγαμε ότι συμβαίνει αυτό. Ίσως να συμβαίνει και το αντίθετο, τουλάχιστον, σε πολλές περιπτώσεις. 
      Από την άλλη και από οικονομικής απόψεως, δεν είναι η καλύτερη επιλογή αυτή που έχουμε κάνει με το να πριμοδοτούμε, να ενισχύουμε με όλους τους τρόπους το αυτοκίνητο. Και βέβαια εδώ υπήρξαν οικονομικά συμφέροντα τεράστια, τα οποία πίεσαν και τα οποία μας οδήγησαν σ’ αυτήν την κατάσταση και υπάρχουν σοβαρότατες ευθύνες σε όλες ανεξαίρετα τις κυβερνήσεις γι’ αυτή την εξέλιξη. 
      Η πρόταση νόμου που φέρνει σήμερα το ΠΑΣΟΚ θα έπρεπε, βέβαια, να έχει έρθει πολλά χρόνια νωρίτερα, όταν ήταν κυβέρνηση και θα μπορούσε να είχε γίνει νόμος του κράτους. Και το ΠΑΣΟΚ αδιαφόρησε, αγνόησε τις ανάγκες και το φέρνει αυτήν την ώρα με τον τρόπο που το φέρνει και που βέβαια δεν γίνεται δεκτό από την Κυβέρνηση να μπει σε ψηφοφορία ώστε να οδηγηθεί να πάρει την θέση, ενδεχομένως, νόμου αύριο.
      Εμείς κατ’ αρχήν θα λέγαμε –επαναλαμβάνω αυτό που είπα και προηγουμένως- ότι είναι απαραίτητο να υπάρξει συνδυασμός στις μεταφορές αλλά βέβαια αυτό πρέπει να γίνει κάτω από ορισμένες προϋποθέσεις. Προφανώς εδώ έχει τον πρώτο, καθοριστικό και κύριο λόγο το κράτος, η πολιτεία. Δεν μπορεί να αφεθεί η ιδιωτική πρωτοβουλία ανεξέλεγκτη. Αν αφήσουμε τα εμπορευματικά κέντρα να γίνουν κάτι αντίστοιχο με αυτό που έχει γίνει με τα ΒΙΟΠΑ και ΒΙΠΑ του Θριασείου Πεδίου τότε, χαίρω πολύ. Δεν έχει παρά να πάει κανείς εκεί και να δει τι γίνεται κάθε μέρα. Σε χώρους οι οποίοι ασφυκτιούν, οι οποίοι δεν έχουν καμιά απολύτως υποδομή, δεν έχουν, πρώτα-πρώτα οδικό δίκτυο, δεν έχουν δυνατότητα προσπέλασης και αποχώρησης, εκεί συνωστίζονται χιλιάδες βαρυφορτωμένα, βαριά οχήματα που μεταφέρουν όλων των ειδών τα προϊόντα πολλά από τα οποία είναι τοξικά και επικίνδυνα. Οι παλιοί χωματόδρομοι, ελικοειδείς και στενοί, έχουν γίνει τώρα οι δρόμοι από όπου παρελαύνουν όλα αυτά τα οχήματα τα οποία και αυτά μποτιλιάρουν εκεί και είναι αδύνατο να εξυπηρετηθούν και να εξυπηρετήσουν. 
      Θα πρέπει επομένως να κάνουμε υποδομές, πρώτα-πρώτα. Να γίνει σωστός χωροταξικός σχεδιασμός, να προσδιοριστούν ακριβώς οι χώροι οι οποίοι θα πρέπει να χρησιμοποιηθούν γι’ αυτά τα εμπορευματικά κέντρα, να υπάρχουν οι δρόμοι προσπέλασης και αποχώρησης και βέβαια θα πρέπει να υπάρχουν όλες οι άλλες υποδομές και πρώτα και κύρια η αποχέτευση και των λυμάτων και των ομβρίων υδάτων. Δείτε τι έγινε με τα μεγάλα έργα που κάναμε στην Αττική. Κάναμε την Αττική Οδό, κάναμε τα άλλα μεγάλα έργα και δεν σκεφτήκαμε ότι κάποτε τα νερά περνάγανε τον παραδοσιακό τους δρόμο και έφταναν από τα βουνά στη θάλασσα. Υπάρχουν χιλιάδες ρέματα. Εμείς τα αγνοήσαμε αυτά. Και κάναμε την Αττική Οδό, κάναμε ένα αδιαπέραστο τείχος και έρχονται και συγκεντρώνονται τα νερά σε μερικούς συγκεκριμένους χώρους και από εκεί και πέρα ξεχύνονται ακάθεκτα. Και έχουμε σε κάθε νεροποντή, σε κάθε περίπτωση που έχουμε τρεις ψιχάλες να πλημμυρίζει η Χαλυβουργική. Γιατί γίνεται αυτό; Διότι τα νερά από την Πάρνηθα περνάνε απ’ όλους τους άλλους χώρους συγκεντρωμένα σ’ ένα μικρό παλιό ποταμάκι το οποίο αυτή τη στιγμή δεν μπορεί να χωρέσει όλο αυτό το νερό. Και δεν βλέπουμε και καμιά διάθεση για να επιλυθεί το θέμα. Μελετάμε και ακόμα το σκεφτόμαστε. 
      Επίσης, στα εμπορευματικά κέντρα –και όχι μόνον- η Νομαρχιακή και η Τοπική Αυτοδιοίκηση πρέπει να έχουν καθοριστικό ρόλο. Δεν βλέπω εδώ να διαφαίνεται τουλάχιστον η διάθεση να έχει αυτόν τον καθοριστικό ρόλο η Νομαρχιακή και η Τοπική Αυτοδιοίκηση. 
      Ένα άλλο: η προστασία του περιβάλλοντος, που τόσο την αγνοούμε. Τόσο την παραμελούμε. Είναι καθοριστικό στοιχείο. Γιατί σ’ αυτούς τους χώρους ούτως ή άλλως θα υπάρχει ρύπανση. Ούτως ή άλλως θα μεταφέρονται προϊόντα πολλά από τα οποία μπορεί να είναι επικίνδυνα τοξικά κλπ. Κανένας δεν μπορεί αυτά να τα αποκλείσει και αν θέλετε, δεν είναι εύκολο και να τα ελέγξει. Γιατί πολλές συσκευασίες έχουν απ΄ έξω μια άλλη ετικέτα και από μέσα έχουν εντελώς διαφορετικά προϊόντα. Είναι μια μεγάλη ιστορία αυτή που δεν είναι του παρόντος να τη λύσουμε. Θα πρέπει όμως να εξασφαλιστούν, τουλάχιστον, ορισμένες εγγυήσεις. Και δεν φαίνεται από την πρόταση νόμου να εξασφαλίζονται όλες αυτές οι εγγυήσεις που εμείς θα θέλαμε. 
      Όχι ότι θεωρούμε κακό να υπάρξει αυτός ο συνδυασμός των μεταφορών -το επαναλαμβάνω- αλλά θέλουμε και άλλες προϋποθέσεις για να μην έχουμε αυτά τα οποία έχουμε ζήσει και βιώνουμε κάθε μέρα μέχρι σήμερα.
      Και ένα τελευταίο για το αεροδρόμιο του Ηρακλείου. Και εμείς είχαμε ζητήσει το αεροδρόμιο αυτό να μεταφερθεί. Δεν μπορεί να εξυπηρετήσει τις ανάγκες που υπάρχουν. Αυτό που έχει ειπωθεί από όλους τους ειδικούς,  τους κατοίκους και την Τοπική και Νομαρχιακή Αυτοδιοίκηση της Κρήτης είναι ότι προκρίνεται η θέση στο Καστέλι. Δεν έχουμε εμείς αντίρρηση σε αυτό. Αν θέλετε, ούτε και λόγο είναι εύκολο να έχουμε, αν δεν ξέρουμε όλα τα τεχνικά στοιχεία. Πλην όμως θα πρέπει να παραδειγματιστούμε από τις οδυνηρές εμπειρίες των Σπάτων, όπου έγιναν τα πράγματα με έναν τρόπο απρογραμμάτιστο –θα έλεγα- και ακόμα και τώρα δεν υπάρχει οδός διαφυγής ούτε για τα λύματα ούτε για τα όμβρια ύδατα. Τουλάχιστον, ας παραδειγματιστούμε από αυτά.
      Είναι περιττό, βέβαια, να επαναλάβω αυτό που ελέχθη και από τον προλαλήσαντα συνάδελφο, τον κ. Πατσιλινάκο, ότι δεν θα πρέπει τα αεροδρόμια αυτά να είναι τα ακριβότερα της Ευρώπης. Είμαστε υποχρεωμένοι να βρούμε τρόπο ώστε να λειτουργούν όπως λειτουργούν και τα άλλα μεγάλα αεροδρόμια της Ευρώπης και μέσα σε ένα πλαίσιο, το οποίο να μην είναι ό,τι ακριβότερο υπάρχει στην Ευρώπη. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Αθανάσιος Μπούρας.
       ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Ενώ πολύ καθυστερημένα, όταν η σημερινή Αξιωματική Αντιπολίτευση  ήταν κυβέρνηση, έφερε ένα σχέδιο νόμου για τα εμπορευματικά κέντρα, παρατηρούμε πολύ εσπευσμένα πλέον να καταθέτει εκείνο το ίδιο σχέδιο νόμου που είχε καταθέσει ως κυβέρνηση και πάλι στην Εθνική Αντιπροσωπεία. 
      Και πρέπει να πω -είχα αναλυτικά αναφερθεί στο θέμα στην επιτροπή την περασμένη εβδομάδα- ότι για αυτόν τον, πράγματι, πολύ σοβαρό σκοπό της δημιουργίας του νομικού πλαισίου που θα διέπει τα εμπορευματικά κέντρα υπήρξε συστηματική καθυστέρηση. Τώρα έχουμε μία εσπευσμένη πίεση από την πλευρά της Αξιωματικής Αντιπολίτευσης, όταν μάλιστα ο ίδιος Υπουργός στην επιτροπή διαβεβαίωσε -αλλά και έτσι είναι- ότι βρίσκεται στις παρυφές της κατάθεσης το σχετικό νομοσχέδιο από πλευράς της Κυβέρνησης. 
      Και πρέπει να θυμίσω για την ιστορία το εξής. Έχω μπροστά μου τη σημερινή πρόταση νόμου που κατέθεσαν οι συνάδελφοι της Αξιωματικής Αντιπολίτευσης, έχω και το ίδιο ακριβώς το οποίο κατέθεσαν πριν περίπου ένα χρόνο με ημερομηνία 14-1-2004. Στα έντυπα διανεμήθηκε στις 21-1-2004 και ορίστηκε για να συζητηθεί στην αρμόδια επιτροπή στις 26-1-2004. 
      Τότε τόσο εμείς ως Νέα Δημοκρατία, Αξιωματική Αντιπολίτευση τότε, όσο και τα δύο κόμματα της Αριστεράς, και το ΚΚΕ και ο Συνασπισμός, δεν μετείχαμε στη συζήτηση, πέραν του γεγονότος ότι την τελευταία στιγμή ήρθε μία πλειάδα νομοθετημάτων αλλά και για ένα παραπάνω ουσιαστικότερο λόγο, ότι το νομοθέτημα αυτό, επειδή δεν βρίσκονταν οι μέρες στην Επιτροπή Κοινωνικών Υποθέσεων, μπήκε προς συζήτηση στην Επιτροπή Παραγωγής και Εμπορίου.
      Πρέπει να τονίσω ότι ούτε ένα σημείο δεν ανεφέρετο στο σχέδιο νόμου τότε οι λέξεις «Υπουργός Ανάπτυξης». Σε κάθε σελίδα στο σχέδιο νόμου και τούτο που καταθέτετε, το ίδιο είναι δηλαδή και τότε, ήταν διαρκώς ο Υπουργός Μεταφορών. Μάλιστα στο άρθρο 13 λέει ότι όπου στις ανωτέρω διατάξεις αναφέρεται ο Υπουργός Ανάπτυξης για τον ν.2545/97 δηλαδή όπως ισχύει, νοείται αντίστοιχα ο Υπουργός Μεταφορών και Επικοινωνιών. 
      Τη διαδικασία αυτήν την κατήγγειλε τότε η ΟΣΥΠΑ, η οποία εκλήθη στην εν λόγω επιτροπή στις 27 του μηνός. Στις 26 του μηνός ήταν η πρώτη μέρα, η δεύτερη ήταν η ακρόαση φορέων. Λέει η ΟΣΥΠΑ στο δελτίο τύπου που εξέδωσε ότι θεωρεί απαράδεκτο ένα τόσο σοβαρό και ειδικού βάρους θέμα να εντάσσεται μέσα σ΄ ένα άσχετο νομοσχέδιο του Υπουργείου Μεταφορών –εννοώντας, βέβαια, για τη σχετική διάταξη για το αεροδρόμιο του Ηρακλείου- και να συζητείται με συνοπτικές διαδικασίες στην Επιτροπή Παραγωγής και Εμπορίου της Βουλής, από την οποία απείχαν τα κόμματα της Νέας Δημοκρατίας, του ΚΚΕ και του Συνασπισμού.
      Βέβαια, το θέμα αυτό δεν σας ήταν γνωστό στις παραμονές της κατάληξης της διακυβέρνησης της χώρας από τη δική σας παράταξη. Σας ήταν πάρα πολύ γνωστό, κρίσιμο και χρήσιμο και αναγκαίο να ρυθμιστεί από πάρα πολλά χρόνια, όταν μάλιστα ο Ελληνικός Επιμελητηριακός Σύνδεσμος Μεταφορών το ’97 σας παρέδωσε την πρώτη εθνική μελέτη στρατηγικής χωροθέτησης για τη δημιουργία εμπορευματικών κέντρων, εμπορευματικών σταθμών και εμπορευματικών κόμβων. Πέρασε και το 1997 και το 1998 και το 1999 και το 2000 και το 2001 και το 2002 και το 2003 και ήλθατε αυτό το σοβαρό θέμα να το θυμηθείτε ξανά την τελευταία στιγμή πολύ λίγα εικοσιτετράωρα, θα πω όχι μέρες καν, πριν κλείσει η Βουλή τις εργασίες της και όταν πλέον είχε δρομολογηθεί και η ακριβής ημερομηνία των εκλογών. Αυτό δεν ήταν σχεδιασμός, αυτό δεν ήταν προγραμματισμός, αυτό δεν ήταν ανάπτυξη για τη χώρα μας σ΄ένα τόσο σοβαρό θέμα όπως είναι η δημιουργία αυτών των εμπορευματικών κέντρων, προκειμένου  και στη χώρα μας για την ανάπτυξή μας, για την ανταγωνιστικότητα και την αύξηση της παραγωγικότητας της χώρας μας, για τη μείωση του κόστους, να έχουμε εφαρμόσει αυτό που άλλες χώρες εφήρμοσαν με τις συνδυασμένες μεταφορές. 
      Το νομοθέτημά σας εκείνο που καταθέσατε αλλά και το ίδιο ακριβώς που σήμερα επαναλαμβάνετε, έχει μια προχειρότητα η οποία μάλιστα φαίνεται από τα πρώτα κιόλας σημεία του κειμένου σας. Παραδείγματος χάριν αν πάει κανείς στο άρθρο 2 –έτσι για να μπούμε λίγο στην ουσία- θα δει ότι δεν διευκρινίζεται στην παράγραφο 2 ποιοι μπορεί να συμμετέχουν στον φορέα, γιατί δεν αναφέρει ξεκάθαρα τι ακριβώς θα είναι. Ούτε καν προβλέπεται πώς θα καθορίζονται οι φορείς.
      Να σας πω ότι στο άρθρο 3 παράγραφος 1 –διαβάστε την λίγο τώρα- αναφέρεται το εξής: «Εντελώς αόριστη. Καθίσταται, μάλιστα, από τη διατύπωσή της ανενεργή και έτσι, ποτέ δεν θα μπορέσουν να γίνουν –με τον τρόπο που προτείνετε- τα εμπορευματικά κέντρα, αφού δεν θα μπορέσουν να ενταχθούν σε εγκεκριμένα ειδικά πλαίσια χωροταξικού σχεδιασμού». 
      Θα μπορούσα να σας αναφέρω πάρα πολλά τέτοια πράγματα, αλλά επειδή ο χρόνος τελείωσε, θα καταλήξω λέγοντας ότι εγώ και αυτήν την πρόταση και τη συζήτηση που κάναμε τόσο στην επιτροπή όσο και εδώ σήμερα στην Ολομέλεια, τη θεωρώ πάρα πολύ θετική, τη στιγμή μάλιστα που το Υπουργείο Μεταφορών και Επικοινωνιών από ό,τι με πολύ έγκυρο τρόπο όλοι μας έχουμε ήδη πληροφορηθεί το νομοθέτημα που πρόκειται να κατατεθεί στη Βουλή τις προσεχείς ημέρες βρίσκεται στη διαδικασία συγκέντρωσης των υπογραφών των αρμοδίων Υπουργών. 
      Επομένως είναι θετική η κουβέντα την οποία κάναμε και η οποία μας δίνει το δικαίωμα να προβληματιστούμε, να ανταλλάξουμε κάποιους προβληματισμούς, κάποιες σκέψεις, προτάσεις και απόψεις, έτσι ώστε αυτό το πολύ σημαντικό νομοθέτημα το οποίο ποτέ δεν φέρατε όσο ήσασταν κυβέρνηση –γιατί σας είπα πώς το φέρατε- να γίνει πλέον ένα νομικό εργαλείο το οποίο θα βοηθήσει τη χώρα μας στην ανάπτυξη και τον εκσυγχρονισμό της. 
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ο Βουλευτής Ροδόπης κ. Αχμέτ Ιλχάν ζητά ολιγοήμερη άδεια απουσίας στο εξωτερικό. 
      Η Βουλή εγκρίνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.  
      Το λόγο έχει ο κ. Χρίστος Βερελής. 
      ΧΡΙΣΤΟΣ ΒΕΡΕΛΗΣ: Κύριε Πρόεδρε, το σχέδιο νόμου το οποίο συζητούμε, πράγματι, ήρθε στη Βουλή επί προηγούμενης κυβέρνησης λίγο καιρό πριν γίνουν οι εκλογές. Όταν κατετέθη αυτό το σχέδιο, δεν υπήρχαν βέβαια εκλογές στον ορίζοντα. Όπως θυμάστε, αυτές οι εκλογές έγιναν εσπευσμένα. Ήρθε, λοιπόν, και συζητήθηκε σε μία επιτροπή και μάλιστα ολοκληρώθηκε η διαδικασία σ’ αυτήν την επιτροπή και δεν πρόλαβε να πάει στην Ολομέλεια.  
      Οι συνάδελφοι της Νέας Δημοκρατίας οι οποίοι μίλησαν προηγουμένως είπαν μία σειρά από πράγματα. Συγκρατώ ορισμένα τα οποία είχαν ειπωθεί και στην επιτροπή. Είχα πει στον κύριο εισηγητή της Νέας Δημοκρατίας στην επιτροπή ότι η άγνοια δημιουργεί ευτυχία. Σήμερα θα προσθέσω ότι η ημιμάθεια είναι επικίνδυνη. 
      Αυτό το λέω –και εδώ θα ανοίξω μία μικρή παρένθεση- διότι σε μία αναφορά του έφερε ένα θέμα το οποίο, ενδεχομένως, δεν του το έχουν εξηγήσει καλά και πρέπει να χάσω λίγο από το χρόνο μου για να του το εξηγήσω ενδεχομένως για άλλη μια φορά. 
      Αναφέρθηκε στο γιατί να υπάρχουν μετρικές γραμμές στο σιδηρόδρομο. Θα του πω, λοιπόν, ότι κατ’ αρχήν δεν είναι ούτε οι Υπουργοί ούτε τα Κόμματα αυτοί οι οποίοι καθορίζουν το εύρος των γραμμών. 
      Δεύτερον, θα του πω ότι εάν ρωτήσει τους αρμοδίους και τους γνώστες, θα του πουν ότι εκεί που υπάρχουν κλάδοι, όπως στην Ελβετία, και σήμερα γίνονται μετρικές γραμμές. Ο λόγος για τον οποίο γίνονται αυτές οι μετρικές γραμμές, όπως στην περίπτωση της γραμμής από το Κρυονέρι στο  Αγρίνιο, μία γραμμή η οποία δημοπρατήθηκε το 1996, όπως θα γνωρίζει υποθέτω αφού είναι Βουλευτής της περιοχής, έγινε για να κρατηθεί η ίδια χάραξη, διότι το βασικό πρόβλημα με τις γραμμές του 1,40 είναι ότι αλλάζουν οι καμπυλότητες. Αυτοί ήταν οι λόγοι που μου εξήγησαν στον ΟΣΕ όπου ρώτησα και εγώ. Κρατήθηκε, λοιπόν, το μετρικό δίκτυο, όπως είναι το μετρικό δίκτυο της Πελοποννήσου. Και γι’ αυτό, βεβαίως, οι μεγάλες εταιρείες οι οποίες παράγουν τρένα βγάζουν και τους δύο τύπους, και του 1,40 και του ενός μέτρου. 
      Κλείνω αυτήν την παρένθεση για να πω και το δεύτερο σημείο. Η Νέα Δημοκρατία, κύριε Υπουργέ, η Κυβέρνηση πιστεύω ότι θα ήταν ορθό και λογικό να μας έδινε αυτό το σχέδιο νόμου να το μελετήσουμε το οποίο υποθέτω ότι θα έρθει τις επόμενες μέρες, όπως είπατε και εσείς στη συζήτηση που έγινε στην επιτροπή, για να δούμε πού υπάρχουν διαφορές και να μην πάει χαμένη η συζήτηση. Και να πω βεβαίως και την αίσθηση την οποία έχω ότι επισπεύσθηκε αυτή η κατάθεση, όταν είδατε ότι καταθέσαμε εμείς την 1η Δεκεμβρίου -αν θυμάμαι καλά- σχέδιο νόμου. 
      Να θυμίσω ακόμη ότι επί οκτώ μήνες το είχατε ξεχάσει το θέμα. Αφού κάναμε επισταμένως ερωτήσεις στο Υπουργείο Μεταφορών, ασχοληθήκατε λίγο και για πρώτη φορά κάποια στιγμή στα μέσα Οκτωβρίου συστήσατε μια επιτροπή, για να κάνει ένα νέο σχέδιο νόμου. 
      Θα δούμε, λοιπόν, τι περιλαμβάνει αυτό το σχέδιο νόμου, αλλά αν είναι καλά πληροφορημένος ο εισηγητής σας, ο οποίος είπε μερικά πράγματα που δεν θα περιλαμβάνει αυτό το σχέδιο νόμου, υποθέτω ότι με το σχέδιό σας μάλλον δύσκολο είναι να γίνουν εμπορευματικά κέντρα. Διότι αν κατάλαβα καλά, δεν πρόκειται να κρατηθούν αυτές οι χρηματοδοτήσεις οι οποίες είχαν εξασφαλιστεί μέσω των περιφερειών και δεν πρόκειται να υπάρχει και σαφές νομικό πλαίσιο σε ό,τι αφορά τη χωροθέτηση. 
      Βέβαια, η Κυβέρνησή σας χωροθετεί και χωροθετεί με ευκολία, αλλά η ειδικότητα την οποία έχετε πλέον αναπτύξει είναι να χωροθετείτε κυρίως ράντζα. Χωροθετείτε ράντζα από το «Αγία Όλγα» στον «Ευαγγελισμό», από τον «Ευαγγελισμό» στο «Αγία Όλγα» και χθες τα ράντζα μετακόμισαν από το Υπουργείο Οικονομίας και πήγαν στο ΥΠΕΧΩΔΕ. Αυτή είναι η όλη ιστορία την οποία βλέπουμε τον τελευταίο καιρό. 
      Θα έρθω στο θέμα των εμπορευματικών δι’ ολίγων. Να σας πω ότι το 2000 αναθέσαμε μία μελέτη σκοπιμότητας για την ανάπτυξη εμπορευματικών κέντρων. Κρίθηκαν έξι περιοχές, με βάση στοιχεία τα οποία είχαν επεξεργαστεί αυτοί οι οποίοι έκαναν τη μελέτη. Επιλέχθηκε ως μέθοδος υλοποίησης του δικτύου εμπορευματικών κέντρων η συγχρηματοδότηση από δημόσιους και ιδιωτικούς πόρους. Αυτό το βασικό δίκτυο των έξι εμπορευματικών κέντρων, σύμφωνα με τον επιτελικό του σχεδιασμό, εντάχθηκε στο περιφερειακό σκέλος του Γ΄ Κοινοτικού Πλαισίου Στήριξης με μία χρηματοδότηση 11,7 εκατομμυρίων ευρώ για το κάθε κέντρο. 
      Παράλληλα, δημιουργείται και ένα έβδομο εμπορευματικό κέντρο από τον ΟΣΕ ανεξάρτητο από τα υπόλοιπα, το εμπορευματικό κέντρο του Θριασίου. Καθορίζονται, λοιπόν, με αυτό το σχέδιο νόμου και οι σκοποί και οι φορείς οι οποίοι θα το αναλάμβαναν, όπως επίσης καθορίζονται οι διαδικασίες και το νομικό πλαίσιο. Είναι, δηλαδή, ένας νόμος ο οποίος καλύπτει με βάση το νομικό περιεχόμενο το οποίο δημιουργεί τη δυνατότητα πλήρους υλοποίησης αυτών των εμπορευματικών κέντρων. Λέει και πώς ακριβώς θα γίνει η διαδικασία μετά την ανάδειξη του φορέα, ο οποίος θα το κατασκευάσει. 
      Το θέμα της αναγκαιότητας νομίζω ότι το έχουν αντιληφθεί οι πάντες. Για το λόγο αυτό και η Κυβέρνησή σας, έστω και μετά την απώλεια ενός έτους, φέρνει αντίστοιχο νόμο. Αυτό το οποίο μένει να δούμε είναι τι περιλαμβάνει ο νόμος αυτός και με ποιο τρόπο θα κάνει δυνατόν να γίνουν αυτά τα εμπορευματικά κέντρα, τα οποία είναι τόσο αναγκαία. 
      Υπάρχει και μια διαδικασία στο σχέδιο νόμου που προτείνουμε που αφορά τη δημιουργία νέου διεθνούς αεροδρομίου στο Καστέλι του Ηρακλείου Κρήτης. Αυτό είναι μια ιστορία που τράβηξε πάρα πολύ καιρό. Θέλω να σας πω ότι είχαμε επεξεργαστεί στο Υπουργείο Μεταφορών με την Υπηρεσία Πολιτικής Αεροπορίας μια μελέτη για σαράντα εννέα εναλλακτικές θέσεις τοποθέτησης νέου διαδρόμου. Γιατί το αεροδρόμιο στο Ηράκλειο, το οποίο σημειώστε ότι είναι το δεύτερο σε κίνηση αεροδρόμιο στη χώρα, δεν θα επαρκέσει. Τα δε γεωμετρικά και το ανάγλυφο της περιοχής δεν επιτρέπουν να επεκταθεί το υπάρχον αεροδρόμιο. 
      Υπήρξε μια κουβέντα η οποία οδήγησε σε μια μελέτη που γινόταν ατερμόνως και έφθασε να έχει έναν προϋπολογισμό 440.000.000 ευρώ, για να γίνει ένας λοξός διάδρομος. Αυτός ο λοξός διάδρομος είναι βέβαιο ότι θα είχε πολύ μεγάλες δυσκολίες στην τεχνική της κατασκευής του, κυρίως όμως στις ενδεχόμενες προσφυγές στο Συμβούλιο της Επικρατείας.  
      Μελετήθηκε, λοιπόν, και αναπτύχθηκε η νέα θέση στο Καστέλι. Πρέπει να σας πω πως θεωρούμε ότι αυτό είναι αναγκαίο να γίνει. Συμφωνούν όλοι οι φορείς της περιοχής, παρόλο που, όταν ανακοινώθηκε για πρώτη φορά, υπήρξαν μερικές φωνές –υποθέτω από ιδιοτέλεια- που έλεγαν τότε ότι κακώς θα γινόταν αυτό και ενδεχομένως δεν θα έπρεπε να πάει στο Καστέλι, αλλά να παραμείνει στο Ηράκλειο ή να πάει σε μια άλλη περιοχή στην Κρήτη. Σήμερα οι πάντες ομονοούν. 
      Πιστεύω ότι ο κύριος Υφυπουργός που κάθε φορά σηκώνει το βάρος της κοινοβουλευτικής εκπροσώπησης του Υπουργείου Μεταφορών θα έχει την καλοσύνη να μας πει, αν το γνωρίζει, τι πρόκειται να γίνει με το αεροδρόμιο του Ηρακλείου, αν, δηλαδή, θα προχωρήσετε στην καινούργια θέση και με ποιο τρόπο θα κάνετε καινούργιο αεροδρόμιο. 
      Εδώ, κύριε Πρόεδρε, θέλω να σας πω ότι, επειδή όλα αυτά τα θέματα έχουν, βεβαίως, να κάνουν με χρηματοδοτήσεις, υποθέτω ότι μέσα στη λογική που έχουν τα Υπουργεία και με οδηγίες από το Υπουργείο Οικονομίας υπάρχουν και διαγραφές ποσών, τα οποία, όμως, δεν ανακοινώνονται στην κοινή γνώμη. Κρατώνται στο συρτάρι και γι’ αυτό βλέπουμε και μια σειρά από καθυστερήσεις. Για το λόγο αυτό ενδεχομένως υπάρχουν και οι καθυστερήσεις του ΥΠΕΧΩΔΕ, τις οποίες καταγγέλλει το Υπουργείο Οικονομίας και ανθίσταται το Υπουργείο ΠΕΧΩΔΕ, μην μπορώντας να πει στην κοινή γνώμη ότι δεν του δίνονται οι πιστώσεις που ζητά, προκειμένου να προχωρήσει στην εκτέλεση των έργων. 
      Όλα αυτά έχουν μία γενεσιουργό αιτία. Έρχεται η έκθεση της Κομισιόν η οποία δημοσιεύεται σήμερα και λέει και το λόγο. Αποτύχατε στην οικονομική πολιτική του 2004. Και αποτύχατε διότι το μεν χρέος το αυξήσατε, από 109% που ήταν το πήγατε στο 112%. Εσείς που θα είχατε μία περιστολή του χρέους άμεσα με τα 10.000.000.000 ευρώ τα οποία λέγατε ότι θα εξοικονομήσετε από τη διαφθορά και δεύτερον, αποτύχατε στο έλλειμμα. Ενώ είχατε εξαγγείλει 5,4% στο προσχέδιο του προϋπολογισμού, φαίνεται ότι το έλλειμμα θα περάσει το 7% για το 2004. Για το 2005 δεν γνωρίζουμε πού θα είναι, σίγουρα όμως δεν θα είναι κάτω από 3%.
      Έτσι, λοιπόν, επιτυγχάνετε με ένα σμπάρο δύο τρυγόνια. Εντάσσετε τη χώρα υπό επιτήρηση, την εντάσσετε στο καθεστώς του 104 παράγραφος 9. Και 104 παράγραφος 9 σημαίνει πάρα πολύ απλά ότι θα έχουμε πλέον μία συνδιαχείριση. Όλα αυτά σήμερα ανακοινώνονται από την Ευρωπαϊκή Ένωση. Και η έκθεση λέει και κάτι άλλο το οποίο πρέπει να το πείτε πλέον στον ελληνικό λαό και να δώσετε εξηγήσεις αύριο κιόλας. Λέει ότι θα πρέπει να ανοίξετε το ασφαλιστικό και το εργασιακό. Εσείς λέγατε μέχρι πριν από δύο ή τρεις μήνες ότι δεν θα ανοίξετε ούτε το ένα ούτε το άλλο. Έρχεται τώρα η εντολή και αν μπορείτε κάντε διαφορετικά. 
      Δημιουργήσατε μία κατάσταση επί ζημία της χώρας και η χώρα αυτήν τη στιγμή υφίσταται αυτές τις συνέπειες. Το 104 παράγραφος 9 θα έχει συνέπειες. Το Μάρτιο μήνα εύχομαι να μη γίνει, αλλά είναι σχεδόν βέβαιο ότι θα γίνει και θα αναγγελθούν και συγκεκριμένες ποινές εις βάρος της ελληνικής οικονομίας, δηλαδή εις βάρος των εργαζομένων και των φορολογουμένων αυτής της χώρας. 
      Αυτή ήταν η πολιτική που κάνατε, αυτό ήταν το μεγάλο επίτευγμά σας το 2004. 
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Θέλω να ξεκινήσω την τοποθέτησή μου  με κάποιες παρατηρήσεις στα όσα ακούστηκαν. 
      Πρώτα και κύρια είπατε ότι καταθέσαμε πολύ εσπευσμένα αυτό το νομοσχέδιο ως πρόταση νόμου. Δεν το καταθέσαμε καθόλου εσπευσμένα. Το καταθέσαμε οκτώ μήνες μετά την ανάληψη των καθηκόντων από τη νέα Κυβέρνηση. Και το καταθέσαμε γιατί ενώ υπήρχε ένα επείγον στο όλο θέμα, η Κυβέρνηση αδιαφορούσε. Και βέβαια δεκαπέντε ημέρες μετά την κατάθεση του νομοσχεδίου ανακοινώθηκε από την Κυβέρνηση ότι θα φέρει δικό της νομοσχέδιο. 
      Δεν ισχύουν, λοιπόν, τα όσα λέγονται ότι ενώ είχε ανακοινωθεί ότι θα φέρει δικό της νομοσχέδιο η Κυβέρνηση εμείς καταθέσαμε το νομοσχέδιο. Το ένα θέμα είναι αυτό.
      Το δεύτερο θέμα που θεωρώ ότι είναι πολύ σημαντικό και γίνεται επίκληση είναι ότι γίνεται μία προσπάθεια να ειπωθεί από την πλευρά της Κυβέρνησης σήμερα ότι και εκείνοι συμφωνούν στο να υπάρχουν εμπορευματικά κέντρα αλλά θέλουν να φέρουν εδώ ένα σχέδιο νόμου που να έχει μία διαφορετική φιλοσοφία, να εξυπηρετεί και επιχειρήσεις ενδεχομένως που θέλουν να κάνουν ιδιωτικά εμπορευματικά κέντρα. Θέλω να πω ότι αυτή η αντίληψη είναι ακριβώς και η ειδοποιός διαφορά μεταξύ του σχεδίου νόμου που έχει κατατεθεί και συζητούμε σήμερα εδώ και αυτού που ενδεχομένως θα φέρει η Κυβέρνηση και για το οποίο έχει δεσμευθεί η Κυβέρνηση ότι θα το φέρει μέχρι το τέλος του μήνα. Σήμερα έχουμε 27 Ιανουαρίου και ουσιαστικά έπρεπε να έχει κατατεθεί το νομοσχέδιο μια και μεσολαβεί το Σαββατοκύριακο. Δεν έχει όμως κατατεθεί. Ας περιμένουμε το Φεβρουάριο, δεν πειράζει, γιατί από Δευτέρα έχουμε Φεβρουάριο.
      Θέλω να πω, κύριε Πρόεδρε, ότι οι επικλήσεις αυτές της διαφορετικής φιλοσοφίας είναι πολύ επικίνδυνες. Διότι εδώ στο άρθρο 2 το οποίο επικαλέστηκε ο κ. Μπούρας, γίνεται μία προσπάθεια να έχουμε όσο περισσότερο είναι δυνατόν, αξιοποίηση όλων των επιχειρήσεων μιας περιοχής για να προχωρήσουμε στις συνδυασμένες μεταφορές που θα μειώσουν το κόστος και θα χρησιμοποιήσουμε αξιόπιστα κριτήρια στις μεταφορές που εν πάση περιπτώσει αυτό επιζητεί σήμερα ο καταναλωτής. Και δεν γίνεται αυτό αλλά πάμε στην παλιά λογική που λέει να κάνουμε μικρά εμπορευματικά κέντρα μόνο ενδεχομένως για αποθήκευση. Ε, αυτό δεν λύνει το πρόβλημα που θέλουμε να λύσουμε μέσα απ’ αυτές τις υποδομές. Και εν πάση περιπτώσει, εκείνο που διαφαίνεται είναι ότι κινδυνεύουμε σήμερα να χάσουμε τα κονδύλια που έχουν προβλεφθεί από το Γ΄ Κοινοτικό Πλαίσιο Στήριξης και είναι στα ΠΕΠ των διαφόρων περιφερειών που πρόκειται να γίνουν τα εμπορευματικά κέντρα, γιατί ακριβώς υπάρχει αυτή η κωλυσιεργία. Σε πάρα πολλές περιφέρειες είναι προς την κατεύθυνση να απεντάξουν τα έργα τα οποία προβλέπονται γιατί ακριβώς δεν υπάρχει το απαιτούμενο νομικό και θεσμικό πλαίσιο.
      Υπάρχει, λοιπόν, επείγουσα ανάγκη να γίνει με αυτήν τη μορφή γιατί η άλλη μορφή την οποία θέλετε να μας φέρετε που λέει ότι πρέπει να διαμορφωθεί ένα θεσμικό πλαίσιο παρ’ όλο που υπάρχει. Γιατί εδώ όταν λέει το σχέδιο νόμου ποιος είναι ο φορέας και με ποια διαδικασία γίνεται και επικαλείται το ν. 2190/1994 λέει ότι σ’ αυτό μπορεί να είναι ένα νομικό πρόσωπο, μία ανώνυμη εταιρεία που μπορεί να είναι ιδιώτης αλλά συμπεριλαμβάνει οπωσδήποτε στη συγκεκριμένη περίπτωση και τους ΟΤΑ, γιατί έγινε και μία αναφορά από τον Κοινοβουλευτικό Εκπρόσωπο του ΚΚΕ ότι είναι απέξω η αυτοδιοίκηση κλπ. Αντίθετα, δεν είναι απέξω.
      Η πρόταση νόμου, για το φορέα που προβλέπει, συμπεριλαμβάνει και τους Οργανισμούς Τοπικής Αυτοδιοίκησης, αλλά και τους οργανισμούς των επιχειρήσεων της Τοπικής Αυτοδιοίκησης. Ε, αυτό πρέπει να γίνει αντιληπτό.
      Η φιλοσοφία που θέλει να υπηρετήσει η συγκεκριμένη πρόταση νόμου είναι προς την κατεύθυνση που, πραγματικά, είναι σήμερα διεθνώς παραδεκτή. Είναι στην κατεύθυνση της αξιοποίησης των logistics. Δεν είναι σε άλλη κατεύθυνση. Εάν πάμε σε άλλη κατεύθυνση, την οποία εδώ υπαινίσσεται ο εισηγητής της Πλειοψηφίας, ασφαλώς οδηγούμαστε στο παλαιό καθεστώς. Δεν θα εξυπηρετήσουμε όμως την κατάσταση, γιατί ακριβώς δεν προσαρμόζουμε τη χώρα μας στα νέα δεδομένα και στις νέες αντιλήψεις που υπάρχουν.
      Θεωρώ, λοιπόν, ότι αυτό είναι πάρα πολύ επικίνδυνο. Αν δε συνδυάσουμε τον τρόπο με τον οποίο διαφαίνεται ότι θα διατυπωθεί, φαίνεται ότι η σκοπιμότητα είναι άλλη, δηλαδή αξιοποιώντας και τον αναπτυξιακό νόμο, να εξυπηρετήσουμε ενδεχομένως κάποιους «ημέτερους» ή, αν δεν είναι απολύτως «ημέτεροι», να αξιοποιήσουμε και να χρηματοδοτήσουμε μονοπωλιακές επιχειρήσεις, που αυτό βέβαια δεν είναι προς το συμφέρον του καταναλωτικού κοινού.
      Άρα θα πρέπει αυτήν την αντίληψη από τώρα να την επισημάνουμε, γιατί δεν θα είναι ούτε προς το συμφέρον της χώρας, ούτε των καταναλωτών, αλλά κυρίως δεν θα είναι προς την κατεύθυνση που θέλουμε να εξυπηρετήσουμε, το πώς δηλαδή θα μειώσουμε το κόστος, πώς θα αξιοποιήσουμε, κυρίως, τις συνδυασμένες μεταφορές, που είναι η κύρια λογική που υπάρχει σε επίπεδο Ευρωπαϊκής Ένωσης σήμερα. Ε, αυτήν την κατάσταση αυτή η πρόταση νόμου την καλύπτει πλήρως και γι’ αυτό ακριβώς κι εμείς την φέραμε προς συζήτηση στη Βουλή.
      Θέλω να πω επίσης κάτι άλλο, που αφορά το δεύτερο σκέλος του σχεδίου νόμου, που έχει σχέση με το αεροδρόμιο στο Καστέλι Ηρακλείου Κρήτης. Είναι το πρόβλημα του αεροδρομίου του Ηρακλείου ένα μείζον πρόβλημα. Και δεν είναι μόνο για την Κρήτη. Είναι γενικότερα για τον τουρισμό, είναι γενικότερα για την ανάπτυξη της χώρας μας, όταν μάλιστα είναι γνωστό ότι η Κρήτη κατέχει ένα μεγάλο μερίδιο του τουρισμού, περίπου το 17%. Εν πάση περιπτώσει, η εξυπηρέτηση και η αξιοποίηση αυτού του ρεύματος και η αύξησή του θα πρέπει να είναι μια αναγκαία εξέλιξη.
      Δεν κάνουμε όμως τίποτα προς αυτήν την κατεύθυνση. Και ενώ ρωτήσαμε στην επιτροπή τον κύριο Υπουργό αν το νέο σχέδιο νόμου συμπεριλαμβάνει και το άρθρο αυτό, έστω με διαφοροποιήσεις, δεν έδωσε καμία απάντηση. Ευελπιστώ ότι σήμερα, στην Ολομέλεια, θα δώσει μια απάντηση σε σχέση με αυτό το πραγματικά, καυτό θέμα.
      Και δεν είναι καυτό μόνο για την Αξιωματική Αντιπολίτευση σήμερα, είναι καυτό θέμα και για την Κυβέρνηση. Διότι Υπουργοί της Κυβέρνησης, με δημόσιες δηλώσεις τους, αναφέρουν ότι το αεροδρόμιο είναι πραγματικά σε αθλία κατάσταση. Αυτό είναι κάτι που πρέπει γρήγορα να αλλάξει και εν πάση περιπτώσει, θα περιμένουμε τις πρωτοβουλίες της Κυβέρνησης.
      Εμείς, πράγματι, στο Υπουργείο Μεταφορών θα έλεγε κανείς ότι προχωρήσαμε με πολύ γρήγορους ρυθμούς σε σχέση με αυτή την εξέλιξη. Διότι μετά τη μελέτη του Πολυτεχνείου, που ολοκληρώθηκε το 2002 και χωροθετούσε πού θα μπορούσε να γίνει ένα νέο διεθνές αεροδρόμιο στην κεντρική, κυρίως, Κρήτη δώσαμε τη μελέτη στη νέα εταιρεία, με διεθνή διαγωνισμό.
      Ευτυχώς που η σημερινή πολιτική ηγεσία του Υπουργείου Μεταφορών βγήκε και είπε ότι οι μελέτες αυτές είναι άρτιες και πλήρως τεκμηριωμένες επιστημονικά. Γιατί κάποιοι από την Κυβέρνηση πάλι έβγαιναν και έλεγαν ότι οι μελέτες αυτές είναι μελέτες νηπιαγωγείου. Όμως είναι προς τιμήν της πολιτικής ηγεσίας του Υπουργείου που βγήκε και είπε δημόσια ότι ναι, αυτές οι μελέτες είναι άρτιες και πλήρες και απόλυτα σωστές. Πρέπει όμως, επιτέλους, να αξιοποιηθούν. Και μάλιστα η αξιοποίηση πρέπει να γίνει το συντομότερο δυνατόν.
      Επίσης, το πρόβλημα δεν είναι μόνο να εξυπηρετήσουμε την ανάπτυξη αλλά σήμερα στο Ηράκλειο της Κρήτης αντιμετωπίζουμε και ένα άλλο, πολύ μεγάλο πρόβλημα. Και το μεγάλο πρόβλημα είναι ότι το αεροδρόμιο είναι μέσα στην πόλη, είναι δίπλα στην Αλικαρνασσό και δεν μπορούμε να γνωρίζουμε τι θα γίνει, αν συμβεί κάποια στιγμή ένα ατύχημα. Και τότε τι θα λέει η Κυβέρνηση; Ότι αγνοούσε το πρόβλημα;
      Θέλουμε, λοιπόν, να προβεί σε αποφάσεις, να πάρει αποφάσεις σε σχέση με την εξέλιξη αυτή και ας επιλέξει εκείνη τον τρόπο κατασκευής. Εμείς επιλέξαμε έναν τρόπο κατασκευής, που δεν είναι κατά τα πρότυπα των Σπάτων. Έχει μια τέτοια λογική συγχρηματοδότησης, αλλά είναι προς εντελώς άλλη κατεύθυνση και αυτό μπορεί να το διαγνώσει κανείς διαβάζοντας λεπτομερώς την πρόταση νόμου. Κυρίως όμως μας ενδιαφέρει να λύσουμε το πρόβλημα που αφορά τις αερομεταφορές της Κρήτης, γιατί είναι ένα μείζον πρόβλημα.
      Και θέλουμε από την Κυβέρνηση, είτε με τη διαδικασία που εμείς επιλέξαμε είτε με παρεμφερή διαδικασία, να προχωρήσει το ζήτημα αυτό, γιατί θεωρούμε ότι είναι ο μόνος τρόπος, πράγματι, η ανάπτυξη να εξυπηρετηθεί με την αύξηση του τουριστικού ρεύματος και την εξυπηρέτηση των τουριστών. Γιατί μειώνονται οι τουρίστες συνέχεια, γιατί αντιμετωπίζοντας αυτήν την κατάσταση σε ένα αεροδρόμιο, που είναι το πρώτο στην κίνηση σε πτήσεις τσάρτερ στην Ελλάδα, καταλαβαίνετε ότι τα πράγματα οδηγούνται σε αδιέξοδο.
      Θέλουμε, λοιπόν, η Κυβέρνηση, με γρήγορο τρόπο -έχει δεσμευθεί μέχρι το τέλος του μήνα- να φέρει το δικό της νομοσχέδιο και να είναι προς τη λογική που εμείς θέλουμε, για να αξιοποιηθούν και τα χρήματα του Γ΄ Κοινοτικού Πλαισίου Στήριξης. Και να μην είναι προς μια λογική υποδεέστερη, μέσα από την οποία σμικρύνονται οι στόχοι, τους οποίους θέτει η συγκεκριμένη πρόταση νόμου. Και κυρίως, να προχωρήσει στην κατασκευή του νέου διεθνούς αεροδρομίου, γιατί θεωρούμε ότι είναι όχι μόνο μια αναγκαιότητα, αλλά και μια υποχρεωτική εξέλιξη. Διότι, αν συμβεί το παραμικρό ατύχημα, τότε φοβάμαι ότι όχι μόνο η Κυβέρνηση δεν θα μπορεί να σταθεί, αλλά κανείς δεν θα μπορεί να δώσει εξηγήσεις γιατί δεν προχωρήσαμε όσο γίνεται πιο γρήγορα σε αυτήν τη διαδικασία.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Βασίλειος Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, συζητούμε σήμερα στην Εθνική Αντιπροσωπεία μια ακόμα πρόταση νόμου του ΠΑΣΟΚ, που συνεχίζει μέσα από συγκεκριμένα θέματα, για τα οποία παίρνει πρωτοβουλίες, να συμβάλλει αποφασιστικά στην προώθηση της αναπτυξιακής πορείας του τόπου.
      Αντιμετωπίζουμε με υπευθυνότητα όλα τα θέματα που ενδιαφέρουν, πραγματικά, τους πολίτες, προτείνουμε λύσεις για τα προβλήματα του τόπου και συμβάλλουμε με κάθε τρόπο μέσα από την κοινοβουλευτική μας δράση στην ενεργοποίηση της Κυβέρνησης που αδρανεί για τα προβλήματα που αντιμετωπίζουν οι πολίτες και αδιαφορεί για τα μεγάλα θέματα της χώρας.
      Η Κυβέρνηση έχει πείσει πλέον και τους πιο δύσπιστους ότι την ενδιαφέρει μόνο ο επικοινωνιακός εντυπωσιασμός και ο ασφυκτικός έλεγχος κάθε πτυχής της δημόσιας ζωής. Ουσιαστικά για εσάς, κύριοι συνάδελφοι της Συμπολίτευσης, η αντιμετώπιση των καθημερινών προβλημάτων των πολιτών, των σημαντικών προβλημάτων κοινωνικών ομάδων, των μεγάλων εθνικών θεμάτων έχει περάσει σε δεύτερη μοίρα.
      Η Κυβέρνηση, δυστυχώς, είτε καταστρέφει ό,τι θετικό έχει γίνει μέχρι σήμερα, είτε εκθέτει τη χώρα μας, όπως έκανε με την πλαστή δημοσιονομική απογραφή, βρίσκοντας, ταυτόχρονα, φτηνή δικαιολογία για την αθέτηση των προεκλογικών της υποσχέσεων, είτε τακτοποιεί λογαριασμούς, όπως έγινε με το βασικό μέτοχο, είτε απουσιάζει θορυβωδώς από όλα τα διεθνή φόρα που δίνουν σημαντικές ευκαιρίες προώθησης των εθνικών θεμάτων και των συμφερόντων των πολιτών μας.
      Προεκλογικά είχατε υποσχεθεί ότι ο ίδιος ο Πρωθυπουργός θα συμμετείχε στα ευρωπαϊκά συμβούλια και φόρα, προκειμένου να προωθήσει τα συμφέροντα των Ελλήνων αγροτών. Αντί αυτού διαπιστώνουμε ότι σήμερα τη χώρας μας στα ευρωπαϊκά συμβούλια την εκπροσωπούν υπάλληλοι του Υπουργείου Αγροτικής Ανάπτυξης -ανώτεροι βέβαια- και στην καλύτερη περίπτωση ο γενικός γραμματέας. 
      Και ενώ οι αγρότες είναι στους δρόμους, λόγω των μεγάλων προβλημάτων που δημιούργησε η πολιτική σας, με τεράστιες οικονομικές και κοινωνικές διαστάσεις για το μέλλον, εσείς δεν τολμάτε καν να υποβάλλετε προτάσεις στην Ευρωπαϊκή Ένωση, όπως δικαιούμαστε ως χώρα και όπως έκαναν οι κυβερνήσεις του ΠΑΣΟΚ. Αντίθετα αναλώνεστε σε επικοινωνιακά τεχνάσματα εκτόνωσης της κρίσης.
      Βέβαια έχουμε και ένα σημερινό παράδειγμα που είναι το φόρουμ του Νταβός, στο οποίο η Κυβέρνηση και ο Πρωθυπουργός απαξίωσαν να συμμετέχουν μαζί με τον Σιράκ, τον Μπλερ, τον Μπαρόζο και όλους τους άλλους ευρωπαίους ηγέτες, τους ηγέτες όλου του κόσμου και άφησαν ανοιχτό το πεδίο στον Ερντογάν να προωθήσει τις θέσεις του και τα συμφέροντα της χώρας του εις βάρος των συμφερόντων της Ελλάδας. Αντί να συμμετέχει σε αυτό το φόρουμ και μάλιστα με μια διευρυμένη αντιπροσωπεία…
      ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, θα μου επιτρέψετε ένα λεπτό; Αυτά έχουν καμία σχέση με το νομοσχέδιο που συζητάμε; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Θα πω γιατί έχουν άμεση σχέση. Σε κομματική εκδήλωση…
      ΠΡΟΕΔΡΕΥΩΝ (Γεώργιος Σούρλας): Εγώ είμαι εδώ για να εφαρμόζεται ο Κανονισμός. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Η εφαρμογή, λοιπόν, του Κανονισμού λέει να στοιχειοθετήσω…
      ΠΡΟΕΔΡΕΥΩΝ (Γεώργιος Σούρλας): Λέει να μην απομακρύνεστε από το θέμα. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Όποτε έχω το λόγο, κύριε Πρόεδρε, πείτε μου. 
      ΠΡΟΕΔΡΕΥΩΝ (Γεώργιος Σούρλας): Έχετε το λόγο, κύριε Κεγκέρογλου, αλλά ο Κανονισμός σαφώς ορίζει -και παρακαλώ όλους- να μην απομακρύνεστε από το θέμα. Και το θέμα είναι ένα συγκεκριμένο νομοσχέδιο και μια πρόταση νόμου, την οποία πρέπει να αναπτύξετε με όλο το χρόνο που έχετε. 
      Δεν θέλω να σας διακόπτω, αλλά δράττομαι της ευκαιρίας να το πω για όλους. Εγώ ως Προεδρεύων δεν αισθάνομαι καλά όταν δεν επισημαίνω την αναγκαιότητα εφαρμογής του Κανονισμού, ούτε ενοχλούμαι από αυτά που λέτε προσωπικά, όπως ενδεχομένως να μου πείτε ή να σκέφτεστε. Από τη θέση αυτή όμως παρακαλώ να γίνει σεβαστή αυτή η παράκληση για την εφαρμογή του Κανονισμού. 
      Συνεχίστε, κύριε συνάδελφε.  
      ΒΑΣΙΛΕΙΟΣ ΚΕΓΚΕΡΟΓΛΟΥ: Το θέμα, λοιπόν και ο Κανονισμός επιτάσσει η πρόταση νόμου να στηριχθεί από εμάς και να αιτιολογήσουμε γιατί πρέπει η Κυβέρνηση να την κάνει αποδεκτή. Γιατί τα προβλήματα τρέχουν, γιατί ο ανταγωνισμός σε ευρωπαϊκό και διεθνές επίπεδο δεν περιμένει και δεν μπορεί να περιμένει εσάς να ετοιμαστείτε, να ετοιμάσετε νομοσχέδια προκειμένου να τα φέρετε στην Εθνική Αντιπροσωπεία.
      Κύριοι συνάδελφοι της Συμπολίτευσης, να σέβεστε τις προτάσεις και την επεξεργασία που κάνει η Αντιπολίτευση και σας φέρνει στη Βουλή. Αντί να τις αξιοποιείτε, τις πετάτε στο καλάθι των αχρήστων.
      Έτσι, λοιπόν, θα πρέπει εμείς να στηρίξουμε αυτήν την υπεύθυνη αντιπολίτευση που κάνουμε, τις προτάσεις νόμου.
      Να έρθω  τώρα στο περιεχόμενο της συγκεκριμένης πρότασης νόμου, η οποία πραγματικά επισημαίνει ότι η αναβάθμιση του ελληνικού συστήματος των εμπορευματικών μεταφορών θα βελτιώσει και θα κατοχυρώσει το ρόλο της Ελλάδας σε παγκόσμιο επίπεδο αφού θα εξασφαλιστεί με την εφαρμογή της η ουσιαστική εμπλοκή σ’ αυτό. Η Ελλάδα μπορεί και πρέπει να αποτελέσει έναν από τους βασικούς κόμβους του παγκόσμιου εμπορίου λόγω της θέσης της ανάμεσα στην Ευρώπη, την Ασία και την Αφρική. Αλλά δεν είναι μόνο η Ελλάδα που έχει αυτή την θέση. Την έχει κι η Τουρκία. Και είμαστε ανταγωνίστριες χώρες. Έχει μεγάλη σημασία, λοιπόν, να συμμετέχουμε στο Νταβός και να προωθήσουμε τα συμφέροντά μας, σε αντίθεση με αυτό που κάνετε εσείς, να συμμετέχετε σε κομματικές εκδηλώσεις. Γι’ αυτό έχουν σχέση, κύριε Πρόεδρε, όλα αυτά που ανέφερα και δεν είναι άσχετα με το νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Μην εκνευρίζεστε. Ήρεμα!
      ΒΑΣΙΛΕΙΟΣ ΚΕΓΚΕΡΟΓΛΟΥ: Αγαπητέ κύριε Πρόεδρε,  μπορεί ο τόνος να είναι παραπάνω έντονος από ό,τι πρέπει, η ουσία όμως είναι αυτή και θα πρέπει να το αποδεχθείτε.
      H αξιοποίηση των εμπορευματικών κέντρων θα δώσει μια δυνατότητα ακόμη παραπάνω από ό,τι έχουμε σήμερα για τη συμπίεση του κόστους μεταφορών σε σχέση με τα δικά μας προϊόντα και την προώθησή τους.
      Στα πλαίσια της παγκοσμιοποίησης σε σχέση με την ποικιλία των τρόπων μεταφοράς μέσω δικτύων υπαγορεύονται στρατηγικές ανάπτυξης με σύγχρονες και σύνθετες μεθόδους εφοδιασμού. Σήμερα είναι δυνατή με την ανάπτυξη της τεχνολογίας η βελτίωση της αξιοπιστίας και η μεγέθυνση της ασφάλειας των μεταφορών. Η ανάγκη για ανταγωνιστικότητα απαιτεί τα μικρότερα δυνατά αποθέματα, αλλά, παράλληλα, απαιτεί και τη δυνατότητα κάλυψης της ζήτησης και της προσφοράς στον ελάχιστο δυνατό χρόνο και είναι προφανές ότι αυτό δεν μπορεί να γίνει με τους παραδοσιακούς τρόπους μεταφοράς και αποθήκευσης. 
      Τα εμπορευματικά κέντρα θα ωθήσουν σε συνεργασία και συνέργεια όλες τις μικρές και μεσαίες επιχειρήσεις, θα συμβάλουν στην περιφερειακή ανάπτυξη, θα συμβάλουν στη δημιουργία νέων πόλων για επιχειρηματική δράση και επένδυση και φυσικά θα εξασφαλίσουν νέες θέσεις εργασίας.
      Εξασφαλίζεται επίσης η δυνατότητα για ενεργό ρόλο της αυτοδιοίκησης και όλων των φορέων, που θα το επιδιώξουν, μέσα στη λειτουργία των εμπορευματικών κέντρων.
      Η λειτουργία ενός εμπορευματικού κέντρου περιλαμβάνει την ανάπτυξη όλων των απαραίτητων υποστηρικτικών λειτουργιών για τη διαχείριση της εφοδιαστικής αλυσίδας μέχρι την τελική διανομή των εμπορευμάτων. 
      Η υλοποίηση αυτού του βασικού δικτύου των έξι εμπορευματικών κέντρων που προτείνεται με την πρόταση νόμου να γίνουν με συγχρηματοδότηση, αξιοποιώντας και τα χρήματα των ΠΕΠ, είναι εφικτή, ρεαλιστική και επιβεβλημένη, για να μην χάσουμε τους πόρους του Γ΄ Κοινοτικού Πλαισίου Στήριξης. 
      Στην πρόταση νόμου που συζητάμε υπάρχει και το άρθρο 14, με βάση το οποίο εγκρίνεται η βασική επιλογή για τη δημιουργία του νέου διεθνούς αεροδρομίου Ηρακλείου. Μετά από διαδικασίες και συζητήσεις χρόνων για τα προβλήματα που αντιμετωπίζει το σημερινό αεροδρόμιο Ηρακλείου ζητήθηκε από όλους τους φορείς, με ομόφωνη απόφαση του Νομαρχιακού Συμβουλίου Ηρακλείου, η μετεγκατάστασή του μετά από εκπόνηση μελέτης που θα προσδιορίσει τη θέση του νέου αεροδρομίου.
      Η τεχνική λύση που έχει μελετηθεί για την κατασκευή λοξού διαδρόμου στο υφιστάμενο αεροδρόμιο δίνει μεν λύσεις σε ορισμένα από τα προβλήματα που σήμερα αυτό αντιμετωπίζει, αλλά δεν μπορεί να ανταποκριθεί στις μακροχρόνιες ανάγκες αερομεταφορών, όπως προσδιορίζονται από τις προοπτικές ανάπτυξης της Κρήτης σ’ όλους τους τομείς. Έτσι το νέο υπερσύγχρονο αεροδρόμιο που προτείνεται στο Καστέλι, με υψηλές προδιαγραφές, θα εξασφαλίσει λειτουργικές συνθήκες και χαμηλή περιβαλλοντική επιβάρυνση. Θα εξυπηρετεί την προβλεπόμενη επιβατική κίνηση, τουλάχιστον, ως το 2020 και με σχετικά μικρό χρόνο κατασκευής.
      Με το νέο αεροδρόμιο, κυρίες και κύριοι συνάδελφοι, θα πετύχουμε την καλύτερη εξυπηρέτηση των τουριστικών περιοχών της ευρύτερης περιοχή του Νομού Ηρακλείου, θα έχουμε πλήρεις και σύγχρονες εγκαταστάσεις που εξασφαλίζουν ποιοτική εξυπηρέτηση των επιβατών. Αυξάνεται ο αριθμός των εξυπηρετούμενων επιβατών και γενικά καλύπτονται όλες οι ανάγκες.
      Όλα όσα ανέφερα προηγουμένως, σε συνδυασμό με αυτά τα οποία ανέφερε  ο συνάδελφος εισηγητής του ΠΑΣΟΚ κ. Μανιάτης, αλλά και οι άλλοι συνάδελφοι που τοποθετήθηκαν, αποδεικνύουν την αναγκαιότητα αποδοχής της πρότασης νόμου που καταθέσαμε και ιδιαίτερα της διάταξης που αφορά την κατασκευή του νέου διεθνούς αεροδρομίου Ηρακλείου στο Καστέλι. Σ’ αυτό άλλωστε συνηγορεί και ο Υπουργός Τουρισμού, που λίγες μέρες πριν δήλωσε στο Ηράκλειο ότι το αεροδρόμιό του είναι το χειρότερο της χώρας, παρά το ότι είναι το δεύτερο σε κίνηση σε όλη τη χώρα.
      Ο τρόπος χρηματοδότησης της κατασκευής του αεροδρομίου που προτείνεται διασφαλίζει ότι η πρόταση είναι εφικτή. Επειδή είπατε ότι δεν δέχεστε την πρόταση νόμου που σας καταθέσαμε -δεν εξετάζω τους πραγματικούς λόγους που σας ωθούν σε αυτό, πέρα από τον εγωισμό ότι η Αντιπολίτευση νομοθετεί, ουσιαστικά, μέσα από τη Μειοψηφία- θεωρώ ότι θα έπρεπε να αποδεχθείτε, τουλάχιστον, τη διάταξη για το νέο αεροδρόμιο και μάλιστα να προχωρήσετε πολύ γρήγορα στην κατασκευή του γιατί οφείλω σε αυτήν τη συζήτηση να σας μεταφέρω εν συντομία τις απόψεις των τοπικών κοινωνιών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου λίγο χρόνο και ολοκληρώνω, κύριε Πρόεδρε.
      Ηράκλειο και Νέα Αλικαρνασσός: Οι φορείς και οι κάτοικοι της Νέας Αλικαρνασσού αλλά και της ευρύτερης περιφέρειας του Ηρακλείου είχαν σύσκεψη προχθές. Ζητούν τη μετεγκατάσταση. Θεωρούν ότι το θέμα έχει βαλτώσει και από το Μάρτιο θα έχουμε κινητοποιήσεις. Σας έχω καταθέσει και σχετική ερώτηση, κύριε Υπουργέ των Μεταφορών. Νομίζω ότι θα πρέπει να δείτε το θέμα, γιατί θα έχει αρνητικές συνέπειες στον τουρισμό.
      Καστέλλι και ευρύτερη περιοχή, περιοχή που καλείται να υποδεχθεί το αεροδρόμιο: Οι φορείς και οι κάτοικοι της ευρύτερης περιοχής διαβλέπουν τη νέα αναπτυξιακή πορεία που θα έχει η περιοχή τους με τη δημιουργία του νέου διεθνούς αεροδρομίου, αλλά θέτουν ορισμένες προϋποθέσεις στη διαδικασία και ασφαλώς ζητούν τη διασφάλιση της ορθολογικής ανάπτυξης της περιοχής με την υλοποίηση παρεμβάσεων χωροταξικού και οικιστικού σχεδιασμού και τη διασφάλιση από τις περιβαλλοντικές επιπτώσεις. Και επειδή κανένα αναπτυξιακό έργο δεν μπορεί να γίνει χωρίς επιπτώσεις, τουλάχιστον αυτές οι επιπτώσεις να είναι οι λιγότερες δυνατές και αυτοί που κάθε φορά υφίστανται επιπτώσεις από τη λειτουργία ενός αναπτυξιακού έργου να έχουν και το ανταποδοτικό όφελος. 
      Ολοκληρώνω λέγοντας ότι στη διακήρυξη του έργου ως προς τις διατάξεις, το περιεχόμενό τους αλλά και ως προς το χρόνο θα πρέπει να γίνει σεβαστή η άποψη της Τοπικής Αυτοδιοίκησης και ιδιαίτερα του Δήμου Καστελλίου. Υπάρχει και το Τυμπάκι και η ευρύτερη περιοχή: οι φορείς και οι κάτοικοι της περιοχής ζητούν την αξιοποίηση των υποδομών και εγκαταστάσεων στο αεροδρόμιο Τυμπακίου, σε σχέση κυρίως με αερομεταφορές αγροτικών προϊόντων και όχι μόνο.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Είναι εύκολο να διακόψεις έναν Βουλευτή από την Κρήτη που μιλά με τόσο πάθος για την περιοχή του; Πολύ δύσκολη υπόθεση!
      Τώρα το λόγο έχει η Ήπειρος, ο κ. Αντώνης Φούσας, που πιστεύω ότι θα κινηθεί και αυτός στα πλαίσια της πρότασης νόμου και να σεβαστεί τον Κανονισμό της Βουλής.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε, για τη συμβουλή σας, αλλά είναι αυτονόητο ότι αυτό πρέπει να γίνει, αυτό λέει και ο Κανονισμός και κάποιοι που έχουμε και μερικά χρόνια στην Αίθουσα αυτή –αλλά και όλοι μας- πρέπει να το σεβόμαστε ιδιαίτερα. 
      Άκουσα με προσοχή, κυρίες και κύριοι συνάδελφοι, τους αγορητές του ΠΑΣΟΚ να λένε ότι οι εγκαταστάσεις του αεροδρομίου του Ηρακλείου είναι άθλιες. Άκουσα να λέτε ότι όλοι οι τοπικοί φορείς έχουν ξεσηκωθεί. Άκουσα να λέτε ότι έχει καθυστερήσει πολύ. Άκουσα να λέτε ότι ο τουρισμός έχει πρόβλημα. Ποιος δεν συμφωνεί με αυτά.
      Το ερώτημα, όμως, είναι, εάν είναι δυνατόν να είστε αξιόπιστοι στον ελληνικό λαό, όταν κυβερνάτε τον τόπο επί είκοσι χρόνια -επί δέκα χρόνια, αν θέλετε- και δεν το κάνατε αυτό. Και τώρα πιέζετε την Κυβέρνηση με πρόταση νόμου μέσα στους δέκα μήνες που είναι Κυβέρνηση άλλη που έχει δικαίωμα να το μελετήσει, να το αντιμετωπίσει, να λάβει υπόψη όλες τις συνθήκες. Πραγματικά έχετε την αξίωση να θεωρηθεί ότι είναι αξιόπιστες οι θέσεις σας;
      Αν πράγματι το αεροδρόμιο βρίσκεται σε αυτήν την τραγική κατάσταση –που δεν έχω κανένα λόγο να το αμφισβητήσω- υπεύθυνοι και υπόλογοι είστε μόνο εσείς και οι κυβερνήσεις σας. Ασφαλώς το Υπουργείο θα μελετήσει το θέμα. Στην κατάλληλη στιγμή θα πάρει τις ανάλογες πρωτοβουλίες, ώστε και το αεροδρόμιο αυτό πραγματικά να γίνει διεθνές. 
      Με την ευκαιρία, κύριε Υπουργέ, θέλω να πω πως δεν έχει ανάγκη μόνο το αεροδρόμιο Ηρακλείου να είναι διεθνές. Εξίσου μεγάλη ανάγκη να είναι διεθνές –πολλά αεροδρόμια βέβαια έχουν αυτήν την ανάγκη- έχει και το αεροδρόμιο των Ιωαννίνων, που πράγματι εξυπηρετεί όλη τη βορειοδυτική Ελλάδα…
      ΠΡΟΕΔΡΕΥΩΝ (Γεώργιος Σούρλας): Και το αεροδρόμιο της Μαγνησίας, κύριε Φούσα!
      ΑΝΤΩΝΙΟΣ ΦΟΥΣΑΣ: Να το πείτε εσείς αυτό, κύριε Πρόεδρε!
      Και όμως -δυστυχώς- το αεροδρόμιο των Ιωαννίνων δεν είναι διεθνές. Το λέω αυτό γιατί πράγματι είναι ανάγκη να υπογραμμιστεί, ότι έχετε ευθύνη ως κόμμα. Έχετε ευθύνη ως τότε κυβέρνηση που και το αεροδρόμιο του Ηρακλείου και της Μαγνησίας -όπως ακούω και ασφαλώς πρέπει να γίνει - αλλά και το αεροδρόμιο των Ιωαννίνων το έχετε εγκαταλείψει, με αποτέλεσμα το αεροδρόμιο των Ιωαννίνων να είναι ένα αεροδρόμιο περιφερειακό, παρά τη μεγάλη του σημασία και τη μεγάλη του προσφορά.
      Πέραν όμως του θέματος του αεροδρομίου των Ιωαννίνων, που το έθεσα και στην επιτροπή, πήρα το λόγο για δύο τυπικούς-διαδικαστικούς λόγους σχετικά με την πρόταση νόμου, αλλά και για έναν ακόμα ουσιαστικό λόγο. 
      Ως προς τους διαδικαστικούς λόγους, ξέρετε πολύ καλά, κύριοι συνάδελφοι, τη διάταξη του άρθρου 73 παράγραφος 3 του Συντάγματος που ορίζει ότι καμία πρόταση νόμου δεν εισάγεται προς συζήτηση, εάν αυτή συνεπάγεται οικονομική επιβάρυνση στον κρατικό προϋπολογισμό ή στον προϋπολογισμό νομικών προσώπων δημοσίου δικαίου.
      Αυτό το γνωρίζετε ασφαλώς. Σπεύδετε, όμως, να φέρετε -το έχετε κάνει κι άλλες φορές, όπως σχετικά με την ισότητα των πολιτών και πήρατε και εκεί την ίδια απάντηση- αυτήν την πρόταση νόμου, ενώ ξέρετε, ότι δεν μπορεί καν να συζητηθεί. Είναι αλήθεια βέβαια ότι η πρακτική έχει καθιερώσει το εξής: Οι σχετικές προτάσεις νόμου εισάγονται προς συζήτηση, ακολουθεί η σχετική συζήτηση και στην επιτροπή και στην Ολομέλεια, αλλά βεβαίως δεν εισάγονται προς ψηφοφορία. 
      Εδώ, κύριε Πρόεδρε, θα ήθελα να σας παρακαλέσω να διατυπώσω την εξής σκέψη μου. Πρέπει να σας πω και ως πολιτικός, και ως κοινοβουλευτικός, και ως νομικός, ότι δεν πολυαντιλαμβάνομαι αυτήν τη διαδικασία. Δηλαδή, ναι μεν εισάγεται προς συζήτηση μία πρόταση νόμου, ναι μεν ακολουθείται η σχετική διαδικασία και στην επιτροπή και στην Ολομέλεια, αλλά δεν τίθεται σε ψηφοφορία. Και η εξήγηση που δίδεται είναι ότι γίνεται για ανταλλαγή απόψεων.
      Έχω τη γνώμη, ότι εδώ πρέπει να έχουμε, κύριε Πρόεδρε, μία πρωτοβουλία από πλευράς Προεδρείου ή, -δεν ξέρω- και των κομμάτων, κάτι άλλο να γίνεται με τη διάταξη του άρθρου 73 παράγραφος 3 του Συντάγματος, ώστε οι προτάσεις νόμου ή να μπορούν να προχωρήσουν έστω κι έτσι, αφού προηγηθεί μία έκθεση του Γενικού Λογιστηρίου του Κράτους ή να μη μπορούν να εισάγονται προς συζήτηση μόνο για λόγους θεωρητικούς και για διατύπωση απόψεων.
      Έχω και μία δεύτερη διαδικαστική παρατήρηση. Αφού ήσασταν κυβέρνηση τόσα χρόνια και αφού είχατε αυτήν τη μεγάλη αγωνία να προβείτε στην ίδρυση και λειτουργία των Εμπορευματικών Κέντρων και αφού τόσο απαραίτητα είναι -που πράγματι είναι απαραίτητα- και είχατε και τη σχετική εισήγηση του Επιμελητηρίου, γιατί δεν το κάνατε τόσα χρόνια; Το φέρατε βεβαίως λίγες ημέρες προ των εκλογών και ασφαλώς δεν προλάβατε, και ξέρατε πως θα χάσετε τις εκλογές. 
      Τώρα, όμως, η Κυβέρνηση έχει δικαίωμα να έχει και τη νομοθετική πρωτοβουλία –αυτό ορίζει το Σύνταγμα- αλλά και να μελετήσει το θέμα από κάθε πλευρά. Σας λέει, λοιπόν, ο αρμόδιος Υπουργός ότι σε λίγες ημέρες -δεν έχει σημασία αν θα είναι τέλος Φεβρουαρίου ή αρχές Μαρτίου- θα φέρει συγκροτημένο νομοθέτημα. Βεβαίως, όπως επισημάνθηκε, θα έχει αρκετές και ουσιαστικές διαφορές, με τη δική σας παρούσα πρόταση γιατί πρέπει η Κυβέρνηση να εφαρμόσει τη δική της πολιτική, τη δική της φιλοσοφία και το δικό της πρόγραμμα. Εσείς, λοιπόν, σπεύδετε αμέσως βεβιασμένα και φέρνετε και αυτήν την πρόταση νόμου, ενώ ξέρετε ότι αυτή δεν μπορεί ούτε καν να συζητηθεί ή έστω δεν μπορεί να έρθει προς ψηφοφορία.
      Το ερώτημα είναι: Ποιος ενεργεί για λόγους επικοινωνιακούς; Η Κυβέρνηση, όπως κακώς και εσφαλμένα είπατε εσείς προηγουμένως ή εσείς με αυτήν την τακτική που την κάνετε πλέον πάγια, γιατί και σε άλλες περιπτώσεις έχετε εφαρμόσει την ίδια τακτική; Αυτή είναι η δεύτερη παρατήρησή μου που έχει σχέση με τη διαδικασία.
      Όσον αφορά στην ουσία, ασφαλώς είναι βέβαιο -και χρήσιμο- ότι πρέπει να υπάρξουν Εμπορευματικά Κέντρα και πρέπει αυτά να είναι κατανεμημένα σε όλη τη χώρα. Είδα κάποια στιγμή και τη σχετική εισήγηση. Αυτό, όμως, η Κυβέρνησή μας, όπως σας είπε, ο Υπουργός θα το κάνει με πολύ υπεύθυνο τρόπο, στην κατάλληλη στιγμή και ώρα. Βεβαίως πρέπει να γίνουν και πρέπει να φέρει -και θα φέρει- η Κυβέρνηση σχετικό νομοθέτημα, που θα έχει όλες τις απαραίτητες προϋποθέσεις, ώστε αυτός ο νόμος να λειτουργήσει σωστά για την πατρίδα μας και από πλευράς χωροταξικής κατανομής των Κέντρων αυτών και γενικότερα από πλευράς εξυπηρέτησης του εμπορίου μας.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Τέλος, έχω τη γνώμη ότι με τη συζήτηση αυτής της πρότασης νόμου, φαίνεται πως άλλους σκοπούς είχατε. Βάλατε σήμερα και λίγο εθνικά θέματα και λίγο αγροτικό θέμα, βάλατε και άλλα ζητήματα και ούτε εσείς οι ίδιοι δεν μπορέσατε να δώσετε μία πειστική εξήγηση, γιατί επί τόσα χρόνια για το θέμα αυτό, που έχει σχέση με τα κέντρα και το άλλο θέμα με το αεροδρόμιο Ηρακλείου, δεν τα λύσατε εγκαίρως, όπως είχατε υποχρέωση.
      Να είστε βέβαιοι πως η Κυβέρνησή μας πολύ σύντομα θα επιληφθεί και θα αντιμετωπίσει πολύ σωστά και τα δύο αυτά θέματα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Φούσα.
      Παρακαλείται ο Υπουργός κ. Νεράντζης να λάβει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η συζήτηση εξελίχθηκε με πολύ ενδιαφέροντα τρόπο. Θα σταχυολογήσω μερικά από τα σημεία τα οποία, κατά την κρίση μου, χρήζουν απαντήσεως.
      Λυπάμαι που δεν βρίσκεται εδώ ο κ. Βενιζέλος, ο οποίος εξέφρασε μία άποψη, βάσει της οποίας η ερμηνεία του άρθρου 73, παράγραφος 3 του Συντάγματος είναι λανθασμένη. Για το ότι, επί της ουσίας, και οι προτάσεις της Αντιπολίτευσης. Πρέπει κάποτε να αποκτούν δυνατότητα, να αποτελέσουν νόμους, δεν υπάρχει καμία αμφιβολία. Όμως, αν ο κ. Βενιζέλος συντάσσεται πραγματικά μ’ αυτήν την άποψη, τότε τι έπραξε ως εισηγητής του Συντάγματος; Τι έπραξε η παράταξή του, η οποία κατ’ εξοχήν στήριξε το Σύνταγμα; Διότι πολλές διατάξεις του Συντάγματος ήσαν κατά πλειοψηφία, δεν ήσαν όλες ομόφωνα αποδεκτές. Άρα, λοιπόν, ως πρώτη παρατήρηση πρέπει να πούμε ότι εαυτόν πρέπει να αιτιάται προσωπικώς ο κ. Βενιζέλος, γιατί δεν έλαβε πρόνοια γι’ αυτό το πράγματι σημαντικό κομμάτι.
      Ένα δεύτερο επιχείρημα το οποίο επικαλέστηκε και το οποίο μου έκανε εξαιρετική εντύπωση -το σημείωσα μάλιστα- είναι το εξής: Όταν τον ρώτησε κάποιος συνάδελφός μας «καλά, κύριε, εσείς γιατί δεν το προσέξατε;», είπε «μα, εγώ ήμουν Υπουργός και δεν μου είχε τύχει πρόταση νόμου». Δηλαδή, ο συντάκτης του συνταγματικού κειμένου ο γενικός εισηγητής, η ψυχή του Συντάγματος, νομοθετούσε εν είδει ασκήσεως επί χάρτου; Δεν είχε φανταστεί ο γενικός εισηγητής της Πλειοψηφίας τότε –καθηγητής μάλιστα του ομωνύμου μαθήματος- ότι αυτό το κείμενο θα παραστεί κάποτε ανάγκη να εφαρμοσθεί και ότι θα παρουσιάσει αυτές τις ατέλειες;
      Περαιτέρω, η διατύπωση της παραγράφου 3 του Συντάγματος δεν επιτρέπει ερμηνείες. Ερμηνεία -αυτό το διδασκόμαστε στο πρώτο έτος της Νομικής- επιτρέπεται μόνο όταν είναι ασαφές το κείμενο του νόμου. Εδώ, το κείμενο του νόμου είναι σαφέστατο. 
      Δεν μπορούμε, λοιπόν, να μιλάμε για ερμηνεία και, εν πάση περιπτώσει, δεν υπάρχει κανένα -μα, κανένα- γραμματολογικό έρεισμα που να υποστηρίζει την άποψη του κ. Βενιζέλου, ότι, τάχα, αυτό το άρθρο 73, παράγραφος 3, αφορά ατομικές πράξεις. Όπου ο συνταγματικός νομοθέτης θέλησε να καθιερώσει εξαιρέσεις, αυτές τις καθιέρωσε ρητά. 
      Άλλωστε, είναι γνωστό ότι τα συντάγματα ερμηνεύονται στενώς και τέτοιο παράδειγμα έχουμε στην αμέσως επόμενη παράγραφο, την παράγραφο 4, όπου λέει ότι μπορούν να συζητηθούν προτάσεις του Αρχηγού της Αξιωματικής Αντιπολίτευσης, όταν αφορούν την οργάνωση των δημοσίων υπηρεσιών ή το προσωπικό των υπηρεσιών.
      Επομένως, όσο και αν συμφωνούμε με την ουσία ότι πρέπει και οι Αντιπολιτεύσεις να μπορούν να φέρουν προτάσεις οι οποίες να είναι δυνατόν να γίνουν νόμοι, πρέπει, όμως, να επισημάνουμε ότι άλλοι σε άλλες εποχές έφταιξαν γι’ αυτήν τη ρύθμιση.
      Θέλω τώρα να κάνω μερικές παρατηρήσεις, τις οποίες σημείωσα επί απόψεων που εξέφρασαν κάποιοι συνάδελφοί μας. Ξέρετε η προσωπική μου άποψη, τόσα πολλά χρόνια που είμαι εδώ, με έχει πείσει ότι υπάρχουν πολλοί τρόποι για να επιδιώξει κανείς να διακριθεί κοινοβουλευτικά. Ένας τρόπος είναι να καλλιεργήσει οξύτητα. Ο άλλος τρόπος είναι να προσεγγίσει το θέμα του, μέσω Νταβός. 
      Όποιοι, όμως, καλλιεργούν οξύτητα, πρέπει να γνωρίζουν ότι υποπίπτουν σε ολισθήματα. Όταν μάλιστα φαίνεται ότι δεν έχουν καλές σχέσεις με την κοινοβουλευτική ιστορία του τόπου, τα ολισθήματα είναι οδυνηρότερα. Για παράδειγμα, μας κατηγόρησε ο τελευταίος ομιλητής της Αντιπολιτεύσεως ότι δήθεν πετάξαμε στο καλάθι των αχρήστων την πρόταση, ενώ έπρεπε να την κάνουμε δεκτή.
      Πρέπει να του υπενθυμίσω -καινούργιος είναι- ότι επτά ολόκληρες προτάσεις νόμων της Νέας Δημοκρατίας, την τελευταία τετραετία, απερρίφθησαν. Και ακούστε για να μάθετε κάτι. Επανέφερε η τότε κυβέρνηση, του κόμματός σας, την ίδια ρυθμιστική παρέμβαση την οποία εμείς είχαμε προτείνει ως πρόταση και εκείνη είχε απορρίψει, ενώ εμείς εδώ έχουμε θεμελιώδεις διαφορές, γι αυτό και δεν την αποδεχόμαστε. 
      Πάμε σε κάποιες παρατηρήσεις που έκανε ο κ. Βερελής. Επισπεύτηκε λέει     -και το επανέλαβε και ο κ. Στρατάκης- η ολοκλήρωση του δικού μας σχεδίου νόμου για τα εμπορευματικά κέντρα, επειδή απειληθήκαμε από την κατάθεση της προτάσεως τους. Για όνομα του Θεού! Η δική σας πρόταση που συζητούμε σήμερα κατετέθη 1η Δεκεμβρίου. Εάν το ΠΑΣΟΚ θεωρεί ότι ενάμισης μήνας δηλαδή , από 1η Δεκεμβρίου μέχρι 27 Ιανουαρίου, είναι αρκετός χρόνος για να ετοιμαστεί ένα άλλο νομοσχέδιο, τότε γιατί δεν το έκανε στο διάστημα των δέκα ετών εκείνο; Αποφασίστε. Ο μεν κ. Στρατάκης λέει ότι το Δεκέμβριο που κατετέθη η πρόταση σας δεν υπήρχε τίποτα, ο δε κ. Βερελής λέει ότι από τον Οκτώβριο είχε μάθει ότι είχαμε συστήσει επιτροπή. Ας τα βρουν οι δυο τους, έστω και στην Αντιπολίτευση.
      Άρα, λοιπόν, ας μην οδηγούμεθα σε παραλογισμούς. Υπάρχει κριτική, είναι καλοπροαίρετη και καλοδεχούμενη, συζητάμε, αλλά δεν υπάρχει κανένας λόγος να μας αποδίδετε για καθυστέρηση. Ποιος καθυστέρησε; Συνιστούν οι δέκα μήνες καθυστέρηση της Κυβερνήσεως και δεν συνιστά το ότι από το 1997 εσείς αρχίζετε και προβληματίζεστε και ότι το 2000 συστήσατε επιτροπή να μελετήσει τα εμπορευματικά κέντρα; Αν αυτό δεν είναι καθυστέρηση, είναι άραγε η δεκάμηνη;
      Σε κάποια στιγμή -και μάλιστα όχι μοναδική- σχημάτισα την εικόνα ότι εδώ είναι μέρα κοινοβουλευτικού ελέγχου. Ακούσαμε τον κ. Βερελή να λέει για το ασφαλιστικό, για το άρθρο 104, παράγραφος 9. Άλλος εκλεκτός συνάδελφος είπε για το Νταβός και ακούστηκαν και χίλια δυο άλλα πράγματα. Όλα αυτά έχετε εκ του Κανονισμού τη δυνατότητα να τα φέρετε, να επιμείνετε και να εντείνετε και τη φωνή σας, όταν δειξάγεται κοινοβουλευτικός έλεγχος. Εδώ μιλάμε για την ταμπακέρα. 
      Ο κ. Βερελής μας είπε ότι θα ήταν προτιμότερο να μοιράσουμε στην Αντιπολίτευση αυτό το σχέδιο νόμου. Προηγείται η συλλογή υπογραφών -σε αυτό το στάδιο είμαστε- από τους συναρμοδίους Υπουργούς, για να διαψευστεί ο κ. Βερελής στην επιτροπή -λυπάμαι που δεν είναι εδώ- ο οποίος επέμενε λέγοντας «μπα, δεν πρόκειται να το φέρετε». Κοντός ψαλμός αλληλούια.
      Πάμε τώρα στην κατεξοχήν εκπροσώπηση των προτεινόντων, στον αξιότιμο κύριο εισηγητή της Αντιπολιτεύσεως. Σε πέντε σημεία ολίσθησαν οι απόψεις του. Θα έλεγα ότι είναι ίσως από έλλειψη κοινοβουλευτικής πείρας, γιατί η μέχρι σήμερα παρουσία του, όπως εγώ την επιμετρώ, δεν μου έχει δώσει την εικόνα ανθρώπου, ο οποίος είναι ανεύθυνος ή έξαλλος. 
      Πρώτον, λοιπόν, σημείο που αστόχησε. Είπε «δεν έχει αναλάβει το Υπουργείο Μεταφορών καμία νομοθετική πρωτοβουλία μέχρι σήμερα, εκτός ορισμένων τροπολογιών». Και για να είμαι πλήρης, προσθέσατε «τροπολογιών που μπήκαν σε άσχετα νομοσχέδια», αν δεν κάνω λάθος.
      Ποιος σας είπε, αγαπητέ μου συνάδελφε, ότι οι τροπολογίες δεν συνιστούν νομοθετική πρωτοβουλία; Είναι πολύ ενδιαφέρουσα η άποψή σας συνταγματικά και κοινοβουλευτικά, αλλά πολλές φορές υπό τη μορφή τροπολογιών ρυθμίζονται τεράστια θέματα καθημερινής βιοτικής ανάγκης. Πρώτη, λοιπόν, αστοχία σας ότι εσείς συνομολογείτε την ψήφιση τροπολογιών.
      Δεύτερον, γνωρίζετε από τη θητεία σας στο Υπουργείο ότι πολλά θέματα, από εκείνα που αφορούν την καθημερινότητα του Υπουργείου αυτού λύνονται με ρυθμιστικές παρεμβάσεις του τύπου των υπουργικών αποφάσεων. Και τέτοιες υπουργικές αποφάσεις -σας διαβεβαιώ και το ξέρετε καλά, για να μην πω καλύτερα και από εμένα- δεν εκδόθηκαν μέχρι σήμερα λίγες, δεν εκδόθηκαν επί ασήμαντων θεμάτων και δεν εκδόθηκαν επί θεμάτων τα οποία είναι κοινού τόπου.
      Άρα, λοιπόν, η έλλειψη νομοθετικής πρωτοβουλίας που καταλογίζετε στο Υπουργείο Μεταφορών μέχρι τώρα είναι λάθος. Μην ξεχνάτε –σας το γνωρίζω- ότι, εκτός από το νομοσχέδιο περί εμπορευματικών μεταφορών, το οποίο είπα ότι βρίσκεται στο στάδιο συλλογής υπογραφών, ήδη ετοιμάστηκε νομοσχέδιο 60 άρθρων -κάτι που δεν το κάνατε εσείς- για τις ηλεκτρονικές επικοινωνίες. Για την παράλειψή σας αυτή η χώρα παραπέμφθηκε στα Ευρωπαϊκά Δικαστήρια, κάτι για το οποίο διασυρθήκαμε κιόλας. Μη θεωρείτε, λοιπόν, ότι νομοθετική πρωτοβουλία είναι αυτό που νομίζετε εσείς και μη θεωρείτε ότι αυτά που έρχονται και μάλιστα πολύ σύντομα είναι τόσα και τέτοια, που να μπορεί κανείς να τα παραγνωρίσει.
      Παρατηρήσατε επίσης, κύριε εισηγητά της Αντιπολιτεύσεως, ότι απουσιάζει διαρκώς ο Υπουργός Μεταφορών. Σας εξήγησα και προφορικά, αλλά και στην επιτροπή ότι στον ομιλούντα έχουν εκχωρηθεί όλα τα κοινοβουλευτικά καθήκοντα του Υπουργείου που αφορούν το νομοθετικό έργο και τον κοινοβουλευτικό έλεγχο.
      Πρέπει δε να σας υπενθυμίσω το αδιαίρετο της κυβερνητικής ευθύνης. Αυτή είναι η λογική. Αν εσείς έχετε προσωπικό λόγο ή ευαρέσκειας ή μη ευαρέσκειας να βλέπετε τον ίδιο τον απουσιάζοντα σήμερα Υπουργό, γιατί βρίσκεται στη Θεσσαλονίκη, αυτή είναι μια άλλη ιστορία. Πάντως η άποψή σας δεν είναι ούτε πολιτικά ούτε κοινοβουλευτικά υποστηρίξιμη. Αδιαίρετη Κυβέρνηση, επίσημη, νόμιμη εκχώρηση των κοινοβουλευτικών αρμοδιοτήτων σε μένα που σας ομιλώ.
      ΙΩΑΝΝΗΣ ΜΑΝΙΑΤΗΣ: Μπορώ να κάνω μια μικρή διακοπή; 
      Κύριε Πρόεδρε, αν κατάλαβα καλά, όπως είπε ο κ. Υφυπουργός το σύνολο της νομοθετικής πρωτοβουλίας έχει εκχωρηθεί  σε Υφυπουργό; Γιατί εγώ γνωρίζω ότι η νομοθετική πρωτοβουλία ανήκει πάντα και εκ του νόμου στον Υπουργό.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι σωστό. Ή δεν καταλάβατε τι είπα ή εγώ δεν θέλετε να καταλάβετε. Εννοώ την κοινοβουλευτική εκπροσώπηση και όχι τη λήψη των νομοθετικών μέτρων. Γιατί εσείς βλέπετε ένα κείμενο και δεν ξέρετε ποιος το συνέταξε. Για παράδειγμα το νομοσχέδιο περί ηλεκτρονικών επικοινωνιών είναι εξ ολοκλήρου έργο που έγινε υπό την εποπτεία μου. Αλλά αυτό δεν έχει σημασία. Το Υπουργείο το φέρνει. Η κοινοβουλευτική εκπροσώπηση του Υπουργείου έχει ανατεθεί σε εμένα. 
      ΙΩΑΝΝΗΣ ΜΑΝΙΑΤΗΣ: Στο συγκεκριμένο νομοσχέδιο για τις τηλεπικοινωνίες, που βρήκατε έτοιμο σχέδιο νόμου με δύο μόνο υπογραφές, θα προβλέπεται και η γνωστή απόφαση να εγκατασταθούν κεραίες κινητής τηλεφωνίας σε απόσταση τριακοσίων μέτρων από σχολεία, νοσοκομεία, γηροκομεία κλπ.. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μόλις καταθέσουμε το νομοσχέδιο θα δείτε τι ακριβώς περιλαμβάνει.
      Επίσης, μας κατηγορήσατε ότι δεν ρυθμίσαμε τα δίκυκλα. Το Νοέμβριο εδώ, εγώ ήμουν αυτός που υπερασπίστηκα την τροπολογία μας, σας είπα ότι ο λόγος για τον οποίο δε δίνουμε κίνητρα για τα δίκυκλα, δεν είναι ότι διαφωνούμε για τη σκοπιμότητα αυτής της παροχής κινήτρων, είναι γιατί αυτά δεν ήταν απογεγραμμένα στις νομαρχίες που ήταν εύκολη η συλλογή, αλλά ήταν απογεγραμμένα στα εκάστοτε τμήματα της τροχαίας που υπάρχουν σε όλη την Ελλάδα. Και θα το φέρουμε με την πρώτη ευκαιρία.
      Σε αυτό, λοιπόν, το νομοσχέδιο φέρνουμε τροπολογία που ρυθμίζουμε και τα δίκυκλα. Επομένως και εδώ λίγο βιαστήκατε, λίγο υπερβάλατε, λίγο μας αδικήσατε, αλλά αδικήσατε και την αμεροληψία σας και την αντικειμενικότητά σας για την οποία εγώ δεν αμφιβάλλω και δεν έχω και καμιά δυσκολία να το παραδεχθώ.
      Κάνατε, όμως, και άλλο ολίσθημα. Με περισσή αφέλεια διερωτηθήκατε «άραγε τι θα κάνετε ενόψει του αναπτυξιακού νόμου, θα προβείτε στην έκδοση ΚΥΑ των Υπουργών Οικονομίας και Μεταφορών ή θα ψηφίσετε νέο νόμο»; Σας απαντώ ότι ο αναπτυξιακός νόμος προβλέπει τη χρηματοδότηση – επιδότηση των εμπορευματικών κέντρων. Ο νόμος που φέρνουμε εμείς αφορά τη ρύθμιση της εννοίας των εμπορευματικών κέντρων. Η μεν χρηματοδότηση έχει διαφορά, από την επιδότηση αλλά το είχατε εξομοιώσει σ’ αυτό το νομοσχέδιο και εμείς το διορθώνουμε και εκείνη αφορά τα συνεστημένα εμπορευματικά κέντρα.  Εμείς προσδιορίζουμε ποια θα είναι αυτά, ούτως ώστε να μπορούν να τύχουν των ευεργετημάτων του αναπτυξιακού νόμου. 
      Άρα το ερώτημά σας δεν έχει λογική βάση. Ίσα – ίσα το ένα διευκολύνει το άλλο. Πώς θα χρηματοδοτήσεις κάποιον ή θα επιδοτήσεις, αν δε γνωρίζεις τι προσόντα πρέπει να έχει και πώς στοιχειοθετείται η εξωτερική του μορφή και η εσωτερική του υπόσταση. 
      Και εσείς μας κατηγορήσατε για καθυστέρηση δέκα μηνών. Ισχύουν και για σας τα όσα είπα προηγουμένως στους άλλους συναδέλφους σας. Είναι μια πρωτότυπη άποψη να συνιστά καθυστέρηση το δεκάμηνο και να συνιστά χρόνο χάριτος η δεκαετία ή η οκταετία. 
      Τέλος μας λέτε ότι δεν έχουμε γενναιότητα. Είπατε ότι η Κυβέρνηση δεν έχει γενναιότητα, γιατί θα έπρεπε να έχει αποδεχθεί όλη την πρότασή σας.
      Με συγχωρείτε, αλλά πρέπει να σας επισημάνω -λυπούμαι που το κάνω- ότι εμείς διαθέτουμε αρκετή γενναιότητα, ακόμη και για «εξαγωγή». Αλλά εδώ διαφωνούμε, επί της ουσίας. 
      Γενναιότητα σημαίνει άραγε να αποδεχθείς κάτι με το οποίο διαφωνείς; Αυτό είναι ξεπούλημα των αρχών. Αυτό είναι υποταγή. Αυτό είναι υποβιβασμός. Αυτό, εντέλει, θα  οδηγούσε από πλευράς δικής μας, αν το κάναμε, σε εξευτελισμό. 
      Εάν βλέπατε ότι δεν υπάρχουν διαφορές και το αρνιόμασταν –θα σας πω τις διαφορές- τότε θα είχατε κάθε δίκαιο.
      Το ίδιο κάνατε και παλιά. Τότε δεν ήσασταν Βουλευτής εσείς. Οι παλαιότεροι τα ξέρουν και ο κ. Παπαντωνίου και ο κ. Τσούρας. Εμείς, λοιπόν, έχουμε προηγούμενο ως Αξιωματική Αντιπολίτευση, να καταθέσουμε πρόταση νόμου, να την απορρίψετε και να την επαναφέρετε μετά από λίγο αυτούσια. Αν είχαμε τέτοια περίπτωση, θα μας έλειπε η γενναιότητα, θα ήμασταν μικρόψυχοι και θα είμαστε και κοινοβουλευτικά φθηνοί.
      Όμως, τώρα, θα ήθελα να σας απαριθμήσω μερικές,  όχι μία και δύο, πέντε, έξι ουσιαστικές διαφορές μεταξύ της προσεγγίσεως της δικής σας και της προσεγγίσεως της δικής μας. Μη μας κατηγορείτε, λοιπόν, για έλλειψη γενναιότητας. Μπορεί να αντιτίθεσθε στη διαφωνία μας. Σύμφωνοι. Αλλά όχι και να μας κατηγορείτε για έλλειψη γενναιότητας. 
      Και για να είμαι και πολύ ειλικρινής. Δηλαδή, είναι για πέταμα η πρόταση νόμου σας; Όχι. Δηλαδή, «δεν κάνει φράγκο», που λέει ο κόσμος; Όχι. Δεν είπα αυτό. Το ότι έπρεπε τα εμπορευματικά κέντρα, η ύλη τους να ρυθμιστεί, είναι πέραν πάσης αμφιβολίας. Αλλά εμείς έχουμε άλλο τρόπο προσεγγίσεως του θέματος. Αυτός είναι ο μόνος λόγος. Δεν είμαι εγώ από εκείνους που θα σας πω «κάνατε στο γόνατο ένα πράγμα και το φέρατε». Δεν μένω ούτε στην γραμματολογική παρατήρηση του εισηγητού μας, του κ. Σαλμά, ο οποίος τα έψαξε «μικροβιολογικά», κάτι κόμματα, κάτι τελείες. Έχουν κι αυτά την αξία τους από πλευράς, πώς να το πούμε, επιμελημένης προσπάθειας. Αλλά εγώ δεν στέκομαι σ’ αυτά. Εμείς διαφωνούμε ως προς την ουσία, γι’ αυτό και επιλέξαμε τη μέθοδο του να φέρουμε καινούργια πρόταση νόμου.
      Ποιες ατέλειες παρουσιάζει, η πρότασή σας, κατά τη δική μας πάντα άποψη –εμείς κληθήκαμε να εφαρμόσουμε το δικό μας πρόγραμμα, όπου βρίσκουμε ταυτόσημες τις δικές σας προηγούμενες τοποθετήσεις με τις δικές μας απόψεις, γιατί όχι τις κάνουμε δεκτές- πού νομίζουμε εμείς ότι χωλαίνει αυτή η πρόταση που φέρνετε εσείς: 
      Πρώτα-πρώτα, καταρτίστηκε ερήμην των παραγωγικών τάξεων, μερικές από τις οποίες διαμαρτυρήθηκαν και εγγράφως.
      Άλλο ολίσθημα κάνατε και στην επιτροπή. Μου είπατε ότι δεν είμαι καλά πληροφορημένος. Σας διάβασα, λοιπόν, τότε στην Επιτροπή, επαναλαμβάνω δε και τώρα στο Σώμα, τη σελίδα 4 ενός υπομνήματος το οποίο έχει υποβάλλει στις 16 Απριλίου 2004, ο Ελληνικός Επιμελητηριακός Σύνδεσμος Μεταφορών. Λέει, λοιπόν, το υπόμνημα αυτό στη σελίδα 4: «Το σχέδιο νόμου που είχε προετοιμαστεί από την προηγούμενη Κυβέρνηση» -τη δική σας, δηλαδή αυτό το σχέδιο νόμου που εκφράζει την πρόταση που συζητούμε σήμερα- «ερήμην των παραγωγικών τάξεων, δεν έχει ψηφιστεί από τη Βουλή». 
      Άρα, λοιπόν, εμείς κάναμε ευρεία συζήτηση με τις παραγωγικές τάξεις τις εμπλεκόμενες, προκειμένου να βρούμε ποια είναι εκείνα τα σημεία τα οποία τις έκαναν να διαφοροποιούνται και ποιες είναι εκείνες οι ρυθμίσεις οι οποίες ήθελαν να περιληφθούν, γιατί νόμιζαν ότι είναι οι καταλληλότερες.
      Δεύτερον, εμείς θεωρούμε ότι αυτό το σχέδιο νόμου, το δικό σας (και συνακόλουθα η πρότασή σας), ήταν ανορθόδοξα δομημένο και νομοθετικά πλημμελές. Μερικές από τις νομοτεχνικές, θα έλεγα, πλημμέλειες τις έθεσε με ευστοχία ο κ. Σαλμάς.
      Τρίτον, δεν γινόταν στο σχέδιο νόμου σας και στην πρότασή σας καμία ρύθμιση για ένταξη της «Θριάσιον Α.Ε.» στο θεσμικό πλαίσιο των Εμπορευματικών Κέντρων. Αυτό θα είχε σαν αποτέλεσμα, αν πέρναγε η δική σας πρόταση και ο δικός σας νόμος, την εγκατάσταση μέσα σ’ αυτό μικρού μόνο αριθμού επιχειρήσεων, επτά, και αυτές με διαδικασίες που δεν θα εξασφάλιζαν τη διαφάνεια και θα επέφεραν τον αποκλεισμό της συντριπτικής πλειοψηφίας των μικρομεσαίων επιχειρήσεων που δραστηριοποιούνται στην αγορά.
      Περαιτέρω, η δική σας πρόταση νόμου και το σχέδιο νόμου που είχατε φέρει, καθόριζε τα εμπορευματικά κέντρα ως υποκατηγορία των ΒΕΠΕ, επιτρέποντας μόνο σε συγκεκριμένες εταιρείες τη δημιουργία εμπορευματικών κέντρων. 
      Άλλη διαφωνία μας. Κάλυπτε το δικό σας σχέδιο και η δική σας πρόταση μόνο τα μεγάλα εμπορευματικά κέντρα, όσα δηλαδή διέθεταν, μέσα στην έκτασή τους -και εδώ είναι η κεφαλαιώδης διαφωνία μας- τερματικό σταθμό διασύνδεσης μέσων μεταφοράς κλπ.
      Έκτον, δεν καθόριζε το δικό σας σχέδιο με σαφήνεια τις προϋποθέσεις για τη δημιουργία των εμπορευματικών κέντρων. 
      Έξι, λοιπόν, διαφορές, έξι εναντιώσεις είχαμε στη δική σας ρύθμιση. Ακούτε πώς εμείς τις ξεπερνάμε. Και λέω πώς τις ξεπερνάμε, αναφερόμενος στο σχέδιο νόμου το οποίο είναι το δικό μας, αυτό που καταρτίσαμε εμείς και το οποίο τώρα βρίσκεται στο στάδιο συλλογής υπογραφών.
      Εμείς, λοιπόν, διαχωρίζουμε το νέο θεσμό των εμπορευματικών κέντρων από τις ΒΙΠΕ, δίνοντας τη δυνατότητα σε όσες εταιρείες πληρούν τις προϋποθέσεις, να ζητήσουν άδεια ίδρυσης και εγκατάστασης σε οποιαδήποτε περιοχή της Ελλάδος, εφόσον σ’ αυτήν επιτρέπονται δραστηριότητες για εξυπηρέτηση συνδυασμένων μεταφορών και περιλαμβάνουν ή συνδέονται -διότι εσείς είχατε μόνο «περιλαμβάνουν»- με σιδηροδρομικό σταθμό, λιμάνι, αεροδρόμιο. Διαχωρίζουμε με σαφήνεια τα εμπορευματικά κέντρα των οποίων η ίδρυση επιτυγχάνεται μέσα από κρατικές επιχορηγήσεις από εκείνα που αυτοχρηματοδοτούντο, κάτι που δεν διακρίνατε εσείς. Δηλαδή υπάρχουν και φυσικά και νομικά πρόσωπα, τα οποία θέλουν να συστήσουν εμπορευματικά κέντρα με ίδια κεφάλαια. Δεν είναι μόνο εκείνοι που θα επιδοτηθούν για να τα ιδρύσουν. Γιατί να αποκλείσουμε, γιατί να αφήσουμε έξω του ρυθμιστικού πλαισίου αυτού του νόμου ή του δικού σας, μια σημαντική ομάδα φυσικών ή νομικών προσώπων, τα οποία θέλουν, δι’ αυτοχρηματοδοτήσεως, εξ ιδίων κεφαλαίων ή δια ιδίας δανειοδοτήσεως, να συστήσουν εμπορευματικό κέντρο; Εμείς ορίζουμε την απαιτουμένη ελαχίστη έκταση ανάλογα με τις εγκαταστάσεις που θα περιλαμβάνουν, περαιτέρω δε τις ελάχιστες προϋποθέσεις και όρια του μετοχικού κεφαλαίου.
      Τέλος, εμείς ρυθμίζουμε και τα μεσαία και τα μικρά εμπορευματικά κέντρα, σε αντίθεση με εσάς. 
      Βλέπετε, λοιπόν, ότι μετά από αυτές τις διαφορές, έτσι όπως εμείς τις προσεγγίζουμε και έτσι όπως εμείς τις προσλαμβάνουμε, δε μπορούσε κανείς να πει ότι θα έπρεπε να παραλάβουμε ατόφιο και να φέρουμε στη Βουλή προς ψήφιση το δικό σας σχέδιο νόμου, για το οποίο εσείς υπήρξατε και άστοργοι γονείς. Διότι αυτό, μετά μακρότατη κυοφορία -αν ήταν έμβρυο φυσικό θα είχε πεθάνει μέσα στην κοιλιά αυτής της νομοθετικής κυοφορίας- επί τόσα χρόνια δεν καταφέρατε να το περάσετε. Εν τέλει, μετά από τόσα χρόνια το περάσατε από μια επιτροπή η οποία, απ’ ό,τι σας ανέφερε ο τότε εισηγητής μας ο κ. Μπούρας, δεν ήταν μάλιστα και η αρμόδια. Αυτό βέβαια δεν έχει τόσο μεγάλη αξία.
      Αποδεικνύεται λοιπόν, ότι τα πυρά σας είναι άσφαιρα. Νομίζω ότι αδίκως εκτοξεύονται. Δεν έχετε παρά να τα διατηρήσετε σε μια κατάλληλη ατμόσφαιρα αυτά τα πυρά, για ολίγες ημέρες, ούτως ώστε όταν έλθει το δικό μας σχέδιο νόμου εδώ, να διατυπώσετε τις παρατηρήσεις σας, να διατυπώσετε τις απόψεις σας και γιατί όχι, να βρούμε μια τομή η οποία αυτό το σχέδιο νόμου που εμείς θα εισαγάγουμε θα το καθιστά καλύτερο, αρτιότερο, βιωσιμότερο. 
      Για τους  λόγους αυτούς η Κυβέρνηση δεν μπορεί να αποδεχθεί την πρόταση νόμου την οποία σήμερα συζητούμε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Έχει ζητήσει το λόγο ο Κοινοβουλευτικός Εκπρόσωπος του ΠΑΣΟΚ, κ. Τσούρας.
      Ορίστε, κύριε Τσούρα. 
      ΑΘΑΝΑΣΙΟΣ ΤΣΟΥΡΑΣ: Ευχαριστώ, κύριε Πρόεδρε.
      Καταθέσαμε αυτήν την πρόταση νόμου, κύριε Πρόεδρε, για δύο λόγους. Ο πρώτος λόγος είναι ότι πραγματικά θεωρούμε αδιανόητο και πολιτικά ανεπίτρεπτο να μου επιτρέψετε να πω, ότι έντεκα μήνες δεν υπήρξε, κύριε Υφυπουργέ, και φυσικά δεν μπορούσατε να τα καλύψετε, έστω ένα σχέδιο νόμου του Υπουργείου σας. Και βέβαια φαντάζομαι ότι δεν θα είστε ευχαριστημένος γι’ αυτό.
      Φαντάζομαι ότι θα διαβάζετε ακόμα και τις φιλικές εφημερίδες σας που με μεγάλα γράμματα γράφουν «Υπουργείο Μεταφορών και Επικοινωνιών: Σχέδια νόμου μηδέν». Αν μετά από ένα χρόνο στην Κυβέρνηση, δεν έχετε κατεβάσει ένα σχέδιο νόμου και είστε ευχαριστημένος απ’ ότι είδα από την ομιλία σας, ας το κρίνει ο Πρωθυπουργός και σίγουρα θα το κρίνει  και ο λαός. 
      Βέβαια, ακούστηκε από τον κύριο Υφυπουργό κάτι, το οποίο θεωρώ ιδιαίτερα σημαντικό. Το θεωρώ πρωτοφανές για τα κοινοβουλευτικά χρονικά. Είπε ο κύριος Υφυπουργός ότι έχει αναλάβει τη γενική κοινοβουλευτική εκπροσώπηση του Υπουργείου. Αυτή είναι η λέξη του ακριβώς. Ουδέποτε κοινοβουλευτικά έχει γίνει κάτι τέτοιο. Είπε μάλιστα ότι άλλος τα ετοιμάζει, αλλά εκείνος θα τα παρουσιάζει στη Βουλή. Δηλαδή, τι μας είπε κύριε Πρόεδρε; Ότι ο Υπουργός Μεταφορών και Επικοινωνών κ. Λιάπης ή φοβάται τη Βουλή ή περιφρονεί τη Βουλή; Το θεωρώ μείζον πολιτικό θέμα και ελπίζω εντός της ημέρας ο κ. Λιάπης να πει την άποψή του στους έλληνες Βουλευτές, στη Βουλή ως θεσμό και στον ελληνικό λαό. 
      Μας είπε για την πρωτοβουλία για τα δίκυκλα, την οποία πέρασαν γρήγορα, για να δείξουν ότι κάτι κάνουν. Εμείς τους είχαμε πει από τότε ότι προχωρούν σε μια λύση η οποία είναι αναποτελεσματική, δεν θα αποδώσει και είναι αστεία. Έχουμε επτακόσιες χιλιάδες δίκυκλα και μπήκαν σ’ αυτήν τη ρύθμιση μέχρι τον Δεκέμβριο εκατόν εβδομήντα έξι δίκυκλα. Όχι εκατόν εβδομήντα έξι χιλιάδες, εκατόν εβδομήντα έξι δίκυκλα. Και το φέρνει εδώ χαρούμενος και ευτυχισμένος ο κύριος Υφυπουργός σαν μεγάλο επίτευγμα.
       Και βέβαια εμείς θεωρούμε συνεχίζοντας αυτόν τον πρώτο λόγο ότι είναι πάλι πολιτικά ανεπίτρεπτο, κύριε Πρόεδρε, όταν οι μεταφορές και οι επικοινωνίες αφορούν, διαπερνούν και επηρεάζουν σε πάρα πολλά επίπεδα και σε πάρα πολλά ζητήματα την καθημερινή ζωή του κάθε πολίτη και γενικότερα την πρόοδο και την ανάπτυξη αυτού του τόπου, το Υπουργείο Μεταφορών να σιωπά. Η απόλυτη σιωπή, η απόλυτη αδράνεια.
      Έτσι, λοιπόν, αποφασίσαμε να καταθέσουμε εμείς πρόταση νόμου, ώστε, έστω με πρωτοβουλία τη Αξιωματικής Αντιπολίτευσης, να συγκληθεί η Επιτροπή Κοινωνικών Υποθέσεων για θέματα του Υπουργείου Μεταφορών και Επικοινωνιών και να συζητηθούν στην Ολομέλεια έστω για πρώτη φορά με πρωτοβουλία της Αξιωματικής Αντιπολίτευσης  θέματα του Υπουργείου Μεταφορών και Επικοινωνιών ως προς τα θέματα νομοθετικής πρωτοβουλίας, όπως και με την επερώτηση πριν από λίγους μήνες κάναμε το αντίστοιχο για τις επικοινωνίες. 
      Και να έλεγε κανείς, κύριε Πρόεδρε, πως το Υπουργείο Μεταφορών έχει κάποιες σημαντικές δραστηριότητες αυτούς τους 11 μήνες, ότι έχει προχωρήσει σε κάποιες σοβαρές δράσεις που το απορροφούν από το να σχεδιάζει και να καταθέτει νομοσχέδια στη Βουλή των Ελλήνων; Τίποτα. Σε επίπεδο δράσεων, το Υπουργείο Μεταφορών απλώς παρακολουθεί τη συνέχιση των έργων και των πρωτοβουλιών του ΠΑΣΟΚ.
      Είναι χαρακτηριστική η αποστροφή του κ. Σαλμά προς το ΠΑΣΟΚ ο οποίος είπε: «Μα, τι  θέλετε; Να μην κάνουμε όσα ξεκινήσαμε; Ή να μην κάνουμε τίποτα;» Είναι εκπληκτικό ότι ο κ. Σαλμάς, τον οποίο εκτιμώ ιδιαίτερα, δεν σκέφθηκε καν ότι υπάρχει και η τρίτη λύση,  η Κυβέρνηση να κάνει τις δικές της δράσεις, τα δικά της έργα, τους δικούς της σχεδιασμούς, τις δικές της υλοποιήσεις προγραμμάτων. Έχουν μείνει σ’ αυτό. Ή δεν κάνουμε τίποτα ή συνεχίζουμε τα έργα του ΠΑΣΟΚ.
      Και μάλιστα σε ένα Υπουργείο που και σε επίπεδο μεταφορών και στο επίπεδο επικοινωνιών είχαν έτοιμο υλικό. Εγώ θα συμφωνήσω. Λογικό είναι, δική σας πολιτική κάποια στιγμή να εφαρμόσετε, θα τη δούμε κάποτε, στα ενάμισι στα δύο χρόνια, κάποτε θα τη δούμε- αλλά εν πάση περιπτώσει αφού είχατε έτοιμο, πόσο θέλατε αυτές τις δύο-τρεις αλλαγές που μας είπατε να τις αλλάξετε. Ένα μήνα, δυο μήνες, τρεις μήνες; Έντεκα μήνες γι’ αυτές τις τρεις-τέσσερις αλλαγές όλες και όλες;
      Και όσο για τους φορείς που είπατε, δεν σας  έχουν ενημερώσει. Με τους φορείς έγινε μεγάλη κουβέντα και σε τοπικό επίπεδο. Προ ολίγου συζητούσαμε με τη συνάδελφο, την κ. Ζήση -κάτι που το ξέρει καλύτερα από μένα- ότι στη Θεσσαλία έγιναν αλλεπάλληλες συσκέψεις σε επίπεδο επιμελητηρίων, σε επίπεδο νομαρχιών, σε επίπεδο άλλων φορέων, έγιναν και οι μελέτες.
      Οι φορείς κινητοποιήθηκαν και συζητήσανε με την Κυβέρνηση και από την άλλη μεριά, και μέσα στα περιφερειακά, χωροταξικά σχέδια περιέχονται τα εμπορευματικά κέντρα. 
      Εν πάση περιπτώσει, κύριε Υφυπουργέ, έστω μετά από έντεκα μήνες, είπατε στην Επιτροπή ότι στο μήνα που διανύουμε θα κατατεθεί το νομοσχέδιο. Άρα λοιπόν, τη Δευτέρα -αυτός είναι ο μήνας που διανύουμε- εμείς αναμένουμε να καταθέσετε νομοσχέδιο. Γιατί και όταν σας κάναμε την επερώτηση για τις επικοινωνίες μας είπατε «κατατίθεται, ετοιμάστηκαν νόμοι και προεδρικά διατάγματα» και βέβαια τίποτα δεν είδαμε. 
      Ο δεύτερος λόγος, είναι προφανές, κύριε Πρόεδρε, ότι αφορά τη σημασία των εμπορευματικών κέντρων: εθνική, αναπτυξιακή, οικονομική, ο ευρύτερος ρόλος της Ελλάδας, περιβαλλοντική, κοινωνική. Εμείς όλα αυτά τα χρόνια με κόπο και με μάχες στην Ευρωπαϊκή Ένωση φτιάξαμε όλες αυτές τις υποδομές. Όπως ξέρετε τα τελευταία δεκατέσσερα-δεκαπέντε χρόνια ο μεγάλος στόχος της Ευρωπαϊκής Ένωσης για τη συνοχή κρατών και λαών είναι τα τρία δίκτυα. Στηρίζεται πάνω στο δίκτυο μεταφορών, στα δίκτυα επικοινωνιών και στα δίκτυα ενέργειας. Η συνοχή κρατών και λαών. Και αυτό κάναμε. Και μπορέσαμε να προχωρήσουμε στο να υλοποιήσουμε αυτά τα δίκτυα ώστε ο γεωπολιτικός και γεωοικονομικός ρόλος της Ελλάδας να είναι σπουδαίος. Και αυτά δεν γίνανε με αυτόματο πιλότο. Δεν γίνανε με το να στέλνουμε απλώς υπαλλήλους, κατάλληλους πολύ πιθανόν, στην Ευρωπαϊκή Ένωση. Αλλά με μεγάλες μάχες.
      Είπε ο κ. Μανιάτης στην εμπεριστατωμένη εισήγησή του για το θέμα της Αλεξανδρούπολης. Και είπε ότι αυτό στηρίζεται πάνω, κατ’ αρχάς, στην λειτουργία και στη φιλοσοφία του διαδρόμου 9. Έτυχε να είμαι εγώ Υπουργός Μεταφορών όταν αποφασίστηκε ο διάδρομος 9. Και οι υπόλοιπες χώρες σταματούσαν τον διάδρομο 9 στη Βουλγαρία. Δεν υπήρχε η Ελλάδα. Δεν υπήρχε η Αλεξανδρούπολη. Δεν το αφήσαμε όπως εσείς αφήνετε τα πάντα. Εκτός από την απογραφή με την οποία ασχολείστε για να καταστρέψετε την οικονομία της Ελλάδας, για όλα τα άλλα δεν δίνετε καμία μάχη στην Ε.Ε. Πήγαμε επί δυόμισι μήνες και παλέψαμε μόνοι μας απέναντι στους υπόλοιπους έντεκα τότε. Και καταφέραμε ο ένατος να φτάσει στην Αλεξανδρούπολη που σήμερα στα πλαίσια της Εγνατίας και όλων των υπολοίπων και με τα εμπορευματικά κέντρα, που ακόμα δεν προχωράτε, θα μπορέσει οικονομικά, αναπτυξιακά, γεωπολιτικά να ενισχύσει την Ελλάδα. 
      Όσο για την Εγνατία -έτυχε εγώ πάλι να είμαι τότε Υπουργός- δεν υπήρχε Εγνατία, αλλά παραΕγνατία. Αυτό πήγε να αποφασίσει και η Ευρωπαϊκή Διάσκεψη Υπουργών Μεταφορών και το Συμβούλιο Υπουργών Μεταφορών. Και φάγαμε έξι μήνες για να μπορέσουμε να περάσουμε τη λογική ότι η Εγνατία είναι αυτή η οποία πρέπει να γίνει και όχι η παραΕγνατία. Και έτσι έχουμε πλέον το σύστημα του Διαδρόμου 9, της Εγνατίας, των κάθετων οδών που αλλάζει γενικά την ανάπτυξη της Ελλάδας και κυρίως της Μακεδονίας και της Θράκης.
      Περάσατε ένα κλίμα ότι «εμείς θα πάμε και σε λύσεις που δεν έχουν σχέση με επιχορηγήσεις και επιδοτήσεις». Θα το παρακολουθήσουμε, γιατί αυτό δείχνει ίσως μία άποψη για τα 75.000.000 ευρώ να τα πάτε κάπου αλλού, τάχα ότι θα υπάρξουν επιχειρηματίες που δεν θέλουν ενίσχυση, που δεν θέλουν επιχορήγηση, που δεν θέλουν τα χρήματα από την Ευρωπαϊκή Ένωση και φυσικά από την εθνική συμμετοχή. Αναμένουμε, λοιπόν, και φοβόμαστε ότι και σε αυτό θα δημιουργήσετε προβλήματα. Και απάντηση δεν μας δώσατε.
      Για το θέμα του Διεθνούς Αερολιμένα Ηρακλείου: Μου κάνει εντύπωση ότι ο κύριος Υφυπουργός Μεταφορών, ο έχων την κοινοβουλευτική εκπροσώπηση -όπως είπα νωρίτερα- του Υπουργείου για όλα τα θέματα, και στην επιτροπή και εδώ δεν ανέφερε τίποτα. Αυτό τι σημαίνει; Έχετε πάρει αποφάσεις να μην προχωρήσετε αεροδρόμιο στη θέση Καστέλι; Γιατί δεν το λέτε; Γιατί δεν το ανακοινώνετε; Γιατί δεν έχετε το θάρρος της άποψής σας; Εάν όχι, πού βρίσκεστε; Γιατί δεν το προχωράτε; Γιατί δεν μας λέτε καθαρά ότι μαζί με τα εμπορευματικά κέντρα θα φέρετε και αυτήν τη διάταξη για το αεροδρόμιο του Καστελίου;
      Αναμένουμε, λοιπόν, κύριε Υπουργέ, απαντήσεις από τον εκπρόσωπο για τη νομοθετική εργασία, για τις επερωτήσεις και για κάθε πρωτοβουλία και για την πλήρη εκπροσώπηση του Υπουργείου Μεταφορών και Επικοινωνιών, τον κύριο Υφυπουργό. Φοβόμαστε βέβαια ότι δεν θα τις έχουμε. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι δύο μαθητές και μαθήτριες και ένας καθηγητής του 2ου ΤΕΕ Σιβιτανιδείου.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Κυρίες και κύριοι συνάδελφοι, εισερχόμαστε στο στάδιο των δευτερολογιών.
      Το λόγο έχει ο κ. Ιωάννης Μανιάτης.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, κυρίες και κύριοι συνάδελφοι, θα μου επιτρέψετε πρώτα απ’ όλα να κάνω ένα σχόλιο αναφορικά με τον ίδιο το ρόλο της Βουλής. 
      Ο Υπουργός έκανε προηγουμένως μία αναφορά σε νέους, παλιούς Βουλευτές και ούτω καθ’ εξής. Πρέπει να σας πω ότι προσωπικά θεωρώ την Αίθουσα αυτή ως την ιερότερη Αίθουσα της χώρας, όπως είμαι σίγουρος ότι επίσης τη θεωρούν όλοι όσοι είναι μέλη της τουλάχιστον. Και με μεγάλο σεβασμό παρακολουθώ τον τρόπο λειτουργίας των εμπειροτέρων εμού περί τα κοινοβουλευτικά.
      Ταυτόχρονα, όμως, πρέπει να σας πω ότι συμβουλές και οδηγίες μπορεί να δίνει κάποιος και μη έχων μεγάλη κοινοβουλευτική εμπειρία, φτάνει να έχει μεγάλη κοινωνική, επιστημονική ή επαγγελματική εμπειρία. Επίσης, επιτρέψτε μου να σας πω ότι ο λαός, που αντικατέστησε στις τελευταίες εκλογές το 40% των παλαιοτέρων Βουλευτών, έχει μάλλον μία σοφία και θέλει πάντα να έρχονται νέοι άνθρωποι, νέο αίμα σ’ αυτήν την Αίθουσα.
      Ένα δεύτερο σχόλιο ως παράδειγμα, που νομίζω ότι αφορά όλους τους συναδέλφους των περιφερειών:
      Ανέφερα ως μία από τις δράσεις που είχε αναλάβει η προηγούμενη πολιτική ηγεσία του Υπουργείου Μεταφορών, την εκπόνηση μίας μελέτης σκοπιμότητας και χωροθέτησης σε τρεις διαφορετικούς νομούς, ένας των οποίων ήταν ο νομός από τον οποίο προέρχομαι, η Αργολίδα. 
      Κύριε Υπουργέ, θα σας πληροφορήσω ότι αυτή η μελέτη του Πανεπιστημίου Αιγαίου έχει παραδοθεί στο Υπουργείο σας από τον Ιούλιο του 2004 και μέχρι σήμερα, τον Ιανουάριο του 2005, κανένας τοπικός φορέας του Νομού Αργολίδας δεν γνωρίζει αν παρελήφθη, τα πορίσματά της, τι συνιστά το Υπουργείο για να προχωρήσουμε και τι εν τοιαύτη περιπτώσει συνιστά την πολιτική βούληση της Κυβέρνησης για τη δημιουργία ενός δικτύου εμπορευματικών κέντρων περιφερειακής και νομαρχιακής εμβέλειας. Αυτό το αναφέρω ως ένα χαρακτηριστικό παράδειγμα του ότι η αναπτυξιακή δράση περί των εμπορευματικών κέντρων για πάρα πολλούς μήνες δεν είχε απασχολήσει καθόλου την πολιτική ηγεσία του Υπουργείου Μεταφορών και Επικοινωνιών.
      Ο κύριος Υπουργός επίσης –και οφείλω να πω με σημαντική ευπρέπεια  απέναντι και σε εμένα προσωπικά- ανέφερε ότι κάναμε λάθος, στον αναπτυξιακό νόμο δεν τα είπαμε καλά και ολισθήσαμε. Διαβάζω, λοιπόν, τον αναπτυξιακό νόμο. Στο άρθρο 3 παράγραφος δ΄, «Επενδυτικά σχέδια στον τριτογενή τομέα», αναφέρεται το εξής: «Επενδυτικά σχέδια συνεργαζόμενων εμπορικών και μεταφορικών επιχειρήσεων υπό ενιαίο φορέα για τη δημιουργία εμπορευματικών σταθμών και διαμετακομιστικών κέντρων, όπως αυτά θα οριστούν» –όχι θα χρηματοδοτηθούν- «με την κοινή υπουργική απόφαση της παραγράφου 2β΄ του παρόντος άρθρου». 
      Δεν θέλω να σχολιάσω την αναφορά του αξιότιμου εισηγητή της Πλειοψηφίας περί των συντακτικών λαθών της πρότασης νόμου, διότι θεωρώ ότι το να ασχολείται το κόμμα της κυβερνητικής Πλειοψηφίας με τα είκοσι ή τριάντα κόμματα –μιλάω για σημεία της στίξεως!- που έλειπαν από το κείμενο, μία τέτοια πρωτοβουλία συνιστά αδυναμία ύπαρξης και ομολογία αδυναμίας ουσιαστικών πολιτικών επιχειρημάτων. 
      Κύριοι συνάδελφοι, το βασικό πολιτικό ερώτημα από τη συζήτηση που προηγήθηκε -και η οποία οφείλω να ομολογήσω ότι κινήθηκε σε ένα υψηλό επίπεδο- είναι: Δέκα μήνες τι κάνατε; Εγώ είμαι έτοιμος, αν το ζητήσει ο Υπουργός, να με διακόψει και να μου πει: «Κάναμε πρακτικά αυτό για τα εμπορευματικά κέντρα». 
      Κατηγορήθηκε το ΠΑΣΟΚ ότι έφερε καθυστερημένα την πρόταση νόμου. Ξέρετε, εμείς στο ΠΑΣΟΚ έχουμε μία πολιτική φιλοσοφία: Πριν νομοθετήσεις, πρέπει να κάνεις κοινωνική διαβούλευση. Ο κ. Τσούρας προηγουμένως σας είπε, για παράδειγμα, τι έγινε στη Θεσσαλία και τη Μαγνησία. Θα σας αναφέρω -και αν μας παρακολουθούν πολίτες και από την Ηγουμενίτσα, την Πάτρα, την Αλεξανδρούπολη και το Κιλκίς- ότι έχει υπάρξει σημαντικότατη διαβούλευση με όλους τους κοινωνικούς εταίρους, τόσο σε κεντρικό επίπεδο όσο –κυρίως- σε επίπεδο περιφερειών, όπου πρόκειται να εγκατασταθούν τα εμπορευματικά κέντρα. Άρα η καθυστέρηση δεν οφείλεται σε ολιγωρία, οφείλεται σε απόλυτο σεβασμό της κοινωνικής συναίνεσης και στη βαθιά γνώση ότι, αν θέλουμε να προχωρήσει μία τέτοιου είδους επένδυση, προαπαιτείται η ομόφωνη γνώμη των τοπικών κοινωνιών. 
      Ομολογώ ότι από τα έξι σημεία με τα οποία ανέφερε ο Υπουργός ότι διαφωνεί η Κυβέρνηση με τη δική μας πρόταση νόμου δεν κατάλαβα τι από όλα συνιστά διαφορά φιλοσοφίας. Αντιλαμβάνομαι να θέλουμε να προσθέσουμε και μία φράση, αλλά -για όνομα του Θεού- όχι και διαφορά φιλοσοφίας ανάμεσα σε μία πρόταση νόμου και σε ένα σχέδιο νόμου που είμαι βέβαιος ότι έχει στηριχτεί σε αυτά που είχαν ήδη προετοιμαστεί!
      Και βεβαίως θεωρώ πραγματικά ότι θα συνιστούσε ένα πολύ καλό παράδειγμα ενός νέου κοινοβουλευτικού ήθους και μιας νέας κοινοβουλευτικής και κυβερνητικής συμπεριφοράς εάν η Κυβέρνηση είχε τη γενναιότητα να πει αποδεχόμαστε τις αρχές και προτείνουμε –γιατί δεν μπορούμε να το επιβάλλουμε ασφαλώς- να το τροποποιήσουμε ως εξής. Να ξέρετε ότι οι πολίτες θα σας χειροκροτούσαν.
      Τελειώνω με κάποια συγκεκριμένα ερωτήματα προς τον κύριο Υπουργό. Αφού έχει υπάρξει τόσο πολύ μεγάλη προετοιμασία όλους αυτούς τους μήνες, παρακαλώ ο Υπουργός, εάν έχει την καλοσύνη, να μου απαντήσει στα εξής:
      Πρώτον, δεσμεύεται ότι από τα 75.000.000 ευρώ που έχουν κατανεμηθεί στα έξη περιφερειακά επιχειρησιακά προγράμματα, δεν θα χαθεί ούτε ένα ευρώ; 
      Δεύτερον, δεσμεύεται ότι κανένας από τους έξι περιφερειάρχες στους οποίους έχουν πάει τα 11.500.000 ευρώ περίπου για το εμπορευματικό κέντρο της περιφέρειάς του, δεν θα ανακατανείμει το κονδύλι σε άλλες δράσεις; 
      Τρίτον, πότε θα δούμε να λειτουργεί έστω και ένα εμπορευματικό κέντρο στη χώρα;
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μάριος Σαλμάς έχει το λόγο.
      ΜΑΡΙΟΣ ΣΑΛΜΑΣ: Κύριε Πρόεδρε, στη δευτερολογία μου θα αναγκαστώ και εγώ να αφιερώσω το χρόνο μου κάνοντας μερικές παρατηρήσεις πάνω σε όσα ελέχθησαν από τον εισηγητή, τον κοινοβουλευτικό εκπρόσωπο αλλά και τους άλλους Βουλευτές της Αξιωματικής Αντιπολίτευσης.
      Θα ξεκινήσω από το τελευταίο αίτημα του εισηγητού της μειοψηφίας που είπε να δεσμευθεί ο παριστάμενος Υπουργός ότι στα επόμενα δύο-τρία χρόνια δεν θα χαθεί ούτε ένα ευρώ από αυτά που ήταν από το Γ’ Κοινοτικό Πλαίσιο Στήριξης 2000-2006. Δηλαδή δεσμεύεται ο Υπουργός να αναπληρώσει το χαμένο χρόνο των τεσσάρων χρόνων που εμείς δεν κάναμε τίποτα παρά μόνο αναθέταμε μελέτες και λειτουργούσαμε ως γραφείο ανάθεσης μελετών; Δεσμεύεται; Και κρατώ και την παρατήρησή του ότι δεν είδε διαφορά φιλοσοφίας σε αυτό το σχέδιο νόμου που εμείς θα φέρουμε και τη σημερινή πρόταση νόμου. Άρα είναι πολύ αισιόδοξος. Και κρατώ τη δέσμευσή σας ότι θα υπερψηφίσετε και το σχέδιο νόμου που θα φέρουμε –κρατείστε το, κύριε Υφυπουργέ- ότι θα ψηφίσει το ΠΑΣΟΚ και το σχέδιο νόμου που θα φέρετε σε λίγες ημέρες, μιας και δεν βλέπουν καμία διαφορά φιλοσοφίας από όσα είπατε. Αυτό το κρατούμε. 
      Όσον αφορά τα ορθογραφικά λάθη επειδή ο κύριος Υφυπουργός μου είπε μην τους φέρετε σε δύσκολη θέση μιλώντας, θα ήθελα να σας πω ότι στη δεύτερη σελίδα της εισηγητικής έκθεσης με το άρθρο 1 διατυπώνεται ο σκοπός της πρότασης νόμου –σωστό- που συνίσταται στον καθορισμό των προϋποθέσεων -βρείτε μου εσείς πού έχει στο άρθρο 1 καθορισμό των προϋποθέσεων- και στη θέσπιση της διαδικασίας ίδρυσης. Βρείτε μου στο άρθρο 1 τη θέσπιση διαδικασίας ίδρυσης. Μα, δεν έχει καμία σχέση. Είναι σαν να μην το διαβάσατε, σαν να σας το έγραψαν. Μία τόσο σοβαρή κατ’ εσάς πρόταση νόμου δεν την είδατε. Και αν δεν την είδατε θα σας πω και άλλα. Τα λέω κλιμακωτά σε αξιολόγηση.
      Μιλήσατε για τον αναπτυξιακό νόμο. Υποστηρίξτε τη σημερινή πρόταση νόμου και αφήστε τον αναπτυξιακό νόμο, το συζητήσαμε. Και σας ξαναλέμε ότι θα το καταλάβετε όταν δείτε το σχέδιο νόμου. Πιστέψτε με όταν θα δείτε το σχέδιο νόμου της Κυβέρνησης που θα κατατεθεί, θα καταλάβετε ότι σε τίποτε δεν είναι σε αντίθεση ο αναπτυξιακός νόμος. Ίσα-ίσα, καθορίζεται μέχρι πού έχει δυνατότητα επιχορήγησης από εθνικούς πόρους ο αναπτυξιακός νόμος σε επιχειρήσεις που θα δημιουργήσουν τέτοια εμπορευματικά κέντρα και που εντάσσονται σε αυτό το σχέδιο νόμου.
      Θα ήθελα τώρα να δώσω μία απάντηση στον κ. Βερελή, παρ’ ότι δεν είναι παρών. 
      Ο κύριος Υπουργός, επειδή έχουμε την τύχη να εκλεγόμαστε στον ίδιο νομό, δημιούργησε συρόμενος –και θα σας πω τι εννοώ- εξήντα χιλιόμετρα μετρική γραμμή μεταξύ του Κρυονερίου και του Αγρινίου. Ακούστε τώρα την ιστορία, πώς έγινε, μιας και ήθελε την απάντηση.
      Το 1996, όταν ήταν ο κ. Κοκκινοβασίλης Υφυπουργός από το νομό, κάποια εταιρεία έψαχνε να πάρει το know-how και ψάχνοντας να βρει κάπου γραμμές στην Ελλάδα να φτιάξει, βρήκε αυτήν. Δεν υπήρχαν τα κονδύλια. Δημοπρατείται το έργο το 1997 και το 1999 έχουμε παύση πληρωμών γιατί δεν έχει η ΕΡΓΟΣΕ να πληρώσει. Τι κάνει λοιπόν ο εργολάβος; Διεκδικεί την ποινική ρήτρα γύρω στο 1,5 δισεκατομμύριο δραχμές για αθέτηση των συμβατικών υποχρεώσεων του ΟΣΕ. 
      Το 2000 επισκέπτομαι ως υπεύθυνος του τομέα από την Αξιωματική Αντιπολίτευση, τον διευθύνοντα σύμβουλο και τον πρόεδρο του ΟΣΕ τον κ. Λαμπρινόπουλο και τον κ. Παπαδημητρίου, όπου ρωτώντας τους γι’ αυτήν τη γραμμή μού είπαν ότι μάλλον θα την κάνουν μία τουριστική γραμμή για πικ-νικ. Βεβαίως το 2000, αφού είχαν δαπανηθεί 600.000.000 δραχμές, δεν υπήρχε μελέτη βιωσιμότητας και σκοπιμότητας. Ο κύριος Υπουργός μπροστά στον κίνδυνο να χαθούν τα κονδύλια και να σύρεται στη Βουλή, βγάζει άλλα 2.000.000.000 δραχμές και κάνει το έργο. Στη συνέχεια για να το καλύψει είπε ότι αυτό θα αποτελέσει τη βάση του δυτικού σιδηροδρομικού άξονα. Ξέχασε όμως ότι μετρική γραμμή δεν επιδοτείται από την Ευρωπαϊκή Ένωση. Εκτός και αν εσείς γνωρίζετε, κύριε εισηγητά, που διατελέσατε και στο Υπουργείο, ότι χρηματοδοτούνται από την Ευρωπαϊκή Ένωση, εκτός και αν σκόπευε το δυτικό σιδηροδρομικό άξονα να τον κάνει μετρική γραμμή, χώρια που το 80% είναι πεδιάδα, κάμπος, οπότε δεν ευσταθεί η αιτίασή του ότι υπάρχει καμπυλότητα και ως εκ τούτου δεν έπρεπε να πάμε σε 1-40 γραμμή, αλλά να πάμε σε μετρική. 
      Συστηματικά -γιατί είδα ότι το έκανε και ο κ. Τσούρας τον οποίο πραγματικά εκτιμώ και έχει και μακρά κοινοβουλευτική εμπειρία- διαστρεβλώσατε όσα σας είπαμε και ο Υφυπουργός και εγώ αλλά και άλλοι συνάδελφοι. Δεν σας είπαμε εμείς ότι ακυρώνουμε τις επιχορηγήσεις, ότι θα χαθούν αυτά τα χρήματα τα οποία εσείς λέτε. Είπαμε ότι διαχωρίζουμε την άδεια ίδρυσης και εγκατάστασης από την έννοια της επιχορήγησης. Και ο λόγος για τον οποίο ήλθατε εσείς τελευταία στιγμή πέρυσι το Γενάρη μ’ αυτό το νομοσχέδιο ήταν γιατί είχατε βγάλει αυτά τα χρήματα από την Ευρωπαϊκή Ένωση και είδατε ότι θα τα χάνατε. Άρα σκοπός σας δεν ήταν να οργανώσετε το έργο, παρ’ ότι αναθέσατε μελέτες ύψους 400.000 ευρώ που πληρώθηκαν και μετά σταμάτησαν –μεγάλο ποσό για να μελετάται τέσσερα χρόνια- αλλά πώς να μη χάσετε τα χρήματα και να χωροθετήσετε αυτά τα έξι εμπορευματικά κέντρα. Και σας πήρε τέσσερα χρόνια να βρείτε ποιος ενδιαφέρεται, πού ενδιαφέρεται, να τα μοιράσετε και την τελευταία στιγμή κρυφά να το νομοθετήσετε.
      Εμείς δεν ακυρώνουμε τις επιχορηγήσεις. Θα επιχορηγήσουμε όπως θα δείτε -κάντε υπομονή μέχρι να φέρουμε το σχέδιο νόμου-  συγκεκριμένα εμπορευματικά κέντρα. Μην επανέλθετε σ’ αυτό.
      Επίσης, σκοπίμως απέκρυψε και ο κ. Στρατάκης ότι θα δώσουμε τη δυνατότητα να δημιουργηθούν και μικρότερα και μεσαία εμπορευματικά κέντρα.
      Επειδή επιμείνατε στο νομοθετικό έργο, να σας πω το εξής. Ποιος Υπουργός αν είχε έναν Υφυπουργό -και δεν αποτελεί κολακεία- τόσο εύστοχο στις παρατηρήσεις και μ’ αυτήν τη ρητορική δυνατότητα, δεν θα τον άφηνε να υπάρχει στη Βουλή να τον ακούμε; Αλλά θα σας θυμίσω, επειδή χαμογελάτε, τον εξωκοινοβουλευτικό σας Υπουργό Υγείας τον τελευταίο ενάμιση χρόνο της θητείας σας. Για πείτε μου, πόσες φορές ήλθε στη Βουλή; Πόσες φορές ήλθε ο κ. Στεφανής στη Βουλή για να νομοθετήσει; Και βγάλτε να μετρήσουμε και τα νομοσχέδια του Υπουργείου Υγείας και του Υπουργείου Μεταφορών.
      ΙΩΑΝΝΗΣ ΜΑΝΙΑΤΗΣ: Κύριε Σαλμά …
      ΜΑΡΙΟΣ ΣΑΛΜΑΣ: Ρωτήστε πριν πείτε, γιατί άλλως θα εκτεθείτε. 
      ΠΡΟΕΔΡΕΥΩΝ (Σωτήρης Χατζηγάκης): Δέχεσθε διακοπές, κύριε Σαλμά;
      ΜΑΡΙΟΣ ΣΑΛΜΑΣ: Δέχομαι.
      ΙΩΑΝΝΗΣ ΜΑΝΙΑΤΗΣ: Μην κάνετε σχόλια για ανθρώπους που απουσιάζουν απ’ αυτήν την Αίθουσα.
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν είναι κακό αυτό. 
      ΜΑΡΙΟΣ ΣΑΛΜΑΣ: Τότε κατά την ίδια έννοια δεν θα έπρεπε να κάνετε σχόλια για τον κύριο Υπουργό…
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Σαλμά, επί της ουσίας. Έχετε λίγο χρόνο.
      ΜΑΡΙΟΣ ΣΑΛΜΑΣ: Επειδή έχουμε όμως και πρόσφατη μνήμη -και έχω την τιμή να είναι η δεύτερη κοινοβουλευτική μου θητεία- δεν θυμάμαι τον Υπουργό Υγείας, τον κ. Στεφανή, επί ενάμιση χρόνο …
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Και όχι μόνον αυτόν αλλά και άλλους.
      ΜΑΡΙΟΣ ΣΑΛΜΑΣ: Είπα έναν τυχαίο για να μη συνεχίσουμε εδώ και εκθέτουμε πρώην Υπουργούς. Δεν τον είδαμε ούτε μία φορά να έλθει να νομοθετήσει.
      Άρα, λοιπόν, δεν θα έχετε το σύνδρομο της προσφάτου απωλείας μνήμης.  
      Και βεβαίως κλείνοντας, κύριε Πρόεδρε, ο κύριος Κοινοβουλευτικός Εκπρόσωπος μίλησε για το Υπουργείο Μεταφορών, το οποίο είναι πλήρως ανενεργό, όπως και για εκείνους τους τίτλους στις εφημερίδες που μιλάνε για μηδέν νομοθετικό έργο, αλλά δεν είδε την πίσω σελίδα που έλεγε ότι το Υπουργείο Μεταφορών είναι πρώτο στις δημοσκοπήσεις στην εκτίμηση των πολιτών για το έργο…
      ΑΘΑΝΑΣΙΟΣ ΤΣΟΥΡΑΣ: Αυτά είναι έργα του ΠΑΣΟΚ, ο προαστιακός κλπ.! 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε! Εσείς ακουστήκατε χωρίς διακοπές!
      ΜΑΡΙΟΣ ΣΑΛΜΑΣ: Δεν είδατε πάλι το ερώτημα αν είστε ευχαριστημένος από το παρόν Υπουργείο Μεταφορών. Έχετε δίκιο, γιατί δεν το προσέξατε! Δεν έλεγε αν είστε ευχαριστημένοι από το προηγούμενο Υπουργείο Μεταφορών. 
      ΑΘΑΝΑΣΙΟΣ ΤΣΟΥΡΑΣ: Δώστε μας τα εύσημα!
      ΜΑΡΙΟΣ ΣΑΛΜΑΣ: Παρ’ όλα αυτά, δείτε το και ελάτε να μας δώσετε τα εύσημα. 
      Επίσης, θα ήθελα να κάνω μία τελευταία διευκρίνιση σε μία αναφορά του Κοινοβουλευτικού Εκπροσώπου κ. Τσούρα σ’ αυτό που είπα. Είπε ο εισηγητής της Πλειοψηφίας στην αρχή ότι βλέπουμε τον κ. Λιάπη να ανακοινώνει τα έργα τα οποία εμείς είχαμε κάνει. Προφανώς αυτό ήταν κάτι που δεν του άρεσε αν και δεν είναι ακριβώς έτσι, διότι εσείς ούτε για το ενιαίο εισιτήριο είχατε μιλήσει ούτε και ενιαίο Οργανισμό είχατε κάνει. Διότι αν είχατε μιλήσει, θα τα είχατε κάνει! Εσείς θα έπρεπε να τα είχατε κάνει και όχι να ανακοινώνετε τι θα κάνει η επόμενη κυβέρνηση, διότι δεν έχετε αυτήν την αρμοδιότητα. Εμείς δεν μπορούμε να δεσμεύσουμε τι θα κάνει η επόμενη κυβέρνηση. Εμείς λέμε τι κάνουμε εδώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε συνάδελφε. 
      ΜΑΡΙΟΣ ΣΑΛΜΑΣ: Άρα δεν θα πρέπει να σας πειράζει όταν εμείς υλοποιούμε ορισμένα από αυτά. Όταν επί τόσα χρόνια, κύριε Πρόεδρε, που ήταν στην κυβέρνηση, μελετούσαν και σχεδίαζαν, λίγο-πολύ τα περισσότερα θα τα έχουν πει. Δεν θα ανακαλύψουμε εμείς καινούργια πράγματα. Όμως, εμείς υλοποιούμε πράγματα και δεν θα διστάσουμε να υλοποιήσουμε και κάτι που είχατε πει εσείς και ήταν σωστό.
      Άρα, στη μεν μία περίπτωση μας κατηγορείτε στην παρούσα πρόταση νόμου ότι δεν δεχόμαστε αυτό που λέτε και στην άλλη σας ξενίζει γιατί κάνουμε αυτά που μπορεί κατ’ εσάς να είχατε πει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Το λόγο έχει ο κ. Μπούρας. 
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε. 
      Πραγματικά, εγώ θα επαναλάβω για μία ακόμη φορά ότι «στο σπίτι του κρεμασμένου δεν μιλάνε για σκοινί». 
      Ειλικρινά, εγώ δεν θα ήθελα με τέτοιους υπερασπιστικούς λόγους -ενώ θα έπρεπε να ακούσω απολογητικούς λόγους- τόσο ο κ. Βερελής, που απουσιάζει, όσο και ο κ. Στρατάκης, να υπεραμύνονται ορισμένων πραγμάτων, να καταλογίζουν ευθύνες εκεί που δεν πρέπει και να μην αναλαμβάνουν ούτε ένα ελάχιστο ίχνος ευθύνης. Και, ειλικρινά, δεν μπορώ να καταλάβω. Σημείωσα μάλιστα ότι ο κ. Βερελής μίλησε επί λέξει για απώλεια ενός έτους. Φαίνεται ότι δεν ξέρει να μετράει καλά τους μήνες! Του έρχεται πολύ μεγάλο το διάστημα των μηνών και όχι της οκταετίας και επειδή δεν ήθελε να πει πότε έφεραν το νομοσχέδιο, το έφεραν –και φέρατε ως κυβέρνηση- το νομοσχέδιο τότε που ξέρατε ότι δεν ψηφίζεται. Τότε, που ξέρετε ότι απέρχεστε -και επειδή δεν θυμόταν- τότε που ήδη είχαν προσδιοριστεί οι εκλογές για τις 7 Μαρτίου. Δεν ξέρω αν θυμάστε των Θεοφανίων που έγινε η συνάντηση στην Αναγνωστοπούλου και ανακοινώθηκαν όλες οι προθεσμίες και τα χρονοδιαγράμματα. 
      Σας είπα και πάλι –να το πω ξανά- ότι το καταθέσατε στις 14 του μηνός, 21 του μηνός πήραμε τα έντυπα και στις 26 του μηνός άρχισε η συζήτηση στην αναρμόδια επιτροπή.
      Και επειδή είχατε και τη σκοπιμότητα, κύριε Στρατάκη, να περάσετε την τελευταία στιγμή, μην κόπτεστε τώρα για το αεροδρόμιο του Ηρακλείου, του Καστελίου. Εγώ έχω την ανακοίνωση της ΟΣΥΠΑ, η οποία μάλιστα δεν θέλω να πω ότι σας καταγγέλλει και προσωπικά. Την έχετε, φαντάζομαι. Ξέρετε τι λέει. Εμείς το πότε θα νομοθετήσουμε και το πότε θα υλοποιήσουμε το πρόγραμμά μας και με ποιον τρόπο είναι δικό μας θέμα και όχι δικές σας υποδείξεις. 
      Και πρέπει να σας πω ότι αν θέλετε –η ΟΣΥΠΑ το λέει και το λέω και εγώ- μπορεί να είναι νομοσχέδιο ή νομοθέτημα που θα ρυθμίζονται από το Υπουργείο Μεταφορών και Επικοινωνιών είτε τα εμπορευματικά κέντρα είτε το αεροδρόμιο του Καστελίου και όχι μόνο αυτά, αλλά και άλλα, αλλά δεν παντρεύονται μεταξύ τους. 
      Άλλος ο ρόλος των εμπορευματικών κέντρων και άλλος ο ρόλος των αεροδρομίων. Περιμένετε. Μη βιάζεστε. Κάθε πράγμα στον καιρό του. 
      Όμως, εγώ θα ξαναδιαβάσω την καταγγελία που σας λέει για το Καστέλι ότι θεωρεί απαράδεκτο ένα τόσο σοβαρό και ειδικού βάρους θέμα να εντάσσεται μέσα σε ένα άσχετο νομοσχέδιο. Υπάρχει ημερομηνία 28.1.2004 και υπογραφή του προέδρου της ΟΣΥΠΑ, Βασίλη Αλεβιζόπουλου και του Γενικού Γραμματέα Παντελή Αντωνόπουλου.
      Εδώ ακούσαμε χίλια μύρια όσα. Μας είπαν νέοι συνάδελφοι: Κοιτάξτε, δεν είστε εκ μεταγραφής. Έχετε διαχρονική ευθύνη για το κόμμα τις αρχές του οποίου υπερασπίζεστε. Μην αποποιείστε των ευθυνών του κόμματός σας, ανεξάρτητα αν ήσασταν στην περασμένη Βουλή ή όχι. Οι ευθύνες είναι διαχρονικές και πρέπει να σας πω ότι εγώ χαίρομαι που τώρα, έστω καθυστερημένα, νέοι και παλαιότεροι ανακαλύπτετε την αλήθεια και βρίσκετε το δρόμο σας. Είναι θετικό για όλους μας. Τώρα ανακαλύπτετε τους μεγάλους στόχους και εγκαλείτε την Κυβέρνηση. Σε λίγους μήνες κάποιους στόχους τους εγκαταλείψατε. Το 1997 σας έδωσε τη μελέτη ο Ελληνικός Επιμελητηριακός Σύνδεσμος Μεταφορών.  Εσείς έρχεστε μετά από οκτώ χρόνια και εγκαλείτε εμάς που είμαστε στην εξουσία για οκτώ μήνες και δεν εγκαλείτε τον εαυτό σας για οκτώ χαμένα χρόνια. 
      Ακούσαμε εδώ για χίλια μύρια όσα. Ακούσαμε για τους αγρότες, για άλλα θέματα, για την απογραφή που αποκαλείστε συνεχώς και δεν είδατε τι απάντηση πήρατε στην επιστολή που έκαναν τα πρωτοκλασάτα στελέχη σας. Κανείς όμως, δεν το λέει στον ελληνικό λαό. Είναι ψέμα ότι παραδώσατε 200.000.000.000 ευρώ, το χρέος του ελληνικού κράτους; Είναι ψέμα ότι το έλλειμμα υπερβαίνει το 5,3%; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μπούρα.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Η Συμπολίτευση, όταν αδυνατεί να αντιπαρατεθεί με επιχειρήματα, με απόψεις για το συγκεκριμένο θέμα και για τα συναφή θέματα, καταφεύγει στην ορθογραφία και στο συντακτικό. 
      Αντίθετα, επέπληξαν οι συνάδελφοι και ο εκπρόσωπος της Κυβέρνησης και εμένα και άλλους συναδέλφους που αναφερθήκαμε στο ζήτημα των αγροτών και στο ζήτημα που έχει να κάνει με την ανταγωνιστικότητα της οικονομίας μας και την παγκοσμιοποίηση. Αν τα αγροτικά προϊόντα δεν έχουν σχέση με το κόστος μεταφοράς, δεν έχουν σχέση με τα εμπορευματικά κέντρα, τότε τι να περιμένουν αυτοί οι δύσμοιροι αγρότες από εσάς σε σχέση με τη λύση των προβλημάτων τους; Αυτό δεν το έχετε αντιληφθεί και απαγορεύετε ουσιαστικά να συζητήσουμε το πρόβλημα των αγροτικών προϊόντων σε σχέση με το κόστος μεταφοράς. 
      Το δεύτερο που δεν περίμενα να ακούσω και νομίζω ότι δεν δικαιούστε ως Κυβέρνηση να το αγνοείτε ή να μην το λαμβάνετε υπ’ όψιν σας είναι ότι στην παγκοσμιοποιημένη οικονομία, στην οποία ζούμε, πρέπει να εκμεταλλευόμαστε όλα τα διεθνή fora, το κάθε βήμα σε ευρωπαϊκό ή διεθνές επίπεδο από όπου μας δίνεται η ευκαιρία να προβάλουμε τις θέσεις μας, τις απόψεις μας και να διασφαλίσουμε τα συμφέροντα της χώρας. Αυτή, λοιπόν, η αναφορά στο Νταβός έχει άμεση σχέση με την ανταγωνιστικότητα της οικονομίας μας και τη θέση της Ελλάδας.  Αν δεν θέλετε να ακούγονται όλα αυτά για την Κυβέρνησή σας, να μην τα απουσιάζετε. Να συμμετέχετε.
      Δεν μπορεί όμως επιδεικτικά να συμμετέχετε σε κομματική εκδήλωση και να λέτε ότι είναι υποβαθμισμένο το Νταβός φέτος και γι’ αυτό δεν πάμε.
      Αναφέρθηκα σε όλα αυτά και σαφώς στην πρόταση νόμου και πιστεύω ότι το ΠΑΣΟΚ θα συνεχίσει μέσα από την Κοινοβουλευτική Ομάδα του, με προτάσεις νόμων, να σας ωθεί να ασχοληθείτε με τα καθημερινά προβλήματα των πολιτών, με την αναπτυξιακή πορεία του τόπου. Και το έχει καταφέρει –ασχέτως που δεν το παραδέχεστε- και με την πρόταση νόμου για την ίση μεταχείριση των πολιτών, που κατατέθηκε και αμέσως μετά συνήλθατε στο συγκεκριμένο θέμα και καταθέσατε νομοσχέδιο. Το ίδιο κάνετε τώρα και με τα εμπορευματικά κέντρα, το ίδιο με νομοσχέδιο για τον τουρισμό, μετά από την πρόταση νόμου, που ήδη συζητείται στην αντίστοιχη επιτροπή, για τις ιαματικές πηγές και τις εξειδικευμένες μορφές τουρισμού.
      Και πραγματικά, ο κόσμος, οι πολίτες όχι μόνο βλέπουν με θετικό μάτι αυτές τις πρωτοβουλίες του ΠΑΣΟΚ, αλλά επιζητούν αυτή η τακτική, αυτή η κοινοβουλευτική μας δραστηριότητα να γίνει εντονότερη, ούτως ώστε να δουν και μια Κυβέρνηση, η οποία θα μπορεί να ασχοληθεί με τα προβλήματα τα καθημερινά.
      Τελειώνοντας, κύριε Πρόεδρε, θεωρώ ότι μπορεί να χρειάζεται γενναιότητα, για να παραδεχθεί μια Κυβέρνηση ότι η Αντιπολίτευση την ξεπερνά, τουλάχιστον σε ορισμένα σημεία που έχουν να κάνουν με τα προβλήματα του τόπου, όμως δεν μπορεί πραγματικά –και το επαναλαμβάνω- την κάθε πρόταση, η οποία κατατίθεται, να μην την αξιοποιεί, να την πετά στο καλάθι των αχρήστων και να θεωρεί ότι γίνεται μόνο για αντιπολιτευτικούς λόγους. Δεν γίνεται γι’ αυτό. Αυτός είναι ο ρόλος μας εδώ.
      Και δέχομαι, στο βαθμό που αφορά μόνο την απόκτηση εμπειρίας, τις παραινέσεις του Υπουργού, αλλά θέλω να του πω ότι αυτή η απόκτηση της εμπειρίας τουλάχιστον εμένα προσωπικά δεν θα με κάνει να αποστώ καθόλου, μα καθόλου, από τις απόψεις και από τη δύναμη, με την οποία πρέπει να στηρίζω αυτές τις απόψεις, που πιστεύω ότι είναι προς όφελος των πολιτών και του τόπου.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Θέλω στη δευτερολογία μου να θίξω δυο-τρία ζητήματα, που θεωρώ ότι χρήζουν μνείας, για να γίνει αντιληπτό τελικά πώς σκέφτεται η Κυβέρνηση και ο εισηγητής και οι άλλοι συνάδελφοι το όλο θέμα που συζητάμε σήμερα εδώ.
      Νομίζω ότι τα επιχειρήματα που αναφέρονται στη διαδικασία με την οποία πήγε στην επιτροπή κλπ., δεν ευσταθούν. Γιατί είναι γνωστό ότι κατ’ αρχήν οι ημερομηνίες που αναφέρονται για την ημέρα των εκλογών δεν ήταν προσδιορισμένες εκείνη την περίοδο. Και ασφαλώς όταν ένα Υπουργείο έχει σχέδια νόμου, προσπαθεί να βρει τρόπους να τα συζητήσει. Το ότι πήγε σε μια άλλη Επιτροπή ήταν απόφαση της Διάσκεψης των Προέδρων, που συμμετείχε η Νέα Δημοκρατία και όμως δεν το κατήγγειλε. Δέχτηκε κι εκείνη να πάει σε αυτήν την επιτροπή, με δεδομένη την πίεση που ασκούσε η περίοδος εκείνη, κατά την οποία βέβαια ήταν δεδομένο ότι κάποια στιγμή θα προσδιοριζόταν και η ημερομηνία των εκλογών.
      Και, βέβαια, όσο για την άλλη αναφορά στα λάθη κλπ., γίνεται μια προσπάθεια εδώ –αναφέρθηκαν εκατό λάθη- στο τέλος μας είπατε εδώ ότι το σημαντικότερο λάθος είναι ότι επειδή στο επεξηγηματικό σημείωμα αναφέρεται ότι με το άρθρο 1 διατυπώνεται ο σκοπός κλπ. και δεν γράφει ακριβώς «σκοπός» το άρθρο 1, υπάρχει αναντιστοιχία. Δεν είναι όμως έτσι, διότι αν διαβάσει κανείς την ουσία των γραφομένων, θα διαπιστώσει ότι υπάρχει πλήρης αντιστοιχία και άρα αυτά τα οποία λέγονται δεν ευσταθούν.
      Θέλω όμως να πω μερικά πράγματα και για ζητήματα που ειπώθηκαν. Λέει ο κ. Σαλμάς –και μάλιστα στη δευτερολογία του- ότι σκοπός του σχεδίου νόμου ήταν να μη χάσουμε τα χρήματα. Μα, αν ο σκοπός ήταν να μη χάσουμε τα χρήματα, τότε θα σκεφτόμασταν διαφορετικά, δεν θα τα είχαμε καν διεκδικήσει.
      Ξεχνά όμως ο κ. Σαλμάς ότι η κυβέρνηση του ΠΑΣΟΚ τότε, το Υπουργείο Μεταφορών, είχε διεκδικήσει και είχε διαπραγματευτεί το Γ΄ Κοινοτικό Πλαίσιο Στήριξης και είχε εντάξει αυτά τα συγκεκριμένα έργα ή είχε βρει τα χρήματα γι’ αυτά τα συγκεκριμένα κέντρα, που έπρεπε να γίνουν, και γι’ αυτήν τη συγκεκριμένη δράση. Αυτό το αγνοεί; Πώς, λοιπόν, εξάγει αυτόν τον ισχυρισμό και αυτό το συλλογισμό, για να πει τι; Ότι σ’ εμάς ήρθαν τα χρήματα από μόνα τους και θέλαμε να βρούμε τρόπο να τα αξιοποιήσουμε;
      Κάθε άλλο. Ίσα-ίσα, που οι διαδικασίες που προηγήθηκαν, μέσα από τις επιτροπές που έπρεπε να υπάρξουν κλπ., είχαν ένα συγκεκριμένο χρονοδιάγραμμα. Και μέσα σε αυτό το χρονοδιάγραμμα, που έγιναν οι μελέτες και έπρεπε να γίνουν οι μελέτες, εμείς μπορέσαμε πράγματι να διατυπώσουμε αυτήν την πρόταση, που βέβαια φέραμε στη Βουλή σε συνδυασμό με την άλλη πρόταση, που αφορούσε το αεροδρόμιο. Γιατί τότε πράγματι, μετά από πολλή πίεση, ολοκληρώθηκαν οι μελέτες που έπρεπε να ολοκληρωθούν.
      Γιατί δεν πρέπει να ξεχνάει ο κ. Σαλμάς, αλλά και ο κύριος Υπουργός, ότι για το αεροδρόμιο Ηρακλείου γίνεται εδώ και δεκαπέντε χρόνια μια συζήτηση.
      
      Και όμως οδηγούμαστε από τη μία λύση στην άλλη, γιατί όλες οι λύσεις που προτάθηκαν στο παρελθόν –με τις οποίες συμφωνούσε και η τότε Αξιωματική Αντιπολίτευση- αποδείχθηκε στην πράξη ότι δεν ήταν εφικτές λύσεις. Και όταν το Εθνικό Μετσόβιο Πολυτεχνείο με τις μελέτες του προσδιόρισε πώς και τι πρέπει να γίνει, τότε ακριβώς με πολύ έντονους ρυθμούς κινηθήκαμε προς την κατεύθυνση αυτή.
      Έτσι βέβαια απαντώ έμμεσα στα λεγόμενα του κ. Φούσα, ο οποίος λέει: «Είσαστε αναξιόπιστοι». Τα λέει βέβαια γιατί είναι εξ Ιωαννίνων. Δεν ζει όμως στην κοινωνία του Ηρακλείου, που γνωρίζει την ιστορία του αεροδρομίου του Ηρακλείου, που γνωρίζει πώς ακριβώς είναι τα πράγματα, ώστε να πει την αλήθεια, ότι ναι μεν εμείς λέγαμε κάποια πράγματα τότε γιατί έτσι μας υποδεικνυόταν από τους μελετητές, από τους αρμόδιους τεχνικούς, όμως στην  πορεία είχαμε το θάρρος να αναγνωρίσουμε ότι αφού αυτά δεν μπορούν να γίνουν και πρέπει να πάμε σε γρήγορες λύσεις και αυτές τις γρήγορες λύσεις επιδιώξαμε να φέρουμε σε πέρας μέσα από αυτήν εδώ τη διαδικασία.
      Εδώ χωράει και μία άλλη απάντηση, που έχει σχέση με αυτό που ειπώθηκε, ότι δηλαδή πρέπει να πάμε στην παλιά γνώριμη διαδικασία, γιατί μόνο τότε θα υπάρχει αποτέλεσμα και δεν θα αντιδρούν κάποιοι εργαζόμενοι. Βέβαια πρέπει να πω για την ΟΣΥΠΑ, που επικαλείται ο κ. Μπούρας, ότι είναι μία ομοσπονδία μιας μερίδας εργαζομένων στην ΥΠΑ, ενώ αντίθετα άλλες κατηγορίες εργαζομένων, που είναι και καταλληλότεροι από καθ’ ύλην, όπως είναι οι ελεγκτές εναέριας κυκλοφορίας, όπως είναι οι πιλότοι, έχουν ακριβώς την αντίθετη άποψη. 
      Αυτό δεν μας το ανέφερε εδώ ο κ. Μπούρας. Υπάρχουν αντίστοιχα γράμματα και επιστολές των φορέων εκείνων που υποστηρίζουν αυτήν την άποψη, ότι πράγματι το αεροδρόμια πρέπει να φύγει από την Αλικαρνασσό και να πάει σε άλλη περιοχή και ως καταλληλότερη γι’ αυτό κρίνεται η περιοχή του Καστελίου.
      Θέλω λοιπόν να πω ότι εμείς, πράγματι, κινηθήκαμε προς την κατεύθυνση προς την οποία έπρεπε να κινηθούμε με ταχύτατους ρυθμούς. Ας προχωρήσει και η Κυβέρνηση με τους ίδιους ρυθμούς, γιατί διαπιστώνω δυστυχώς, κύριε Πρόεδρε, το αντίθετο, ότι δηλαδή σήμερα ήρθε εδώ ο κ. Νεράντζης να μας πει για το σχέδιο νόμου για τις τηλεπικοινωνίες, ένα σχέδιο νόμου που ήταν έτοιμο στο στάδιο της λήψης υπογραφών από τα άλλα Υπουργεία και που δεν είναι ουσιαστικά νομοθετική πρωτοβουλία της Κυβέρνησης. Είναι μεν από μία πλευρά, αλλά στην ουσία είναι προσαρμογή σε οδηγίες της Ευρωπαϊκής Ένωσης και έπρεπε ήδη να έχει έρθει.
      Να μην κοροϊδευόμαστε λοιπόν. Αν θέλει πραγματικά η Κυβέρνηση να αναλάβει τις ευθύνες της, ας δεσμευτεί και για τα κονδύλια που ανέφερε ο κ. Τσούρας ότι δεν θα τα διοχετεύσει σε άλλες δράσεις. Αυτό είναι πολύ σημαντικό για το θέμα που συζητάμε. Επίσης, ας δεσμευτεί –πράγμα πολύ σημαντικότερο- ότι θα φέρει στο συγκεκριμένο σχέδιο νόμου και την πρόταση για το αεροδρόμιο του Ηρακλείου, που είναι μία πρώτης προτεραιότητας αναγκαιότητα. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, τριάντα μαθητές και μαθήτριες και δύο καθηγητές από το Γ’ Γυμνάσιο Αγρινίου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, έχει ζητήσει το λόγο για μια πολύ μικρή παρέμβαση, παρά τον Κανονισμό, ο κ. Μπαντουβάς. 
      Συμφωνείτε, κύριοι συνάδελφοι;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Μπαντουβά, έχετε το λόγο για τρία λεπτά.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. Μου αρκούν.
      Θέλω απλά να πω ότι εγκρίνω όσα είπε ο αξιότιμος συνάδελφος κ. Μπούρας προηγουμένως και τα επαυξάνω. Για πάρα πολλά χρόνια οι προηγούμενες κυβερνήσεις υπόσχονταν λοξούς διαδρόμους, υπόσχονταν νέα αεροδρόμια. Ποτέ δεν είχαν κάνει τίποτα. Κορόιδευαν τους κατοίκους της Αλικαρνασσού και την τελευταία στιγμή –λίγο πριν λήξει η θητεία τους- έφεραν ένα νομοσχέδιο για να γίνει κάποιο καινούργιο αεροδρόμιο στο Ηράκλειο.
      Όσον αφορά το θέμα του αεροδρομίου, κύριε Πρόεδρε, το αεροδρόμιο του Ηρακλείου είναι ένα από τα μεγαλύτερα αεροδρόμια. Είναι το μεγαλύτερο αεροδρόμιο όσον αφορά τις αφίξεις τσάρτερ αεροπλάνων και το δεύτερο μεγαλύτερο αναφορικά με τις αφιξαναχωρήσεις πελατών στην Ελλάδα.
      Όμως αυτό το αεροδρόμιο δεν μπορεί να συγκριθεί με ένα διεθνές αεροδρόμιο της Ευρώπης. Είναι ίσως ένα πολύ μικρό περιφερειακό αεροδρόμιο. Εξάλλου, κύριε Πρόεδρε, είναι μία υδρογονοβόμβα πάνω από τα κεφάλια των Ηρακλειωτών και των Αλικαρνασσαίων. 
      Θα πρέπει όντως η Κυβέρνηση της Νέας Δημοκρατίας να μην ακολουθήσει την οδό που ακολουθούσαν οι προηγούμενες κυβερνήσεις, να τάζουν και να υπόσχονται και να εξαγγέλλουν έργα, αλλά να σκύψει πράγματι πάνω από αυτό το πρόβλημα και να μεταφέρει το αεροδρόμιο του Ηρακλείου κάπου αλλού. Δεν με ενδιαφέρει ο τόπος, αν θα είναι το Καστέλι ή το οροπέδιο της Νίδας ή του Λασιθίου, αρκεί να φύγει από εκεί και να γίνει ένα νέο σύγχρονο διεθνές αεροδρόμιο, το οποίο πράγματι θα βοηθήσει στην αύξηση του τουρισμού της Κρήτης.
      Γιατί ήμασταν μαζί με τον κ. Νεράντζη το καλοκαίρι και έζησε την κατάσταση. Είδε αυτό το αίσχος με τις ουρές πενήντα κι εξήντα μέτρων έξω από το αεροδρόμιο από τουρίστες που έστεκαν μέσα στον ήλιο και περίμεναν την ώρα για να τσεκάρουν.
      Έτσι, λοιπόν, φρονώ ότι θα πρέπει η Κυβέρνηση της Νέας Δημοκρατίας πράγματι να σκύψει πάνω απ’ αυτό το πρόβλημα και να χτίσει ένα νέο αεροδρόμιο, αφού εξάλλου προτίθενται και ιδιωτικοί φορείς να επενδύσουν σ’ αυτό και μάλλον δεν θα χρειαστούν εθνικά κεφάλαια. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπαντουβά. 
      Δεν υπάρχει άλλος ομιλητής. Έχει ζητήσει το λόγο για λίγο ο κύριος Υπουργός. 
      Ορίστε, κύριε Υπουργέ, σας δίνω πέντε λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, χαίρομαι που στη δευτερολογία μου παρίσταται ένας πολύ σημαντικός κοινοβουλευτικός από την Αντιπολίτευση, ο φίλος μου ο κ. Ρέππας, χωρίς αυτό να μειώνει την αξία κανενός άλλου. 
      Θα ήθελα να κάνω ορισμένες παρατηρήσεις σε όσα είπε ο κ. Τσούρας, καθώς και ο κ. Μανιάτης. Μίλησε ο κ. Τσούρας ξανά, περί ελλείψεως νομοθετικής πρωτοβουλίας του Υπουργείου. Φαίνεται ότι δεν άκουσε τα όσα είπα. Φαίνεται ότι δεν κατάλαβε ότι η ρυθμιστική παρέμβαση ενός Υπουργείου εκδηλώνεται όμως και με συγκροτημένα νομοθετήματα, εκδηλώνεται περαιτέρω και με τροπολογίες, εκδηλώνεται και με υπουργικές αποφάσεις. Φαίνεται ότι δεν άκουσε πως αυτήν τη στιγμή εκτός από το νομοσχέδιο περί εμπορευματικών κέντρων -το σχέδιο νόμου που έρχεται αφού είναι στο στάδιο συλλογής υπογραφών- στο ίδιο στάδιο βρίσκεται και ένα πολύ μακρό νομοθέτημα….
      ΑΘΑΝΑΣΙΟΣ ΤΣΟΥΡΑΣ: Έντεκα μήνες σχέδιο νόμου δεν έχετε καταθέσει. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Να τελειώσω, κύριε Τσούρα. Καταλαβαίνω την αγωνία σας, αλλά αφήστε με, εγώ δεν σας διέκοψα. 
      ΑΘΑΝΑΣΙΟΣ ΤΣΟΥΡΑΣ: Εσείς πρέπει να έχετε αγωνία. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Βλέπετε ότι, αντί να έχω εγώ, έχετε εσείς.
      Μιλάτε για έντεκα μήνες. Ξεχνάτε –δεν θα το ξέρετε  μάλλον- ότι για την καθυστέρηση του νομοσχέδιο περί ηλεκτρονικών επικοινωνιών παραπεμφθήκαμε στην Ευρωπαϊκή Επιτροπή ήδη από πέρυσι τον Ιούνιο; Για την ταμπακέρα δεν λέτε τίποτα. Αυτά δεν τα γνωρίζετε καθόλου! Απλώς εσείς έχετε το δόγμα «ου με πείσεις καν με πείσης». 
      Είπατε και κάτι άλλο παράδοξο. Λέτε ότι είναι πρωτοφανές να εκχωρεί κοινοβουλευτική εκπροσώπηση ο Υπουργός στον Υφυπουργό του. Κύριε Τσούρα, με συγχωρείτε αλλά είστε πολύ παλιός…
      ΑΘΑΝΑΣΙΟΣ ΤΣΟΥΡΑΣ: Την πλήρη. Είπατε: « για όλα». Αλλάξτε το «όλα». 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Να σας απαντήσω αμέσως. Δεν αλλάζω τίποτα. Αφήστε με επιτέλους. Υπάρχει και άλλος τρόπος να δείχνετε την αδυναμία σας από το να με διακόπτετε. Έχω πιο δυνατή φωνή από σας. Άμα θέλετε να το κάνω. 
      Πρώτον, σας εξήγησα ότι είναι αδιαίρετη η κοινοβουλευτική εκπροσώπηση. Δεν χρειαζόταν, λοιπόν, καν εκχώρηση. Παρά ταύτα έγινε εκ περισσού. 
      Δεύτερον, ξεχνάτε -ή μάλλον δεν το ξέρετε καθόλου- το άρθρο 167 του Κανονισμού της Βουλής. Θα σας το διαβάσω. Ευκαιρία να ενημερωθείτε. «Με την επιφύλαξη διαφορετικής ρύθμισης από τις διατάξεις του εκάστοτε νόμου για το Υπουργικό Συμβούλιο οι διατάξεις του Κανονισμού που αφορούν τα δικαιώματα και τις υποχρεώσεις των Υπουργών στις εργασίες της Βουλής εφαρμόζονται αναλόγως και για τους Υφυπουργούς». Πώς, λοιπόν, εσείς έρχεστε και λέτε τώρα ότι είναι πρωτοφανές να εκχωρεί ο Υπουργός στον Υφυπουργό; Η εκχώρηση αυτή –δεν είστε νομικός, αλλά πρέπει να σας τα πω νομικά, γιατί είναι νομικό το θέμα- δεν σημαίνει αποστέρηση, εκ μέρους του εκχωρούντος, των αρμοδιοτήτων του. Όποτε θέλει και όποτε μπορεί ο Υπουργός συμπαρίσταται στα νομοσχέδια. Σήμερα ο Υπουργός βρίσκεται στη Θεσσαλονίκη -θα το διαβάσατε στις εφημερίδες- όπου εξαγγέλλει ένα χάρτη για τα συγκοινωνιακά της Θεσσαλονίκης. Τι έπρεπε να κάνουμε; Ή να ζητήσουμε την αναβολή της συζήτησης της πρότασης νόμου, οπότε εσείς θα διαμαρτυρόσασταν και με το δίκιο σας ή  έπρεπε να έρθει κάποιος άλλος. Αυτός ο άλλος είμαι εγώ. Εσείς είχατε πολυτελέστερη εκπροσώπηση στο Υπουργείο σας. Είχατε και αναπληρωτή ένα διάστημα. Είχατε και δύο Υφυπουργούς ένα άλλο διάστημα, αν θυμάμαι καλά. Εδώ υπάρχει ένας Υφυπουργός.
       Άρα, λοιπόν, ούτε φοβάται ο Λιάπης, ούτε έχει και κανένα λόγο να το αποφύγει. Σε άλλη περίπτωση, όπως για παράδειγμα στον προϋπολογισμό, ήρθε και μίλησε. Δεν ήρθε σε δύο τροπολογίες. Στο νομοσχέδιο για τα εμπορευματικά κέντρα θα έρθει. Αυτό δεν το καθιστά πρωτοφανές. Πρωτοφανής είναι η άποψη με την οποία προσεγγίζετε αυτό το θεσμικό θέμα. Είναι πρωτοφανές να νομίζετε ότι ο Υφυπουργός δεν μπορεί να υποστηρίξει Σχέδιο Νόμου. Είναι πρωτοφανές να νομίζετε ότι ο Υπουργός δεν μπορεί να εκχωρήσει αρμοδιότητες του. Είναι πρωτοφανές να νομίζετε ότι ο εκχωρών αποστερείται των αρμοδιοτήτων του. Για όνομα του Θεού! 
      Πάμε όμως και κάπου αλλού. Μας είπατε προηγουμένως: «Περιφρονεί ο Λιάπης ή φοβάται…». Δεν γίνεται τίποτα από τα δύο. Δεν είναι δυνατόν σ’ έναν άνδρα με μακρά κοινοβουλευτική πείρα, από το 1981 να του αποδίδετε, εν απουσία του, περιφρόνηση. Σας είπε πολύ έξυπνα ο κ. Σαλμάς ότι έχουμε παραδείγματα Υπουργού του ΠΑΣΟΚ. Και δεν είναι βρισιά αυτό που επικαλέστηκε ο κ. Μανιάτης. Ο κ. Στεφανής, παραδείγματος χάρη, δεν ήρθε ποτέ να το υπερασπίσει σχέδιο νόμου. Δεν τον κατηγόρησε ποτέ κανένας. Δεν κατηγόρησε ποτέ κανένας τον Υφυπουργό. Δεν του είπαμε ότι φυγομαχεί ή ότι φοβάται. Είναι ατυχέστατη αυτή η τοποθέτησή σας. 
      Είπατε επίσης ότι ο κ. Λιάπης βγαίνει μόνο στην τηλεόραση και εξαγγέλλει τα έργα που εμείς κάναμε. Μάλλον, έχετε μείνει πίσω σε ενημέρωση. Οι αστικές συγκοινωνίες κατά την Ολυμπιάδα είναι έργα που εξαγγείλατε εσείς; Η ολοκλήρωση του προαστιακού και του τραμ που χώλαιναν στην τελική τους φάση –αλλά την απαραίτητη φάση- για τη λειτουργία τους ήταν έργα που κάνατε εσείς; Η επαναπροκήρυξη μελετών του δυτικού σιδηροδρομικού άξονα ήταν έργα που κάνατε εσείς; Μα, γιατί να υπάρχει τέτοιος μηδενισμός; Έργο επιτελέσατε στις συγκοινωνίες και δεν έχω καμία δυσκολία να το αναγνωρίσω, αλλά εξ ίσου έχετε υποχρέωση και εσείς να μη λέτε εδώ τέτοια πράγματα.
      Πάμε τώρα στον κ. Μανιάτη. Κύριε Μανιάτη, επιτρέψτε μου με όλη τη συμπάθεια και την εκτίμηση που σας έχω να σας πω ότι επιχειρήσατε μια απρόσφορη ηρωική έξοδο. Ποιος είπε ότι σας μέμφθηκε για το ότι είστε νέος Βουλευτής; Πού βρήκατε το περιθώριο να διατυπώσετε ολόκληρο «Ευαγγέλιο» ότι οι παλιοί φεύγουν, οι νέοι έρχονται; Βεβαίως είναι έτσι. Απλώς το νέο της εισόδου δημιουργεί και παρέχει συγγνώμη, το όμως παλαιό της θητείας γεννά πρόσθετες δημιουργεί ευθύνες.
      Άρα, λοιπόν, όταν εγώ σας είπα ότι δεν θα κατηγορούσατε τη Νέα Δημοκρατία για έλλειψη γενναιότητας (επειδή δεν αποδέχθηκε ατόφια την πρότασή σας), αν γνωρίζατε ότι στο παρελθόν επτά προτάσεις νόμου της Νέας Δημοκρατίας απερρίφθησαν –και μάλιστα μια εξ αυτών επανήλθε, από την τότε κυβέρνηση ΠΑΣΟΚ, ατόφια μετά από λίγο- αυτό είναι συμβουλή, όπως είπε ο συνάδελφός μου ο προτελευταίος αγορητής; Όχι δα! Αυτό είναι απλώς εξήγηση, είναι διαπίστωση.
      Επίσης, ο συνάδελφός μου είπε ότι τον επέπληξα. Δεν έχω το δικαίωμα –και σας διαβεβαιώνω- δεν έχω και την επιθυμία να σας επιπλήξω. Απλώς εγώ αντιτάσσομαι στις απόψεις σας. Προσωπικά δεν έχω λόγο να σας επιπλήξω ούτε σχετικά έχω αρμοδιότητα.
      Όσον αφορά την τελευταία σας παρατήρηση –και εδώ ατυχήσατε- για τον αναπτυξιακό νόμο, ότι δήθεν εγώ ανέφερα πως δεν τα είπαμε καλά στον αναπτυξιακό νόμο, μα αυτό που διαβάσατε ότι δηλαδή «όπως αυτά θα οριστούν» ενισχύει τη δική μου άποψη.
      Εκείνο που έχω να σας πω, είναι το εξής: Είμαι βέβαιος ότι αφού διαπιστώσατε, κύριε Μανιάτη, ότι υπάρχει πλήρης ταυτότης του δικού μας κειμένου με το δικό σας, δεν θα έχετε καμία δυσκολία να το ψηφίσετε. Άρα, λοιπόν, όταν οσονούπω έλθει –ήδη σας είπα ότι μαζεύει κάποιες ακόμα υπογραφές και τελειώνουμε- δεν έχετε παρά να συμφωνήσετε. Θα είμαι πανευτυχής να διαπιστώσω τη συνέπεια μεταξύ σημερινών σας λόγων και εκείνης της στάσεως που θα τηρήσετε τότε. Αν αυτό δεν συμβεί, τότε η κρίση στάση είναι ελεύθερη για τον καθένα μας. 
      Για τους λόγους αυτούς λοιπόν και για να μη μακρηγορήσω –πρέπει μάλιστα να εξάρω και το υψηλό επίπεδο διεξαγωγής αυτής της συζητήσεως- εγώ ζητώ από το Σώμα να απορρίψει αυτήν την πρόταση, αν και δεν μπαίνει σε ψηφοφορία. Αντιτίθεμαι στην ψήφιση αυτής της προτάσεως για τους λόγους που ανέπτυξα στην πρωτολογία μου και οι οποίοι την καθιστούν εντελώς διαφοροποιημένη σε σχέση με τα δικά μας σχέδια. Δεν είναι ένα «και» η διαφορά μας, κύριε Μανιάτη. Η διαφορά μας είναι σε ουσιαστικά σημεία. Σας τα ανέφερα ένα προς ένα. Αν η διαφορά μας ήταν ένα «και», θα βάζαμε το «και» και θα τελειώναμε. 
      Δεν έχω τίποτα άλλο, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τσούρα.
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, είναι προφανές ότι ο κύριος Υπουργός κατανόησε το μείζον θέμα που δημιούργησε, γιατί τα πέντε λεπτά που δικαιούτο τα χρησιμοποίησε για να προσπαθήσει να απαντήσει σ’ αυτό που είπε πριν. Και φοβάμαι ότι τα έκανε χειρότερα, κύριε Πρόεδρε, γιατί μέσα στην αγωνία του να καλύψει το θέμα αυτό είπε ότι ο κύριος Υπουργός θα έλθει και θα συμπαρίσταται στη νομοθετική εκπροσώπηση. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Γενικά, έτσι το λέμε!
      ΑΘΑΝΑΣΙΟΣ ΤΣΟΥΡΑΣ: Δεν ξέρω, οι πιο πολλοί εδώ μέσα είναι παλιοί, αλλά έχετε ακούσει εσείς, κύριε Πρόεδρε, Υπουργός να συμπαρίσταται στον Υφυπουργό του στην πολιτική εκπροσώπηση και αυτό να το θεωρεί ο Υφυπουργός ότι είναι η δουλειά, η συμμετοχή, το έργο, η ευθύνη του Υπουργού;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όταν παρίστανται δύο, αυτό λέγεται «συμπαρίστανται» στην ελληνική γλώσσα. Έτσι το λέμε στην ελληνική γλώσσα, αν εσείς ξέρετε άλλη διάλεκτο, εντάξει. 
      ΑΘΑΝΑΣΙΟΣ ΤΣΟΥΡΑΣ: Εν πάση περιπτώσει, αν έχουμε φτάσει στο σημείο Υπουργός να έρχεται όποτε έλθει –και δεν έχει έλθει ποτέ- για να συμπαρασταθεί στον Υφυπουργό του, αυτό είναι μια καινούργια αντίληψη.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Συμπαρίσταμαι θα πει «παρίσταμαι μαζί». Μην εκθέτετε τις γνώσεις σας. Συμπαρίσταμαι θα πει «παρίσταμαι ομού» δεν σημαίνει «συμπονώ» που νομίζετε εσείς. 
      ΑΘΑΝΑΣΙΟΣ ΤΣΟΥΡΑΣ: Σας πιάνει άγχος, αγωνία και εκνευρισμός.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Τσούρα, συνεχίστε και ολοκληρώστε. 
      ΑΘΑΝΑΣΙΟΣ ΤΣΟΥΡΑΣ: Ο κόσμος που μας ακούει –γράμματα γνωρίζουμε- ξέρει τι σημαίνει η λέξη «συμπαρίσταται». 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ασφαλώς! Εσείς δεν ξέρετε!
      ΑΘΑΝΑΣΙΟΣ ΤΣΟΥΡΑΣ: Προχωρήσαμε λοιπόν ένα βήμα παραπέρα, κύριε Πρόεδρε, ότι οι Υπουργοί ή τουλάχιστον ο συγκεκριμένος Υπουργός θα έρθει κάποτε εδώ για να συμπαρασταθεί στον κύριο Υφυπουργό του!
      
      Εγώ τιμώ τον κ. Λιάπη και το εννοώ και προφανώς δεν θέλω να πιστεύω –και δεν πιστεύω, όχι πως δεν θέλω- ότι φοβάται τη Βουλή την περιφρονεί. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Γιατί το λέτε αυτό; 
      ΑΘΑΝΑΣΙΟΣ ΤΣΟΥΡΑΣ: Αλλά από τη στιγμή που ο Υφυπουργός του είπε ότι έχω την πλήρη κοινοβουλευτική εκπροσώπηση και το είπε με λόγια και έχει γίνει και με πράξεις, εξακολουθεί να υπάρχει μείζον πολιτικό θέμα και με τη συμπλήρωση του «συμπαρίσταται».
      Ελπίζω και πιστεύω ότι ο κ. Λιάπης εντός της ημέρας θα μας πει εάν πραγματικά είναι αυτός που θέλει να έχει, όπως πρέπει να έχει την κοινοβουλευτική εκπροσώπηση του Υπουργείου και κατά το δοκούν θα τη δίνει στον Υφυπουργό ή τα έχει εκχωρήσει στον κύριο Υφυπουργό και δεν σκέπτεται να έρθει στη Βουλή ή εάν θα έρθει θα έρθει να συμπαρασταθεί. 
      Προφανώς, περιμένουμε τη Δευτέρα το βράδυ με βάση το χρονοδιάγραμμα του κυρίου Υφυπουργού να έρθει το νομοσχέδιο. Προφανώς δεν περιμένουμε, γιατί τελείωσε ο κ. Νεράντζης, να μας πει ότι τα 75.000.000 ευρώ δεν θα πάνε κάπου αλλού. Προφανώς, δεν περιμένουμε να κάνει οποιαδήποτε δήλωση για το Καστέλι. Εν πάση περιπτώσει, εμείς θα κάνουμε λίγη υπομονή μέχρι τη Δευτέρα μπας και καταθέσουν νομοσχέδιο, ειδάλλως, αναγκαστικά, κύριε Πρόεδρε, θα κάνουμε αυτό που κάναμε και σήμερα: θα καταθέσουμε εμείς πρόταση νόμου για να έρθει το Υπουργείο Μεταφορών να συζητάει στην Ολομέλεια της Βουλής γιατί αλλιώς δεν φαίνεται να έρχεται.
      Ευχαριστώ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Κύριε Πρόεδρε, μου επιτρέπετε μισό λεπτό; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, μέσα στην αντιφατικότητα αυτών που είπε ο κ. Τσούρας πρέπει να του πω μερικά πράγματα ακόμη.
      Η πενία τέχνας κατεργάζεται! Και η έλλειψη επιχειρημάτων κατεργάζεται απεγνωσμένες προσπάθειες όχι σωστές. Ποιος μίλησε για Δευτέρα βράδυ ότι θα έρθει το νομοσχέδιο; Ακούσατε κάτι τέτοιο; Ακούσατε; 
      ΑΘΑΝΑΣΙΟΣ ΤΣΟΥΡΑΣ: Στα πρακτικά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ποια πρακτικά; Να ανατρέξουμε.
      ΑΘΑΝΑΣΙΟΣ ΤΣΟΥΡΑΣ: Να ανατρέξουμε, λοιπόν, τώρα στα πρακτικά της επιτροπής …
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Να ανατρέξουμε, ναι, τώρα. Είπα εγώ Δευτέρα βράδυ; 
      ΑΘΑΝΑΣΙΟΣ ΤΣΟΥΡΑΣ: Τα έχω εδώ. Θέλετε να σας τα φέρω;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ανατρέξτε. Εάν δεν το αποδείξετε, σημαίνει ότι δεν λέτε αλήθεια. Σας προκαλώ. Εγώ δεν μίλησα για Δευτέρα βράδυ. Είπα ότι είναι στο στάδιο της συλλογής υπογραφών και αν ο Υπουργός ο ένας το υπογράψει την Τετάρτη ή την Πέμπτη, θα είμαι εγώ εκτεθειμένος επειδή αυτό σκαρφιστήκατε; Ποια Δευτέρα βράδυ; 
      Δεύτερον, λυπούμαι που πρέπει να σας κάνω μάθημα ελληνικής αλλά «συμπαρίσταμαι» σημαίνει «παρίσταμαι μαζί», συν + παρίσταμαι. 
      Πώς εσείς, λοιπόν, βγάλατε ότι ο Υπουργός μου θα συμπαρίσταται σε μένα, που είναι πρωτοφανές; Όταν δύο άτομα παρίστανται, τι λέμε; Σας ερωτάω πώς θα το λέγαμε; Τα ελληνικά μου εμένα είναι φτωχά, εσείς που είσαστε πλουσιότατος και καλλιεργητής και της γλώσσας, μπορούσατε να χρησιμοποιήσετε κάποιο άλλο. Λοιπόν, τι πάτε να βγάλετε; Είπα Δευτέρα βράδυ; 
      ΑΘΑΝΑΣΙΟΣ ΤΣΟΥΡΑΣ: Στα πρακτικά λοιπόν, της επιτροπής…
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός μίλησε ως δικηγόρος…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Επειδή είπα «συμπαρίσταμαι», κύριε Πρόεδρε, μου λέει…
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό. Όχι, όλοι μαζί, κύριοι συνάδελφοι.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός μίλησε ως δικηγόρος και σωστά ο κ. Τσούρας μίλησε ως γιατρός.
      ΑΝΑΣΤΑΣΙΟ ΝΕΡΑΝΤΖΗΣ (Υφυπουργός Μεταφορών και Επικοινωνιών): Γι’ αυτό δεν βρίσκουμε άκρη. Εγώ μιλάω, λέει…
       ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, να πω κάτι…
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσούρα, τελειώσαμε. Δεν έχετε το δικαίωμα…
      ΑΘΑΝΑΣΙΟΣ ΤΣΟΥΡΑΣ: Μισό λεπτό, να πω κάτι προς ενημέρωση, γιατί ξεχνάει καμιά φορά.
      ΠΡΟΕΔΡΕΥΩΝ (Σωτήρης Χατζηγάκης): Θέλω να σας πω όμως και τι λέει ο Κανονισμός.
      ΑΘΑΝΑΣΙΟΣ ΤΣΟΥΡΑΣ: Για μισό λεπτό να μιλήσω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε συνάδελφε.
      ΑΘΑΝΑΣΙΟΣ ΤΣΟΥΡΑΣ: Λοιπόν, στα πρακτικά της επιτροπής –τα έχω εδώ- ο κύριος Υπουργός είπε κατά λέξη: «Θα καταθέσουμε το νομοσχέδιο στο μήνα που διανύουμε».. Όπως όλοι γνωρίζετε, ο μήνας που διανύουμε λήγει τη Δευτέρα, κύριε Πρόεδρε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ναι. Αλλά είναι στη συλλογή υπογραφών. Δεν θα κάνουμε τώρα σκυταλοδρομία. Άμα καθυστερήσει ο τάδε υπουργός δύο μέρες, τι θα μου λέτε τη Δευτέρα; 
      ΑΘΑΝΑΣΙΟΣ ΤΣΟΥΡΑΣ: Άρα, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Δεν είναι λόγος αυτός τώρα. Εντάξει, κύριε συνάδελφε, το είπατε. Καθίστε.
      ΑΘΑΝΑΣΙΟΣ ΤΣΟΥΡΑΣ: Δεν τελείωσα.
      Λοιπόν, έχετε…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
      ΑΘΑΝΑΣΙΟΣ ΤΣΟΥΡΑΣ: με συγχωρείτε, τον αφήσατε και μίλησε εξήμισι λεπτά. Έβαλα εγώ θέμα;
      ΜΑΡΙΟΣ ΣΑΛΜΑΣ: Κύριε πρόεδρε, μισό λεπτό. Είναι ανακρίβεια…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Θα κάνουμε ψιλή κουβέντα; Τελειώσαμε.
      ΑΘΑΝΑΣΙΟΣ ΤΣΟΥΡΑΣ: Έβαλα θέμα;
      ΜΑΡΙΟΣ ΣΑΛΜΑΣ: Κύριε Πρόεδρε, είναι ανακρίβεια…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Σαλμά. Δεν σας έδωσα το λόγο. Σας παρακαλώ, Βουλή είναι εδώ.
      ΜΑΡΙΟΣ ΣΑΛΜΑΣ: Κύριε Πρόεδρε, όπως δώσατε το λόγο σε προηγούμενο συνάδελφο, να μου δώσετε και εμένα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Είναι Κοινοβουλευτικός Εκπρόσωπος.
      Ελάτε κύριε Τσούρα. Παρακαλώ, να τελειώσετε.
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, μισό λεπτό θα κάνω και όχι παραπάνω. 
      Απλώς είπε ψέματα για το χρόνο. Αυτά είπε ο κ. Νεράντζης. Τη Δευτέρα τελειώνει ο μήνας. Άρα, αυτό οφείλετε να κάνετε. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Για όνομα του Θεού, κύριε Τσούρα! Σας παρακαλώ πολύ.
      ΑΘΑΝΑΣΙΟΣ ΤΣΟΥΡΑΣ: Αυτό είπατε, αυτό επανέλαβα. Αν δεν ξέρετε τι λέτε, κύριε Υπουργέ, τότε δεν φταίω εγώ. Το «συμπαρίσταται» είναι σαφές, το ξανάκανε χειρότερα. Αλλά, εν πάση περιπτώσει, εγώ δεν θα πω τίποτε άλλο, κύριε Πρόεδρε. Εάν ο Υπουργός Μεταφορών και Επικοινωνιών κ. Λιάπης δέχεται και αποδέχεται όλα όσα είπε ο κ. Νεράντζης, ας είναι έτσι. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσούρα, κατ’ αρχήν βάσει του Κανονισμού, στο άρθρο 167 αναφέρεται ότι ο Υφυπουργός μπορεί να ασκήσει το ίδιο δικαίωμα που έχει ο Υπουργός. Το λέει ρητώς ο Κανονισμός. 
      ΑΘΑΝΑΣΙΟΣ ΤΣΟΥΡΑΣ: Γι’ αυτό μίλησα εγώ, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε συνάδελφε, εγώ δεν σας διέκοψα.
      Κάνατε μία ένσταση προηγουμένως –δεν ήθελα να σας απαντήσω- γιατί δεν είναι ο κ. Λιάπης και είναι ο Υφυπουργός εδώ. Αυτό δεν είπατε; 
      ΑΘΑΝΑΣΙΟΣ ΤΣΟΥΡΑΣ: Όχι, κύριε Πρόεδρε, δεν είπα αυτό.
      ΠΡΟΕΔΡΕΥΩΝ (Σωτήρης Χατζηγάκης): Τι είπατε τότε, κύριε Τσούρα;
      ΑΘΑΝΑΣΙΟΣ ΤΣΟΥΡΑΣ: Είπα ότι ο Υφυπουργός είπε ότι του είχε εκχωρηθεί η πλήρης κοινοβουλευτική εκπροσώπηση, είτε σε επίπεδο νομοθετικό είτε σε επίπεδο ελέγχου.
      ΠΡΟΕΔΡΕΥΩΝ (Σωτήρης Χατζηγάκης): Η ένστασή σας, κύριε Τσούρα, ήταν γιατί δεν ήταν εδώ ο Υπουργός. Σας είπα ότι ο Υφυπουργός έχει αυτό το δικαίωμα.
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, αυτά τα ξέρω πολύ καλά, όπως άλλωστε και εσείς. 
      ΠΡΟΕΔΡΕΥΩΝ (Σωτήρης Χατζηγάκης): Τα ξέρετε, εγώ δεν είπα ότι δεν τα ξέρετε. Γι’ αυτό δεν σας διάβασα τον Κανονισμό νωρίτερα.
      ΑΘΑΝΑΣΙΟΣ ΤΣΟΥΡΑΣ: Τι είπε ο κύριος Υπουργός; Μίλησε για πλήρη κοινοβουλευτική εκπροσώπηση. Τώρα, εάν θέλετε να κάνετε το συνήγορο του Υφυπουργού, κάντε το. Προφανώς δεν μπορεί μόνος του και θέλει εσάς. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Για όνομα του Θεού, κύριε συνάδελφε!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, καθίστε κάτω, κύριε Τσούρα. Είστε άδικος. Σας έδωσα επανειλημμένως το λόγο και κατά παράβαση του Κανονισμού για να απαντήσετε στον Υπουργό και τώρα λέτε άλλα πράγματα. Αυτά δεν είναι σωστά. 
      Εκείνο που θέλω να σας πω εγώ, διαβάζοντας καθαρά το γράμμα του Κανονισμού, είναι ότι βάσει του γράμματος μπορεί ο Υπουργός να εκχωρεί όλες τις αρμοδιότητες στον Υφυπουργό. Επομένως νομίμως και νομοτύπως ο κύριος Υφυπουργός υποστηρίζει αυτήν την πρόταση νόμου, όπως την υποστήριξε.
      ΑΘΑΝΑΣΙΟΣ ΤΣΟΥΡΑΣ: Είναι θέμα νομιμότητας ή πολιτικό θέμα, κύριε Πρόεδρε; 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι πολιτικό θέμα…
      ΜΑΡΙΟΣ ΣΑΛΜΑΣ: Κύριε Πρόεδρε, θα ήθελα το λόγο για να σας διαβάσω κάτι. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Σαλμά, με αυτόν τον τρόπο θα ανοίξει η συζήτηση. Σας παρακαλώ, νομίζω ότι έχει λήξει το θέμα.
      ΜΑΡΙΟΣ ΣΑΛΜΑΣ: Κύριε Πρόεδρε, θέλω το λόγο για μισό λεπτό μόνο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σαλμά, να είστε σύντομος.
      ΜΑΡΙΟΣ ΣΑΛΜΑΣ: Θα ήθελα να διαβάσω μόνο τα Πρακτικά σχετικά με το τι είπε ο κύριος Υπουργός, για να αποκαταστήσω την αλήθεια.
      ΠΡΟΕΔΡΕΥΩΝ (Σωτήρης Χατζηγάκης): Μα, εδώ τα είπε ο ίδιος ο Υπουργός. Εσείς τι θα κάνετε, το διερμηνέα;
      ΜΑΡΙΟΣ ΣΑΛΜΑΣ: Δύο σειρές μόνο θα διαβάσω. Λέει: «Καταφέραμε να αναμορφώσουμε το σχέδιο νόμου, να καταφύγουμε στην κατεπείγουσα ερευνητική της παρεμβάσεώς μας και να λέμε επισήμως ότι στο μήνα που διανύουμε, θα είμαστε έτοιμοι να καταθέσουμε το σχέδιο νόμου στη Βουλή».
      Ε, είναι έτοιμοι!
      ΑΘΑΝΑΣΙΟΣ ΤΣΟΥΡΑΣ: Πότε τελειώνει ο μήνας, κύριε Σαλμά; Τη Δευτέρα τελειώνει ο μήνας. 
      ΜΑΡΙΟΣ ΣΑΛΜΑΣ: Είναι έτοιμοι, κύριε Τσούρα.
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριοι συνάδελφοι. Είδατε ότι απλώς ανάβουμε μία φωτιά που είναι σβησμένη.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν καταλάβατε τίποτα, κύριε Τσούρα. Θα είμαστε έτοιμοι.  Δεν λέμε ότι θα το καταθέσουμε. Δεν καταλαβαίνετε αυτήν τη διαφορά βέβαια. Είναι λίγο δυσδιάκριτη σε σας. 
      ΠΡΟΕΔΡΕΥΩΝ ( Σωτήρης Χατζηγάκης): Τώρα ας μην παίξουμε με τις λέξεις. 
      Κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου, αρμοδιότητας του Υπουργείου Μεταφορών και Επικοινωνιών «Ίδρυση και Λειτουργία Εμπορευματικών Κέντρων και άλλες διατάξεις».
      Η πρόταση δεν θα τεθεί σε ψηφοφορία, γιατί εμπίπτει στις διατάξεις του άρθρου 73 παράγραφος 3 του Συντάγματος. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.08΄ λύεται η συνεδρίαση για αύριο ημέρα Παρασκευή 28 Ιανουαρίου 2005 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 37/18/25.11.2004 επερώτησης Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων, σχετικά με την εφαρμογή της Νέας Κοινής Αγροτικής πολιτικής (ΚΑΠ), σύμφωνα με την ημερήσια διάταξη.
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ



4
ΣΥΝΕΔΡΙΑΣΗ 27-1-05            ΣΕΛ.     

