ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ  ΡΞΖ΄
Τρίτη 4 Ιουλίου 2006 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2.Ανακοινώνεται επιστολή της συζύγου του αεροπόρου Κ. Ηλιάκη που έπεσε στο Αιγαίο.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών,σελ.
3.Συζήτηση επικαίρων ερωτήσεων:
α. Προς τον Υπουργό Υγείας και Κοινωνικής Άλληλεγγυης σχετικά με την στελέχωση του Κέντρου Βρεφών «ΜΗΤΕΡΑ».σελ.
β. Προς τον Υπουργό Εθνικής Παιδείας και Θρησκευμάτων, σχετικά με το βαθμολογικό όριο για εισαγωγή στα ΑΕΙ και ΤΕΙ κ.λπ.σελ.
γ. Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση της έκτασης των Λιπασμάτων Δραπετσώνας κ.λπ.σελ.
δ. Προς τον Υπουργό Αγροτικής Ανάπτυξης και Τροφίμων, σχετικά με την λήψη μέτρων προστασίας των παραγωγών εμπορίας της νωπής Σουλτανίνας κ.λπ.σελ.
ε. Προς τον Υπουργό Ανάπτυξης, σχετικά με την λήψη μέτρων για την αποτροπή του κινδύνου διακοπής του ηλεκτρικού ρεύματος κατά την θερινή περίοδο κ.λπ.σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.Ψήφιση επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Χασεμιτικού Βασιλείου της Ιορδανίας για την προώθηση και αμοιβαία προστασία των επενδύσεων».σελ.
2.Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Κύρωση του Μνημονίου Συνεργασίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου στους τομείς Φυσικού Αερίου και Πετρελαίου».σελ.
3. Ψήφιση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Κύρωση της Συμφωνίας στον τομέα της κοινωνικής ασφάλισης μεταξύ της Ελλάδας και του Κεμπέκ καθώς και του Διοικητικού Κανονισμού εφαρμογής της».σελ.
4. Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: «Οργάνωση και λειτουργία της δευτεροβάθμιας επαγγελματικής εκπαίδευσης και άλλες διατάξεις».σελ.
5. Συζήτηση και ψήφιση επί του σχεδίου νόμου του Υπουργείου Εξωτερικών: «Οργάνωση, λειτουργία και αρμοδιότητες του Συμβουλίου Αποδήμου Ελληνισμού (Σ.Α.Ε.) και άλλες διατάξεις».σελ.

ΟΜΙΛΗΤΕΣ
Α. Επί των Επικαίρων Ερωτήσεων.

ΑΛΑΒΑΝΟΣ Α. σελ.
ΓΕΙΤΟΝΑΣ Κ. σελ.
ΓΙΑΝΝΑΚΟΥ Μ. σελ.
ΚΑΛΟΓΙΑΝΝΗΣ Σ. σελ.
ΚΟΝΤΟΣ Α. σελ.
ΚΟΥΒΕΛΗΣ Φ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΝΕΡΑΝΤΖΗΣ Α. σελ.
ΝΙΚΟΛΑΙΔΟΥ Β. σελ.
ΧΩΡΕΜΗΣ Α. σελ.

Β. Επί του σχεδίου νόμου του Υπ. Εξωτερικών.

ΓΕΙΤΟΝΑΣ Κ. σελ.
ΓΕΡΑΝΙΔΗΣ Β. σελ.
ΓΚΑΤΖΗΣ Ν. σελ.
ΔΕΡΜΕΝΤΖΟΠΟΥΛΟΣ Α. σελ.
ΚΑΚΛΑΜΑΝΗΣ Α. σελ.
ΚΑΡΥΠΙΔΗΣ Α. σελ.
ΚΑΣΣΙΜΗΣ Θ. σελ¨.
ΚΟΡΚΑ-ΚΩΝΣΤΑ Α. σελ.
ΜΑΓΚΡΙΩΤΗΣ Ι. σελ.
ΜΑΝΩΛΙΑ Χ. σελ.
ΝΙΩΤΗΣ Γ. σελ.
ΝΤΟΛΙΟΣ Γ. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΠΑΠΑΘΕΜΕΛΗΣ Σ. σελ.
ΣΓΟΥΡΙΔΗΣ Π. σελ.
ΣΚΑΝΔΑΛΑΚΗΣ Π. σελ.
ΣΤΡΑΤΑΚΗΣ Ε. σελ.
ΤΑΣΟΥΛΑΣ Κ. σελ.
ΦΟΥΣΑΣ Α. σελ.
ΧΑΙΤΙΔΗΣ Ε. σελ.
ΧΡΥΣΗΣ Β. σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΞΖ ΄
      Τρίτη 4 Ιουλίου 2006
      Αθήνα, σήμερα στις 4 Ιουλίου 2006, ημέρα Τρίτη και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής  κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ 
1) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία οι καλλιτέχνες της ελληνικής οπερέτας της ΝΕΑΣ ΣΚΗΝΗΣ της Εθνικής Λυρικής Σκηνής ζητούν να συνεχίσει η προβολή των παραστάσεων της ελληνικής οπερέτας στη «νέα» σκηνή του Θεάτρου «ΑΚΡΟΠΟΛ».
2) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά, με την οποία ο Δήμαρχος Ωλένης Ηλείας ζητεί την ίδρυση υποκαταστήματος της ΑΤΕ στο Δήμο του.
3) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά, με την οποία ο Δήμαρχος Ωλένης Ηλείας ζητεί την αποζημίωση των αγροτών της περιοχής, που οι καλλιέργειές τους επλήγησαν από ακραία καιρικά φαινόμενα.
4) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά, με την οποία ο Σύνδεσμος Σιδηροδρομικών Πελοποννήσου ζητεί τον εκσυγχρονισμό του σιδηροδρομικού δικτύου Πελοποννήσου.
5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία το Επιμελητήριο Ηρακλείου Κρήτης ζητεί την εκπροσώπηση των τοπικών φορέων στο Διοικητικό Συμβούλιο του Οργανισμού Λιμένος Ηρακλείου.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η κατασκευή του κεντρικού αγωγού μεταφοράς αστικών λυμάτων από την Αιγείρα ως το Αίγιο Αχαΐας.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η κατασκευή ειδικού σχολείου για αυτιστικά παιδιά σε οικόπεδο του Ο.Α.Ε.Δ. στην Πάτρα.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η δημιουργία χώρων πρασίνου στο στρατόπεδο του Κ.Ε.Τ.Χ..
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο καταγγέλλεται η λειτουργία κυκλωμάτων για διακίνηση λαθρομεταναστών στη λιμενική ζώνη Πατρών.
10)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην αξιοποίηση ακινήτου της Εθνικής Τράπεζας στο κέντρο της Πάτρας.
11)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις διαμαρτυρίες επαγγελματιών της Πάτρας για τη δωρεάν διανομή DVD μέσω εφημερίδων.
12)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις προσλήψεις που έγιναν στην εταιρεία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Ε.Β.Ε.».
13)  Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην περικοπή δρομολογίων από το αστικό Κ.Τ.Ε.Λ. της Πάτρας.
14)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμαρχος Νεάπολης Λασιθίου ζητεί τη χρηματοδότηση του έργου «Διανοίξεις Δημοτικών Δρόμων Σχεδίου Πόλης Νεάπολης».
15)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμαρχος Νεάπολης Λασιθίου ζητεί τη χρηματοδότηση της επισκευής του κτηρίου της Αρχαιολογικής Συλλογής Νεάπολης.
16)  Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία η Τοπική Ένωση Δήμων Νομού Ηρακλείου ζητεί τη διάθεση μεγαλύτερου ποσοστού από τα κοινοτικά κονδύλια για την Περιφέρεια Κρήτης.
17)  Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία η Πανελλήνια Αγωνιστική Συνδικαλιστική Κίνηση Σωφρονιστικών Υπαλλήλων Κλειστής Φυλακής Νέας Αλικαρνασσού Ηρακλείου διαμαρτύρεται για ενέργειες της διοίκησης της Φυλακής Νέας Αλικαρνασσού Ηρακλείου Κρήτης.
18)  Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία το Επιμελητήριο Ηρακλείου ζητεί την εκπροσώπηση των τοπικών φορέων στο Διοικητικό Συμβούλιο του Λιμένος Ηρακλείου Κρήτης.
19)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Μποντέσκου Βασίλε, Ρουμάνος υπήκοος, ζητεί να του δοθεί άδεια παραμονής στη χώρα μας.
20)  Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία οι εργαζόμενες και εργαζόμενοι στην καθαριότητα των δημόσιων σχολείων ζητούν τη μετατροπή των συμβάσεων εργασίας τους σε αορίστου χρόνου.
21)  Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Σύλλογος Εργαζομένων Νοσοκομείου Ιωαννίνων «Γ. ΧΑΤΖΗΚΩΣΤΑ» ζητεί την πρόσληψη προσωπικού όλων των ειδικοτήτων από το πιο πάνω νοσοκομείο.
22)  Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ αναφορά, με την οποία το Επιμελητήριο Εικαστικών Τεχνών Ελλάδος διαμαρτύρεται για τη μη ολοκλήρωση των εργασιών του κτηρίου επί της οδού Βαλτετσίου 42, το οποίο του είχε παραχωρηθεί για στέγαση από το έτος 1983 και ζητεί την άμεση ολοκλήρωση των εργασιών για τη λειτουργία του.
23)  Ο Βουλευτής Β΄ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά, με την οποία οι καλλιτέχνες της ελληνικής οπερέτας της ΝΕΑΣ ΣΚΗΝΗΣ της Ελληνικής Λυρικής Σκηνής ζητούν να συνεχιστεί η προβολή των παραστάσεων της ελληνικής οπερέτας στη «νέα» σκηνή του Θεάτρου «ΑΚΡΟΠΟΛ».
24)  Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η κ. Θεοδοσίου Μαρία, πτυχιούχος της Σχολής Επιστημών Προσχολικής Αγωγής και Εκπαίδευσης του Α.Π.Θ., ζητεί το διορισμό της.
25)  Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία οι καλλιτέχνες της ελληνικής οπερέτας της ΝΕΑΣ ΣΚΗΝΗΣ της Εθνικής Λυρικής Σκηνής ζητούν να συνεχιστεί η προβολή των παραστάσεων της ελληνικής οπερέτας στη «νέα» σκηνή του Θεάτρου «ΑΚΡΟΠΟΛ».
26)  Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία ο κ. Μπαγάνης Ε., διπλωματούχος μηχανικός, διαμαρτύρεται για την εκχώρηση σε ιδιωτική εκμετάλλευση των ολυμπιακών εγκαταστάσεων στην παραλία Τζιτζιφιών.
27)  Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία αξιωματικοί ειδικής μονιμότητας της Αεροπορίας Στρατού ζητούν με την αποστράτευσή τους να προαχθούν στον επόμενο βαθμό.
28)  Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία το Σωματείο Εργαζομένων Β.Μ.Τ.Ε. Βόλου Μαγνησίας ζητεί την ανανέωση των συμβάσεών του με τη Δ.Ε.Η. για μία διετία.
29)  Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία ο Αγροτικός Συνεταιρισμός Κάτω Λεχωνίων Μαγνησίας ζητεί να του χορηγηθεί έκτακτη οικονομική ενίσχυση με τη μορφή άτοκου δανείου.
30)  Ο Βουλευτής Β’ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά, με την οποία το Δημοτικό Συμβούλιο  Δήμου Αγίου Δημητρίου Αττικής ζητεί την ενημέρωση του κοινού για τους κινδύνους από τη χρήση των κινητών τηλεφώνων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10155/27-04-06 ερώτηση τoυ Βουλευτή κ. Βασιλείου Οικονόμου δόθηκε με το υπ’ αριθμ. 1043005/1117/ΟΟΤΥ/Δ/12-05-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στη με την αριθμό πρωτοκόλλου:10155/27-4-2006 ερώτηση που κατέθεσε στη Βουλή των Ελλήνων ο Βουλευτής κ. Βασίλης Οικονόμου, σχετικά με την αναπροσαρμογή των αντικειμενικών αξιών των ακινήτων, στις εκτός σχεδίου περιοχές του Δήμου Μεγαρέων, σας γνωρίζουμε τα εξής
      Το σύστημα αντικειμενικού προσδιορισμού για τις εκτός σχεδίου πόλης και οικισμών περιοχές, που δεν έχουν ειδικούς όρους δόμησης, ίσχυσε για πρώτη φορά το Δεκέμβριο του 1999 για το Δήμο Μεγαρέων σύμφωνα με την αρ. 1107357/5686/ΟΟΤΥ/Δ/16-11-99ΠΟΛ. 1220 (ΦΕΚ:2082/Β/99) απόφαση του Υπουργού Οικονομικών.
      Έκτοτε οι τιμές δεν έχουν αναθεωρηθεί.
      Το σύστημα του αντικειμενικού προσδιορισμού της φορολογητέας αξίας των ακινήτων δεν είναι στατικό, αλλά μεταβαλλόμενο, τροποποιούμενο και προσαρμοζόμενο στις συνθήκες που κάθε φορά επικρατούν στην αγορά των ακινήτων.
      Σκοπό του έχει μια δίκαιη κατανομή του φορολογικού βάρους και προσπαθεί να προσεγγίζει την αγοραία τιμή με ομοιόμορφο κατά περιοχή ή κατηγορία ακινήτου τρόπο χωρίς να διαταράσσει τη λειτουργία της αγοράς με τις γνωστές συνέπειες που συνεπάγεται αυτό.
      Ο καθορισμός των τιμών γίνεται λαμβάνοντας υπόψη τις εισηγήσεις των αρμόδιων επιτροπών του αρθρ.41ν.1249/82 που συγκροτούνται σε τοπικό επίπεδο και οι οποίες εκ του νόμου έχουν συμβουλευτικό χαρακτήρα..
      Σε κάθε περίπτωση, τόσο για το Δήμο Μεγαρέων, όσο και για τους υπόλοιπους Δήμους της Χώρας, θα ληφθούν υπόψη όλες οι απόψεις των μελών της Επιτροπής και θα αξιολογηθούν κατάλληλα ούτως ώστε η αναπροσαρμογή των νέων αντικειμενικών αξιών για τις εκτός σχεδίου περιοχές να είναι προσαρμοσμένες στις συνθήκες που επικρατούν στην αγορά των ακινήτων, οπωσδήποτε όμως χαμηλότερες από τις αντίστοιχες πραγματικές.
      Ο Υφυπουργός
      Π. ΔΟΥΚΑΣ»
      2. Στην με αριθμό 10274/03-05-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/753/22-05-06 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 10274/03-05-06 ερώτησης του Βουλευτή κ. Στ. Ματζαπετάκη, σας πληροφορούμε ότι: 
      Αμέσως μετά τους αγώνες, την ευθύνη φύλαξης του Ολυμπιακού Σκοπευτηρίου Μαρκόπουλου είχε η Ειδική Υπηρεσία Δημοσίων Έργων της Γενικής Γραμματείας Αθλητισμού. Από τον Αύγουστο του 2005 την ευθύνη φύλαξης του Ολυμπιακού Σκοπευτηρίου ανέλαβε η Ολυμπιακά Ακίνητα Α.Ε.
      Με την ανάληψη της ευθύνης φύλαξης του Σκοπευτηρίου, η Ολυμπιακά Ακίνητα Α.Ε. ανέθεσε. με ανοικτή διαγωνιστική διαδικασία, το έργο φύλαξης του χώρου σε ιδιωτική εταιρεία. Παράλληλα, η Ολυμπιακά Ακίνητα Α.Ε. επιβλέπει το έργο της φύλαξης, πραγματοποιώντας εκτάκτους ελέγχους καθ'όλη τη διάρκεια του 24ώρου.
      Εντός του πρώτου εξαμήνου 2006 αναμένεται να έχει ολοκληρωθεί ο διάλογος για την από κοινού αξιοποίηση της εγκατάστασης με τη Σκοπευτική Ομοσπονδία Στερεάς Ελλάδας και τα Σώματα Ασφαλείας, με παράλληλη διατήρηση των αθήτικων χρήσεων.
      Είναι απολύτως ψευδές ότι το Σκοπευτήριο έχει «λεηλατηθεί». Ασφαλώς υπάρχουν κακοτεχνίες και φθορές, αφού το έργο ουδέποτε ολοκληρώθηκε η παραδόθηκε στο Δημόσιο. Σημειώνουμε ότι ο εργολάβος κατασκευαστής, ο οποίος επελέγη επί της απελθούσης κυβερνήσεως, είναι αναξιόχρεος και βρίσκεται σε διαδικασία υπαγωγής έργου. Είναι χαρακτηριστικό ότι ο εργολάβος δεν είναι σήμερα σε θέση να εκτελέσει τις εντολές αποκαταστάσεων που του έχουν δοθεί από την Ειδική Υπηρεσίας Δημοσίων Έργων της Γενικής Γραμματείας Αθλητισμού.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 10337/04-05-06 ερώτηση του Βουλευτή κ. Στέλιου Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/757/22-05-06 έγγραφο από τον Yπουργό Πολιτισμού η ακόλουθη απάντηση:
      «Σχετικά με την υπ' αριθμ. 10337/04.05.2006 ερώτηση του Βουλευτή κ. Στέλιου Ματζαπετάκη, που αφορά στην οικονομική ενίσχυση του Μουσείου Νίκου Καζαντζάκη και σύμφωνα με τα στοιχεία που έθεσε υπόψη μας η αρμόδια Διεύθυνση Νεώτερης Πολιτιστικής Κληρονομιάς, σας γνωρίζουμε τα εξής:
      Όσον αφορά για το εκπρόθεσμο της υποβολής του υποβληθέντος οικονομικού αιτήματος από το Μουσείο για το τρέχον οικονομικό έτος, σας γνωρίζουμε ότι για να συμπεριληφθεί ένα αίτημα για οικονομική ενίσχυση Μουσείου στο καταρτιζόμενο από την Διεύθυνση Νεώτερης Πολιτιστικής Κληρονομιάς Επιχειρησιακό Πρόγραμμα, αυτό θα πρέπει να έχει περιέλθει σ' αυτήν από 1η Ιανουαρίου έως και 30 Σεπτεμβρίου του προηγούμενου οικονομικού έτους.
      Το συγκεκριμένο αίτημα επιχορήγησης είχε πράγματι υποβληθεί στις 7.4.2005, πλην όμως ο φάκελος του Μουσείου που είχε κατατεθεί στην Υπηρεσία ήταν ελλιπής κυρίως ως προς το νομικό καθεστώς του φορέα, γεγονός που καθιστούσε ανέφικτη την πρόταση από πλευράς ΔΙΝΕΠΟΚ για χρηματοδότησή του σύμφωνα με τα ισχύοντα.
      Τα παραπάνω είχαν άλλωστε γνωστοποιηθεί τηλεφωνικώς στους υπεύθυνους του Μουσείου.
      Όταν τα προαναφερθέντα στοιχεία προσκομίστηκαν στην ΔΙΝΕΠΟΚ, από συνεργάτη του Μουσείου στις 10.10.2005, άνευ εγγράφου, το Επιχειρησιακό Πρόγραμμα της Διεύθυνσης για το οικονομικό έτος 2006 είχε ήδη υποβληθεί και εγκριθεί. Ως εκ τούτου, όπως είναι κατανοητό το υποβληθέν οικονομικό αίτημα της 7.5.2005 θεωρήθηκε εκ των πραγμάτων εκπρόθεσμο.
      Ύστερα από τα παραπάνω, σας ενημερώνουμε ότι η αρμόδια Διεύθυνση Νεώτερης Πολιτιστικής ΚΛηρονομιάς προτίθεται να συμπεριλάβει, το εμπρόθεσμο νέο αίτημα οικονομικής ενίσχυσης του Μουσείου Νίκου Καζαντζάκη για το οικονομικό έτος 2007 (αρ. πρωτ. 38020/597/4.5.06) στο Επιχειρησιακό Πρόγραμμα που θα καταρτιστεί εντός του 2006 και έχει την άποψη ότι πρόκειται για αξιόλογο Μουσείο με μοναδικής αξίας Συλλογή, (αυθεντικά χειρόγραφα, προσωπικά αντικείμενα, επιστολές, του μεγάλου και παγκόσμιας φήμης Κρητικού συγγραφέα Νίκου Καζαντζάκη) και ως εκ τούτου θεωρεί ότι τα συγκεκριμένο Μουσείο θα πρέπει να τύχει ανάλογης μέριμνας από πλευράς της Πολιτείας.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      4. Στην με αριθμό 11562/7.6.06 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. ΥΠΠΟ/ΓΡ/ΥΠ/Κ.Ε./840/21.6.06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 11562/07.06.06 ερώτησης του Βουλευτή κ. Γιώργου Κοντογιάννη, που αφορά τον αρχαιολογικό χώρο της Αρχαίας Ήλιδας, σας γνωρίζουμε τα εξής:
      Στο πλαίσιο της ευρύτερης ανάδειξης του χώρου της Αρχαίας Ήλιδας οργανώνεται σε νέα βάση το Παλαιό Μουσείο της Ήλιδας μετασχηματιζόμενο σε Μουσείο της Ιστορίας των Ανασκαφών. Ιδρύθηκε το 2004 στο κτίριο όπου στεγαζόταν η παλαιά Αρχαιολογική Συλλογή Ήλιδας. Σε αυτό παρουσιάζεται η ιστορία των ανασκαφών στην αρχαία Ήλιδα με φωτογραφικό και εποπτικό υλικό. Η πρόσφατη δημιουργία της έκθεσης δεν συνηγορεί υπέρ μιας εκ νέου αναδιοργάνωσης του Μουσείου, το οποίο θεωρείται επαρκές στο πλαίσιο του σκοπού λειτουργίας του κατά το παρόν χρονικό διάστημα. Ταυτόχρονα εκπονείται τοπογραφική μελέτη για το Αρχαίο Θέατρο.
      Στην Ήλιδα λειτουργεί, επίσης, το Αρχαιολογικό Μουσείο Ήλιδας, που στεγάζεται σε κτίριο το οποίο κατασκευάστηκε το 2003 σύμφωνα με τις αρχές της βιοκλιματικής αρχιτεκτονικής, εν όψει των Ολυμπιακών Αγώνων που διοργάνωσε η χώρα μας. Το περιεχόμενο του Μουσείου συνιστούν διάφορες πτυχές της ζωής της Αρχαίας Ήλιδας (αρχιτεκτονική, διοίκηση, θρησκεία, τέχνη, επαγγέλματα, βιοτεχνία, νομισματοκοπία, σχέσεις με γύρω περιοχές κ.ά.) ως διοργανώτριας πόλης των Ολυμπιακών Αγώνων, στην οποία παρέμεναν οι αθλητές πριν μεταβούν στην Ολυμπία.
      Τα δύο Μουσεία της περιοχής εκπροσωπούν και προβάλλουν με αρτιότητα το αρχαιολογικό παρελθόν της πόλης της αρχαίας Ήλιδας, τόσο όσον αφορά στις αρχαιότητες που αποκαλύφθηκαν, όσο και στις αρχαιολογικές έρευνες που διεξάγονται για την ανεύρεσή τους.
      Τον Αύγουστο του 2005 στα όρια του υφιστάμενου Αρχαιολογικού χώρου, κατασκευάστηκε λυόμενο θέατρο -ξύλινο- 1150 θέσεων για παραστάσεις αρχαίου δράματος, προκειμένου να καθιερωθεί σε μόνιμη βάση « Το Φεστιβάλ της Ήλιδας»  και παράλληλα να αποφευχθεί η επιβάρυνση και η φθoρά του Αρχαίου Θεάτρoυ.
      Ένα στοιχείο του προγράμματος που εκπονήθηκε για τον αρχαιολογικό χώρο της Αρχαίας Ήλιδας, είναι η προσβασιμότητα στον ευρύτερo αρχαιολογικό χώρο και στο Μουσείο. Έτσι από τον Απρίλιο του 2005 σε συνεργασία με την Περιφέρεια Δυτικής Ελλάδας κατασκευάστηκε ο δρόμος που οδηγεί από το Νέο Μουσείο μέχρι το σημείο τομής του με τον κεντρικό δρόμο που χωρίζει τον αρχαιολογικό χώρο σε δύο τμήματα. Παράλληλα, προγραμματίζεται από την Περιφέρεια Δυτικής Ελλάδας, ίσως μέχρι το τέλος του 2006, η κατασκευή και του υπόλοιπου τμήματος από το Γαλούπι στην Αρχαία Ήλιδα, ώστε να διακοπεί η κυκλοφορία στον κεντρικό δρόμο και να ενοποιηθεί οριστικά ο αρχαιολογικός χώρος.
      Πέραν των ανωτέρω με ενέργειες της αρμόδιας υπηρεσίας του Υπουργείου Πολιτισμού προσκυρώθηκε έκταση 72.000τ.μ., επιπλέον των 11.000τ.μ., που αγοράστηκε από τον Δήμο σε επαφή με τον αρχαιολογικό χώρο για να στεγάσει το ξύλινο θέατρο. Επίσης, σε μήκος 800μ. έγινε περίφραξη του χώρου, όπως επίσης κατασκευάστηκαν διάδρομοι επισκεπτών μήκους πέραν των 500μ.και πλήθος άλλων έργων με την συνεργασία των δήμων των υπηρεσιών του Υπουργείου Πολιτισμού, όπως της τοπογραφικής διευθύνσεως και της διευθύνσεως μελετών μουσείων.
      Όλα τα παραπάνω έργα συμβάλλουν στην ανάπτυξη του πολιτιστικού τουρισμού της περιοχής. Τούτο εξάλλου είναι εμφανές από την αύξηση των επισκεπτών στον χώρο τα τελευταία δύο (2) έτη.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5. Στην με αριθμό 11823/15.6.06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 91/23.6.06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Απαντώντας στην ανωτέρω ερώτηση, σας γνωρίζουμε ότι ο Ε.Ο.Τ έχοντας τη σχετική αρμοδιότητα, σύμφωνα με τις περί τουριστικής νομοθεσίας διατάξεις, στα πάσης φύσεως τουριστικά καταλύματα και επιχειρήσεις της χώρας, βρίσκεται πάντα σε συνεχή επικοινωνία και συνεργασία με όλους τους φορείς του τουρισμού (ΗΑΤΤΑ, ΠΟΞ κλπ) για την επίλυση θεμάτων που επιβαρύνουν τον καταναλωτή και δυσφημίζουν το τουριστικό μας προϊόν.
      Η Δ/νση Ποιοτικού Ελέγχου και Εποπτείας Αγοράς μάλιστα γίνεται καθημερινά αποδέκτης καταγγελιών και παραπόνων από καταναλωτές κυρίως, σχετικά με την παροχή υπηρεσιών από τις τουριστικές επιχειρήσεις και αθέτηση των μεταξύ τους συμφωνιών. Στα πλαίσια των αρμοδιοτήτων της με τους ελεγκτικούς μηχανισμούς που διαθέτει πραγματοποιεί ελέγχους και διευθετεί τα προκύπτοντα ζητήματα προτείνοντας την επιβολή σχετικών κυρώσεων και ενημερώνοντας τους ενδιαφερόμενους καταναλωτές, εμπλεκόμενους φορείς και δημόσιες υπηρεσίες.
      Στα πλαίσια των ελέγχων αυτών έχουν συγκροτηθεί από τον Γενικό Γραμματέα ήδη κλιμάκια από υπαλλήλους του Ε.Ο.Τ που διενεργούν επιθεωρήσεις σε όλη τη χώρα με σκοπό:
      Να διατηρηθεί το υψηλό λειτουργικό επίπεδο στα πάσης φύσεως τουριστικά καταλύματα και επιχειρήσεις που περιλαμβάνονται στο άρθρο 2 του ν.2160/93.
      Να εξασφαλιστεί η ποιότητα στο υψηλότερο δυνατό επίπεδο, στα κέντρα εστίασης και αναψυχής κυρίως εκείνων που βρίσκονται σε ευαίσθητους τουριστικούς προορισμούς και
      Να ελαχιστοποιηθεί ο αριθμός των καταγγελιών και παραπόνων της τουριστικής πελατείας που δυσφημίζουν το προσφερόμενο τουριστικό μας προϊόν και τη χώρα μας γενικότερα.
      Τα κλιμάκια αυτά των επιθεωρητών με τη συνδρομή κυρίως της Τουριστικής Αστυνομίας- Αστυνομικών Τμημάτων, του Λιμενικού Σώματος και των λοιπών δημοσίων φορέων ή επαγγελματικών οργανώσεων στα πλαίσια των αρμοδιοτήτων τους, θα διενεργούν κατά την παρούσα τουριστική περίοδο τακτικούς και έκτακτους ελέγχους σε όλα τα τουριστικά καταλύματα και επιχειρήσεις, προσφιλείς προορισμούς και τουριστικούς τόπους (αρχαιολογικούς χώρους, λιμάνια, ακτές, αεροδρόμια κλπ) με έμμεση στην καθαριότητα τη διατήρηση της ποιότητας και την εξάλειψη παραπόνων και καταγγελιών και όπου διαπιστώνεται παράβαση θα επιβάλλονται οι προβλεπόμενες από την ισχύουσα νομοθεσία κυρώσεις.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 11265/31.5.06 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Ροδούλας Ζήση και Χρήστου Πρωτόππαπα δόθηκε με το υπ’ αριθμ. 3120/23.6.06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν στη Βουλή οι Βουλευτές κ.κ. Δ. Πιπεργιάς, Β. Κεγκέρογλου, Ρ. Ζήση και Χ. Πρωτόπαπας, σχετικά με την ματαίωση των επιχειρηματικών σχεδίων της ΔΕΠΑ Α.Ε και της ΕΛΠΕ Α.Ε., σας γνωστοποιούμε τα παρακάτω:
      Αποτελεί πάγια θέση της πολιτικής ηγεσίας του Υπουργείου Ανάπτυξης ότι μεγάλης κλίμακας επενδύσεις σε τομείς όπως είναι η ηλεκτροπαραγωγή να τυγχάνουν της αποδοχής των τοπικών κοινωνιών. Οι τοπικοί φορείς των Μεγάρων, τουλάχιστον σ' αυτή τη φάση, έχουν αρνητική τοποθέτηση στο ζήτημα αυτό.
      Κατά τα άλλα, στο υπουργείο Ανάπτυξης έχουν ήδη γίνει δύο συναντήσεις με την συμμετοχή των φορέων της περιοχής για την αναζήτηση της λύσης, ώστε να υλοποιηθεί η κατασκευή του αγωγού φυσικού αερίου προς Κόρινθο.
      Τέλος, για πληροφόρησή σας, η ΔΕΠΑ προχωρεί με την εγκατάσταση σταθμού συμπαραγωγής στη Ρεβυθούσα, για ιδιόχρηση ισχύος 15 MW.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      7. Στην με αριθμό 10304/03-05-06 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 5456/368/Δ3Β΄/20-6-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση στην παραπάνω σχετική ερώτηση του Βουλευτού Πειραιά κ. Πέτρου Μαντούβαλου, αναφορικά με τα μέτρα που πρόκειται να ληφθούν για την πάταξη του φαινομένου παραγωγής και εμπορίας προϊόντων που αποτελούν παράνομες απομιμήσεις, σας γνωρίζουμε τα εξής:
      Το θέμα της καταπολέμησης της παραποίησης και της πειρατείας των εμπορευμάτων αποτελεί θέμα πρώτης προτεραιότητας τόσο σε επίπεδο της Ευρωπαϊκής Ένωσης όσο και σε Εθνικό επίπεδο.
      Για την αντιμετώπισή του, έχουν εκδοθεί ο κανονισμός (ΕΚ) 1383/2003 του Συμβουλίου (βασικός κανονισμός) για την παρέμβαση των Τελωνειακών Αρχών, έναντι εμπορευμάτων που είναι ύποπτα ότι παραβιάζουν ορισμένα δικαιώματα διανοητικής ιδιοκτησίας (εννοούνται τόσο η πνευματική ιδιοκτησία και τα συγγενικά δικαιώματα όσο και η βιομηχανική ιδιοκτησία, όπως εφευρέσεις και σήματα) και για τα μέτρα που πρέπει να λαμβάνονται έναντι εμπορευμάτων που διαπιστώνεται ότι παραβιάζουν παρόμοια δικαιώματα και ο κανονισμός (ΕΚ) 1891/2004 της Επιτροπής για τη θέσπιση των διατάξεων εφαρμογής αυτού και ταυτόχρονα την κατάργηση του ισχύοντος έως τότε κανονισμός (ΕΚ) 1367/1995.
      Η νέα κοινοτική νομοθεσία καθιερώνει κοινό έντυπο για όλα τα κράτη μέλη και για την Εθνική αίτηση παρέμβασης όπως και για την κοινοτική αίτηση παρέμβασης, που συμπληρώνονται με τα ονόματα των υπευθύνων τόσο για τα διοικητικά όσο και για τα τεχνικά θέματα δηλαδή τα φυσικά ή νομικά πρόσωπα, που θα ενεργούν ως αντιπρόσωποι του δικαιούχου ,σε περίπτωση παραβίασης των δικαιωμάτων διανοητικής ιδιοκτησίας.
      Από Εθνικής πλευράς σχετικές είναι οι διατάξεις του ν.2121/1993 (ΦΕΚ 25Α) « περί πνευματικής ιδιοκτησίας και συγγενικών δικαιωμάτων, του ν.2557/1997 (ΦΕΚ271Α) «θεσμοί, μέτρα και δράσεις πολιτιστικής ανάπτυξης» του ν.2239/1994 (ΦΕΚ 152Α ) « περί εμπορικών σημάτων, του ν.2251/94 (ΦΕΚ191Α) «περί προστασίας καταναλωτών» του ΝΔ 146 11914 «περί αθέμιτου ανταγωνισμού», του ΝΔ 136/1946 (ΦΕΚ 298Α) «περί αγορανομικού κώδικος», (παραπλάνησης του καταναλωτή) και του ν.229ΟΙ1995 (ΦΕΚ28Α) με τον οποίο κυρώθηκε η τελική πράξη που περιλαμβάνει τα αποτελέσματα των πολυμερών εμπορικών διαπραγματεύσεων στο πλαίσιο του Γύρου Ουρουγουάης (συμφωνία για τα δικαιώματα πνευματικής ιδιοκτησίας στον τομέα του εμπορίου σε παγκόσμιο επίπεδο).
      Εξάλλου, με την αριθμό 436/22-7-2005 εγκύκλιο της Γενικής Δ!νσης Τελωνείων επισημάνθηκε σε όλες τις τελωνειακές αρχές της χώρας μας,ότι η καταπολέμηση του παράνομου εμπορίου σε παραποιημένα και πειρατικά εμπορεύματα, αποτελεί ύψιστη προτεραιότητα και ζητήθηκε η ευαισθητοποίηση όλων των τελωνειακών υπαλλήλων που λόγω αρμοδιότητας έχουν τον έλεγχο των εισαγομένων και εξαγομένων εμπορευμάτων,για την καταπολέμηση της μάστιγας αυτής που αντιπροσωπεύει το 7% του παγκόσμιου εμπορίου, με ότι αυτό συνεπάγεται κυρίως για την απώλεια θέσεων εργασίας σε Εθνικό και Κοινοτικό επίπεδο.
      Στα πλαίσια της προαναφερόμενης νομοθεσίας, η Υπηρεσία Ειδικών Ελέγχων (ΥΠΕΕ) αναγνωρίζοντας ότι το θέμα της παραποίησης και πειρατείας εμπορευμάτων, βρίσκεται σε έξαρση σε παγκόσμιο επίπεδο και ότι οδηγεί σε στρέβλωση του νόμιμου εμπορίου , σε αθέμιτο ανταγωνισμό και σε απώλεια θέσεων εργασίας, έχει ενταντικοποιήσει τόσο τους στοχευμένους ελέγχους όσο και τους λοιπούς ειδικούς ελέγχους καθώς και τους ελέγχους που αφορούν ενδοκοινοτικές αποκτήσεις αγαθών για τα εισαγόμενα ή παραγόμενα εμπ/τα απομίμησης στα υπόλοιπα κράτη μέλη της Ευρωπαϊκής Ένωσης με στόχο την καταπολέμηση του φαινομένου αυτού ακολουθώντας την προβλεπόμενη διαδικασία και επιβάλλοντας κάθε φορά τις προβλεπόμενες κυρώσεις, ακριβώς για την προστασία αφ' ενός του νόμιμου εμπορίου και αφ ετέρου των καταναλωτών, ιδιαίτερα σε θέματα ασφάλειας και δημόσιας υγείας.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      8. Στην με αριθμό 11345/1-6-06 ερώτηση των Βουλευτών κυρίων Λιάνας Κανέλλη και Αντωνίου Σκυλάκκου δόθηκε με το υπ’ αριθμ. 1083/21-6-06 έγγραφο από τον Υπουργό  Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε την κ. Βουλευτή και τον κ. Βουλευτή για τα εξής:
      Το Υπουργείο Δικαιοσύνης πρόδηλα σέβεται τα ατομικά και κοινωνικά δικαιώματα, μεταξύ των οποίων και το δικαίωμα του συνδικαλίζεσθαι, όπως θεμελιώνεται στο άρθρο 23 του ισχύοντος Συντάγματος και τους σχετικούς νόμους.
      Η απόφαση της Δευτεροβάθμιας Επιτροπής Προστασίας Συνδικαλιστικών Στελεχών, για την οποία γίνεται λόγος στην Ερώτηση αυτή, δεν συνιστά δικαστική απόφαση σύμφωνα με το άρθρο 87 παρ. 1 του ισχύοντος Συντάγματος. Ο κ. Κεφαλάς μπορεί, εφόσον το επιθυμεί, να προσφύγει ενώπιον των δικαστηρίων και να ασκήσει τα προβλεπόμενα από το νόμο ένδικα βοηθήματα κατά της καταγγελίας της σύμβασης εργασίας. Αυτονόητα όμως, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      9. Στην με αριθμό 11367/1-6-06 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμόν 1728/23-6-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου, σας διαβιβάζουμε συνημμένα τη με αριθ. πρωτ. 289773/2973/16-6-06 εγκύκλιο του Γενικού Γραμματέα του Υπουργείου Αγροτικής Ανάπτυξης και Τροφίμων σχετικά με την εφαρμογή των μέτρων του άρθρου 2 του ν. 3399/05.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 11401/2-6-06 ερώτηση του Βουλευτή  κ. Απόστολου Κωστόπουλου δόθηκε με το υπ’ αριθμ. 1738/23-6-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Α. Κωστόπουλος, σας διαβιβάζουμε συνημμένα το με αριθμ. πρωτ. 1969/22-6-2006 έγγραφο του Ειδικού Γραμματέα του Γ΄ Κ.Π.Σ. για θέματα της αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 10391/4-5-06 ερώτηση του Βουλευτή  κ. Ιωάννη Δραγασάκη δόθηκε με το υπ’ αριθμ. 1696/23-6-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Δραγασάκης, για τα θέματα της αρμοδιότητάς μας, σας διαβιβάζουμε συνημμένα το με αριθμ. πρωτ. 1659/14-6-06 έγγραφο της Δινσης Δασών Δυτικής Αττικής που υπάγεται στην Περιφέρεια Αττικής.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 864/29.6.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με τη στελέχωση του Κέντρου Βρεφών «ΜΗΤΕΡΑ», κ.λπ..
      Η επίκαιρη ερώτηση του κ. Γείτονα έχει ως εξής:
      «Το Κέντρο Βρεφών «ΜΗΤΕΡΑ» αποτελούσε για πολλές δεκαετίες πρότυπο λειτουργίας για υιοθεσίες και αναδοχές παιδιών. 
      Οι καταγγελίες των εργαζομένων και τα στοιχεία που καθημερινά βλέπουν το φως της δημοσιότητας, προξένησαν δικαιολογημένα σάλο στην κοινή γνώμη. Η έλλειψη ενδιαφέροντος από το Υπουργείο, η κακοδιοίκηση, η υποχρηματοδότηση και προπάντων οι μεγάλες ελλείψεις σε νηπιοβρεφοκόμους, κοινωνικούς λειτουργούς και άλλους επιστήμονες, δημιούργησαν άσχημες συνθήκες διαμονής και διατροφής βρεφών, συσσώρευση παιδιών με προβλήματα και μεγάλες καθυστερήσεις στις υιοθεσίες και αναδοχές. Το Κέντρο ουσιαστικά ιδρυματοποιείται και εξελίσσεται οσημέραι σε πάρκινγκ εγκλείστων παιδιών.
      Επειδή η κατάσταση αυτή αποτελεί στίγμα για το κοινωνικό κράτος και είναι σε βάρος βρεφών και παιδιών καθώς και υποψηφίων θετών γονέων.
      Επειδή το Υπουργείο, αντί να αντιμετωπίσει το πρόβλημα, θολώνει τα νερά και επιχειρεί να μετακυλίσει στο προσωπικό τις ευθύνες.
      Ερωτάται ο κύριος Υπουργός:
      1. Τι μέτρα προτίθεται να λάβει για να μειώσει το χρόνο παραμονής των παιδιών με επιτάχυνση υιοθεσιών και προσέλκυση νέων αναδοχών οικογενειών.
      2. Να δεσμευθεί συγκεκριμένα για το πότε και πόσες κενές θέσεις προσωπικού θα καλύψει».
      Στην επίκαιρη ερώτηση του κ. Γείτονα θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Γείτονα, στο πρώτο ερώτημά σας θα απαντήσω ότι το Υπουργείο, σε συνεργασία με το Υπουργείο Δικαιοσύνης, απαντά στην επιτάχυνση των υιοθεσιών με συγκεκριμένα μέτρα. ‘Ηδη συνεστήθη ειδική νομοπαρασκευαστική επιτροπή από τον Υπουργό Δικαιοσύνης για επανεξέταση του νομοθετικού πλαισίου των υιοθεσιών. Η επιτροπή είναι πενταμελής και αποτελείται από καθηγητές Πανεπιστημίου, της Νομικής και από υπηρεσιακούς παράγοντες των δύο Υπουργείων. 
      Επίσης, προχώρησε και δίνει τη δυνατότητα εφαρμογής της υιοθεσίας και της αναδοχής απ’ όλες τις μονάδες κοινωνικής φροντίδας σε όλη την Ελλάδα. Ο νόμος προχώρησε στη δυνατότητα εφαρμογής της υιοθεσίας όχι μόνον από τα δύο ιδρύματα της Αθήνας, το Αναρρωτήριο Πεντέλης και το Κέντρο Βρεφών «ΠΕΝΤΕΛΗΣ», αλλά και από όλα τα ιδρύματα μονάδων κοινωνικής φροντίδας σε όλη την Ελλάδα. Είναι ο ν. 3402/2005, άρθρο 29. Ήταν τροπολογία στο νόμο του Υπουργείου Υγείας για την αιμοδοσία. 
      Επίσης, αν και αυτό το θέμα είναι αποκλειστικής αρμοδιότητας του Υπουργείου Δικαιοσύνης, προχωράμε με συγκεκριμένες προτάσεις προς το Υπουργείο Δικαιοσύνης, ώστε οι υιοθεσίες να μπορούν να «τρέξουν» πιο γρήγορα, κάτι που γίνεται με τις λεγόμενες ιδιωτικές υιοθεσίες, όπου η κοινωνική έρευνα γίνεται από τις νομαρχίες και πρέπει να τελειώσει μέσα σε έξι μήνες.
      Εδώ, στα δικά μας τα κέντρα, ξέρετε ότι πολλές φορές περνά και το ένα και τα δύο χρόνια. Άρα, λοιπόν, εκείνο που πρέπει να γίνει, είναι να υποχρεωθούν, όπως γίνεται η κοινωνική έρευνα από τις υπηρεσίες πρόνοιας των νομαρχιών, που γίνεται μέσα σε έξι μήνες, να κάνουν κάτι αντίστοιχο και για τις λεγόμενες δημόσιες υιοθεσίες. 
      Όσον αφορά το θέμα των ενισχύσεων, αυτό το θέμα έχει βαλτώσει. Έχει ξεκινήσει επί των ημερών σας. Έγινε μια σχετικά γενναία αναπροσαρμογή πριν από δύο χρόνια. Φαίνεται ότι δεν φθάνουν αυτά τα χρήματα, παρά το ότι μέχρι σήμερα δίνουμε για υγιή παιδιά, από 200 ευρώ που ήταν μέχρι σήμερα, 400 ευρώ σύμφωνα με την υπουργική απόφαση που υπογράψαμε εμείς, η οποία φέρει τη συνυπογραφή από τους άλλους Υπουργούς. Για παιδιά με ελαφριά αναπηρία, ήταν 270 ευρώ και τώρα πάει στα 500 ευρώ. Για παιδιά με προβλήματα ψυχικής υγείας, παρεκκλίνουσα συμπεριφορά και μαθησιακές δυσκολίες, από 270 ευρώ, το πάμε στα 500 ευρώ. Για παιδιά με βαριές αναπηρίες, από 350 ευρώ το πάμε στα 600. Για παιδιά με νοητικά νοσήματα και λοιμώξεις –αφορούσε κυρίως το AIDS- που ήταν 740 ευρώ, τώρα πάει στα 900 ευρώ. 
      Δεν είναι μόνο αυτά. Καλύπταμε πλήρως ιατροφαρμακευτικά αυτά τα παιδιά, δηλαδή στις ανάδοχες οικογένειες, παρείχαμε στα παιδιά τους, με δικιά σας υπουργική απόφαση, πλήρη ιατροφαρμακευτική περίθαλψη, υπόδηση και ένδυση. Καλύπταμε επίσης τα φροντιστήριά τους και αν χρειαζόντουσαν λογοθεραπεία ή άλλου είδους θεραπείες, ψυχολόγους κ.λπ., τα καλύπταμε πλήρως, δωρεάν. Φαίνεται, όμως, ότι παρ’ ότι τα είχαμε αναπροσαρμόσει πριν από δύο χρόνια, αυτό δεν επαρκεί. Δίνουμε επιπλέον κίνητρα. Και τα κίνητρα είναι ειδικότερα για τα παιδιά με κάποια μορφή αναπηρίας, μικρή ή μεγάλη αναπηρία, για τα παιδιά με λοιμώξεις, όπως επίσης και για τα μεγαλύτερα παιδιά, τα οποία χρειάζονται επιπλέον κίνητρα, έτσι ώστε να προσελκύσουμε όσο γίνεται πιο πολλές ανάδοχες οικογένειες. 
      Για τα υπόλοιπα, θα σας απαντήσω στη δευτερολογία μου. Όσον αφορά το χρονοδιάγραμμα των νέων προσλήψεων, ήδη τρέχει η προκήρυξη για τις δύο μαίες. Και όπως με διαβεβαίωσε ο Πρόεδρος του Α.Σ.Ε.Π., στην επαφή που είχα μαζί του, ήδη για τις είκοσι τρεις θέσεις στον κοινωνικό τομέα για το Κέντρο Βρεφών «ΜΗΤΕΡΑ» εντός των δύο επόμενων εβδομάδων θα βγει η προκήρυξη, αλλά θα σας τα πω ειδικότερα μετά.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, εγώ σας ρώτησα συγκεκριμένα για το «ΜΗΤΕΡΑ», γιατί πραγματικά ένα κέντρο που ήταν πρότυπο και ήταν στην πρωτοπορία για υιοθεσίες και αναδοχές, ουσιαστικά υποβαθμίζεται συνεχώς, ιδρυματοποιείται, όπως λέγω και στη γραπτή μου ερώτηση, με αποτέλεσμα να ταλαιπωρούνται και τα παιδιά, αλλά και οι υποψήφιοι θετοί γονείς. 
      Έγιναν κινητοποιήσεις εργαζομένων. Ήλθαν στο φως της δημοσιότητος στοιχεία, τα οποία είναι ανατριχιαστικά για το πώς δουλεύει σήμερα αυτό το κέντρο. Προσπαθήσατε στην αρχή να μετακυλίσετε τις ευθύνες στο προσωπικό. Η αλήθεια, όμως, είναι ότι υπάρχουν φοβερές ελλείψεις σε προσωπικό, ιδιαίτερα σε νηπιοβρεφοκόμους και κοινωνικούς λειτουργούς, με αποτέλεσμα και οι υιοθεσίες να καρκινοβατούν και οι αναδοχές να έχουν φρακάρει. 
      Στα δύο χρόνια, το προσωπικό έχει μειωθεί. Οι νηπιοβρεφοκόμοι από εκατόν είκοσι εννιά, σήμερα είναι εκατόν εννιά, κύριε Πρόεδρε. Επίσης, οι κοινωνικοί λειτουργοί από δεκαοκτώ, είναι δέκα. Επομένως, αν αυτό συνδυαστεί και με την κακοδιοίκηση που υπήρχε, κύριε Υπουργέ και το ξέρετε –αλλάξατε την Πρόεδρο πρόσφατα, να δούμε τι θα κάνει η καινούργια Πρόεδρος- παράλληλα με την υποχρηματοδότηση, ιδιαίτερα όσον αφορά και τα επιδόματα, είναι εύκολο να αντιληφθούμε γιατί υπάρχει αυτό το μεγάλο πρόβλημα, γιατί η κατάσταση έφθασε στο απροχώρητο. 
      Ποιος πρέπει να είναι ο στόχος μας, κύριε Υπουργέ, για το «ΜΗΤΕΡΑ»; Είναι να μειώσουμε το χρόνο παραμονής των παιδιών στο ίδρυμα είτε με επιστροφή στους φυσικούς γονείς είτε με υιοθεσίες είτε με αναδοχές. Εκεί πρέπει να ρίξουμε το βάρος. Αλλά για να γίνει αυτό, χρειάζεται πρώτα προσωπικό.
      Είχατε υποσχεθεί από πέρυσι είκοσι πέντε προσλήψεις και διαπιστώνεται ότι τώρα θα γίνουν οι προκηρύξεις. Δεν φταίει επομένως το Α.Σ.Ε.Π., κύριε Υπουργέ, όπως είπε προσφάτως ο κ. Αβραμόπουλος. Διαθέστε πιστώσεις, προκηρύξτε θέσεις και μετά να μιλάτε για τις διαδικασίες του Α.Σ.Ε.Π.. Επομένως, εδώ θέλουμε ένα χρονοδιάγραμμα για τις προσλήψεις, γιατί δεν μπορεί να δουλέψει το κέντρο όταν μία βρεφοκόμος έχει έξι παιδιά αντί για τρία, διπλάσια δηλαδή παιδιά. Δεν μπορεί να λειτουργήσει το σύστημα. Είναι σε βάρος των παιδιών και των υποψηφίων γονέων.
      Όσον αφορά τα επιδόματα, άκουσα ότι θα προχωρήσετε σε αυξήσεις και καλά θα κάνετε. Δεν ξέρω βέβαια πόσο δεσμευτική είναι η δήλωσή σας. Έχετε υπογράψει, είπατε, την απόφαση. Την έχει, όμως, υπογράψει ο Υπουργός Οικονομίας; Εκεί είναι το θέμα.
      Παρακαλώ δεσμευτείτε συγκεκριμένα, γιατί είναι κρίμα και για τα παιδιά αλλά και για τα ζευγάρια που ξέρετε την αγωνία που έχουν για την υιοθεσία. Πρέπει να μπορούν να προχωρήσουν οι αιτήσεις τους.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξέρετε πολύ καλά ότι στις αποφάσεις τις οποίες εσείς είχατε υπογράψει και είχατε στείλει στο Α.Σ.Ε.Π., κάτι που συζήτησα προχθές με τον Πρόεδρο του Α.Σ.Ε.Π., ο μέσος όρος ήταν δώδεκα μήνες. Δηλαδή, αναφέρομαι σ’ αυτά που είχε στείλει ο κ. Στεφανής το 2003 και μετά από δεκατέσσερις ή δεκαέξι μήνες έβγαινε η προκήρυξη από το Α.Σ.Ε.Π.. Είχαμε καθυστέρηση δέκα, δώδεκα, μέχρι και δεκαέξι μήνες. 
      Γι’ αυτό, υπάρχουν κάποιες ευθύνες και στο Α.Σ.Ε.Π.. Από τη στιγμή που εμείς υπογράφουμε και στέλνουμε με εγκεκριμένες πιστώσεις τον κατάλογο που θέλουμε, με τους νοσηλευτές ή με τους επιστήμονες υγείας και πρόνοιας, βγαίνει η προκήρυξη μετά από ένα μεγάλο χρονικό διάστημα. Εδώ, μετά από μεγάλη πίεση, γι’ αυτά τα οποία στείλαμε το Μάρτιο του 2006, βγαίνουν οι προκηρύξεις τώρα. Μειώσαμε το χρόνο όσο γίνεται περισσότερο. Αυτά όσο αφορά τις προκηρύξεις. 
      Για τα υπόλοιπα που αναφέρατε σχετικά με τους κοινωνικούς λειτουργούς, από δεκαπέντε που ήταν, δύο αποσπάστηκαν επί των ημερών σας στο Βόλο, μία είχε γονική άδεια, δύο αποσπάστηκαν επί των ημερών σε άλλες υπηρεσίες, μία για διάφορους λόγους κάνει το διδακτορικό της και έτσι από τους δεκαπέντε, εργάζονται μόνο οι εννέα. 
      Εμείς φέρνουμε πίσω όλους τους αποσπασμένους, ό,τι λόγο και αν είχαν επικαλεστεί. Πάντως, επαναλαμβάνω ότι η αναλογία στο «ΜΗΤΕΡΑ» σήμερα βρεφονηπιοκόμων προς παιδιά, είναι ένα προς τριάμισι παιδιά στα περίπτερα και στον παιδικό σταθμό, είναι ένα προς τέσσερα. Στους κρατικούς δημοτικούς και κοινωνικούς σταθμούς, είναι ένα προς τέσσερα και στο βρεφονηπιακό τμήμα είναι ένα προς δωδεκάμισι. 
      Επίσης, σας έχω κατάσταση για να δείτε σε όλα τα περίπτερα πόσοι είναι στην πρωϊνή βάρδια, πόσοι στην απογευματινή και πόσοι στη βραδινή. Στην πρωινή βάρδια, είναι ένα προς τριάμισι παιδιά ανά νηπιοβρεφοκόμο. Η ίδια αναλογία προκύπτει από τα στοιχεία του προγράμματος και για την απογευματινή βάρδια. Στη νυχτερινή βάρδια, είναι έντεκα παιδιά προς μία νηπιοβρεφοκόμο. 
      Σας είπα προηγουμένως ότι έχουμε προκηρύξει πέντε θέσεις Τ.Ε. Κοινωνικής Εργασίας, δώδεκα θέσεις βρεφοκόμων, δύο θέσεις μαιών και διάφορες άλλες θέσεις, ώστε να βελτιώσουμε το κλίμα που υπάρχει σήμερα. Τα αιτήματα τα στείλαμε στην αρχή του χρόνου και, επίσης, είχαμε στείλει αίτημα και για τις μαίες. Βέβαια τώρα βγήκε η προκήρυξη. Όμως, θυμηθείτε και επί των ημερών σας πόσες προκηρύξεις κάνατε ειδικά για το «ΜΗΤΕΡΑ» τα τελευταία δύο χρόνια, 2003-2004. Καμία προκήρυξη δεν κάνατε, ενώ πολύ μεγάλος αριθμός είχε αποσπαστεί σε άλλες υπηρεσίες, που τώρα γυρνάνε πίσω. 
      Παρ’ όλα αυτά, η κατάσταση δεν είναι ιδανική ούτε και τόσο άσχημη όσο φαίνεται από μέσα. Αν αναλογιστείτε ότι οι βρεφονηπιοκόμοι δουλεύουν έξι ώρες την ημέρα, η αναλογία είναι μία προς τριάμισι παιδιά και πρέπει να κάνουμε κάτι καλύτερο. 
      Επίσης, είναι μύθος το ότι υπάρχουν παιδιά προς υιοθεσία και δεν δίνονται. Έχουμε σήμερα τριάντα πέντε παιδιά με προβλήματα, που δεν τα παίρνει κανένας. Έχουμε παιδιά πεντάχρονα και, επιτέλους, δεν μπορούμε να έχουμε παιδιά με προδιαγραφές, όπως τα θέλουν οι γονείς. Έχουμε παιδιά που μπορούν να δοθούν για υιοθεσία και δεν ενδιαφέρεται κανένας. Ιδού η Ρόδος, ιδού και το πήδημα. Έχουμε παιδιά με προβλήματα που μπορούμε να τα δώσουμε, αλλά δεν ενδιαφέρεται κανείς είτε για αναδοχή είτε για υιοθεσία. 
      ΠΡΟΕΔΡΕΥΩΝ (Σωτήρης Χατζηγάκης): Θα συζητήσουμε την τρίτη τη με αριθμό 862/29.6.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με το βαθμολογικό όριο  για εισαγωγή στα Α.Ε.Ι. και Τ.Ε.Ι. κ.λπ.. 
      Η επίκαιρη ερώτηση σε περίληψη έχει ως εξής:
      «Από τις ανακοινώσεις του Υπουργείου Παιδείας προκύπτει ότι τριάντα εννέα χιλιάδες υποψήφιοι για τα Α.Ε.Ι. και Τ.Ε.Ι., ποσοστό δηλαδή άνω του 41%, αποκλείονται από την τριτοβάθμια εκπαίδευση, επειδή κατά την εξεταστική διαδικασία έγραψαν κάτω από το βαθμολογικό όριο του «10» ή των 1000 μορίων. Ταυτόχρονα οι θέσεις που θα μείνουν ακάλυπτες σε σχολές των Α.Ε.Ι. και Τ.Ε.Ι., υπολογίζονται ότι θα ξεπεράσουν τις 14.000, οι οποίες δεν θα καλυφθούν ούτε από υποψηφίους από Τ.Ε.Ε., λόγω κυρίως ποσοστώσεως, οδηγώντας ένα αδικαιολόγητα μεγάλο αριθμό παιδιών έξω από την τριτοβάθμια εκπαίδευση. Ο αριθμός των υποψηφίων που δεν θα εισαχθούν σε κάποια σχολή των Α.Ε.Ι. και Τ.Ε.Ι., ξεπέρασε κάθε προηγούμενο και είναι απολύτως ενδεικτικός της κατάστασης που βρίσκεται το εκπαιδευτικό μας σύστημα. Συνέπεια αυτού είναι πολλοί γονείς να σκέφτονται να στείλουν τα παιδιά τους στο εξωτερικό ή να τα εγγράψουν σε ιδιωτικά κέντρα ελευθέρων σπουδών. Κατόπιν των ανωτέρω,
      Ερωτάται η κυρία Υπουργός Παιδείας.
      1. Προτίθεται να πάρει μέτρα για να μη ισχύσει φέτος το βαθμολογικό όριο εισαγωγής που εξοστρακίζει πολλούς χιλιάδες μαθητές από την τριτοβάθμια εκπαίδευση, εφ’ όσον την κύρια ευθύνη φέρει το εκπαιδευτικό σύστημα;
      2. Τι προτίθεται να κάνει για τους υποψηφίους που προέρχονται από τα ΤΕΕ και έχουν γράψει το βαθμολογικό όριο του «10», αλλά μένουν εκτός Τ.Ε.Ι. λόγω ποσοστώσεως»;. 
      Στην παραπάνω ερώτηση του κ. Αλαβάνου θα απαντήσει η Υπουργός Παιδείας κ. Μαριέττα Γιαννάκου. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, όπως ενθυμείστε πέρσι με νόμο που ήρθε στη Βουλή και μετά από μακρά συζήτηση στην Επιτροπή Μορφωτικών Υποθέσεων, αποφασίστηκε βαθμός πρόσβασης υπολογιζόμενος είτε με βάση το «10», είτε το ήμισυ του άριστα με βάση τα μόρια. Το λέω αυτό γιατί επιχειρήθηκε και σκόπιμη παραπληροφόρηση αυτές τις μέρες ενώ ο νόμος ήταν σαφής και οι ίδιοι άνθρωποι που έκαναν την παραπληροφόρηση, είχαν ορθώς πληροφορήσει την περασμένη χρονιά. 
      Κύριε Πρόεδρε, θέλω να σημειώσω ότι ο νόμος δεν πρόκειται να αλλάξει ούτε η πολιτική. Σας υπενθυμίζω ότι το σύνολο της ακαδημαϊκής κοινότητας μέσα από τα Μ.Μ.Ε., αλλά και Βουλευτές στην Επιτροπή Μορφωτικών Υποθέσεων επικρότησαν την υπόθεση αυτή.
      Θα αρχίσω από αυτό που λέτε για τα παιδιά που θα μείνουν έξω. Έτσι και αλλιώς, κάθε χρόνο δεν έμπαιναν όλοι και πρέπει να σημειώσουμε ότι δεν είναι όλα τα παιδιά κατάλληλα για τα πανεπιστήμια, υπό την έννοια ότι άλλοι δεν έχουν μελετήσει αρκετά και άλλοι έχουν διαφορετικούς προσανατολισμούς. Ο ρόλος μας είναι να τους δώσουμε όλες τις δυνατές ευκαιρίες προς όλες τις δυνατές κατευθύνσεις. Να μην πιέζουμε παιδιά με βαθμό «1» ή «2» να μπαίνουν στην ανώτατη εκπαίδευση. 
      Ξέρετε, επίσης, ότι το Συμβούλιο της Επικρατείας κατέρριψε όλα τα επαγγελματικά δικαιώματα λόγω της έλλειψης ακαδημαϊκού χαρακτήρα των Τ.Ε.Ι., τα οποία εμείς τώρα κατοχυρώνουμε. Και, επίσης, ξέρετε ότι σε πάρα πολλά Τ.Ε.Ι. δεν συμπληρωνόταν ο αριθμός, όπως στο Τ.Ε.Ι. Κεφαλονιάς, όπου αντί για διακόσια άτομα, μπήκαν μόνο επτά και ζήτησε το ίδιο το Τ.Ε.Ι. να κλείσει και εν συνεχεία να αλλάξει, με άλλο γνωστικό αντικείμενο. Σημειώνω ότι σε κανένα από τα Τ.Ε.Ι. που έγιναν τα τελευταία χρόνια, δεν υπήρχε γνωστικό αντικείμενο και κατοχυρωμένα επαγγελματικά δικαιώματα. Για εκατόν έξι ήδη έχουν βγει οι αποφάσεις και απομένουν άλλα εβδομήντα έξι. Αυτή ήταν η περίφημη ανωτατοποίηση των Τ.Ε.Ι., που έγινε από την προηγούμενη κυβέρνηση.
       Σημειώνω ακόμα τα εξής στοιχεία, που νομίζω ότι πρέπει να τα ξέρετε, γιατί και εσείς επανειλημμένα έχετε θέσει το θέμα της πραγματικής ποιότητας στην εκπαίδευση. Άλλωστε, έχετε μακρά εμπειρία στο χώρο της Ευρώπης και τα ξέρετε αυτά. Σε σύνολο εγγεγραμμένων σε τμήμα Τ.Ε.Ι. της περιφέρειας τετρακοσίων εξήντα τεσσάρων σπουδαστών τα τελευταία επτά χρόνια, πήραν πτυχίο μόλις έξι άτομα. Σε άλλο τμήμα επί συνόλου εγγεγραμμένων εξακοσίων ογδόντα οκτώ την τελευταία εξαετία, πήραν πτυχίο μόλις δέκα. Δεν θέλω να σας αναφέρω όλα τα περιφερειακά Τ.Ε.Ι. της χώρας. Είναι απόλυτη ανάγκη να κατοχυρώσουμε τον ακαδημαϊκό χαρακτήρα της ανώτατης εκπαίδευσης συνολικά.
Δεν είναι δυνατόν, λοιπόν, η Κυβέρνηση να αλλάξει αυτήν την πολιτική, η οποία θεωρείται τεκμηριωμένη και αποδεκτή από την κοινωνία. 
      Ως προς το δεύτερο ερώτημά σας, όπως γνωρίζετε, πράγματι ένα 15% με ποσόστωση από τα Τ.Ε.Ε. μπαίνει στα Τ.Ε.Ι., αλλά μπαίνει με χωριστές εξετάσεις. Μπαίνει με εξετάσεις που δεν είναι της ποιότητας των εξετάσεων του ενιαίου λυκείου. Ούτε ως προς αυτό πρόκειται να αλλάξει η κυβερνητική πολιτική.
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ο Πρόεδρος κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Υπουργέ, με εντυπωσιάζει η απάντησή σας. Και ως Υπουργός θα έπρεπε να καταλαβαίνετε ότι στις εξετάσεις «κόπηκε» το σύστημά σας! Διότι νομίζω ότι δεν μπορεί να είναι περήφανος κανένας ή καμία Υπουργός Παιδείας οποιασδήποτε χώρας της Ευρώπης τουλάχιστον, αλλά και όλου του κόσμου, όταν σχεδόν το μισό των μαθητών δεν πιάνει αυτό που θεωρείται «βάση». 
      Δεύτερον, θα σας έλεγα ότι και ως Ελληνίδα δεν μπορείτε να μας πείτε ότι εμείς που ακούμε συνεχώς ότι είμαστε απόγονοι του Σωκράτη, του Δημόκριτου, του Θαλή του Μιλήσιου, είμαστε λαός ηλιθίων, ώστε από τα παιδιά που τελειώνουν το λύκειο, το 42% να κόβεται, να μην παίρνει τη βάση. Εγώ θα σας έλεγα ότι ηλίθιο είναι το σύστημα! Είναι απάνθρωπο αυτό το σύστημα, το οποίο διώχνει τα παιδιά! Και όσο κλείνετε πανεπιστήμια, θα αναγκάζεστε να ανοίγετε Ο.Κ.Α.Ν.Α., όταν ούτε θέσεις εργασίας θα βρίσκουν ούτε θέσεις στα πανεπιστήμια. Και μη μας λέτε για τη βάση, διότι η βάση είναι σαν το επιτόκιο στην κυκλοφορία του χρήματος. Με τη βάση καθορίζετε εσείς το βαθμό δυσκολίας. Έχετε στα χέρια σας ένα μέσο με το οποίο κάνετε ό,τι θέλετε. Αποφασίζετε τον αριθμό που θέλετε. 
      Σας λέω ένα παράδειγμα μόνο: Στη νεοελληνική λογοτεχνία της θεωρητικής κατεύθυνσης, πέρυσι πήρε κάτω από τη βάση το 39% και φέτος, το 2006, πήρε κάτω από τη βάση το 52%. Πώς δικαιολογείται αυτό σ’ ένα χρόνο διακυβέρνησης της Νέας Δημοκρατίας να έχουμε μία τέτοια κατρακύλα, και πού; Στη νεοελληνική λογοτεχνία! Δεν μιλάμε ούτε για την άλγεβρα ούτε για την τριγωνομετρία. Δικαιολογείται απλούστατα με το βαθμό δυσκολίας των θεμάτων. Αν είχατε άλλο βαθμό δυσκολίας, θα είχαμε άλλα αποτελέσματα. 
      Εγώ σας λέω το εξής. Σταματήστε αυτήν τη στάση ως Κυβέρνηση της Νέας Δημοκρατίας. Ακούστε την κοινωνία. Ακούστε τα παιδιά που θέλουν «στον ήλιο μοίρα». Ακούστε τις φωνές από τον ίδιο τον ιδεολογικό σας χώρο. Σήμερα ο κ. Μπαμπινιώτης έχει βγει με ανακοινώσεις και ζητά να μην ισχύσει η βάση του «10». Σας το ζητάμε. Θα γίνει αυτό! Σας λέμε να το κάνετε εύκολα, χωρίς σαδισμούς, με τα μηχανογραφικά δελτία. Σας ζητάμε να μην ισχύσει για φέτος η βάση «10» ή τα 10.000 μόρια, να υπάρξει μία φυσιολογική ροή των παιδιών που θέλουν να σπουδάσουν, που δεν θέλουν να γυρνούν στο δρόμο και να προχωρήσουμε γρήγορα στη συνολική αντικατάσταση του συστήματος εισαγωγικών εξετάσεων και στην αποδέσμευσή του από το λύκειο. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Η κυρία Υπουργός έχει το λόγο. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, δεν θεωρώ καθόλου ηλίθιους τους Έλληνες! Αν κάνατε αυτήν την αναφορά, για να δούμε πρωτοσέλιδα αύριο, το θεωρώ λάθος. Καθόλου ηλίθιους δεν τους θεωρώ! Θεωρώ ότι ο καθένας έχει τους δικούς του προσανατολισμούς. Ως γνωστόν, η δημοκρατία δεν είναι μόνο για ορισμένους που λένε ό,τι θέλουν, είναι για όλους και ο καθένας εκφράζει την άποψή του. Πρώτον, είναι 2% λιγότεροι αυτοί που πέρασαν κάτω από τη βάση. 
      Δεύτερον, ουδέποτε έμπαιναν όλοι. Μιλάτε για τριάντα εννέα χιλιάδες. Πάντοτε έμενε ένας αριθμός απ’ έξω. 
      Τρίτον, φέτος προσπαθήσαμε να δώσουμε στην περιφέρεια και σε σχολές αριθμό φοιτητών, που πραγματικά έχουν ανάγκη, όπως είναι τα παιδαγωγικά τμήματα, ενώ σε σχολές που υπάρχει πρόβλημα, όπως η Ιατρική, δεχτήκαμε ακριβώς τις προτάσεις των πανεπιστημίων.
      Έχω ήδη δηλώσει, ως προς το εξεταστικό σύστημα, ότι είναι το επόμενο θέμα. Πράγματι πρέπει να βγει από το λύκειο και εκεί θα κάνουμε μεγάλη συζήτηση. Σ’ αυτό έχετε δίκιο. Δεν είναι δυνατόν, όμως, να ερχόμαστε κάθε φορά που περνάει ένας νόμος -που φαίνεται μία γενική συναίνεση- και να λέμε ότι η υπόθεση της παιδείας είναι «να κόβουμε και να ράβουμε» και να δημιουργούμε μία εικονική πραγματικότητα. 
      Κατ’ αρχάς, εσείς ο ίδιος πολλές φορές έχετε ισχυριστεί ότι τα πανεπιστήμια δεν έχουν σχέση με την αγορά εργασίας. Έχουν ή δεν έχουν; Τα πανεπιστήμια είναι για να φτιάχνουν επαγγελματίες ή δεν είναι; Ας αποφασίσουμε τι ακριβώς θέλουμε. Εγώ σας λέω, όμως, ότι η παιδεία δεν μπορεί να ζήσει χωρίς αρχές μέσα σε μια εικονική πραγματικότητα. Η παιδεία είναι για όλους. Πρέπει να δίνει ίσες ευκαιρίες σε όλους. ΄Εχει βέβαια πολλά κακά, πολλές μειονεξίες, αλλά μη μας λέτε ότι χάλασε η παιδεία τα τελευταία δύο χρόνια! Ξέρουμε καλά τα προβλήματα, κύριε Πρόεδρε, αλλά δεν θα απαξιώσουμε την παιδεία εν γένει. Πρέπει βήμα-βήμα να προχωρήσουμε όλοι μαζί, αλλά παιδεία χωρίς ποιότητα δεν γίνεται. Παιδεία με κριτήρια λαϊκισμού, δεν γίνεται. 
      ΠΡΟΕΔΡΕΥΩΝ (Σωτήρης Χατζηγάκης): Θα συζητηθεί τώρα η δεύτερη επίκαιρη ερώτηση, με αριθμό 861/29-6-2006 της Βουλευτού του Κομμουνιστικού Κόμματος Ελλάδας κ. Βέρας Νικολαίδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση της έκτασης των Λιπασμάτων Δραπετσώνας κ.λπ.. 
      Η επίκαιρη ερώτηση της κ. Νικολαϊδου σε περίληψη έχει ως εξής:
      «Ανήσυχοι είναι οι κάτοικοι στην ευρύτερη περιοχή του Πειραιά, αφού άλλος ένας μεγάλος χώρος συνολικής έκτασης εξακοσίων σαράντα περίπου στρεμμάτων παραδίδεται στα μεγάλα επιχειρηματικά συμφέροντα. Σήμερα στην περιοχή των Λιπασμάτων Δραπετσώνας και στις γύρω εκτάσεις υπάρχουν ιδιοκτησίες της Εθνικής Τράπεζας, του Ο.Λ.Π., της «MOBIL-BP» και της «Α.Γ.Ε.Τ.». 
      Οι κυβερνήσεις του ΠΑ.ΣΟ.Κ. προώθησαν την τσιμεντοποίηση και εμπορευματοποίηση του χώρου και τη δημιουργία εμπορικού – ναυτιλιακού κέντρου και άλλων δραστηριοτήτων. Στην ίδια κατεύθυνση, όμως, κινείται και η σημερινή Κυβέρνηση. Επανειλημμένες ήταν οι υποσχέσεις ότι τουλάχιστον η έκταση που καταλάμβανε το εργοστάσιο των Λιπασμάτων, που έκλεισε,  θα μετατρέπονταν σε χώρο πρασίνου και αναψυχής. 
      Οι κάτοικοι και οι φορείς διεκδικούν λύσεις που προβλέπουν πλήρη αποδέσμευση των εκτάσεων από όλα τα ιδιωτικά συμφέροντα, ελεύθερη πρόσβαση στη θαλάσσια μετόπη, κατασκευή νοσοκομείου παίδων, δημιουργία πρασίνου επιπέδου πόλης, δημοτικού αθλητικού κέντρου, χώρου πολιτισμού, Μουσείο Σύγχρονης Βιομηχανικής Ιστορίας, καθώς και κυκλοφοριακή – συγκοινωνιακή μελέτη.
      Ερωτάται ο κύριος Υπουργός, αν είναι στις προθέσεις της Κυβέρνησης να πάρει όλα τα απαραίτητα μέτρα, ώστε τα εξακόσια σαράντα στρέμματα των Λιπασμάτων Δραπετσώνας να αξιοποιηθούν ως ο χώρος για την αναβάθμιση της ποιότητας ζωής των κατοίκων των γύρω δήμων με ελεύθερη και δωρεάν πρόσβαση στις εγκαταστάσεις».
      Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Η ευρύτερη περιοχή γύρω από το παλιό εργοστάσιο των Λιπασμάτων, που βρίσκεται μεταξύ του επιβατικού και του εμπορικού λιμανιού του Πειραιά, αποτελεί μια περιοχή ζωτικής σημασίας για τους δήμους του δυτικού Λεκανοπεδίου, για τους οποίους αποτελεί και τη φυσική διέξοδο προς τη θάλασσα. 
      Η περιοχή αυτή αποτελεί, στο μεγαλύτερο μέρος της, ιδιωτική έκταση ιδιοκτησία της βιομηχανίας «Α.Γ.Ε.Τ. ΗΡΑΚΛΗΣ», της «BP» και της Εθνικής Τράπεζας της Ελλάδος. Το παράκτιο μέτωπο αυτής της περιοχής είναι χαρακτηρισμένο ως λιμενική ζώνη και ανήκει στον Οργανισμό Λιμένος Πειραιώς, σήμερα όμως δεν περιλαμβάνει εγκαταστάσεις για την εξυπηρέτηση του λιμανιού. 
      Η ζώνη αυτή προβλέπεται από το ρυθμιστικό σχέδιο της Αθήνας ως περιοχή στρατηγικής παρέμβασης για την ποιοτική αναβάθμιση της πρωτεύουσας. Έχουν γίνει στο παρελθόν μελέτες και από πλευράς των δήμων της περιοχής, οι οποίες, δυστυχώς, δεν έχουν ως σήμερα τελεσφορήσει. 
      Συγκεκριμένα, ο Οργανισμός της Αθήνας το 1999, στο πλαίσιο της συμμετοχής του στο ευρωπαϊκό πρόγραμμα «TERRA», το οποίο ήταν το πρώτο στάδιο –αν θέλετε- του σχεδίου ανάπτυξης του Κοινοτικού χώρου, προώθησε ένα επιχειρησιακό πρόγραμμα ανάπλασης της ευρύτερης περιοχής της βιομηχανικής ζώνης Δραπετσώνας-Κερατσινίου, με στόχο την οικονομική, κοινωνική και περιβαλλοντική αναβάθμιση της περιοχής. 
      Σύμφωνα με τις κατευθύνσεις του ευρωπαϊκού προγράμματος, δόθηκε ιδιαίτερη έμφαση στις συμμετοχικές διαδικασίες και στην ενεργό συμμετοχή όλων των εμπλεκομένων φορέων, των Οργανισμών Τοπικής Αυτοδιοίκησης, του δημοσίου, του ιδιωτικού τομέα και των φορέων της περιοχής. Δυστυχώς δεν επετεύχθη μέσω αυτού του προγράμματος μια κοινή συνισταμένη, δεν υπήρξε αποδοχή ενός συγκεκριμένου σχεδίου για την ολοκληρωμένη ανάπλαση της περιοχής. Οι αιτίες αυτής της αποτυχίας είναι πολλές:
      Θα έλεγα ότι μία από τις δυσκολότερες αιτίες, βάσει της οποίας δεν μπόρεσαν να προχωρήσουν τα σχέδια, είναι το γεγονός ότι οι ρυθμοί με τους οποίους προχωρούσαν οι δήμοι και οι ιδιωτικοί φορείς, δεν ήταν οι ίδιοι.
      Επίσης, ένας σημαντικός ανασταλτικός παράγοντας για τη μη ευόδωση των προσπαθειών, ήταν η δυσκολία συγκερασμού των διαφορετικών -και πολλές φορές αντικρουόμενων- απόψεων μεταξύ των ενδιαφερομένων φορέων, αλλά και των ιδιοκτητών της γης, οι οποίοι επίσης είχαν αντικρουόμενα μεταξύ τους συμφέροντα και επιδιώξεις.
      Αυτό το οποίο μπορούμε να πούμε σήμερα, είναι ότι η όλη διαδικασία έχει ωριμάσει, ο διάλογος συνεχίζεται και εκτιμούμε ότι βάσει και συγκεκριμένων πρωτοβουλιών που έχουν αναληφθεί από τους Ο.Τ.Α. της περιοχής, μπορούμε να είμαστε αισιόδοξοι για την ευρύτερη περιοχή εν ευθέτω χρόνω. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Υπουργέ.
      Το λόγο έχει η κ. Νικολαΐδου. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, ο συγκεκριμένος χώρος είναι ένας από τους τελευταίους ελεύθερους χώρους σ’ αυτήν την πολύπαθη περιοχή της Β΄ Πειραιά, που έμμεσα αφορά και τους κατοίκους του Δήμου Πειραιά. 
      Είναι ένας χώρος για τον οποίο υπάρχουν τα σχέδια που αναφέρατε για μία ανάπλαση από την οποία, βέβαια, θα ωφεληθούν κυρίως οι επιχειρηματίες. Παλαιότερα υπήρχε –όχι πολύ παλιά, πριν πέντε-δέκα χρόνια- ένα άλλο σχέδιο, επίσης των δήμων της Β΄ Πειραιά, που ήταν σαν ένα πλαίσιο για το πώς θα καλυτερεύσει η ζωή των πολιτών αυτής της περιοχής. 
      Αυτή είναι η αγωνία των κατοίκων, των φορέων και των δημοτικών κινήσεων αυτήν τη στιγμή. Η αγωνία τους είναι ότι θα τσιμεντοποιηθούν τα πάντα και φυσικά ότι μια σειρά από υποσχέσεις που αφορούν ακόμα και το συγκεκριμένο χώρο του κλειστού εργοστασίου –δεν μιλάω για όλη την περιοχή, που είναι γύρω στα εξακόσια πενήντα στρέμματα- δηλαδή ότι δήθεν θα αναπλαστεί σε χώρο πρασίνου και για άλλες κοινωνικές λειτουργίες, δεν προχωρούν. 
      Οι κάτοικοι, λοιπόν, ζητούν κάτι πολύ απλό, που μπορεί να συμπεριληφθεί μέσα σε οποιοδήποτε σχέδιο. Πρώτα απ’ όλα, όσον αφορά τη θαλάσσια μετόπη, που είναι μία ζώνη περίπου ενενήντα τεσσάρων στρεμμάτων, να υπάρχει πρόβλεψη για ελεύθερη πρόσβαση των δημοτών και αξιοποίηση φυσικά από το μόλο Κράκαρη μέχρι το μόλο Δραπετσώνας. Αυτό, όποια και αν είναι η ανάπλαση, όπως και να εξελιχθεί, πρέπει να εξασφαλιστεί.
      Υπήρχε ένα σχέδιο για να καλύψει μια πολύ βασική ανάγκη αυτής της περιοχής, τη δημιουργία ενός νοσοκομείου παίδων. Είναι γνωστό ότι δεν καλύπτεται ο Πειραιάς και ότι όλοι οι δήμοι έχουν πρόβλημα. Επομένως, θα μπορούσε να δημιουργηθεί μέσα στους χώρους αυτούς. 
      Φυσικά, δεν είναι ότι παρακαλούν οι κάτοικοι για να πραγματοποιηθούν οι υποσχέσεις για τη δημιουργία πρασίνου -και από τη στιγμή που δεν είναι, απ’ ό,τι φαίνεται, στις προθέσεις σας, εφόσον συνεχίζετε την ίδια τακτική της προηγούμενης κυβέρνησης- και οι υποσχέσεις για το συγκεκριμένο χώρο του κλειστού εργοστασίου, αλλά πραγματικά αυτό είναι πλέον το μοναδικό, που μπορεί να τους δώσει μια ανάσα σ’ αυτήν την περιοχή.
      Φυσικά, δεν μπορείτε να παραβλέπετε και μια σειρά προτάσεων που αφορούν τη δημιουργία αθλητικών εγκαταστάσεων ή χώρων πολιτισμού δίπλα στο πράσινο. Δεν είναι μόνο οι εμπορικές επιχειρήσεις που θα στηθούν, αλλά πρέπει να υπάρχουν αυτές οι δωρεάν κοινωνικές λειτουργίες για τους κατοίκους της περιοχής.
      Φυσικά, οι κάτοικοι δεν αφήνουν έξω από τα αιτήματά τους την κυκλοφοριακή και συγκοινωνιακή μελέτη σχετικά μ’ ένα δίκτυο σταθερής τροχιάς που θα διευκολύνει τη διακίνησή τους.
      Έχουν αναλάβει έναν αγώνα για να πετύχουν ορισμένα από αυτά που προτείνουν, ακριβώς γιατί αυτή είναι η τελευταία ανάσα, γιατί είναι από τους τελευταίους ελεύθερους χώρους. 
      Είναι γνωστό ότι αποτελεί ιδιοκτησία της «MOBIL» και άλλων μεγάλων τραστ, αλλά αν υπάρχει βούληση, μπορεί να απαλλοτριωθούν οι χώροι και να δοθούν τουλάχιστον για ελεύθερη πρόσβαση και αξιοποίηση στους κατοίκους. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Νικολαΐδου.
      Το λόγο έχει ο κύριος Υπουργός.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’ αρχήν, επιτρέψτε μου, αγαπητή κυρία συνάδελφε, να πω ότι δεν υπάρχει περίπτωση να τσιμεντοποιηθούν τα πάντα. Οποιαδήποτε παρέμβαση, για να υλοποιηθεί, θα πρέπει να προβλέπεται στο ρυθμιστικό σχέδιο της Αθήνας. 
      Από εκεί και πέρα, θα πρέπει να ακολουθηθεί η διαδικασία που προβλέπεται από την κείμενη νομοθεσία, δηλαδή να συντάσσονται μελέτες γενικού πολεοδομικού σχεδίου, να εγκρίνονται αρμοδίως και, βεβαίως, να εφαρμόζονται τα σχέδια, που θα έχουν εγκριθεί.
      Σε ό,τι αφορά το παράκτιο μέτωπο, είπα και στην πρωτομιλία μου ότι ανήκει στον Οργανισμό Λιμένος Πειραιώς και συνεπώς, ο Οργανισμός είναι ο καταλληλότερος να απαντήσει γι’ αυτό το θέμα. Δεν μπορούμε, όμως, σε καμιά περίπτωση να αγνοούμε το γεγονός ότι πρόκειται περί ιδιωτικών εκτάσεων. 
      Συνεπώς, ο Οργανισμός της Αθήνας παρεμβαίνει στα γενικότερα σχέδια της περιοχής, αλλά ότι πρόκειται και περί ιδιωτικών εκτάσεων είναι ένα γεγονός, το οποίο δεν μπορούμε να παραβλέψουμε.
      Τέλος, θα πρέπει να αναφέρω ότι ο Δήμος Κερατσινίου έχει ήδη ολοκληρώσει την τροποποίηση του Γενικού Πολεοδομικού του Σχεδίου, το οποίο έχει καταθέσει πολύ πρόσφατα στον Οργανισμό της Αθήνας, ελέγχεται και εν ευθέτω χρόνω θα μπορούμε να δώσουμε περισσότερα στοιχεία για την παρέμβαση στην περιοχή. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Επίκαιρες ερωτήσεις δεύτερου κύκλου:
      Πρώτη είναι η με αριθμό 860/29.6.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Χωρέμη προς τους Υπουργούς Αγροτικής Ανάπτυξης και Τροφίμων και Ανάπτυξης, σχετικά με τη λήψη μέτρων προστασίας των παραγωγών εμπορίας της νωπής σουλτανίνας κ.λπ.. 
      Το ειδικότερο περιεχόμενο της επίκαιρης ερώτησης του κ. Χωρέμη έχει ως εξής: 
      «Παρά την έλλειψη ουσιαστικής προστασίας από την ελληνική πολιτεία, το εξαιρετικό σταφύλι της Κορινθίας, η σουλτανίνα, μέσα από τις  συστηματικές προσπάθειες, πρωτοβουλίες και τον καθημερινό μόχθο των ασχολούμενων με την παραγωγή συμπατριωτών μου της Κορινθίας, αναδείχθηκε σε πρώτης επιλογής και διατροφικής αξίας προϊόν, τόσο για τους Έλληνες όσο και για τους Ευρωπαίους καταναλωτές.
      Οι προεκλογικές εξαγγελίες της Κυβέρνησής σας, που δημιούργησαν κλίμα ευφορίας και προσδοκίας στους Έλληνες αγρότες, βρίσκονται απέναντι από την πραγματικότητα που αποδεικνύει ότι όλα τα αγροτικά προϊόντα –ακόμα και η αυτοδύναμη έως σήμερα σουλτανίνα- ή απορροφώνται σε εξευτελιστικές τιμές ή μένουν αδιάθετα.
      Την ίδια ώρα, ο αγροτικός κόσμος της Κορινθίας παλεύει για τη διατήρηση των βασικών του δικαιωμάτων όσον αφορά τη  διεξαγωγή του εμπορίου, ευρισκόμενος τραγικά απροστάτευτος απέναντι στο φαινόμενο της «ακάλυπτης επιταγής» και σε συγκεκριμένους μεσάζοντες που αυτοαποκαλούνται «εξαγωγείς και έμποροι νωπών προϊόντων».
      Ερωτώνται οι κύριοι Υπουργοί: 
      1. Έχουν κατ’ αρχήν γνώση της τεράστιας έκτασης, αλλά και των επιπτώσεων των «ακάλυπτων επιταγών» από επιτήδειους δήθεν εξαγωγείς νωπών προϊόντων, οι οποίοι κάτω από την ελαστικότητα του νόμου (κατάργηση προσωποκράτησης κ.α.) λυμαίνονται τον κόπο, τον ιδρώτα, το μόχθο και τα δυσβάσταχτα έξοδα των αγροτών μας, ποια πρόκειται να είναι τα άμεσα μέτρα για να αποτραπεί στο μέλλον η απαράδεκτη αυτή κατάσταση για την παραδειγματική τιμωρία των θρασύτατων αυτών γυρολόγων και ποιες οι άμεσες νομοθετικές ρυθμίσεις;
      2. Με ποιες ενέργειες θα βρεθούν τάχιστα και θα διαγραφούν άμεσα από το μητρώο μελών του Συνδέσμου Εξαγωγέων οι επιτήδειοι αυτοί, ώστε η πολιτεία να συμβάλει ουσιαστικά στη διαφύλαξη του μεγάλου μέρους του υγιώς δρώντος εξαγωγικού κόσμου;»
      Στην επίκαιρη ερώτηση του κ. Χωρέμη θα απαντήσει ο Υφυπουργός Αγροτικής Ανάπτυξης κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κύριοι συνάδελφοι, σχετικά με την ερώτηση του συναδέλφου, πρέπει να επισημάνουμε ότι, ευτυχώς για τους Έλληνες αγρότες, αυτά που αναφέρονται στο κείμενο της ερώτησης για τις εξευτελιστικές τιμές των ελληνικών αγροτικών προϊόντων, όχι μόνο δεν ευσταθούν, αλλά στην πραγματικότητα συμβαίνει ακριβώς το αντίθετο και αυτό αποδεικνύεται από τα πρόσφατα στοιχεία που ανακοίνωσε η Εθνική Στατιστική Υπηρεσία της Ελλάδας στις 15/6/2006, σχετικά με τους δείκτες τιμών εισροών και εκροών στη γεωργία και την κτηνοτροφία. 
      Πρέπει, λοιπόν, να πούμε ότι ο γενικός δείκτης τιμών εκροών του μηνός Απριλίου 2006, οι τιμές δηλαδή των αγροτικών προϊόντων στον παραγωγό, σε σύγκριση με τον ίδιο δείκτη του Δεκεμβρίου 2005, παρουσίασε αύξηση 8,1%, έναντι της αντίστοιχης αύξησης 4,8% της προηγούμενης χρονιάς.
      Επίσης, πρέπει να πούμε ότι ο γενικός δείκτης τιμών εκροών στη γεωργία και την κτηνοτροφία έχει σημειώσει αύξηση κατά 6,6% το μήνα Απρίλιο του 2006, σε σύγκριση με τον αντίστοιχο δείκτη του Απριλίου του 2005.
      Πρέπει ακόμη να πούμε ότι σε μία σειρά από βασικά αγροτικά προϊόντα, όπως είναι το ελαιόλαδο, το βαμβάκι, το ρύζι, οι πατάτες, τα λαχανικά και τα κηπευτικά, το χοιρινό κρέας και τα προβατοειδή, για πρώτη φορά έχουμε τόσο σημαντικές αυξήσεις στις τιμές του παραγωγού. Αυτό οφείλεται στο ότι γίνονται πολύ σοβαρές προσπάθειες για να χαράξουμε πολιτική, ώστε να υπάρχει μια ισορροπία μεταξύ προσφοράς και ζήτησης. 
      Γίνονται σημαντικές προσπάθειες για να αυξηθούν οι εξαγωγές των ελληνικών αγροτικών προϊόντων. Μάλιστα, έχουν αυξηθεί κατά 24% το 2005 οι εξαγωγές ελληνικών αγροτικών προϊόντων, σε σύγκριση με το προηγούμενο έτος. 
      Επίσης, γίνονται σημαντικότατοι –πολύ αυστηροί- έλεγχοι όσον αφορά τα εισαγόμενα αγροτικά προϊόντα -και κατά την εισαγωγή και κατά τη διακίνησή τους- και ενισχύεται σημαντικά το συνεταιριστικό κίνημα στη χώρα μας. 
      Πρέπει να πούμε ότι στο Νομό Κορινθίας, για μεν τη σουλτανίνα οι τιμές αναμένεται να διαμορφωθούν σε πολύ υψηλότερα επίπεδα απ’ ό,τι την προηγούμενη χρονιά και για δε τα βερίκοκα, που είναι ένα σημαντικό προϊόν της περιοχής, όσον αφορά τα βερίκοκα εξαγωγής, από 35 λεπτά που ήταν η τιμή την περσινή χρονιά, φέτος διαμορφώθηκε στα 55 λεπτά έως 65 λεπτά.
      Για τα βερίκοκα κομπόστας, από 25 λεπτά την προηγούμενη χρονιά, οι φετινές τιμές είναι από 34 λεπτά έως 40 λεπτά.
      Σχετικά με κάποιους εμπόρους οι οποίοι φάνηκαν αφερέγγυοι απέναντι σε αγρότες, πρέπει να ξεκαθαρίσουμε ότι η αγορά των αγροτικών προϊόντων είναι μία ελεύθερη αγορά. Συστήνουμε, βέβαια, εμείς στους αγρότες να προτιμούν αυτούς οι οποίοι είναι φερέγγυοι, αυτούς τους εμπόρους με τους οποίους έχουν μια μακροχρόνια σχέση εμπιστοσύνης. Από κει και πέρα, όπου υπάρχει πρόβλημα, πιέζουμε τους εμπόρους, τους μεταποιητές, τους εξαγωγείς να είναι αξιόπιστοι απέναντι στους παραγωγούς και πρέπει να πούμε ότι οι συστάσεις που κάνουμε, είναι να στρέφονται οι παραγωγοί προς το συνεταιριστικό κίνημα, διότι παρά τα προβλήματα που έχει το συνεταιριστικό κίνημα κατά 99,9% -όσον αφορά στις πληρωμές των αγροτικών προϊόντων- φάνηκε αξιόπιστο. 
      Επίσης, πρέπει να πούμε, για το συγκεκριμένο θέμα, ότι θα πρέπει μέσω των συνεταιρισμών, μέσω των ομάδων παραγωγών, οι αγρότες να κάνουν χρήση και των δικαιωμάτων που τους παρέχει ο νόμος του ελληνικού κράτους. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, είναι γνωστό ότι αυτήν την περίοδο κλείνονται οι συμφωνίες μεταξύ παραγωγών και εξαγωγέων για την τιμή και την αποπληρωμή της κορινθιακής σουλτανίνας. Και παρατηρείται τα τελευταία χρόνια, αλλά πρόσφατα έχει πάρει μεγάλες, θα έλεγα τραγικές διαστάσεις, το φαινόμενο της ακάλυπτης επιταγής που εκδίδεται από επιτήδειους, δήθεν εξαγωγείς, εμπόρους νωπών αγροτικών προϊόντων που θρασύτατα, ανεύθυνα και καταστροφικά για τους αγρότες μας, για τους παραγωγούς μας, εκδίδουν επιταγές χωρίς αντίκρισμα. Εκατομμύρια ευρώ χάνονται από τους αγρότες μας, εκατοντάδες αγροτικές οικογένειες διαλύονται και ασφαλώς η προσφυγή στη δικαιοσύνη συνεπάγεται ταλαιπωρία και πολλές φορές η ανταμοιβή απ’ αυτήν την προσφυγή δεν είναι ανάλογη του ποσού που έχει χαθεί απ’ αυτές τις οικογένειες. 
      Οι παραγωγοί, λοιπόν, που καταξίωσαν αυτό το εξαιρετικό προϊόν με μεγάλο κόπο, με μεγάλο μεράκι, με δυσβάσταχτα έξοδα, με μεγάλες επενδύσεις, χωρίς εξαγωγικές ενισχύσεις, χωρίς στήριξη, χωρίς επιδοτήσεις –μιλάμε για τη σουλτανίνα, το αυτόνομο προϊόν της Κορινθίας που μόνο του «περπατάει» στις διεθνείς αγορές- βρίσκονται αυτήν τη στιγμή κάτω από το φόβο και την καταστροφική επίδραση αυτών των φαινομένων, που έχουν σχέση με τη συμπεριφορά αυτών των συγκεκριμένων εμπόρων. Θα έλεγε δε κανείς ότι εφόσον διογκώνεται το πρόβλημα αυτήν τη στιγμή, η Κυβέρνησή σας παρακολουθεί απαθής αυτήν την καταστροφική εξέλιξη των πραγμάτων σε σχέση με την προσφορά των αγροτών μας και τη διάλυση του βιού τους, που προέρχεται μέσα από την παραγωγή της σουλτανίνας. 
      Οι συνέπειες για τους εξαγωγείς είναι η καταγραφή στον «ΤΕΙΡΕΣΙΑ» και τίποτε άλλο. Δεν έχουμε κάποια παραδειγματική τιμωρία, δεν έχουμε άρση της ιδιότητας του εξαγωγέα, δεν έχουμε οποιαδήποτε επίπτωση. Συνεχίζουν κατόπιν και επαναλαμβάνουν την επόμενη χρονιά το ίδιο βιολί. Υπάρχει ελαστικότητα του νόμου και πάνω σ’ αυτό εγκαλείστε σχετικά με το τι ακριβώς θα κάνετε σε σχέση με το γεγονός ότι δεν υπάρχει προσωποκράτηση και ότι μόνο η συνέπεια της καταγραφής στον «ΤΕΙΡΕΣΙΑ» υπάρχει σ’ αυτές τις περιπτώσεις.
      Ευτυχώς δεν αφορά το σύνολο του εξαγωγικού κόσμου. Ασφαλώς, το μεγάλο κομμάτι του εξαγωγικού κόσμου λειτουργεί υγιώς και ανταποκρίνεται στις υποχρεώσεις του απέναντι στους παραγωγούς. Όμως, αρκούν πέντε, δέκα τέτοιοι δήθεν εξαγωγείς, που τινάζουν κυριολεκτικά στον αέρα όλη την αγροτική τοπική οικονομία. Γι’ αυτό σας ρωτάμε: Εσείς τώρα, που αντιλαμβάνεστε πόσο μεγάλη συνέπεια έχει το όλο αυτό ζήτημα –άλλωστε η ακάλυπτη επιταγή καταγράφει ρεκόρ τα τελευταία χρόνια σε όλους τους τομείς της οικονομικής δραστηριότητας- τι μέτρα πρόκειται να πάρετε; Ποιες θα είναι οι συνέπειες γι’ αυτούς τους ανθρώπους, ποια θα είναι η τιμωρία τους; 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, περίμενα από το συνάδελφο, με την ερώτησή του στο Κοινοβούλιο, να κατονομάσει ποιοι είναι αυτοί οι εξαγωγείς, διότι εμείς δεν έχουμε ούτε μια καταγγελία από ομάδα παραγωγών σουλτανίνας της Κορινθίας. Ούτε μια καταγγελία από μεμονωμένους παραγωγούς ούτε μία καταγγελία από συνεταιρισμούς που να μας λέει ότι οι συγκεκριμένοι εξαγωγείς, οι συγκεκριμένοι έμποροι, οι συγκεκριμένοι μεταποιητές δεν τους πλήρωσαν για την παραγωγή τους. 
      Περίμενα, λοιπόν, να μου πείτε ποιοι είναι αυτοί, να μου φέρετε τα ονόματά τους …
      ΑΝΑΣΤΑΣΙΟΣ ΧΩΡΕΜΗΣ: Θα σας φέρω τα ονόματα. Τι θα κάνετε; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): … έτσι ώστε  πλέον δημόσια να πούμε στους παραγωγούς της σουλτανίνας ότι π.χ. οι συγκεκριμένοι έμποροι είναι αναξιόπιστοι, είναι αφερέγγυοι και να μην τους ξαναδώσετε προϊόντα. 
      Από κει και πέρα, όμως, ξέρετε πολύ καλά ότι  υπάρχουν κάποιοι νόμοι, οι οποίοι καθορίζουν τις συναλλαγές μεταξύ αγροτών και μεταξύ εμπόρων και μεταποιητών. Εμείς, λοιπόν, είμαστε υποχρεωμένοι να εφαρμόσουμε το νόμο, να πιέσουμε με όλες τις δυνατότητες που έχουμε, με ελέγχους που θα τους κάνουμε με τις υπηρεσίες του κράτους, όσο μπορούμε, έτσι ώστε αυτοί οι έμποροι να συμμορφωθούν και να είναι εντάξει απέναντι στους αγρότες. Αλλά αντιλαμβάνεστε ότι αν εσείς δεν τους κατονομάζετε, εάν οι εκπρόσωποι των αγροτών δεν τους κατονομάζουν, το Υπουργείο δεν μπορεί να γνωρίζει από μόνο του ποιοι είναι αυτοί οι οποίοι δημιουργούν το πρόβλημα. 
      ΑΝΑΣΤΑΣΙΟΣ ΧΩΡΕΜΗΣ: Κανένα πρόβλημα, να τους κατονομάσουμε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ευτυχώς είπατε, κύριε συνάδελφε, ότι αυτό είναι ένα μεμονωμένο περιστατικό και ότι δεν αναφέρεστε στο σύνολο των εξαγωγέων και των μεταποιητών της σουλτανίνας. Πείτε μας, λοιπόν, ποιοι είναι αυτοί, έτσι ώστε να ασκήσουμε κάθε πίεση, για να φανούν εντάξει απέναντι στους αγρότες. 
      ΑΝΑΣΤΑΣΙΟΣ ΧΩΡΕΜΗΣ: Κανένα πρόβλημα. 
      ΠΡΟΕΔΡΕΥΩΝ (Σωτήρης Χατζηγάκης): Τελευταία είναι η δεύτερη, η υπ’ αριθμόν 863/29.6.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Ανάπτυξης, σχετικά με τη λήψη μέτρων για την αποτροπή του κινδύνου διακοπής του ηλεκτρικού ρεύματος κατά τη θερινή περίοδο κ.λπ.. 
      Το περιεχόμενο της επίκαιρης ερώτησης του κ. Κουβέλη έχει ως εξής:
      «Σύμφωνα με δημοσιεύματα του Τύπου, για περίπου μια και πλέον ώρα έμειναν χωρίς ρεύμα συνοικίες της Δυτικής Αττικής και της Θεσσαλονίκης στις 22.6.2006, γιατί οι γραμμές υπερφορτώθηκαν, σύμφωνα με δηλώσεις της Δ.Ε.Η. και του Δ.Ε.Σ.Μ.Η.Ε., ενώ υπήρξε εμφανής ο κίνδυνος της δημιουργίας ενός γενικού ηλεκτρονικού black out.
      Δεδομένου ότι το σύστημα ηλεκτροδότησης σε περιόδους αιχμής και ειδικότερα το καλοκαίρι, όπου η ζήτηση ρεύματος είναι αυξημένη, αντιμετωπίζει σοβαρά προβλήματα και η χώρα βιώνει καταστάσεις κινδύνου γενικευμένης διακοπής της παροχής ρεύματος, όπως συνέβη τον Ιούλιο του 2004. 
      Ερωτάται ο κύριος Υπουργός:
      Ποια είναι τα νέα πρόσθετα μέτρα που έχουν ληφθεί για την αντιμετώπιση της αυξημένης πρόσθετης ζήτησης ρεύματος του φετινού καλοκαιριού και ποια είναι η εκτίμηση για την αποτελεσματική αντιμετώπιση του προβλήματος ώστε να αποτραπεί η εκδήλωση ανάλογου φαινομένου με αυτό του Ιουλίου του έτους 2004;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Ανάπτυξης κ. Αναστάσιος Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Στο σύντομο χρονικό, στο ασφυκτικό -θα έλεγα- περιθώριο που παρέχει η επίκαιρη ερώτηση, δεν είναι δυνατόν, όχι απλώς να οικοδομήσει κανείς απάντηση, αλλά ούτε και να την ακουμπήσει. Δεν επιλέξαμε εμείς αυτόν τον τρόπο. Είμεθα υποχρεωμένοι όμως να απαντήσουμε και το κάνουμε ευθύς αμέσως. 
      Πριν αναφερθώ στο κύριο και καίριο ερώτημα, το οποίο αφορά τη συγκεκριμένη συζήτηση, πρέπει να υπενθυμίσω ότι το 2004 μόνο μία φορά υπερέβη το φορτίο τα 9.000 MW και στις 12 Ιουλίου είχαμε εκείνο το παροιμιώδες, το τεράστιο blαck out. Το 2005, ξεπεράσαμε αυτό το φορτίο. Το ξεπεράσαμε μάλιστα, επί εννέα διαφορετικές ημέρες και τριάντα φορές, και δεν συνέβη απολύτως τίποτε. Φέτος, στις 29 με 30 του μηνός Ιουνίου, το φορτίο αυτό έφτασε τα 9.640 MW. Και πάλι δεν συνέβη τίποτε. Έτσι, λοιπόν, το πρώτο πράγμα που επιτελέσαμε είναι αυτό. Ενισχύσαμε το δίκτυο ούτως ώστε να αντέχει. Σκεφθείτε ότι καθηγητές του πολυτεχνείου έχουν αποφανθεί με προσομοίωση ότι φέτος που μιλάμε το δίκτυο αντέχει φορτίο 10.800 MW.
      Ένα δεύτερο στοιχείο που πρέπει να τονίσω, είναι η κατάσταση στην οποία το 2004, όταν παραλάβαμε τη διακυβέρνηση της χώρας, βρισκόταν το δίκτυο. Μας ρωτάτε, τι επιπλέον κάναμε. Ενισχύσαμε το δίκτυο αυτό. Και πώς το ενισχύσαμε: Πραγματοποιώντας κυρίως επενδύσεις, οι οποίες αγκαλιάζουν ολόκληρο το σύστημα της παραγωγής, της μεταφοράς και της διανομής. Ύστερα, με πράξεις νομοθετικού περιεχομένου, πετύχαμε συναινετικά οι μεγάλοι πελάτες να μειώσουν την κατανάλωση του ρεύματος, το οποίο τους ήταν απαραίτητο, κατά τις ώρες της αιχμής. Στη συνέχεια, τοποθετήσαμε πυκνωτές πάνω στα δημόσια κτήρια, ούτως ώστε να περιορίζεται αυτή η κατανάλωση. Και μετά, εγκαταστήσαμε καινούργιους υποσταθμούς, αυτομετασχηματιστές και νέες γραμμές μεταφοράς. Πέραν όλων αυτών, υπάρχει ένας πλουσιότατος και γονιμότατος προγραμματισμός νέων έργων, πολλά από τα οποία έχουν ήδη αρχίσει να υλοποιούνται.
      Μ’ αυτόν τον τρόπο αντιμετωπίσαμε την κατάσταση και μ’ αυτόν τον τρόπο δεν έχουμε θρηνήσει -και ελπίζω να μην το κάνουμε φέτος, παρά τη μεγάλη ζήτηση που είναι κολοσσιαία- καινούργια black-out.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υφυπουργέ, είναι βέβαιο ότι ο ελληνικός λαός διαπιστώνει την ύπαρξη των συχνών διακοπών που έχουν σημειωθεί στην ηλεκτροδότηση. Σας βλέπω να είστε εξαιρετικά αισιόδοξος. Εγώ εύχομαι η αισιοδοξία σας να ανταποκρίνεται στα πράγματα, αλλά θεωρώ ότι υπάρχουν καθυστερήσεις -και τούτο ανεξάρτητα από συγκρίσεις που επιχειρήσατε με το παρελθόν- υπάρχουν προβλήματα, ιδιαίτερα στον τομέα των επενδύσεων και ειδικότερα στο δίκτυο υπερυψηλής τάσης. Όπως, επίσης, θα συμφωνήσετε ότι υπάρχει σημαντική, θα έλεγα μεγάλη, καθυστέρηση στον τομέα της παραγωγής. Τέσσερις μονάδες βρίσκονται σε εκκρεμότητα. 
      Επιλέγω να αναφερθώ χαρακτηριστικά στο Αλιβέρι, στη Μεγαλόπολη, στη Φλώρινα και σε κάποιες άλλες περιοχές. Αυτές οι καθυστερήσεις είναι βέβαιο ότι δημιουργούν πάντοτε τον κίνδυνο ενός παρατεταμένου black-out, που επιμένω ότι εμείς απευχόμαστε να συμβεί. Όπως, επίσης, πρέπει να σας πω ότι σημειώνονται μεγάλα προβλήματα, τα οποία δεν έχουν αντιμετωπιστεί, στον τομέα της μεταφοράς της ηλεκτρικής ενέργειας. 
      Από την άλλη μεριά, υπάρχουν τεράστιες ελλείψεις στο χώρο του τεχνικού προσωπικού. Η δέσμη όλων αυτών των προβλημάτων είναι βέβαιον ότι θέτει σε κίνδυνο την ακώλυτη μεταφορά ενέργειας και την ηλεκτροδότηση, με τον κίνδυνο ενδεχόμενο σφόδρα πιθανολογούμενο ότι θα έχουμε διακοπές βεβαίως σε μια περίοδο όπου η ζήτηση της ηλεκτρικής ενέργειας είναι εξαιρετικά αυξημένη. Αυτές οι καθυστερήσεις σας βαρύνουν, διότι δεν έχουν δρομολογηθεί οι αναγκαίες ενέργειες και ειδικότερα δεν έχει δρομολογηθεί η επένδυση στο δίκτυο υπερυψηλής τάσης. Εάν εσείς αισθάνεστε ήσυχος για το ότι όλα θα βαίνουν ομαλά και δεν θα συμβεί τίποτα, θέλω να σας βεβαιώσω ότι εγώ δεν συμμερίζομαι ούτε τη βεβαιότητά σας ούτε τους εφησυχασμούς σας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μια λογική και πραγματική αντίφαση ενέχει η τοποθέτηση του εκλεκτού συναδέλφου μου. Εάν πράγματι είχαν συμβεί ελλείψεις και καθυστερήσεις -για τις οποίες πάντως δεν μας εγκαλείτε και είναι εκτός κειμένου, άρα και εκτός συζητήσεως, εγώ όμως θα απαντήσω- τότε, άραγε, πώς εξηγείται η έκθεση των καθηγητών του πολυτεχνείου η οποία ανεβάζει τη δυνατότητα του δικτύου να σηκώσει φορτίο 10.800 MW, αντί εκείνων των 8.000 έως 9.000, που ήταν το 2004; Αυτά είναι αντιφατικά. Ελλείψεις, καθυστερήσεις και αύξηση της αντοχής του δικτύου, δεν συμβιβάζονται ούτε τεχνικώς ούτε λογικώς. 
      Αν είχα χρόνο και αν υπήρχε άλλη διαδικασία, θα σας έλεγα ότι ο προγραμματισμός μας για τα κέντρα υψηλής τάσης -και για το Αλιβέρι και για το Ρουφ- όχι μόνο δεν έχει καθυστερήσει, αλλά προχωρεί γοργά. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ). 
      Πρέπει, όμως, να πω επίσης ότι σ’ ένα δίκτυο διακοσίων είκοσι χιλιάδων χιλιομέτρων –τόσο είναι το δίκτυο της Δ.Ε.Η.- και μάλιστα με αυξημένες ζητήσεις, κατά 15% την τελευταία διετία, είναι επόμενο και διακοπές ρεύματος να υπάρχουν και βλάβες να υπάρχουν. Το ερώτημα είναι αν είναι λιγότερες ή περισσότερες -και είναι αναμφισβήτητα λιγότερες- και το δεύτερο ερώτημα είναι αν είναι λιγότερες ή περισσότερες από το μέσο όρο τον ευρωπαϊκό. Και σας διαβεβαιώ ότι είναι χαμηλότερες από το μέσο ευρωπαϊκό όρο. Άρα, δεν υπάρχουν ελλείψεις και καθυστερήσεις όσον αφορά αυτό το θέμα. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Πριν εισέλθουμε στην ημερήσια διάταξη της νομοθετικής εργασίας, θα ήθελα να σας ανακοινώσω ότι λάβαμε επιστολή από την κ. Αλεξάνδρα Σκουλά-Ηλιάκη, τη σύζυγο του αεροπόρου που «έπεσε» στο Αιγαίο, η οποία ευχαριστεί θερμά τη Βουλή και όλους μας για το ενδιαφέρον που δείξαμε και για τη μέριμνα που καταβάλουμε για τα παιδιά της και εκφράζει τις σκέψεις της και τα αισθήματά της γενικότερα για το τραγικό αυτό συμβάν και για την όλη κατάσταση. 
      Την επιστολή αυτή την καταθέτω, θα περιληφθεί στα Πρακτικά της Βουλής και όποιος συνάδελφος ενδιαφέρεται, μπορεί να τη διαβάσει.
      Σας ευχαριστώ πολύ.
      (Στο σημείο αυτό η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ καταθέτει για τα Πρακτικά την προαναφερθείσα επιστολή, η οποία έχει ως εξής:
      ( Να φωτογραφηθεί η σελ. 43 )
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εθνικής Παιδείας και Θρησκευμάτων. 
      Ψήφιση στο σύνολο του σχεδίου νόμου: «Οργάνωση και λειτουργία της δευτεροβάθμιας επαγγελματικής εκπαίδευσης και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση λειτουργία και αρμοδιότητες του Συμβουλίου Αποδήμου Ελληνισμού (Σ.Α.Ε.) και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Περιβάλλοντος, Χωροταξίας και Δημοσίων Έργων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Οικονομίας και Οικονομικών.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Χασεμιτικού Βασιλείου της Ιορδανίας για την προώθηση και αμοιβαία προστασία των επενδύσεων».
      Η σύμβαση αυτή ψηφίστηκε ομόφωνα από την επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Χασεμιτικού Βασιλείου της Ιορδανίας για την προώθηση και αμοιβαία προστασία των επενδύσεων», έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να φωτογραφηθεί το νομοσχέδιο σελ. 45α΄)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εμπορικής Ναυτιλίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο».
      Η σύμβαση αυτή έχει γίνει δεκτή ομόφωνα, αλλά επειδή έχει κατατεθεί υπουργική τροπολογία θα κρατηθεί.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Συνεργασίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου στους τομείς Φυσικού Αερίου και Πετρελαίου».
      Η σύμβαση αυτή ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Ανάπτυξης: «Κύρωση του Μνημονίου Συνεργασίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου στους τομείς Φυσικού Αερίου και Πετρελαίου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να φωτογραφηθεί το κείμενο του νομοσχεδίου σελ. 47α΄)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Απασχόλησης και Κοινωνικής Προστασίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας στον τομέα της κοινωνικής ασφάλισης μεταξύ της Ελλάδας και του Κεμπέκ, καθώς και του Διοικητικού Κανονισμού εφαρμογής της».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής.
      Θέλει κάποιος από τους εισηγητές να λάβει το λόγο;
      ΝΙΚΟΛΑΟΣ ΓΚΑΤΖΗΣ: Συμφωνούμε, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Κύρωση της Συμφωνίας στον τομέα της κοινωνικής ασφάλισης μεταξύ της Ελλάδας και του Κεμπέκ, καθώς και του Διοικητικού Κανονισμού εφαρμογής της».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Απασχόλησης και Κοινωνικής Προστασίας «Κύρωση της Συμφωνίας στον τομέα της Κοινωνικής Ασφάλισης μεταξύ της Ελλάδας και του Κεμπέκ, καθώς και του Διοικητικού Κανονισμού εφαρμογής της» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να φωτογραφηθεί το κείμενο του νομοσχεδίου σελ. 49α΄)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εθνικής ΄Αμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding- MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις–ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κύριοι συνάδελφοι, επανερχόμαστε στην αρχή της ημερήσιας διάταξης: Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: «Οργάνωση και λειτουργία της δευτεροβάθμιας επαγγελματικής εκπαίδευσης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Οργάνωση και λειτουργία της δευτεροβάθμιας επαγγελματικής εκπαίδευσης και άλλες διατάξεις», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το  κείμενο του νομοσχεδίου σελ. 51α΄)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς τη ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Επανερχόμαστε στο νομοσχέδιο του Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση, λειτουργία και αρμοδιότητες του Συμβουλίου Αποδήμου Ελληνισμού (Σ.Α.Ε.)και άλλες διατάξεις». 
      Η Διάσκεψη των Προέδρων στη συνεδρίασή της στις 28 Ιουνίου αποφάσισε τη συζήτηση του νομοσχεδίου αυτού σε δύο συνεδριάσεις. Σήμερα οπωσδήποτε επί της αρχής και αύριο επί των άρθρων. 
      Σας γνωρίζουμε, επίσης, ότι κατά τη συζήτηση αυτή ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο το Βουλευτή κ. Κωνσταντίνο Τασούλα. 
      Ο Γραμματέας της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει Κοινοβουλευτικό Εκπρόσωπο τον κ. Μαγκριώτη και ο Κοινοβουλευτικός Εκπρόσωπος του Κομμουνιστικού Κόμματος κ. Κολοζώφ ορίζει Κοινοβουλευτικό Εκπρόσωπο τον κ. Νικόλαο Γκατζή. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κυρία Πρόεδρε, μου επιτρέπετε; 
      ΠΡΟΕΔΡΟΣ (Άννα Μπενάκη-Ψαρούδα): Θέλετε να κάνετε νομοτεχνικές βελτιώσεις, κύριε Υφυπουργέ;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Όχι, κυρία Πρόεδρε. Θέλω να ζητήσω από το Σώμα το εξής: 
      Επειδή αύριο στις 12.00΄ θα  πρέπει να φύγω, γιατί συνοδεύω τον Πρόεδρο της Δημοκρατίας στην Ισλανδία, θα παρακαλούσα να συνεχίσουμε αύριο το πρωί στις 10.30΄, να διακόψουμε στις 12.00΄ και να ολοκληρώσουμε το νομοσχέδιο και τυχόν τροπολογίες την επόμενη Τρίτη. 
      ΠΡΟΕΔΡΟΣ (Άννα Μπενάκη-Ψαρούδα): Κοιτάξτε, κύριε Υφυπουργέ. 
      Κατ’ αρχάς δεν ξέρουμε πόση συζήτηση του νομοσχεδίου θα χρειαστεί. Μπορεί να ολοκληρωθεί και στις 12.00΄, γιατί οι τροπολογίες που ακολουθούν το νομοσχέδιό σας υποστηρίζονται από άλλους Υπουργούς. Έτσι δεν είναι; 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ναι, ναι. 
      Αν μείνουν μόνο οι τροπολογίες …
      ΠΡΟΕΔΡΟΣ (Άννα Μπενάκη-Ψαρούδα): Σήμερα θα συζητήσουμε το νομοσχέδιο επί της αρχής. Αν τελειώσει γρήγορα η αρχή, μπορούμε να μπούμε και στα άρθρα. Θα κάνουμε προσπάθεια αύριο στις 10.30΄ και παρακαλώ -ιδιαιτέρως εσάς- να είστε  οπωσδήποτε, κύριε Υφυπουργέ, αλλά και τους τέσσερις εισηγητές των κΚομμάτων να είναι εδώ στις 10.30΄, ώστε να ξεκινήσουμε. 
      Το λόγο τώρα  έχει ο εισηγητής της Νέας Δημοκρατίας, κ. Σκανδαλάκης. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κυρίες και κύριοι συνάδελφοι, αισθάνομαι ιδιαίτερη τιμή σήμερα που εισηγούμαι το νομοσχέδιο: «Οργάνωση, λειτουργία και αρμοδιότητες του Συμβουλίου Αποδήμου Ελληνισμού (Σ.Α.Ε.) και άλλες διατάξεις», με το οποίο είχα την τιμή να ασχοληθώ επί διετίας. 
      Μετά από μια σειρά συναντήσεων, αλλά και συζητήσεων για τα  θέματα Απόδημου Ελληνισμού, μεταξύ των οποίων και το θέμα αναβάθμισης του Σ.Α.Ε., βρίσκομαι σήμερα στην ευχάριστη θέση να εισηγηθώ το σχέδιο νόμου για το Σ.Α.Ε..
      Κατόπιν κοινής διαπίστωσης όλων μας για την ανάγκη αναβάθμισης του Σ.Α.Ε., αποτέλεσμα της μέχρι σήμερα πορείας του, με τα θετικά και τα αρνητικά αποτελέσματα και της νέας πραγματικότητας που έχει διαμορφωθεί διεθνώς, αλλά και της απαραίτητης προβολής του για την επόμενη εικοσαετία, οδηγηθήκαμε στην κατάρτιση σχεδίου νόμου. 
      Το παρόν σχέδιο νόμου εντάσσεται στη συνολικότερη προσπάθεια όλων μας για την αναβάθμιση του Σ.Α.Ε., του Συμβουλίου Απόδημου Ελληνισμού, ώστε να ανταποκρίνεται στις απαιτήσεις ενός σύγχρονου και λειτουργικού οργάνου. 
      Για την κατάρτιση του σχεδίου νόμου έχουν ληφθεί υπ' όψιν: 
      Το περιεχόμενο των συσκέψεων του προεδρείου του Σ.Α.Ε. και η τροποποιημένη πρόταση του προεδρείου του Σ.Α.Ε.. 
      Οι προτάσεις που υποβλήθηκαν από τα συντονιστικά συμβούλια του Σ.Α.Ε.. 
      Το περιεχόμενο των συναντήσεων της Διακομματικής Επιτροπής επί προεδρίας κ. Νιώτη, κ. Γερανίδη και κ. Χαϊτίδη. 
      Τα προηγούμενα νομοσχέδια. Το σχέδιο νόμου του προηγούμενου Υφυπουργού κ. Μαγκριώτη. 
      Η εμπειρία των στελεχών και της Γενικής Γραμματείας Απόδημου Ελληνισμού. 
      Οι εισηγήσεις που έγιναν στη  Διακομματική Επιτροπή Απόδημου Ελληνισμού της Βουλής των Ελλήνων. 
      Η προσωπική μου εμπειρία, ως μέλους και αντιπροέδρου της διακομματικής επιτροπής αλλά  και ως πρώην Υφυπουργού, αρμόδιου για θέματα Απόδημου Ελληνισμού. 
      Η επεξεργασία και το τελικό κείμενο, όπως έχει διαμορφωθεί από τον Υφυπουργό Εξωτερικών κ. Κασσίμη. 
      Τέλος, η συζήτηση που είχαμε στην Επιτροπή Εξωτερικών Υποθέσεων και Άμυνας. 
      Πιστεύω ότι ύστερα από ένα γόνιμο και δημοκρατικό διάλογο, ένα διάλογο που έγινε μεταξύ των συναδέλφων μας και τις παρατηρήσεις από τα Κόμματα, αλλά και τις προτάσεις βελτιώσεως που έκανε ο κύριος Υφυπουργός, το σχέδιο νόμου πρέπει να υπερψηφιστεί από όλα τα  κόμματα. 
      Το σχέδιο νόμου αποτελεί σύγκλιση γνώσεων και εμπειρίας και απόψεων όλων μας. Ενώ είναι καινοτόμο και ριζοσπαστικό, απαιτεί και την ομοφωνία από όλους μας για την υιοθέτηση και την εφαρμογή του. 
      Η θέσπιση του Συμβουλίου Απόδημου Ελληνισμού, με τη συναίνεση όλου του Σώματος του ελληνικού Κοινοβουλίου, αποτέλεσε, ως θεσμός συμμετοχής δημοκρατίας, τομή στις σχέσεις της ελληνικής πολιτείας με την ομογένεια. 
      Στα πλαίσια, λοιπόν, αυτού του σχεδίου νόμου που υπήρχε και υπάρχει σήμερα πιστεύω ότι αναβαθμίστηκαν οι σχέσεις με την ομογένεια, αξιοποιήθηκε η παρουσία της για την αντιμετώπιση των μεγάλων εθνικών προβλημάτων και τη στήριξη των πολιτικών του εθνικού κέντρου στα κέντρα αποφάσεων  των χωρών διαμονής των ομογενών. 
      Ωστόσο, η λειτουργία του Σ.Α.Ε. παρουσίασε και προβλήματα και τα αποτελέσματα των δράσεών του θα μπορούσαν να είναι καλύτερα σε σχέση με τις πολιτικές προσδοκίες ως εθνική επένδυση υψίστης σημασίας. 
      Το Σ.Α.Ε. λειτουργεί έντεκα χρόνια. Θέλω εδώ να εκφράσω, ως Έλληνας που έζησα το εξωτερικό, αλλά και ως πολιτικός τις ευχαριστίες μου στον Πρόεδρο του Σ.Α.Ε. κ.  Αθενς, έναν Έλληνα με προσφορά, αλλά και σε όλα τα μέλη του για ό,τι έχουν κάνει για τους αποδήμους, αλλά και για την ημετέρα πατρίδα. 
      Η ενδεκαετής πορεία του Σ.Α.Ε. ανέδειξε μία σειρά σημαντικής προόδου, αλλά και σημαντικών προβλημάτων που μπορούν να αποδοθούν κατ’ εξοχήν στον ελλειμματικό χαρακτήρα του θεσμικού πλαισίου λειτουργίας του και στον αποπροσανατολισμό που επέφερε από τον εξ ορισμού γνωμοδοτικό και εισηγητικό του ρόλο, με αποτέλεσμα τη μη επαρκή άσκηση του ρόλου του. 
      Σήμερα με το νέο αυτό νομοσχέδιο εκτός από το γνωμοδοτικό και εισηγητικό ρόλο του το Σ.Α.Ε. θα έχει διεκδικητικό και υποστηρικτικό ρόλο προς την ελληνική πολιτεία. 
      Τα προβλήματα που μέχρι τώρα περιόριζαν την αποτελεσματικότητα του Σ.Α.Ε. ήταν: 
      Πρώτον, η απόκλιση της δραστηριότητάς του από το θεσμοθετημένο γνωμοδοτικό και εισηγητικό του ρόλο και η πλημμελής άσκηση του ρόλου του με δραστηριότητες και προγράμματα που δημιουργούσαν προβλήματα με τις αρμοδιότητες που ορίζει ο ιδρυτικός νόμος. Πολλές φορές υπήρχε το πρόβλημα: Μπορούν να κάνουν κάποιο έργο, που ήταν έργο της Κυβερνήσεως, ή όχι; 
      Δεύτερον, η άσκηση σ’ αυτό το πλαίσιο των δραστηριοτήτων και προγραμμάτων που παράγουν τις προγραμματικές επικαλύψεις και αντιθέσεις με κρατικούς και άλλους φορείς, αλλά και με τις οργανωμένες μονάδες, δηλαδή, τις οργανώσεις του εξωτερικού. Διότι έρχονταν οι οργανώσεις και αισθάνονταν πολλές φορές ότι το Σ.Α.Ε. πάει να τους εξαφανίσει. Αυτό, βέβαια, ήταν λάθος. Φυσικά, πολλές φορές και με την εκκλησία, ρόλος δηλαδή που αισθανόταν ότι το Σ.Α.Ε. πήγαινε να τους υποκαταστήσει. 
      Τρίτον, το πλαίσιο συμμετοχής των οργανώσεων, η σύνθεση των μελών και οι μηχανισμοί λειτουργίας των οργάνων σε κεντρικό και περιφερειακό επίπεδο.
      Τα προβλήματα συντονισμού δραστηριοτήτων σε ορισμένες γεωγραφικές περιφέρειες εξαιτίας των γεωγραφικών αποστάσεων και της σύνθεσης των προβλημάτων, αναγκών, προτεραιοτήτων των ομογενών των επί μέρους περιοχών. 
      Φυσικά πολλές φορές έχω πει ότι τα προβλήματα τα οποία υπάρχουν στη Γεωργία, δεν είναι τα ίδια μ’ αυτά που υπάρχουν στο Λονδίνο ή στο Μόναχο. Τα προβλήματα τα οποία υπάρχουν στη Βραζιλία, δεν είναι τα ίδια προβλήματα με αυτά που έχουν οι Έλληνες στη Νέα Υόρκη.
      Με τα δεδομένα αυτά και με τα όσα εκθέσαμε με άλλες ευκαιρίες, το Σ.Α.Ε. παρουσίασε ορισμένες φορές ορισμένες δυσλειτουργίες λόγω των δυσκολιών, που θα μπορούσαν να εξαλειφθούν με το ενδεδειγμένο θεσμικό πλαίσιο. Αυτές τις δυσκολίες δεν τις εκθέτω εγώ. Μέλη από το Σ.Α.Ε. τις είχαν εκθέσει.
      Το σχέδιο νόμου που έχει κατατεθεί, στηριζόμενο κατ’ εξοχήν στις προτάσεις που έχουν υποβληθεί από τις ίδιες τις οργανώσεις του Σ.Α.Ε., έπειτα από δεκαοκτώ και πλέον μήνες, στοχεύει στην υπέρβαση αυτών των προβλημάτων, τα οποία έχουν προκύψει κατά περιόδους. Το πλέγμα των στόχων που καλείται να εξυπηρετήσει το σχέδιο νόμου, είναι εκ των πραγμάτων το εξής: 
      Πρώτον, η εκπλήρωση της συνταγματικής επιταγής του άρθρου 8 του Αναθεωρημένου Συντάγματος του 2001. 
      Δεύτερον, η αναβάθμιση του εισηγητικού και γνωμοδοτικού του ρόλου με τη συμπλήρωση των κενών της ισχύουσας νομοθεσίας και την επικέντρωση των δραστηριοτήτων του στην εξυπηρέτηση του εξ ορισμού εισηγητικού και γνωμοδοτικού του ρόλου. Τώρα βέβαια έχουμε προσθέσει και τους άλλους δύο ρόλους. Διεκδικητικό και  υποστηρικτικό προς την ελληνική πολιτεία.
      Τρίτον, η αποκέντρωση της λειτουργίας των διαδικασιών, της λήψης των αποφάσεων και η διαμόρφωση των προτάσεων του Σ.Α.Ε., που υπηρετείτε με την καινοτομία της δημιουργίας των νέων περιφερειών, που προβλέπει το υπάρχον σχέδιο νόμου. Οι περιφέρειες μέχρι τώρα ήταν τέσσερις. Εμείς τις αυξάνουμε σε επτά. 
      Τέταρτον, η διεύρυνση της συμμετοχής των οργανώσεων θα μπορούσε να επιτευχθεί με την είσοδο περισσοτέρων οργανώσεων, διότι με τη μερική χαλάρωση τού έως σήμερα ισχύοντος συγκεντρωτικού συστήματος εκπροσώπησης, είχαμε ορισμένα παράπονα. Η διεύρυνση αυτή διευκολύνει τη συμμετοχή πρωτοβάθμιων οργανώσεων εκεί όπου δεν υπάρχουν δευτεροβάθμιες και τριτοβάθμιες οργανώσεις. 
      Πέμπτον, η ενίσχυση του επιτελικού ρόλου των τακτικών συνελεύσεων του Σ.Α.Ε. με την εκλογή από τις οργανώσεις στις περιφερειακές συνελεύσεις ενός περιορισμένου αντιπροσωπευτικού σώματος, το οποίο θα έρχεται στις τακτικές συνελεύσεις. 
      Νομίζω ότι αυτό που γινόταν μέχρι σήμερα, δηλαδή να έρχονται χίλια ή χίλια πεντακόσια άτομα σε ένα συνέδριο στη Θεσσαλονίκη για δύο μέρες και απλώς να είναι συνέδριο ψηφοθηρίας και ψηφοφορίας μετά, δεν απέδιδε τίποτα. Ένα συνέδριο πρέπει να γίνεται και να υπάρχει ένας γόνιμος και εποικοδομητικός διάλογος για την επίλυση των προβλημάτων του Σ.Α.Ε.. Αυτά τα άτομα τα οποία θα έρχονται, δεν θα πρέπει να επιλέγονται ούτε από πρόσωπα ούτε από κυβερνήσεις. Θα πρέπει να επιλέγονται από τους ίδιους τους ομογενείς μας. 
      Αυτό θα έχει ως αποτέλεσμα την αποδοτικότερη άσκηση του γνωμοδοτικού, εισηγητικού και διεκδικητικού του ρόλου, χωρίς τις παρατηρούμενες έως σήμερα, άνευ αντικειμένου πολυτελείς αντιπροσωπείες των διαφόρων οργανώσεων, αίτημα το οποίο έχουν εκφράσει οι ίδιες οι οργανώσεις. Πολλές φορές μας έλεγαν «Γιατί δεν διαλέξατε τη δική μου οργάνωση ή εμένα και διαλέξατε την τάδε οργάνωση και το τάδε πρόσωπο;»
      Ο υπό ψήφιση νόμος θέτει τις κυριότερες αρχές της οργάνωσης του Σ.Α.Ε.. Βεβαίως θα έρθει και προεδρικό διάταγμα, στο οποίο οι επί μέρους λεπτομέρειες θα ρυθμιστούν. Με τις αρμοδιότητες και τις οργανωτικές αρχές θεωρούμε ότι το Σ.Α.Ε. πλέον μπορεί να αναβαθμιστεί και να ανεξαρτητοποιηθεί ως θεσμός από το κράτος. 
      Το νομοσχέδιο, λοιπόν, πιστεύω και το εισηγούμαι ότι διασφαλίζει γνωμοδοτικό, εισηγητικό, διεκδικητικό, αλλά και υποστηρικτικό ρόλο προς την ελληνική πολιτεία. Επιτυγχάνει την ενίσχυση της αντιπροσωπευτικότητας με την αύξηση του αριθμού των περιφερειών, τη διεύρυνση της βάσης, αλλά και τη συμμετοχή της εκπροσώπησης σε όλα τα επίπεδα. Καθορίζει τα κριτήρια εισδοχής και τη διαδικασία ένταξης των μελών του Σ.Α.Ε.. Καθορίζει το όργανα του Σ.Α.Ε. και οριοθετεί τις αρμοδιότητές του. Ορίζει τη θητεία των μελών του προεδρείου κατά ανώτατο όριο θητειών, ώστε να διασφαλίζεται η ανανέωση, που δίνει τη δυνατότητα συμμετοχής σε περισσότερα πρόσωπα. Προβλέπει την εκλογή των συντονιστικών συμβουλίων στις περιφερειακές συνελεύσεις, ώστε να ενισχύεται η αποκέντρωση με την αντίστοιχη ενδυνάμωση της περιφέρειας. Αυξάνει το χρονικό όριο της σύγκλησης της τακτικής συνέλευσης από δύο χρόνια που υπήρχαν μέχρι σήμερα σε τέσσερα, ώστε να υπάρχει αρκετός χρόνος για την επιτέλεση του έργου.
      Ως προς τα οικονομικά, το υπό ψήφιση νομοσχέδιο ορίζει την επιχορήγηση του Σ.Α.Ε. για την άσκηση των αρμοδιοτήτων του, την ενίσχυση των περιφερειών με την απευθείας επιχορήγηση, την επιχορήγηση των ομογενειακών οργανώσεων και φορέων του εξωτερικού με διαφάνεια, τον έλεγχο την νομιμότητας των δαπανών του Σ.Α.Ε. και της ορθολογιστικής διαχείρισης με ορκωτό ελεγκτή λογιστή.
       Με τις προβλέψεις και τις ρυθμίσεις αυτές νομίζω ότι μπορούμε να βάλουμε το Σ.Α.Ε. σε μια δυναμική πορεία, απαλλαγμένο από τα θεσμικά κενά με τα οποία κινήθηκε ως σήμερα, σύμφωνα με το ρόλο που του εμπιστεύθηκε η ελληνική πολιτεία.
      Κυρίες και κύριοι συνάδελφοι, ζητώ απ’ όλους τους συναδέλφους του ελληνικού Κοινοβουλίου να υπερψηφίσουμε το παρόν νομοσχέδιο υπερκομματικά, διότι πιστεύω ότι ο Απόδημος Ελληνισμός δεν ανήκει σε κανένα κόμμα. Ανήκει μόνο στην Ελλάδα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε και εμείς.
      Το λόγο έχει ο εισηγητής του ΠΑ.ΣΟ.Κ, ο συνάδελφος κ. Γρηγόρης Νιώτης.
      ΓΡΗΓΟΡΙΟΣ ΝΙΩΤΗΣ: Κυρία Πρόεδρε, κυρίες και κύριοι συνάδελφοι, είναι πράγματι μία σημαντική στιγμή για τις οργανωμένες σχέσεις της ελληνικής πολιτείας με τον έξω ελληνισμό, καθώς συζητάμε σήμερα το σχέδιο νόμου που αφορά τον εκτελεστικό νόμο του Συντάγματος κατά την επιταγή του άρθρου 108, παρ. 2, όπως αναθεωρήθηκε από τη Ζ΄ Αναθεωρητική Βουλή.
      Το Συμβούλιο Απόδημου Ελληνισμού είναι ο θεσμός ενότητας και συνεργασίας του Απόδημου Ελληνισμού. Περισσότεροι από επτά εκατομμύρια Έλληνες του εξωτερικού, τρείς χιλιάδες οργανώσεις και κοινότητες, εθνικοτοπικές, εκκλησιαστικές, άλλες στρατηγικού χαρακτήρα, δημιουργούν το σύνολο της κοσμογονίας και της εκπληκτικής παρέμβασης τα τελευταία ογδόντα χρόνια.
      Το Συμβούλιο Απόδημου Ελληνισμού ιδρύθηκε ομόφωνα από τη Βουλή των Ελλήνων με το άρθρο 17 του ν.1867/ 1989. Η συγκρότηση και λειτουργία του Συμβουλίου Απόδημου Ελληνισμού ρυθμίστηκε με το  προεδρικό διάταγμα 196/1995, το οποίου είχα την τιμή να προωθήσω. Με καθυστέρηση πέντε-έξι ετών οργανώθηκε η πρώτη παγκόσμια συνέλευση του Συμβουλίου Απόδημου Ελληνισμού και αργότερα, όπως τροποποιήθηκε με το 291/1999, το Συμβούλιο Απόδημου Ελληνισμού διήλθε αναπτύσσοντας μια πολύπλευρη δημιουργική πορεία τα τελευταία δέκα χρόνια και έγινε θεσμός του ελληνικού Συντάγματος, καθώς η ελληνική πολιτεία, όπως προείπα, κατά τη Ζ΄ Αναθεωρητική Βουλή, κατέστησε συνταγματικό θεσμό το Συμβούλιο Απόδημου Ελληνισμού και προνόησε ότι νόμος πρέπει να ορίσει τα της οργάνωσης, συγκρότησης, λειτουργίας και τις αρμοδιότητες του Συμβουλίου Απόδημου Ελληνισμού, που έχει ως αποστολή του την έκφραση των απανταχού δυνάμεων του έξω-Ελληνισμού. 
      Ακολούθησε η πρόταση νόμου κατά την περίοδο του ΠΑ.ΣΟ.Κ., μια πρόταση νόμου ολοκληρωμένη, που δεν θελήσαμε να φέρουμε αιφνιδίως ενώπιον του ελληνικού Κοινοβουλίου, αλλά θελήσαμε να την προωθήσουμε, όπως επιτάσσει ο νόμος και το Σύνταγμα, ενώπιον της Παγκόσμιας Συνέλευσης του Συμβουλίου Απόδημου Ελληνισμού το 2003. Το Συμβούλιο Απόδημου Ελληνισμού ζήτησε περισσότερο χρόνο για να τοποθετηθεί επί του σχεδίου νόμου. Καταθέτω το προσχέδιο νόμου: «Οργάνωση, λειτουργία» του 2003 με Υφυπουργό τότε κ. Γιάννη Μαγκριώτη. 
      (Στο σημείο αυτό ο Βουλευτής κ. Γρηγόριος Νιώτης καταθέτει για τα Πρακτικά το προαναφερθέν προσχέδιο νόμου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έκτοτε, μετά την κυβερνητική αλλαγή του 2004, είχαμε μια διετία, δυόμισι χρόνια ίσως,  έναν αργό διάλογο με τις ομογενειακές οργανώσεις από μηδενική βάση, ως να μην υπήρχε κάποιο προηγούμενο. Ο διάλογος αυτός δεν έγινε στη βάση ενός σχεδίου νόμου, αλλά στη βάση ερωτημάτων, ιδεών και προτάσεων που τέθηκαν ενώπιον του Απόδημου Ελληνισμού. Δεν ολοκληρώθηκε αυτός ο διάλογος, παρά μόλις προ δύο ή τριών μηνών όταν και το πρώτον είδε το φως το προσχέδιο νόμου «Οργάνωση, λειτουργίες του Συμβουλίου Απόδημου Ελληνισμού». Πρέπει να πω ότι η συμβολή του Απόδημου Ελληνισμού και του Συμβουλίου Απόδημου Ελληνισμού υπήρξε πραγματικά πάρα πολύ σημαντική και θέλω να επαινέσω και τον παριστάμενο Πρόεδρο του Συμβουλίου Απόδημου Ελληνισμού, μια έξοχη προσωπικότητα του Απόδημου Ελληνισμού, τον Ανδρέα Άθενς, ο οποίος με την επί τριάντα χρόνια δραστηριότητά του, αλλά και με την καθοδήγησή του ως Προέδρου του Συμβουλίου Απόδημου Ελληνισμού έχει πράγματι προσφέρει εθνικές υπηρεσίες σε ένα σημαντικό σκοπό. 
      Δυστυχώς ενώ όλα τα κόμματα είχαμε επιδείξει μια διάθεση, οφειλόμενη, άλλωστε διαλόγου, συνεννόησης και ομοψυχίας, για λόγους που εμείς δεν κατανοούμε η Κυβέρνηση επέλεξε το προσχέδιο νόμου να μην εμφανιστεί ενώπιον των κομμάτων, όπως πρέπει πάντα, όταν συζητάμε ζητήματα που ανάγονται σε εθνικά θέματα –εθνική υπόθεση είναι ο Απόδημος Ελληνισμός- αλλά ιδιαιτέρως παρεκάμφθη η διαδικασία ενώπιον της διακομματικής επιτροπής της Βουλής, θεσμός πραγματικά διακομματικής συναίνεσης και ο οποίος συγκροτήθηκε το πρώτον το 1996, ακριβώς για να υπηρετήσει αυτόν τον σκοπό. 
      Έχοντας ενώπιον μας έναν τέτοιο αιφνιδιασμό, αντιμετωπίζουμε σήμερα ενώπιον της Ολομέλειας και λίγες μέρες πριν ενώπιον της Επιτροπής Εξωτερικών Υποθέσεων και Άμυνας το παρόν σχέδιο νόμου. 
      Το παρόν σχέδιο νόμου έχει καλές προθέσεις από κυβερνητικής πλευράς, αλλά το ΠΑ.ΣΟ.Κ. καταλογίζει στην Κυβέρνηση ελλείμματα ουσίας και διαδικασίας. Κυρίως θεωρούμε, δυστυχώς, ότι  το παρόν σχέδιο νόμου, ως εκτελεστικός νόμος του Συντάγματος, για την οργάνωση και λειτουργία του Συμβουλίου Απόδημου Ελληνισμού είναι νόμος ψευδεπίγραφος, αφού μόνο τα της οργάνωσης και λειτουργίας του Συμβουλίου Απόδημου Ελληνισμού δεν προβλέπει. Αντιθέτως, αυτό που κυρίως κάνει είναι να ζητά την εφάπαξ Σύγκλιση της επόμενης Παγκόσμιας Συνέλευσης με βάση το προεδρικό διάταγμα το προγενέστερο επί των ημερών μας, με ορισμένους αριθμητικούς περιορισμούς και αυτό που στην ουσία κάνει είναι να αναζητά εν λευκώ εξουσιοδότηση για να ρυθμίσει μόνος ο αρμόδιος Υφυπουργός τα κριτήρια σύγκλισης, τους αριθμούς, τις ποσοστώσεις, τις διαδικασίες που αφορούν αυτό που το Σύνταγμα ονομάζει συγκρότηση, οργάνωση και λειτουργία του Συμβουλίου Απόδημου Ελληνισμού. Βέβαια, δεν καταθέτουμε πρόταση αντισυνταγματικότητας, αλλά εδώ το ζήτημα είναι επί της ουσίας. Έχουμε το Σύνταγμα, το οποίο μας επιτάσσει το διάλογο, επιτάσσει ανοιχτά χαρτιά πάνω στο τραπέζι του διαλόγου, νομοσχέδιο, το οποίο να προβλέπει τα της οργάνωσης και λειτουργίας και η Κυβέρνηση ενώ ισχυρίζεται από τη μία πλευρά ότι εξήντλησε επί δυόμισι χρόνια ένα ολοκληρωμένο διάλογο, στην πράξη ζητάει εν λευκώ εξουσιοδότηση και βεβαίως ζητάει να νομοθετήσει εν κρυπτώ, κρίνοντας εκείνη μετά από έξι μήνες από τη σύγκλιση της επόμενης Παγκόσμιας Συνέλευσης το πώς θα συγκροτείται το Συμβούλιο Απόδημου Ελληνισμού. Αυτό είναι ένας κίνδυνος, γιατί ο Απόδημος Ελληνισμός ζητά επιμόνως όλα τα χρόνια ένα καθαρό πλαίσιο, ένα συμφωνημένο πλαίσιο, ένα πλαίσιο κανόνων δημοκρατικών, αλλά αναζητά και ένα πλαίσιο κανόνων που να προσδιορίζει σαφώς το ρόλο, τις αρμοδιότητες, αλλά και διατάξεις που θα ενισχύουν αυτόν το ρόλο και αυτές τις αρμοδιότητες. 
      Και ασφαλώς είναι το δεύτερο σημείο πάνω στο οποίο έχουμε σημαντικότατες επιφυλάξεις, δεδομένου ότι το νομοσχέδιο δεν κάνει τίποτε άλλο, παρά να επαναρυθμίζει στο ίδιο επίπεδο του ιδρυτικού νόμου του 1989, όπου και τότε ο σκοπός και οι αρμοδιότητες του Συμβουλίου Απόδημου Ελληνισμού ήταν εισηγητικός και γνωμοδοτικός. Επεκτείνει αυτόν τον εισηγητικό και γνωμοδοτικό ρόλο και στο διεκδικητικό και τον υποστηρικτικό, αλλά αυτά είναι συνεπακόλουθα και δεν έχουν ουσιώδεις, εάν θέλετε, παρεμβάσεις στη δομή του Συμβουλίου Απόδημου Ελληνισμού. Περιορίζοντας κατ’ αυτόν τον τρόπο το ρόλο μόνο σε εισηγητικό και γνωμοδοτικό, δημιουργούνται έντονες αμφιβολίες για το κατά πόσον το Συμβούλιο Απόδημου Ελληνισμού, έτσι εξοπλισμένο από εκτελεστικό νόμο, θα αντεπεξέλθει στη συνταγματική επιταγή να είναι έκφραση των απανταχού δυνάμεων του Ελληνισμού. 
      Θα πούμε –και λυπούμαστε γι’ αυτό- ότι ενώ επαναδιατυπώνεται ρόλος, περιοριζόμενος σε εισηγητικό και γνωμοδοτικό, ουσιαστικά ο νομοθέτης κατ’ επιταγή του Συντάγματος και εν προκειμένω η Κυβέρνηση στέλνει ένα αρνητικό μήνυμα στον Απόδημο Ελληνισμό και του λέει: «Ενώ εσείς συγκροτείστε από μη κυβερνητικές, ιδιωτικού δικαίου, οργανώσεις, σας απαγορεύω να διενεργείτε συλλογικά πράξεις, δράσεις, οι οποίες θα είναι στην κατεύθυνση υλοποίησης των στόχων του Συμβουλίου Απόδημου Ελληνισμού». Θα έπρεπε, δηλαδή, να ενθαρρύνει τις μη κυβερνητικές οργανώσεις του Απόδημου Ελληνισμού –είπα πριν τρεις χιλιάδες- να δημιουργήσουν ένα θεσμό. Εν προκειμένω, εμείς προτείνουμε το Εθνικό Ταμείο των Ομογενών, μέσα από το οποίο να μπορούν και να συγχρηματοδοτούν ή και να αυτοχρηματοδοτούν δράσεις. Το νομοσχέδιο σιωπά και ουσιαστικά η βούληση που εκπέμπεται από το νομοσχέδιο μέσω της Κυβερνήσεως είναι ότι δεν θέλουμε να κάνετε δράσεις, ότι περίπου μας ενοχλείτε που αναπτύσσετε δράσεις και όλο αυτό πραγματικά οδηγεί σε μία οπισθοδρόμηση το Συμβούλιο Απόδημου Ελληνισμού. Αν έτσι είχαν τα πράγματα την προηγούμενη δεκαετία, ο Πρόεδρος του Συμβουλίου Απόδημου Ελληνισμού Άντι Άθενς δεν θα είχε εμπνευστεί, δεν θα είχε καθοδηγήσει, δεν θα είχε αυτοχρηματοδοτήσει την ίδρυση, τη δημιουργία δέκα κέντρων υγείας σε όλη την περιφέρεια της Μαύρης Θάλασσας και του Καυκάσου, έχοντας αποδείξει μ' αυτόν τον τρόπο ποιες είναι οι δυνάμεις του έξω-Ελληνισμού που όταν είναι συντονισμένες μπορούν πραγματικά να πράττουν, να διενεργούν, να επιτυγχάνουν εκείνα τα οποία ούτε το ελληνικό κράτος δεν μπόρεσε να οργανώσει στη σύγχρονη εποχή.
      Νομίζω, λοιπόν, ότι μ’ αυτόν τον τρόπο το νομοσχέδιο ακυρώνει το Συμβούλιο Απόδημου Ελληνισμού ως ένα δίκτυο μη κυβερνητικών οργανώσεων, το γραφειοκρατικοποιεί και το εμποδίζει να αναπτύσσει προγράμματα, όπως αυτά που περιέγραψα.
      Θέλω δε να θυμίσω στον κύριο Υφυπουργό αλλά και στους άλλους παρισταμένους, που παρακολουθούν από κοντά τις δραστηριότητες του Συμβουλίου Απόδημου Ελληνισμού, ότι προγράμματα όπως το HELLAS bussines, όπως η χρηματοδότηση και στήριξη διακοσίων ομογενών δασκάλων στη Μαύρη Θάλασσα για τα προγράμματα ελληνικής γλώσσας, η «Ελληνιάδα» και άλλα προγράμματα, όπως η «Παγκόσμια Κατασκήνωση Νέων», δεν θα είχαν γίνει αν υπήρχε αυτό το αρνητικό πνεύμα προς το  Συμβούλιο Απόδημου Ελληνισμού, ένα πνεύμα το οποίο ακυρώνει τη δημιουργικότητα και την παρεμβατικότητα του Συμβουλίου Αποδήμου Ελληνισμού, το γραφειοκρατικοποιεί, το υπαλληλοποιεί και το περιορίζει σε μια διαδικασία γνωμοδοτική-εισηγητική, χωρίς να καλύπτει το κενό που πράγματι ορθά διαπιστώνει το νομοσχέδιο, της ανυπαρξίας, δηλαδή, σοβαρών, σαφών διατάξεων για την οργάνωση και την άσκηση αυτού του δικαιώματος, αυτής της αρμοδιότητας του έξω-Ελληνισμού, δηλαδή, να είναι σύμβουλος, εισηγητής, γνωμοδότης της ελληνικής πολιτείας. Ελάχιστες διατάξεις,  που απεδέχθη ο κύριος Υπουργός, είναι στη σωστή κατεύθυνση. Είναι όμως πράγματι ελάχιστες και δεν μπορούν να αναιρέσουν το ότι το Σ.Α.Ε., μ’ αυτό το νομοσχέδιο ως βάση, δεν θα μπορέσει να επιτελέσει το σκοπό του. Θα ακυρωθεί από τα πράγματα, θα παραμείνει ένα όργανο απαθές, γραφειοκρατικό, ένα όργανο το οποίο θα καλείται μία φορά στα δύο χρόνια περιφερειακά και μια φορά στα τέσσερα χρόνια παγκοσμίως, για να ασκεί τη συλλογική του, εισηγητική και γνωμοδοτική δράση και νομίζω ότι αυτά τα προβλήματα είναι που θα φέρουν την ακύρωση του ρόλου του. 
      Εμείς, κυρίες και κύριοι συνάδελφοι, -και απευθύνομαι και προς την κυρία Πρόεδρο του ελληνικού Κοινοβουλίου- αφού έχουμε πάρει και τη συναίνεση ουσιαστικά και  των υπολοίπων συναδέλφων των άλλων κομμάτων αλλά και του παρισταμένου Υφυπουργού, καταθέτουμε σήμερα μια πρόταση –την έχουμε ήδη κοινοποιήσει στην κυρία Πρόεδρο της Βουλής- ώστε η Βουλή των Ελλήνων να καθιερώσει μία ημέρα τιμής, αναφοράς και μέριμνας της Βουλής των Ελλήνων για τον Απόδημο Ελληνισμό, με την ευκαιρία της θεσμοθετούμενης –το έχει αποδεχθεί αυτό ο κύριος Υφυπουργός- ετήσιας έκθεσης του Σ.Α.Ε., που την υποβάλλει προς τον Πρόεδρο της Δημοκρατίας, τη Βουλή, τα κόμματα και την Κυβέρνηση και ζητούμε αυτή η μέρα να είναι ημέρα τιμής και αναφοράς προς τον Απόδημο Ελληνισμό, μέρα κατά την οποία το ελληνικό Κοινοβούλιο θα συζητά την έκθεση του Συμβουλίου Απόδημου Ελληνισμού και θα δίνει πραγματικά απαντήσεις, θα προωθεί λύσεις και θα αποδεικνύει προς τον έξω-Ελληνισμό το μεγάλο ενδιαφέρον που έχει το ελληνικό Κοινοβούλιο και ο ελληνικός λαός και οι κυβερνήσεις ιδιαιτέρως για τον απόδημο Έλληνα. 
      Προς αυτή την κατεύθυνση καταθέτω στα Πρακτικά την αντίστοιχη εισήγηση του Συνεδρίου των Ομοσπονδιών των Κοινοτήτων της Ευρώπης -πρώτες οι κοινότητες έχουν εισηγηθεί μια τέτοια θεσμοθέτηση- και πιστεύω ότι με τη σύμφωνη γνώμη όλων των κομμάτων αλλά και με τη σύμφωνη γνώμη της κυρίας Προέδρου της Βουλής και της Κυβέρνησης θα είναι δυνατόν να κάνουμε πιο ουσιαστική τη σχέση μας με τον Απόδημο Ελληνισμό, να εμβαθύνουμε στις αγωνίες, τις προτάσεις, τις συμβουλές και τις αξιώσεις του έξω-Ελληνισμού, να κάνουμε πιο δυνατή την Ελλάδα και τον Ελληνισμό, να δώσουμε πραγματικά αυτό που ορίζει η πρότασή μας: τιμή και αναφορά προς τον έξω-Ελληνισμό. 
      (Στο σημείο αυτό ο Βουλευτής κ. Γρηγόριος Νιώτης καταθέτει για τα Πρακτικά την προαναφερθείσα εισήγηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      	Λυπούμεθα αλλά δεν μπορούμε να ψηφίσουμε επί της αρχής το παρόν νομοσχέδιο ως έχει, κυρίως  για τις επιφυλάξεις που ανέπτυξα. Έχουμε καταθέσει σειρά τροπολογιών, τις οποίες θα θέλαμε να συζητήσουμε. Είμαστε εδώ για να συμβάλουμε για την καλύτερη διεξαγωγή ενός διαλόγου που δεν ευθυνόμεθα εμείς ότι ανοίγει και κλείνει μέσα στο τριήμερο των διαδικασιών του ελληνικού Κοινοβουλίου. Αν είχε μπει αυτή η διαδικασία ενώπιον της διακομματικής επιτροπής της Βουλής, αν είχαν τα κόμματα συνεννοηθεί με μια ευχέρεια ενός μηνός, είμαι βέβαιος ότι θα ήμασταν μπροστά σ’ ένα άλλο νομοσχέδιο και θα ήταν άλλη η διαδικασία συναινέσεως των κομμάτων.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Θα ήθελα απλώς να παρατηρήσω ότι όλες οι εκθέσεις που υποβάλλονται μπορούν να έρθουν για συζήτηση στην Ολομέλεια, έπειτα από πρόταση είτε της Κυβέρνησης είτε ενός κόμματος. Επομένως η πρόταση του κ. Νιώτη, που υποθέτω ότι την συμμερίζονται πολλοί, μπορεί να πραγματοποιείται κατ’ αυτόν τον τρόπο.
      	Να σας γνωρίσω επίσης, κύριοι συνάδελφοι, ότι ο Πρόεδρος του Συνασπισμού Ριζοσπαστικής Αριστεράς ορίζει ως ειδική αγορήτρια την κ. Ασημίνα Ξηροτύρη-Αικατερινάρη.
      	Το λόγο τώρα έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Νικόλαος Γκατζής. 
      	ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
      	Κυρίες και κύριοι Βουλευτές, η πρώτη μου γενική και βασική παρατήρηση στο συγκεκριμένο νομοσχέδιο είναι ότι αυτό έρχεται ουσιαστικά να θεσμοθετήσει τον έως τώρα ρόλο που επιφύλασσαν οι προηγούμενες κυβερνήσεις –ΠΑ.ΣΟ.Κ., Ν.Δ. κ.λπ.- στο Σ.Α.Ε.. Στα πλαίσια αυτής της αντιλαϊκής πολιτικής, να θεσμοθετήσει το Σ.Α.Ε. όπως λειτουργούσε, δηλαδή, ως ένα κυβερνητικό παραμάγαζο. Και δεν μπορούσε να γίνει διαφορετικά, κύριοι Βουλευτές, όταν το νομοσχέδιο υποτίθεται ότι συζητήθηκε και έρχεται σε μια περίοδο όπου το κεφάλαιο και οι πολιτικοί του εκπρόσωποι, συντονισμένα, έχουν εξαπολύσει μια γενικευμένη επίθεση ενάντια στα οικονομικά, κοινωνικά, εργασιακά, ασφαλιστικά, συνταξιοδοτικά και δημοκρατικά δικαιώματα των εργαζομένων της χώρας μας. 
      Σ’ ένα τέτοιο κλίμα, με μια σκληρή ταξική πολιτική ενάντια στα πλατιά λαϊκά στρώματα της πόλης και της υπαίθρου, δεν είναι δυνατόν να έχουμε ένα νομοσχέδιο που θα είναι εργαλείο εξυπηρέτησης και λύσης των πολλαπλών προβλημάτων που αντιμετωπίζουν οι Έλληνες μετανάστες, οι Έλληνες στο εξωτερικό. 
      	Το νομοσχέδιο αυτό είναι συνέχεια της πολιτικής χειραγώγησης των αποδήμων, που εφάρμοζαν μέχρι σήμερα οι πολιτικές των κυβερνήσεων και που σήμερα έρχεται να θεσμοθετήσει η Κυβέρνηση. Ένα νομοσχέδιο, κύριοι Βουλευτές, όπου με αφορμή τον εκτελεστικό νόμο του Συντάγματος προωθείται η θεσμική χειραγώγηση των αποδήμων στις κυβερνητικές επιλογές. 
      	Κύριοι Βουλευτές, η πορεία ύπαρξης και λειτουργίας του Σ.Α.Ε. ως τώρα επιβεβαίωσαν πλήρως τις επιφυλάξεις, τις καταγγελίες και τη συνολική κριτική στάση του Κ.Κ.Ε για το ρόλο που προόριζαν όλες οι ως τώρα κυβερνήσεις να παίξει στο χώρο του Απόδημου Ελληνισμού αυτό το όργανο. Είναι ολοφάνερο σήμερα ότι η ιδέα και το πνεύμα δημιουργίας του Σ.Α.Ε., όπως συζητήθηκε το 1989, αλλοιώθηκε πλήρως. Το νομοσχέδιο που συζητάμε επιδιώκει να περιορίσει ασφυκτικά και την όποια χαραμάδα έκφρασης των αποδήμων έχει απομείνει από την πολιτική που ακολουθήθηκε όλα τα τελευταία χρόνια απέναντι στο μεταναστευτικό κίνημα Σ.Α.Ε. που να εξυπηρετεί τα συμφέροντα των Ελλήνων μεταναστών και αποδήμων δεν υπήρχε και ούτε με το νομοσχέδιο αυτό θα υπάρχει. 
       Η θέση του Κομμουνιστικού Κόμματος Ελλάδας είναι καθαρή. Ζητάμε από το μεταναστευτικό κίνημα να μην περάσει ο νόμος-«ταφόπλακα» των οραμάτων, των παραδόσεων και των αιτημάτων των αποδήμων του Ελληνισμού. Οι κοινότητες και κάθε καλόπιστος μετανάστης έχουν χρέος με την αγωνιστική τους στάση να αποτρέψουν να περπατήσει αυτός ο νόμος και να σκεφθούν την παραπέρα στάση τους σε σχέση με το Σ.Α.Ε.. 
      Το Κ.Κ.Ε. απαιτεί αντί αυτού του νομοσχεδίου να ισχύσει ο νόμος του 1989 που ψηφίστηκε από τους τριακόσιους Βουλευτές της Βουλής όλων των κομμάτων και που, παρ’ όλο που ψηφίστηκε πριν από δεκαεπτά χρόνια, είναι πολύ μπροστά σε δημοκρατική λειτουργία και έκφραση, αλλά και κοντά στους αποδήμους. 
      	Είμαστε ενάντια στον τρόπο συγκρότησης και λειτουργίας του Σ.Α.Ε.. Έχουμε κάνει συγκεκριμένες προτάσεις, με βάση τις θέσεις και τις αποφάσεις των μαζικών οργανώσεων των μεταναστών και αποδήμων απ’ όλο τον κόσμο. Στα χρόνια λειτουργίας του Σ.Α.Ε. οι μεταναστευτικές οργανώσεις δεν ρωτήθηκαν ποτέ. Οι προτάσεις τους αγνοήθηκαν. Τόσο το Σ.Α.Ε. στην Παγκόσμια Συνέλευση όσο και τα περιφερειακά, δεν ασχολήθηκαν ποτέ με τα οξυμμένα και πραγματικά προβλήματα των αποδήμων Ελλήνων.
      Οι Έλληνες μετανάστες δεν αισθάνονται ότι το Σ.Α.Ε. είναι δικό τους. Δεν είναι δικό τους. 
      Κυρίες και κύριοι Βουλευτές, δεν αναφέρουμε όλα αυτά γιατί είμαστε ενάντια στο Σ.Α.Ε.. Ξέρετε άλλωστε πως παίξαμε σημαντικό ρόλο στη δημιουργία του. Είμαστε αντίθετοι κατά αυτού του Σ.Α.Ε., όπως λειτουργεί σήμερα, και κατά αυτού του συγκεκριμένου που προτείνετε γιατί δεν εξυπηρετούν τα συμφέροντα των αποδήμων αλλά τον έλεγχο και τη χειραγώγηση των οργανώσεων των αποδήμων, συγκεκριμένους πολιτικούς και στρατηγικούς στόχους που εντάσσονται στα γενικότερα σχέδια της ιμπεριαλιστικής νέας τάξης πραγμάτων στην περιοχή των Βαλκανίων και των χωρών της πρώην Σοβιετικής Ένωσης. 
      Θέση μας ήταν και είναι ότι το Σ.Α.Ε. θα πρέπει να είναι ένα ανεξάρτητο όργανο και να αποτελείται από εκπροσώπους των ομοσπονδιών, των κοινοτήτων και στις κοινότητες όπου δεν υπάρχει ομοσπονδία να είναι ένα όργανο ανεξάρτητο, αυτοδιοικούμενο, ένα «εργαλείο» έκφρασης, διεκδίκησης των οικονομικών, κοινωνικών και άλλων προβλημάτων της ζωής των εργαζομένων Ελλήνων στο εξωτερικό. 
      Είμαστε αντίθετοι με τον τρόπο εκλογής και λειτουργίας αυτού του Σ.Α.Ε.. Προτείναμε και προτείνουμε τα εξής: Το προεδρείο του Σ.Α.Ε. δεν θα πρέπει να είναι ένα ακόμη συντονιστικό όργανο των αποδήμων Ελλήνων που θα αποτελείται ουσιαστικά στα έντεκά του μέλη από τους επτά προέδρους των περιφερειακών Σ.Α.Ε.. Προτείνουμε ένα πενταμελές ή επταμελές όργανο το οποίο θα εκλέγεται απευθείας στη συνέλευση με απλή αναλογική και που το όργανο αυτό θα εκλέγει τον πρόεδρο και τον αντιπρόεδρό του, ένα όργανο όχι συντονιστικό, αλλά ένα όργανο που θα έχει την επιμέλεια, τη φροντίδα, τη δραστηριότητα στήριξης όλων των προβλημάτων που έρχονται από τη βάση, από τις μαζικές οργανώσεις ιδιαίτερα, τις κοινότητες και τις ομοσπονδίες. Θα τις επεξεργάζεται και θα τις προωθεί προς κάθε κατεύθυνση, κυβερνητική κ.λπ., θα είναι ένα όργανο που θα μπορεί να συνεργάζεται με όλες τις νόμιμες οργανώσεις τόσο του εσωτερικού, αλλά και κατά την εκτίμησή τους στο εξωτερικό, ένα όργανο που δεν θα είναι «καπελωμένο» από τις κυβερνητικές επιλογές και από υπουργικές αποφάσεις, όπως ορίζει αυτό το νομοσχέδιο.
      Παράλληλα, προτείνουμε η Εκκλησία αντικειμενικά να μην παίξει κανένα ρόλο στο όργανο αυτό. Οι σκοποί της είναι πάρα πολύ διαφορετικοί απ’ αυτούς που έχουν οι κοινότητες και οι ομοσπονδίες. 
      Τρίτον, οι εθνικοτοπικοί σύλλογοι οι οποίοι παίζουν ρόλο στην προώθηση και ανάπτυξη της πολιτιστικής μας κληρονομιάς, των ηθών και εθίμων του λαού μας, καθώς και όλες οι λεγόμενες οργανώσεις στρατηγικής σημασίας μπορούν να εκπροσωπούνται στο Σ.Α.Ε. μέσω των κοινοτήτων, αφού η πλειοψηφία των μελών τους είναι και μέλη των κοινοτήτων στις οποίες χωράνε όλοι οι μετανάστες και οι απόδημοι, ιδιαίτερα με την αναγνώρισή τους από την ελληνική Κυβέρνηση ως μονίμων εκπροσώπων τους. Το τονίζουμε αυτό. 
      Τέταρτον, ζητάμε και πρέπει να αναβαθμιστεί ο ρόλος των περιφερειακών Σ.Α.Ε., η επόμενη τακτική συνέλευση του Σ.Α.Ε. και των περιφερειακών Σ.Α.Ε. να είναι συνεδρίαση των μελών του με δημοκρατικές διαδικασίες, τα θέματα που θα απασχολήσουν να αφορούν κυρίως προβλήματα των μεταναστών και αποδήμων και οι εισηγητές να προέρχονται κυρίως απ’ αυτούς τους χώρους. 
      Η εκλογή εκπροσώπων: Τι γίνεται σήμερα; Αποφασίζει ο Υπουργός πόσοι, ποιοι, πώς και πότε θα εκλεγούν και θα πάρουν μέρος στη συνέλευση, ακόμα και τον αριθμό τους. Η εκλογή εκπροσώπων πρέπει να γίνεται με κριτήρια καθορισμένα τόσο για τη γενική συνέλευση του Σ.Α.Ε. όσο και των περιφερειακών Σ.Α.Ε. μέσα από τις κοινότητες και τις ομοσπονδίες. 
      Έβδομον, οι υποχρεώσεις της ελληνικής πολιτείας απέναντι στις κοινότητες και τις ομοσπονδίες, δηλαδή, για την παραπέρα θεσμική και νομική αναγνώρισή τους και οικονομική ενίσχυσή τους να αναφέρονται και μέσω του νομοσχεδίου. Είμαστε ενάντια στα δίκτυα και σε ό,τι αποδυναμώνει και «αφυδατώνει» τη μαζικότητα και την ενιαία έκφραση των αποδήμων. 
      Κυρίες και κύριοι Βουλευτές, το νομοσχέδιο αυτό δεν έχει να ζηλέψει τίποτα από το νομοσχέδιο που κατέθεσε το ΠΑ.ΣΟ.Κ. επί υφυπουργίας κ. Μαγκριώτη το οποίο μαζί μ’ αυτό το νομοσχέδιο θα μείνουν ως μνημεία αυταρχικής αντίληψης και πρακτικής για τη σχέση πολιτείας-μαζικού κινήματος, ιδιαίτερα των μεταναστών, όπως αναφέρεται.
      Το νομοσχέδιο, όπως είπα, είναι υπουργοκεντρικό. Σε όλες τις αποφάσεις και με όλες τις διατάξεις που αφορούν την αυτοτέλεια στη λειτουργία, στη δράση και στην έκφραση του Σ.Α.Ε. των Ελλήνων αποδήμων παρεμβαίνει ο Υπουργός. 
      Επαναλαμβάνουμε ακόμη μία φορά: Είμαστε αντίθετοι στη δομή, δηλαδή, στη βάση έκφρασης και λειτουργίας του Σ.Α.Ε.. Οι μόνοι εκπρόσωποι των Ελλήνων αποδήμων θεωρούμε πως είναι οι κοινότητες, οι ομοσπονδίες οι οποίες στήθηκαν με πολύ βάσανο και κόπο, με στερήσεις και με χρήματα τα οποία διέθεσαν οι Έλληνες απόδημοι για να στηρίξουν όχι μόνο οικονομικά και κοινωνικά προβλήματά τους, αλλά να στηρίξουν τη διατήρηση της γλώσσας, του πολιτισμού, των ηθών, των εθίμων κ.λπ. και την ελληνική ιστορία στα παιδιά τους και στις επόμενες γενεές.
      Κυρίες και κύριοι Βουλευτές, θα ήθελα ακόμα να πω ότι σχετικά με την οικονομική αυτοτέλεια που προτείνεται από το ΠΑ.ΣΟ.Κ., όπως προτείνεται και μέσα από το προηγούμενο νομοσχέδιο που κατέθεσε στο άρθρο 7, όπως φαίνεται, και όπου καλούνται οι απόδημοι να πληρώσουν ουσιαστικά το κόστος λειτουργίας του Σ.Α.Ε., είμαστε τελείως αντίθετοι. Θα πρέπει να αυξηθεί ο προϋπολογισμός για τη λειτουργία του Σ.Α.Ε. και για την ενίσχυση των ομοσπονδιών και των μεγάλων κοινοτήτων για θέματα τα οποία είναι πέρα από τις οικονομικές δυνατότητες που έχουν οι ίδιες οι οργανώσεις.
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Επίσης, θεωρούμε ότι το Σ.Α.Ε. μελλοντικά θα πρέπει να είναι πραγματικά το Σ.Α.Ε. έκφρασης των αποδήμων, κύριε Υπουργέ, και όχι ένα όργανο, ένα ακόμα «εργαλείο» το οποίο θα στηρίζει τις επιλογές της Κυβέρνησης με ό,τι αυτό συνεπάγεται για τους απόδημους Έλληνες.
      	Με αυτά και με την κατ’ άρθρο συζήτηση πιστεύουμε ότι θα αναδείξουμε ακόμα περισσότερο τον αντιδραστικό χαρακτήρα αυτού του νομοσχεδίου και οι προτάσεις μας θα γίνουν πολύ πιο εξειδικευμένες.
      Καταψηφίζουμε επί της αρχής το νομοσχέδιο αυτό.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γκατζή.
      Η κ. Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, το Συμβούλιο Απόδημου Ελληνισμού για την Αριστερά και το Συνασπισμό ειδικότερα που πρωτοστάτησε για τη δημιουργία του είναι ένας θετικός θεσμός για την προώθηση της αυτοοργάνωσης και της συσπείρωσης του Ελληνισμού της διασποράς. Το ζήτημα όμως της ενεργοποίησης όλων των δυνάμεων του Ελληνισμού είναι τεράστιας εθνικής σημασίας. Οι απόδημοι Έλληνες μπορεί να γίνουν κάλλιστα οι καλύτεροι πρεσβευτές των ελληνικών συμφερόντων στις χώρες διαμονής τους. 
      Σήμερα ο κάθε Έλληνας που ζει στο εξωτερικό και ασχολείται με τα ζητήματα αυτά γνωρίζει ότι το Σ.Α.Ε. δεν έχει συμβάλει όσο θα μπορούσε και όσο θα έπρεπε στην προώθηση όχι μόνο των εθνικών μας θεμάτων στο εξωτερικό, όπως επιθυμεί η ελληνική πολιτεία, αλλά και στην επίλυση των διάφορων και πολλών προβλημάτων που απασχολούν τους Έλληνες της διασποράς, τους Έλληνες μετανάστες.
      Στην πραγματικότητα όλες οι ελληνικές κυβερνήσεις αντιμετώπισαν τους Έλληνες της διασποράς αποσπασματικά και κατά τη διάρκεια των διάφορων εκδηλώσεων, όπως θα λέγαμε, λοιπόν, επετειακά. 
      Τα τελευταία βέβαια χρόνια τα πράγματα δείχνουν ότι αλλάζουν. Είναι πολλοί πλέον αυτοί που συνειδητοποιούν τη μεγάλη σημασία της σύνδεσης της Ελλάδας με το ελληνικό στοιχείο της διασποράς και από πολλές πλευρές γίνονται φιλότιμες προσπάθειες για τη σύνδεση του Απόδημου Ελληνισμού με την Ελλάδα.
      Αυτό όμως δεν είναι αρκετό. Είναι ανάγκη η ηγεσία της ελληνικής πολιτείας να ξεκαθαρίσει πώς αντιλαμβάνεται αυτήν την ενεργοποίηση του Ελληνισμού της διασποράς και με ποιους τρόπους θα την προωθήσει. Αδιαμφισβήτητα η υπάρχουσα νομοθετική στήριξη για το Σ.Α.Ε. δεν αρκεί πλέον, αλλά το παρόν νομοσχέδιο δεν βοηθάει στο να επιλύσουμε τα προβλήματα και να επικαιροποιήσουμε προς τη σωστή κατεύθυνση την όλη μέχρι σήμερα νομοθεσία.
      Πριν από όλα, ήθελα να επισημάνω ότι έντεκα χρόνια τώρα μετά την ίδρυση του Σ.Α.Ε., δεν έχουμε κάνει καμία ουσιαστική συζήτηση απολογισμού, συνολικών εκτιμήσεων, συμπερασμάτων, καταγραφής των προβλημάτων που έχουν ανακύψει, γιατί, κύριοι συνάδελφοι, εάν θέλουμε να κάνουμε φιλότιμες προσπάθειες για τη συσπείρωση και τη σύνδεση του Απόδημου Ελληνισμού, θα πρέπει όλα αυτά τα θέματα να τα δούμε επί της ουσίας. Δεν αρκεί μόνο να προσπαθούμε κάθε φορά να επηρεάσουμε τα πράγματα ή να βάλουμε τους δικούς μας εκπροσώπους. Είναι ανάγκη η ηγεσία της ελληνικής πολιτείας να ξεκαθαρίσει πώς αντιλαμβάνεται την ενεργοποίηση του Ελληνισμού της διασποράς, με ποιους τρόπους θα την προωθήσει. 
      Υπάρχει ένα μεγάλο ζήτημα, αυτό της αντιπροσωπευτικότητας στην Παγκόσμια Συνέλευση του Σ.Α.Ε., εάν δεν προωθηθούν οι διαδικασίες εκλογής αντιπροσώπων με συγκεκριμένο μέτρο εκλογής, εάν δεν συζητηθούν μέσα στις πρωτοβάθμιες συλλογικές εκφράσεις του Ελληνισμού της διασποράς τα προβλήματα, οι ανάγκες και γενικά οι οραματισμοί, ούτως ώστε από εκεί να εκλέγονται και οι διάφοροι αντιπρόσωποι για τα συνέδρια του Σ.Α.Ε., να υπάρχει αυτή η ουσιαστική εκλογική διαδικασία. Έτσι, λοιπόν, θα σταματήσουμε το μαρασμό αυτού του θεσμού. 
      Η λογική του ελέγχου από την οποιαδήποτε κυβερνητική ή εκκλησιαστική αρχή θίγει την αυτονομία και την προσπάθεια δημοκρατικής αυτοοργάνωσης του Ελληνισμού της διασποράς. Το Σ.Α.Ε. σήμερα, όπως και κάθε οργανωμένη έκφραση του Απόδημου Ελληνισμού, θα πρέπει να προτάξουν πάνω απ’ όλα την αυτονομία τους από κυβερνητικές, κομματικές, εκκλησιαστικές και οποιεσδήποτε άλλες μορφές παρεμβάσεων. Αυτό σε καμία περίπτωση δεν σημαίνει άρνηση σχέσεων και δεσμών με όλες τις οργανωμένες εκφράσεις, θεσμικές και μη, της ελληνικής πραγματικότητας. 
      Το Σ.Α.Ε. και το προεδρείο του θα πρέπει να γίνουν η έκφραση όλων των Ελλήνων της διασποράς, ανεξάρτητα από τις πολιτικές και θρησκευτικές πεποιθήσεις. Στον 21ο αιώνα, δεν μπορούμε να πορευθούμε με μύθους, με πολιτικές και κομματικές σκοπιμότητες. Δεν μπορούμε να βολέψουμε ούτε τις δυσκολίες που έχουμε σήμερα ούτε το δύσκολο παρελθόν που είχαμε και ακόμα πιο πολύ δεν μπορούμε να βολέψουμε το δύστροπο και απαιτητικό μέλλον που έρχεται. 
      Μια πολιτική για τον Απόδημο Ελληνισμό θα πρέπει βασικά να στοχεύει στην ενίσχυση της παρουσίας του στο εξωτερικό μακριά, για να βρεθούν πράγματι οι Έλληνες της διασποράς έξω από κάθε λογική γκέτου, αυτοαπομόνωσης, αλλά, θα έλεγα, και πολιτισμικής αφομοίωσης και εξαφάνισης, στη σύσφιξη των σχέσεων του Απόδημου Ελληνισμού με τις οικονομικές, αυτοδιοικητικές, πολιτισμικές και προοδευτικές πολιτικές πραγματικότητας των χωρών υποδοχής, στον εκσυγχρονισμό των εκπαιδευτικών προγραμμάτων και στην ενίσχυση της υλικοτεχνικής υποδομής της ελληνόγλωσσης εκπαίδευσης, στη στήριξη των πολιτισμικών παραδόσεων και θεσμών με την Ελλάδα, στην ενίσχυση της οργανωμένης του έκφρασης υπό την οποιαδήποτε μορφή, αποφεύγοντας παράλληλα τη διαλυτική οργανωτική του πολυδιάσπαση. Τα περίφημα δίκτυα υπάρχει κίνδυνος να χτυπήσουν την οργανωτική συνοχή των κοινοτήτων και των ομοσπονδιών. Πρέπει να στοχεύει στη στήριξη της οργανωτικής και οικονομικής αυτονομίας του από το οποιοδήποτε κυβερνητικό, κομματικό ή άλλου είδους θεσμικό κέντρο ή μη. 
      Το Εθνικό Ταμείο Ομογενών πρέπει να ενισχυθεί κατά κύριο λόγο από την ελληνική πολιτεία και όχι με τον περιορισμένο προϋπολογισμό των κοινοτήτων. 
      Τέλος, πρέπει να στοχεύει στη δημιουργία προϋποθέσεων για την ομαλή επανένταξη των παλιννοστούντων Ελλήνων στη νέα σύγχρονη ελληνική πραγματικότητα, σε μία εποχή που απλώνονται οι κοινωνικοί αποκλεισμοί, η φτώχεια, η ανεργία, οι ανισότητες στη γνώση και στην απασχόληση. 
      Οι συμπιέσεις των κοινωνικών δικαιωμάτων, οι παραβιάσεις των ανθρώπινων δικαιωμάτων, οι αδυσώπητοι νόμοι της αγοράς, η Ελλάδα, ο Ελληνισμός, όπου γης, δεν μπορούν παρά να συμβαδίζουν με τις κοινωνικές εκείνες αξίες του ανθρωπισμού, της αλληλεγγύης, της κοινωνικής συνοχής, των ανθρωπίνων δικαιωμάτων, της διεύρυνσης της δημοκρατίας. 
      Ειδικότερα, επί του νομοσχεδίου, ήθελα να πω ότι θα ήταν πολύ χρήσιμη αυτή η ουσιαστική συζήτηση που ανέφερα στον πρόλογό μου, σαν ένα είδος απολογισμού, ένα είδος καταγραφής συστηματικής όλων των προβλημάτων που έχουν προκύψει, γιατί όπως είπαν και οι άλλοι ομιλητές και ο εισηγητής από την Κυβέρνηση, εάν θέλουμε να είμαστε ρεαλιστές, έχουν ανακύψει πολλά προβλήματα, πολλές στρεβλώσεις, πολλές δυσλειτουργίες και δυσαρμονίες μεταξύ των προβλέψεων του νόμου και της πραγματικότητας. Κυρίως, έχουν προκύψει ζητήματα που σχετίζονται με τη γραφειοκρατία, τον παραγοντισμό, τον κομματισμό, καθώς και την έλλειψη συντονισμού, όπως και προβλήματα αντιπροσωπευτικότητας. 
      Περιέχονται τα ζητήματα αυτά στο υπό ψήφιση νομοσχέδιο; Όχι, διότι θεωρούνται μικρής σημασίας και παραλείπονται συνειδητά, γιατί ορισμένα από αυτά τουλάχιστον εξυπηρετούν συγκεκριμένες σκοπιμότητες. 
      Όμως, πρέπει να τονίσουμε για μία ακόμα φορά ότι πάνω σ’ αυτά τα θέματα είναι που δοκιμάζεται η συνέπεια και η απόδοση αυτού του συμβουλίου. Ο τομέας του Απόδημου Ελληνισμού δεν είναι ο τομέας πάνω στον οποίο δρα αποκλειστικά και μόνο το Σ.Α.Ε., αλλά δρουν και άλλοι φορείς, ιδρύματα και άλλοι θεσμοί. 
      Πρέπει να αντιληφθείτε, κύριοι συνάδελφοι, των δύο μεγάλων κομμάτων ότι είναι μακράν των όσων διακηρύσσονται η πραγματικότητα του Απόδημου Ελληνισμού, ότι επαναλαμβάνεται και στον Απόδημο Ελληνισμό το σύμπτωμα της απόστασης μεταξύ των νομοθετικών προβλέψεων και των πολιτικών διακηρύξεων και της πραγματικότητας των προβλημάτων. Μόνο και από την ανάγνωση του σχεδίου νόμου, προκύπτει μία διαπλοκή λειτουργικών αρμοδιοτήτων και καταστατικής αποστολής μεταξύ διαφόρων οργανισμών. 
      Θα ήθελα να κάνω και μία ακόμη παρατήρηση που αφορά τον τρόπο με τον οποίο ασκείται η νομοθετική εξουσία. Έχετε επιβάλλει, θα έλεγα, την καθεστωτική δικομματική επιβολή στη νομοθετική λειτουργία, την οποία ελέγχει η εκάστοτε κυβερνητική πλειοψηφία στο όνομα της κομματικής πειθαρχίας. Αυτό το λέω, γιατί και σ’ αυτήν την περίπτωση έχουμε συγκεκριμένα φαινόμενα. Διαφορετικό σχέδιο φέρνει η μία κυβέρνηση, διαφορετικό η άλλη. Αντιλαμβάνομαι ότι υπάρχουν διαφορετικές πολιτικές στα κόμματα και διαφορετικά προγράμματα, αλλά υπάρχει και ένα πεδίο, πάνω στο οποίο τουλάχιστον πρέπει να υπάρξουν οι βασικοί άξονες. Εδώ, παρατηρείται επί κυβέρνησης ΠΑ.ΣΟ.Κ. να υπάρχει άλλο σχέδιο νόμου ή άλλες αποφάσεις όταν ήταν Υπουργός ένας άλλος συνάδελφος και άλλο σχέδιο απόφασης, όταν έγινε Υπουργός άλλος. 
      Το ίδιο συμβαίνει και σήμερα στην Κυβέρνηση της Νέας Δημοκρατίας. Άλλο νομοσχέδιο έφερε ο κ. Σκανδαλάκης και άλλο φέρνει τώρα ο κ. Κασσίμης. Δεν είναι μόνο, δηλαδή, οι αλλαγές των κυβερνήσεων που προκαλούν αντίστοιχα κύματα νομοθετικών αλλαγών, αλλά και οι αλλαγές των Υπουργών. 
      Ο Συνασπισμός, όπως είπα, είναι το κόμμα που πρότεινε τη δημιουργία του Συμβουλίου Απόδημου Ελληνισμού και που επιχείρησε την πρώτη οργάνωσή του και είναι πάγια θέση μας το Συμβούλιο Απόδημου Ελληνισμού να έχει δημοκρατική δομή οργάνωσης και έκφρασης των απόδημων Ελλήνων και όχι να είναι μία μη κυβερνητική οργάνωση θεματικού χαρακτήρα και συμπληρωματικής δράσης. 
      Θέλουμε να εξασφαλιστούν βασικά κριτήρια συμμετοχής, αντιπροσώπευσης και νομιμοποίησης που ισχύουν για τους θεσμούς ιδιωτικού δικαίου, μέσα από τους οποίους εκφράζεται η συμμετοχή του πολίτη. 
      Ερωτώ, λοιπόν, το εξής: Πού είναι σε αυτό το νομοσχέδιο αυτή η δημοκρατική δομή συμμετοχής και αντιπροσώπευσης; Εάν θέλουμε δημοκρατική δομή έκφρασης και οργάνωσης στις κοινωνίες, θα ξεκινήσουμε από την ελληνική κοινότητα και από την ομοσπονδία. Όλα τα άλλα είναι παρακλάδια, είναι συμπληρώματα που γίνονται καθ’ οδόν, γιατί πάντοτε επικρατεί η καταχρηστική αντίληψη του κυβερνητικού κομματικού παραγοντισμού και στο χώρο των απόδημων Ελλήνων. 
      Με ευθύνη του ΠΑ.ΣΟ.Κ. και της Νέας Δημοκρατίας, παραταξιοποιήθηκε τελικά ο απόδημος Ελληνισμός στο όνομα της προέκτασης του δικομματικού παραταξιακού ανταγωνισμού, η ίδια, δηλαδή, παραταξιοποίηση που έχει καταστρέψει και το συνδικαλισμό και το φοιτητικό κίνημα, τη Δημόσια Διοίκηση, τη λειτουργία των αντιπροσωπευτικών θεσμών.
      Πάμε να αναθεωρήσουμε το Σύνταγμα. Εκκρεμεί ο εκτελεστικός νόμος για το Συμβούλιο του Απόδημου Ελληνισμού, αλλά εκκρεμεί και μια άλλη πρόβλεψη που θα έπρεπε να υπάρχει στο προς αναθεώρηση Σύνταγμα που αφορά το δικαίωμα ψήφου των αποδήμων. Δεν μιλάτε όμως γι’ αυτό, δεν ακούγεται τίποτα για το αν και κατά πόσο θα πρέπει να προχωρήσουμε στην αναγνώριση συμμετοχής στην ψηφοφορία των απόδημων, όπως ισχύει για τις άλλες ευρωπαϊκές χώρες. Υπάρχει και η επιστολική ψήφος και η ταυτόχρονη ψήφος σε έδρες προξενείων ή πρεσβειών. 
      Εδώ δεν υπάρχει η πολιτική βούληση για να ξεκαθαριστεί το τοπίο, έστω να ξεκινήσει η συζήτηση. Παρακάμπτεται, λοιπόν, η επιταγή του Συντάγματος για το δικαίωμα ψήφου και με καθυστέρηση έρχεται αυτός ο νόμος για το Συμβούλιο του Απόδημου Ελληνισμού. Στην ουσία οι διαδικασίες που προτείνονται θα παρατείνουν τη σημερινή εκκρεμότητα της έλλειψης αντιπροσωπευτικότητας, της γραφειοκρατίας, του παραγοντισμού, της παραταξιακής νοοτροπίας και όλων των συναφών για πολύ χρόνο ακόμη.
      Θα ήθελα σε συντομία να αναφερθώ και στο μοντέλο οργάνωσης που προωθείται με τη δημιουργία νεολαίας του Σ.Α.Ε. κατά τα πρότυπα των νεολαιών των κομμάτων. Προωθείται, δηλαδή, ένας αντιπροσωπευτικός θεσμός, ο οποίος θα είναι και αποφασιστικού χαρακτήρα και διεκδικητικού και γνωμοδοτικού και αντί να εκπροσωπεί τις κοινότητες των αποδήμων, θα δημιουργεί διάφορες ανόμοιες οργανώσεις με συγκεντρώσεις συνδικαλιστικού ή θεματικού τύπου.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Άλλο το μοντέλο ενός κόμματος και άλλο το μοντέλο ενός αντιπροσωπευτικού θεσμού. Τα ιδιαίτερα προβλήματα της νεολαίας των αποδήμων είναι υπαρκτά και γνωστά. Αυτά, όμως, θα πρέπει να είναι μέσα στη θεματική και στη λειτουργία του Συμβουλίου Απόδημου Ελληνισμού.
      Και τελειώνω με τον προϋπολογισμό. Ο σκοπός και το ύψος των επιχορηγήσεων ή των γνωμοδοτήσεων στους ανωτέρω φορείς θα καθορίζεται με την απόφαση επιχορήγησης ή χρηματοδότησης που εγκρίνεται προς τούτο κάθε φορά από τον εκάστοτε αρμόδιο Υπουργό ή τα υπό αυτόν εξουσιοδοτούμενα όργανα, καταργούμενης κάθε αντίθετης σχετικής διάταξης. Αντί, λοιπόν, για μια αντιπροσωπευτική οργάνωση των αποδήμων Ελλήνων, θα προκύψουν πολλές οργανώσεις που θα διεκδικούν την κρατική επιχορήγηση και όχι την επίλυση των προβλημάτων που αντιμετωπίζουμε. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σε μισό λεπτό τελειώνω.
      Επομένως η πραγματικότητα πρέπει να αλλάξει, αν θέλουμε να απελευθερώσουμε τη δυναμική των κοινοτήτων των απόδημων Ελλήνων, διότι άλλο είναι η οικονομική αυτονομία και άλλο είναι η κρατική επιχορήγηση, άλλο όργανο ελεγχόμενο με εσωτερικές διαδικασίες και άλλο μη κυβερνητικές οργανώσεις, οι οποίες λειτουργούν πολλές φορές ως ομάδες πίεσης. 
      Κυρίες και κύριοι συνάδελφοι, το νομοσχέδιο και καθυστέρησε και δεν είναι εκείνο το οποίο θα έπρεπε και μπορούσε να είναι. Για το λόγο αυτό θα το καταψηφίσουμε επί της αρχής. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      Κυρίες και κύριοι συνάδελφοι, πριν μπούμε στον κατάλογο των ομιλητών έχει ζητήσει το λόγο ο Πρόεδρος κ. Κακλαμάνης. 
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, θέλω να εκφράσω απ’ αυτήν τη θέση τη βαθύτατη λύπη μου και την ανησυχία μου, γιατί αυτή η συζήτηση αποδεικνύει,α δυστυχώς, πόσο κατώτερος των σημερινών περιστάσεων είναι ο πολιτικός μας κόσμος.
      Πριν από δέκα χρόνια τροποποιήσαμε τον Κανονισμό της Βουλής και συστήσαμε και στη συνέχεια συγκροτήσαμε μια μόνιμη ειδική επιτροπή για τον Απόδημο Ελληνισμό, για τον απανταχού ελληνισμό. Αυτή η επιτροπή με αποστολές στο εξωτερικό, με παρεμβάσεις εδώ στις αρχές, με επισκέψεις σε όλες τις χώρες όπου υπάρχει ελληνισμός, προσπάθησε να μεταφέρει και τη φωνή των αποδήμων εδώ, το ενδιαφέρον της Βουλής ως άμεσο και αυθεντικότερο από οποιονδήποτε άλλον -περιλαμβανομένης και της Κυβερνήσεως- συλλογικό εκφραστή των αισθημάτων, της θέλησης, των στόχων του Ελλαδικού ελληνισμού που θα πρέπει να είναι σε αρμονία με ό,τι αισθάνεται, ό,τι οραματίζεται για το Έθνος ο απανταχού ελληνισμός.
      Σήμερα έχουμε το νομοσχέδιο για τον εκτελεστικό νόμο, που προβλέπει το Σύνταγμα. 
      Διερωτώμαι και θα ήθελα να ρωτήσω τον αγαπητό συνάδελφο και Υπουργό ήδη κ. Κασσίμη, από τα πιο δραστήρια μέλη και της επιτροπής αυτής και σε άλλες δραστηριότητες της Βουλής στο διεθνή χώρο και τον πρώην Υπουργό κ. Σκανδαλάκη και τους συναδέλφους από το ΠΑ.ΣΟ.Κ. κυρίους Νιώτη και Μαγκριώτη, όλους και όλες που είναι μέλη της μόνιμης αυτής ειδικής επιτροπής: Για ποιο λόγο υπάρχει αυτή η επιτροπή; Για να συνεδριάζει δυο φορές το μήνα, όπως προβλέπει ο Κανονισμός; Να ακροάται προσωπικοτήτων; Αυτά που λέω αφορούν και το Κομμουνιστικό Κόμμα βέβαια και το Συνασπισμό. Διότι το πρόβλημα δεν λύνεται με το να λέμε «ο δικομματισμός». Όλοι. Ούτε μέσα στα κόμματα της εξουσίας να λέμε, ε, αυτή είναι η γραμμή του κόμματος, τι να κάνουμε. Εδώ οι ευθύνες είναι εξατομικευμένες και για τα κόμματα και για όσους εκπροσωπούμε σ’ αυτήν την Αίθουσα τον ελληνικό λαό. 
      Γιατί είναι αυτή η επιτροπή, κυρίες και κύριοι συνάδελφοι; Δεν θέλω να κάνω σχόλιο, αυτό που κάνουν συνήθως οι κοινοβουλευτικοί συντάκτες για ορισμένες συνεδριάσεις των επιτροπών μας. Μπορεί η Επιτροπή Απόδημου Ελληνισμού να έχει αλλεπάλληλες συνεδριάσεις για να ακροαστεί –και καλώς κάνει- εκπροσώπους του Ελληνισμού της Ουκρανίας ή των Ηνωμένων Πολιτειών, να ακούσει τους εκπροσώπους κάποιων ελληνικών κοινοτήτων. Και για τον καταστατικό αυτό χάρτη, που θα ορίζει το πλαίσιο, τους στρατηγικούς στόχους, όχι μόνο της χώρας, εδώ, του ελλαδικού, όπως είπα, Ελληνισμού, αλλά του απανταχού Ελληνισμού. Εκεί, αυτή η επιτροπή δεν μπορεί να συζητήσει; 
      Εγώ πιστεύω ότι εάν, αποδεσμευμένοι δε από κομματικές  γραμμές είτε κυβερνητικές είτε αντιπολιτευτικές, τα μέλη αυτής της επιτροπής, των περισσοτέρων εκ των οποίων γνωρίζω το έργο και την προσπάθεια όλα αυτά τα χρόνια, εάν επρόκειτο αυτή η επιτροπή να συζητήσει αυτόν τον καταστατικό χάρτη για το Συμβούλιο Απόδημου Ελληνισμού, για την οργάνωση, το ρόλο, τη βοήθεια που χρειάζεται, αυτά που μπορεί να δώσει ο απανταχού Ελληνισμός και στη χώρα και στο έθνος ολόκληρο, ασφαλώς θα είχαμε λόγους να είμαστε υπερήφανοι. Γιατί σ’ αυτήν την περίοδο της Βουλής θα είχε έρθει η τύχη να βάλει τις βάσεις μιας πολιτικής που πρέπει να το παραδεχθούμε –και απευθύνομαι και στο κόμμα στο οποίο ανήκω- ότι ενώ όλοι θέλουμε να πετύχουμε το καλύτερο, τα πρώτα χρόνια πετύχαμε αρκετά πράγματα, σιγά-σιγά συνηθίσαμε στην πραγματικότητα των μικρών πραγμάτων και διολισθαίνουμε τώρα πια σε ένα τέλμα.
      Και εδώ κάνουμε τα ίδια λάθη που κάνουμε μισό αιώνα σε ό,τι αφορά το εξωτερικό μέτωπο της χώρας. Από τότε που για να φύγουν από τη Θράκη μετανάστες στη Γερμανία, έπρεπε να έχουν ένα σημείωμα και διώχναμε τους χριστιανούς, αλλά κρατούσαμε εκεί υπό δυσμένεια –νομίζαμε βλακωδώς- τους μουσουλμάνους, για να λέμε τώρα, ξέρετε και λόγω της υπέρ γεννητικότητας υπάρχει ένα πρόβλημα από πλευράς συνθέσεως των πληθυσμών στην περιφέρεια αυτής της Θράκης.
       Έτσι κοντόφθαλμα, δυστυχώς, βλέπουμε και αυτήν την υπόθεση για την οποία συζητούμε σήμερα, που δεν είναι υπόθεση της Νέας Δημοκρατίας, δεν είναι υπόθεση του Κομμουνιστικού Κόμματος, δεν είναι του ΠΑ.ΣΟ.Κ., ούτε του Συνασπισμού. Δεν είναι καν υπόθεσή μας, είναι υπόθεση των γενεών που ζουν τώρα και αυτών που θα έρθουν. 
      Είμαστε ένα έθνος που σε ολόκληρο τον κόσμο μας παραβάλλουν με το εβραϊκό έθνος, ότι έχουμε δυνάμεις πολύ ισχυρότερες, έξω από τα όρια της χώρας από αυτές που έχουμε στο εσωτερικό και όπου φροντίζουμε και αυτήν την όποια αποτελεσματικότητα να τη συρρικνώνουμε, με τη μικρότητα των στοχεύσεων μας με τον μικροκομματισμό, με την αδυναμία μας να υπερβούμε κάποια προσωρινά και να δούμε σε  βάθος χρόνου.
      Εγώ δεν θέλω να κάνω κανένα κακό σχόλιο για το νομοσχέδιο, κύριε Υπουργέ. Θέλω να κάνω μία έκκληση. Σεις είστε ολίγον χρόνο στο Υπουργείο. Έχετε μία πείρα, όμως, όπως το προανέφερα. Θα μου επιτρέψετε να πω, ότι στη θέση σας, έχοντας ακριβώς και την πικρή εμπειρία, του άλλα πράγματα σκεπτόμαστε εδώ στη Βουλή, άλλα πράγματα διαπιστώνατε εσείς στα μέλη της Επιτροπής Απόδημου Ελληνισμού, όταν πηγαίνατε στις διάφορες χώρες, στις διάφορες κοινότητες και άλλα η γραφειοκρατία που κατόρθωνε τα όποια μικρά επαναλαμβάνω -διότι είναι μικρά τα πράγματα με τα οποία έχουμε ασχοληθεί έως τώρα σε σχέση με το μέγεθος των δυνατοτήτων του Απόδημου Ελληνισμού-  να περιβάλλει με τη δύναμη και το κύρος των πολιτικών αποφάσεων, εγώ από εσάς κύριε Κασσίμη, θα περίμενα να πείτε, ότι  πριν περάσει, τουλάχιστον, ένας χρόνος, δεν πάω εγώ στη Βουλή τέτοιο νομοσχέδιο.
       Όπως ζητούσατε και καλώς ζητούσατε να έρχονται στην Επιτροπή Απόδημου Ελληνισμού όλα αυτά τα ζητήματα, έτσι παρακαλώ, θα έπρεπε να πείτε στον κύριο Πρωθυπουργό, όλοι αυτοί οι συνάδελφοι που ξέρουν τα ζητήματα, που θα έχουν διάθεση, να μην είναι αυτό ένα νομοσχέδιο της Κυβερνήσεως της Νέας Δημοκρατίας, της Κυβερνήσεως Καραμανλή. Να είναι ένα νομοσχέδιο του ελληνικού Κοινοβουλίου που ομόφωνα θα ψηφιζόταν και αν θα υπήρχαν και κάποιες αντιρρήσεις, αλλά που δεν θα είχαν καμία δικαιολογία καν να εκφραστούν αυτές οι αντιρρήσεις, ασφαλώς δεν θα λαμβάνονταν υπ’ όψιν από ολόκληρο το Σώμα.
      Εγώ διερωτώμαι, πραγματικά, κύριε Υπουργέ, μπορεί να είστε υπερήφανος ότι θα βγει ένα νομοσχέδιο γι’ αυτό το θέμα, με την εθνικών διαστάσεων στρατηγικής σημασίας ψήφο δεκαπέντε έως είκοσι συναδέλφων της πλειοψηφίας; Η εικόνα και μόνο αυτής της Αίθουσας απόψε και όσων θα λεχθούν αυτές τις μέρες, είτε λογικά, είτε υπερβολικά  -σας λέγω δεν μπαίνω εγώ στην ουσία- νομίζετε ότι θα είναι εικόνα προαγωγός, ενθαρρυντική, ενισχυτική των όποιων δυνάμεων εμείς βλέπουμε ότι έχει ο απανταχού Ελληνισμός και θέλουμε να αξιοποιηθούν προς όφελός του και προς γενικότερο όφελος του ελληνικού Έθνους; Δεν νομίζω. Εγώ σας παρακαλώ. Δεν ξέρω τι άλλες απόψεις υπάρχουν επ’ αυτού.
      Αύριο πείτε στον κύριο Πρωθυπουργό: «Ζητούν αυτό». Μπορούμε να το σταματήσουμε για δύο μήνες, να κουβεντιάσουμε ένα μήνα στην Ειδική Μόνιμη Επιτροπή και να έρθετε στη συνέχεια να πείτε στη Βουλή: «Δυστυχώς, δεν βρίσκω κατανόηση». Αλλά τώρα τι θα πείτε; Ότι φέρατε ένα νομοσχέδιο στη Διαρκή Επιτροπή Εξωτερικών Υποθέσεων; Λάθος, κύριε Υπουργέ. Λυπάμαι. Το λάθος δεν είναι προσωπικό δικό σας, είμαι βέβαιος, είναι λάθος της Κυβερνήσεως και του Πρωθυπουργού, ο οποίος πρέπει κάποτε να αντιληφθεί ότι τα μεγάλα θέματα δεν είναι μπαλάκια τα οποία πετάμε, όπως είδα σήμερα ότι λέγει η κ. Γιαννάκου ότι έχει την εμπιστοσύνη του. Τι σημαίνει αυτό; Αναλαμβάνει και τις ευθύνες για την ανάθεση της κ. Γιαννάκου; 
      Αλλά ας μην προχωρήσω σε αντιπολιτευτικούς λόγους. Μένω σ’ αυτήν την πρότασή μου και σας παρακαλώ να τη σκεφτούμε όλοι και να δείξει και ο παριστάμενος Υπουργός και η Κυβέρνηση ότι έχει τη δύναμη να ξεπερνάει τέτοιους σκοπέλους. Σε δύο μήνες, εδώ είμαστε, να το συζητήσουμε, να το ψηφίσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε. 
      Το λόγο έχει ο κύριος Υπουργός για μια μικρή παρέμβαση.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Παρακαλώ, μία μικρή παρέμβαση.
      Λυπάμαι, ειλικρινώς, για την παρέμβαση του πρώην Προέδρου, του κ. Κακλαμάνη, και λυπάμαι, ειλικρινώς, για τρεις λόγους. Ο ένας είναι γιατί είμαι βέβαιος ότι δεν γνωρίζει το περιεχόμενο του νομοσχεδίου σε σχέση με τα προηγούμενα σχέδια νόμων και τη δουλειά που είχε γίνει, δεν γνωρίζει ότι έγιναν δεκτές είκοσι οκτώ παρατηρήσεις της Αντιπολίτευσης στην επιτροπή και ιδίως γιατί. 
      Δική μου είναι η ευθύνη, κύριε Κακλαμάνη. Εγώ πήρα απόφαση, γιατί εγώ δεν έχω ευθύνη μόνο απέναντι στην επικοινωνία, έχω ευθύνη απέναντι στον ελληνικό λαό. Το 2001 ψηφίστηκε το Σύνταγμα. Είχαμε πέντε χρόνια, κύριε Πρόεδρε. Επί πέντε χρόνια συζητείται, συζητείται και συζητείται. Θα καταθέσω στα Πρακτικά ποια ήταν η απόφαση του προεδρείου του Σ.Α.Ε. σήμερα και πώς αντιμετωπίζει το προεδρείο του Σ.Α.Ε. αυτό το σχέδιο νόμου. Έγινε η αποδοχή όλων των προτάσεων, όσες ήταν στην κοινή φιλοσοφία, κύριε Πρόεδρε. Απλώς θα συνεχίζαμε τη συζήτηση με ένα προεδρείο, το οποίο παραμένει με παράταση ζωής με νομοθετική ρύθμιση, γιατί; Κουβέντα να κάνουμε. 
      Μακάρι, κύριε Πρόεδρε, να υπήρχε χρόνος και για άλλη συζήτηση, αλλά θέλω να πιστεύω ότι τόσο ο κ. Μαγκριώτης όσο και ο κ. Σκανδαλάκης όσο και η επιτροπή επί πέντε χρόνια συζήτησαν, ξανασυζήτησαν και ξανασυζήτησαν.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι η Επιτροπή Απόδημου Ελληνισμού!
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Στην επιτροπή έγιναν επανειλημμένα συζητήσεις. Η Επιτροπή Αποδήμου Ελληνισμού δεν συντάσσει νομοσχέδια ούτε συζητά νομοσχέδια. τα προβλήματα των προτάσεων όλων….
      ΑΠΟΣΤΟΛΟΣ ΚΑΚΛΑΜΑΝΗΣ: Το γνωρίζω αυτό!
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το γνωρίζετε. Επιτρέψτε μου να μιλήσω και εγώ!
      Όλες οι απόψεις που έχουν κατατεθεί όλα τα χρόνια αυτά από τις οργανώσεις, η δουλειά που έχει κάνει τα δύο χρόνια ο κ. Σκανδαλάκης, πολύ σημαντική δουλειά, το νομοσχέδιο το οποίο ήρθε από τον κ. Μαγκριώτη, όλα αυτά έχουν ληφθεί υπ’ όψιν.  Αν μελετήσετε, γιατί είμαι βέβαιος, κύριε Πρόεδρε, ότι δεν το έχετε μελετήσει το νομοσχέδιο, απλώς πήρατε τη θέση του κόμματός σας και εκφραστήκατε με μία λογική. 
      ΑΠΟΣΤΟΛΟΣ ΚΑΚΛΑΜΑΝΗΣ: Έτσι; Αυτό έκανα εκεί; Ευχαριστώ πάρα πολύ!
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Επιτρέψτε μου να μιλήσω. Λυπούμαι πάρα πολύ. Επιτρέψτε μου να μιλήσω, διότι είμαι βέβαιος ότι εάν ξέρατε, κύριε Πρόεδρε, και το νομοσχέδιο και τον τρόπο που η Κυβέρνηση αντιμετώπισε τις προτάσεις της Αντιπολίτευσης στη Διαρκή Επιτροπή, θα είχατε τελείως άλλη αντιμετώπιση. 
      Θέλω να σας πω ένα πράγμα. Δεν έχουμε υποχρέωση μόνο να συζητάμε και να συζητάμε, έχουμε υποχρέωση να επιτελούμε και έργο. Δεν ξέρω αν είναι το καλύτερο νομοσχέδιο αυτό το οποίο καταθέσαμε και συζητούμε σήμερα, αλλά ξέρετε κάτι; Βάζει σε λειτουργία ένα συμβούλιο και θα αποδειχθεί στην πορεία του χρόνου. Πάντως, να είστε βέβαιος ότι τα αποτελέσματα θα είναι πολύ καλύτερα από αυτά που είχαμε έντεκα χρόνια. 
      ΑΠΟΣΤΟΛΟΣ ΚΑΚΛΑΜΑΝΗΣ: Είστε υπεύθυνοι, λοιπόν. Πάρτε ένα νομοσχέδιο με δεκαπέντε συναδέλφους και θα κάνετε εθνική πολιτική! 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αφήστε τώρα τις εντυπώσεις, κύριε Πρόεδρε. Οι δεκαπέντε συνάδελφοι! Έχουμε ψηφίσει πιο σοβαρά με πέντε συναδέλφους. Μην κάνετε τέτοιου είδους παιχνίδι, σας παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Υποτιμάτε τη σημασία του ίδιου του νομοσχεδίου σας!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ!
      Το λόγο έχει ο κ. Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, το Σύνταγμά μας ορίζει στο άρθρο 108 ότι: Το κράτος μεριμνά για τη ζωή του Απόδημου Ελληνισμού και τη διατήρηση των δεσμών του με τη μητέρα πατρίδα.
      Επίσης μεριμνά για την παιδεία και την κοινωνική και επαγγελματική προαγωγή των Ελλήνων που εργάζονται έξω από την επικράτεια. Νόμος ορίζει τα σχετικά με την οργάνωση, τη λειτουργία και τις αρμοδιότητες του Συμβουλίου Απόδημου Ελληνισμού, που έχει ως αποστολή του την έκφραση όλων των δυνάμεων του απανταχού Ελληνισμού».
      Προέρχομαι από ένα νομό, το Νομό Έβρου, στον οποίο κάθε οικογένεια έχει, τουλάχιστον, ένα μέλος της να ζει, να εργάζεται ή να δραστηριοποιείται στο εξωτερικό. Όλοι έχουμε, τουλάχιστον, φίλους, γνωστούς ή συγγενείς που ζουν στη Γερμανία, στο Βέλγιο, στην Αμερική, αλλά και σε όλο τον κόσμο. Στη διάρκεια της θητείας μου, ως Βουλευτής επισκέφτηκα αρκετές φορές τους συμπατριώτες μας Απόδημους Έλληνες στη Γερμανία. Και παρ’ όλο που έχω ζήσει στενά με αυτούς τους ανθρώπους, κάθε επαφή μαζί τους αποτελεί μία ευχάριστη έκπληξη για μένα.  Όλοι αυτοί οι συμπατριώτες μας είναι άνθρωποι που πιστεύουν και έχουν δημιουργήσει οικογένειες, έχουν χτίσει υγιείς και εύρωστες επιχειρήσεις, έχουν όρεξη, μεράκι και πείσμα για τη ζωή και την πρόοδο. Παράλληλα όμως, είναι άνθρωποι με νοσταλγία και αγάπη για την πατρίδα, με το βλέμμα και την καρδιά τους στραμμένο πάντα σ’ αυτήν. Στις συζητήσεις που έκανα μαζί τους, κύριο μέλημά τους ήταν να βρουν τους τρόπους με τους οποίους μπορούν να βοηθήσουν, να προσφέρουν στην πατρίδα, χωρίς κανένα όφελος, και ιδιοτέλεια, παρά μόνο την ενίσχυση των δεσμών τους με τον τόπο τους. 
      Η πολιτεία οφείλει να πράξει οτιδήποτε είναι περισσότερο δυνατό για τον Απόδημο Ελληνισμό, για αυτούς τους ανθρώπους. Γιατί εκτός από την πρόνοια για τη διατήρηση των δεσμών αυτών, το ελληνικό αυτό στοιχείο μπορεί να αποτελέσει δημιουργικούς πυρήνες πρωτοβουλίας και δράσης που δεν πρέπει να μείνουν ανεκμετάλλευτοι, καθώς έχουν να προσφέρουν πάρα πολλά και στην ελληνική κοινωνία και στην οικονομία.
      Στα πλαίσια αυτά, η Κυβέρνηση σχεδίασε και κατέθεσε για συζήτηση το παρόν σχέδιο εκτελεστικού νόμου με το οποίο ρυθμίζεται η οργάνωση, η λειτουργία και οι αρμοδιότητες του Συμβουλίου Απόδημου Ελληνισμού, το οποίο μετά από έντεκα χρόνια λειτουργίας του, κρίνεται σκόπιμο να αναδιαρθρωθεί προκειμένου να επιφέρει τα επιθυμητά αποτελέσματα και να μην μείνει ένας καλών προθέσεων θεσμός, με ανύπαρκτα όμως, αποτελέσματα και επιτεύγματα.
      Οι διατάξεις του νομοσχεδίου προσδιορίζουν με σαφήνεια τους σκοπούς και τις αρμοδιότητες του συμβουλίου, που του έχουν ανατεθεί από το Σύνταγμα, ως ένα γνωμοδοτικό και εισηγητικό όργανο προς την ελληνική πολιτεία. Καθορίζονται τα μέλη, τα όργανα, τα συντονιστικά συμβούλια των περιφερειών, ο τρόπος δράσης και λειτουργίας τους, καθώς και τα σχετικά με την τακτική συνέλευση, το προεδρείο του Συμβουλίου και τις αρμοδιότητές του.
      Συγκεκριμένα μερικές από τις αλλαγές που επιφέρει ο εκτελεστικός νόμος είναι ότι: Καθιερώνεται τετραετής θητεία του προεδρείου του Σ.Α.Ε. με ανώτατο όριο δύο θητειών, οι συντονιστές και τα συντονιστικά συμβούλια των περιφερειών θα εκλέγονται στα περιφερειακά συνέδρια, που θα προηγούνται της παγκόσμιας, οι συνεδριάσεις του προεδρείου του Σ.Α.Ε. θα γίνονται ανά εξάμηνο, τα περιφερειακά συνέδρια θα γίνονται ανά διετία με διευρυμένη συμμετοχή ομογενειακών οργανώσεων και ο αριθμός των περιφερειών αυξάνεται σε επτά.
      Κυρίες και κύριοι συνάδελφοι, όλοι οι Έλληνες, τα απόδημα αδέλφια μας και η ελληνική οικογένεια, έχουν ανάγκη γι’ αυτό το νομοσχέδιο. Διαψεύδουμε όλες τις Κασσάνδρες που αμφισβητούσαν το γεγονός ότι η Κυβέρνηση θα καταθέσει τον εκτελεστικό νόμο στα πλαίσια της τρέχουσας Συνόδου, συζητούμε και ψηφίζουμε τον καινοτόμο και ριζοσπαστικό αυτό νόμο για τον Απόδημο Ελληνισμό. 
      Το ενδιαφέρον για τους Έλληνες σε όλη τη γη είναι έμπρακτο και αληθινό και το όραμά μας για τον Απόδημο Ελληνισμό γίνεται πραγματικότητα με το νόμο αυτό, ως εργαλείο προκειμένου να δουλέψουμε όλοι μαζί για τους σκοπούς και τους στόχους που τίθενται. Με το νέο νόμο, το Συμβούλιο του Απόδημου Ελληνισμού θα προχωρήσει πιο δυνατό, πιο αποτελεσματικό στην επίτευξη των στόχων που τέθηκαν από την ίδρυσή του και θα ανταποκρίνεται στα νέα δεδομένα στο χώρο της ομογένειας σ’ όλο τον κόσμο, με δεδομένη τη συνεργασία με την ελληνική Κυβέρνηση, αλλά και όλων των κομμάτων, προκειμένου να αποκομίσουμε όλα τα δυνατά οφέλη για τον Ελληνισμό, εντός και εκτός της ελληνικής επικράτειας.
      Οι ιδιωτικές πρωτοβουλίες είναι πάντα επιθυμητές, και ευπρόσδεκτες. Και δεν είναι λίγες οι φορές, που με το ζήλο τους οι απόδημοι βρέθηκαν αρκετά βήματα μπροστά από τις δράσεις της ελληνικής πολιτείας. Όπως για παράδειγμα, υπήρξε φορέας που απαντούσε αμέσως, με επιστολές ουσίας και γνώσης του αντικειμένου, σε όλα τα δημοσιεύματα κατά της Ελλάδας, οπουδήποτε στην Αμερική. Ή στην Ευρώπη, μέσα από τους συλλόγους προωθούσαν και προέβαλαν τις θέσεις της χώρας μας στα εθνικά μας θέματα. 
      Η πολιτεία, λοιπόν, πρέπει δραστικά και καταλυτικά να αναλάβει τον ανάλογο ρόλο και να μην επαναπαυόμαστε στις φιλότιμες προσπάθειες οργανισμών, οι οποίοι ήταν οι μόνοι που, πραγματικά, προσέφεραν έργο σε εθνικό επίπεδο, χωρίς να ζητήσουν ανταλλάγματα ή να επιδιώξουν προβολή.
      Κυρίες και κύριοι συνάδελφοι, στόχος όλων μας είναι και πρέπει να είναι η υιοθέτηση μέτρων που να ανταποκρίνονται στις εθνικές δράσεις επιτάχυνσης της οικονομικής και κοινωνικής ανάπτυξης της χώρας μας, αλλά και στην ανάγκη μιας συνολικής αντιμετώπισης της μετανάστευσης, περιορισμού των συνεπειών της, αποθάρρυνση της  αποδημίας και η ενθάρρυνση της παλιννόστησης.
      Επίσης, στόχος είναι η διασφάλιση των δεσμών με τα απόδημα αδέλφια μας και η καλλιέργεια όλων των προοπτικών που μπορούν να ανακύψουν από τη σχέση αυτή. Είμαστε κοντά σε όλους τους Έλληνες, σε όποιο μέρος της υφηλίου και αν βρίσκονται. Δεν ξεχνούμε κανέναν και δουλεύουμε όλοι μαζί για όλους. Γιατί η οικουμενικότητα του Ελληνισμού ήταν και παραμένει διαχρονική.
      Με ιδιαίτερη, λοιπόν, χαρά στηρίζω το παρόν νομοσχέδιο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Δερμεντζόπουλε.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Όπως είπε και ο προλαλήσας συνάδελφος της Νέας Δημοκρατίας, όλοι είχαμε και έχουμε συγγενείς και γνωστούς απόδημους. Εγώ ως Αρκάς έχω και πολλούς συμπατριώτες που είναι από τους πρώτους Έλληνες απόδημους. Πιστεύω ότι έχω χρέος και εγώ και όλοι μας σήμερα με αφορμή αυτή τη συζήτηση από το Βήμα της Βουλής να στείλω ένα θερμό χαιρετισμό σε όλους τους Έλληνες της διασποράς, όπου γης, και να πω, παρά τις διαφωνίες μας εδώ στο νομοσχέδιο για τις οποίες θα μιλήσω μετά, ότι είμαστε περήφανοι για την  δική τους πρόοδο στις νέες χώρες που ζουν και ευγνώμονες για την εθνική τους προσφορά. 
      Δεν πρέπει να ξεχνάμε, κυρίες και κύριοι συνάδελφοι, ότι ο ελληνισμός αναπτύχθηκε εξωστρεφής. Στην ιστορία συμπορεύονται οι Έλληνες με την αποδημία.
      Συζητούμε σήμερα ένα ζήτημα εθνικού ενδιαφέροντος. Εγώ θέλω να χαιρετήσω και την παρουσία εδώ του Προέδρου κ. Άθενς. Είχα την ευκαιρία στα πρώτα του βήματα ως προέδρου του Σ.Α.Ε., ήμουν τότε Υπουργός Υγείας και Πρόνοιας- να συνεργαστώ μαζί του για τα σημαντικά προγράμματα και κέντρα υγείας που ανέπτυξε, τα οποία αφορούσαν ομογενείς και όχι μόνο σε χώρες της πρώην Σοβιετικής Ένωσης.
      Το θέμα, λοιπόν, είναι μείζονος εθνικού ενδιαφέροντος, γιατί πιστεύω ότι το Συμβούλιο Απόδημου Ελληνισμού είναι ο αρμός σύνδεσης του εθνικού κέντρου με την ομογένεια. 
      Αναφέρθηκε αναλυτικά ο εισηγητής μας στις παρατηρήσεις, τις θέσεις και τις προτάσεις μας για το νομοσχέδιο. Θέλω να θυμίσω ότι το ΠΑ.ΣΟ.Κ. έβαλε από την ίδρυσή του σε υψηλή προτεραιότητα τα θέματα των αποδήμων. Εκφράστηκε αυτό –παραπέμπω στα Πρακτικά του 1981- με τον Ανδρέα Παπανδρέου στις προγραμματικές δηλώσεις και στη συνέχεια πήραμε πρωτοβουλίες και αναπτύξαμε συγκεκριμένες δράσεις. 
      Κύριε Υπουργέ, στη σημερινή συζήτηση θα περιοριστώ σε τρία σχόλια για το νομοσχέδιο.
      Πρώτον, δεν αντιλαμβάνομαι γιατί προηγουμένως εκνευριστήκατε με την παρατήρηση του κ. Κακλαμάνη. Αυτό το θέμα είναι μείζον, θα έπρεπε να προετοιμαστεί επαρκώς και να το επεξεργαστούμε και στα πλαίσια της Επιτροπής Απόδημου Ελληνισμού.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μα, κύριε Γείτονα…
      ΚΩΣΤΑΣ ΓΕΙΤΟΝΑΣ: …. Εκείνο που με ενδιαφέρει εμένα είναι να υπάρξει μεγαλύτερη δυνατή συναίνεση. Γιατί για εμένα η καλύτερη υπηρεσία που θα μπορούσαμε να προσφέρουμε σήμερα ως Κοινοβούλιο της χώρας στους αποδήμους μας θα ήταν η συναίνεση πάνω σε αυτά τα ζητήματα. Δεν έγινε αυτός ο διάλογος. Και όταν είπατε, προηγουμένως, ότι έγινε, θέλω να θυμίσω ότι το σχέδιο του κ. Μαγκριώτη είχε περάσει από την Επιτροπή Αποδήμων και υπήρξε συναίνεση. Το βάλατε εσείς στον κάλαθο των αχρήστων. Κάνατε μερικές σκέψεις στην αρχή και μετά και στη συνέχεια φέρατε κατ’ ευθείαν αυτό το νομοσχέδιο.
      Εγώ νομίζω ότι σε αυτά τα εθνικά θέματα δεν μπορεί να υπάρξουν ούτε αβελτηρίες ούτε να κινούμαστε με βάση πολιτικές γραμμές ή πολιτικές σκοπιμότητες. Μπορούσαμε να πετύχουμε σήμερα πάνω σε αυτό το σχέδιο τη μεγαλύτερη δυνατή συναίνεση. Γιατί είχαμε τα δεδομένα της εντεκάχρονης πορείας, αδυναμίες, αρνητικά και θετικά και μπορούσαμε να τα αξιολογήσουμε. Έχουμε και νέα δεδομένα. Θα μπορούσαμε επομένως και κατ’ επιταγή του Συντάγματος να οργανώσουμε το Σ.Α.Ε. ώστε να είναι και δημοκρατικό ως προς την εκπροσώπησή του και αποτελεσματικό ως προς την λειτουργία του. 
      Εσείς, κύριε Υπουργέ, και με καθυστέρηση φέρατε το νομοσχέδιο και χωρίς διάλογο. Και παραπέμπεται δυο βασικά ζητήματα της εκπροσώπησης -αναφέρομαι στα άρθρα που αναφέρονται στην εκπροσώπηση στις περιφερειακές συνελεύσεις και στη γενική συνέλευση, σε προεδρικό διάταγμα. Γιατί; Δεν είχατε το χρόνο; Δεν μπορούσαμε με διαφάνεια να τα συζητήσουμε εδώ τα βασικά ζητήματα, τα ζητήματα των κριτηρίων όσον αφορά την εκπροσώπηση; Αυτό είναι το πρώτο μου σχόλιο.
      Το δεύτερο σχόλιο είναι το εξής: Μιλάμε για νέα οργανωτική δομή του Σ.Α.Ε.. Αυτή η οργανωτική δομή πρέπει να εξυπηρετεί το σκοπό. Σύμφωνα, λοιπόν, με το άρθρο 108 παράγραφος 2 του Συντάγματος, το Σ.Α.Ε. έχει ως αποστολή «την έκφραση όλων των δυνάμεων του απανταχού Ελληνισμού». Επίσης είναι δεδομένο, κύριε Υπουργέ, ότι ο κόσμος αλλάζει. Αλλάζει ραγδαία στην εποχή μας. Μαζί με τον κόσμο αλλάζει και ο Ελληνισμός Ελλαδικός και Απόδημος. Ο Απόδημος Ελληνισμός δεν είναι ο ίδιος που ήταν πριν από είκοσι χρόνια όταν ξεκινήσαμε τα πρώτα βήματα συγκρότησής του. Δεν οφείλουμε να συνεκτιμήσουμε αυτές τις αλλαγές στην παγκόσμια κοινωνία στην οποία άλλωστε αναφέρεται το Σ.Α.Ε.; Γιατί το επισημαίνω αυτό; Γιατί πιστεύω κύριε Υπουργέ και αυτός είναι ο πυρήνας του δεύτερου σχολίου μου ότι έπρεπε να μας απασχολήσει περισσότερο η δημοκρατική δομή και η ανεξάρτητη λειτουργία του Σ.Α.Ε. στη βάση μιας γνήσιας αντιπροσώπευσης. Ασφαλώς με κριτήριο την καταγωγή. 
      Δεν είμαι όμως βέβαιος, κύριε Υπουργέ, ότι πετύχαμε τη χρυσή τομή. Υπάρχουν στοιχεία στην δομή του Σ.Α.Ε.που έχουν σκόπευση σε ένα θα έλεγα «οιονεί» κοινοβούλιο των αποδήμων. Αλλά τα στοιχεία αυτά εμπλέκονται με στοιχεία που δίνουν στο Σ.Α.Ε. «τύπο» μη κυβερνητικής οργάνωσης. Εγώ νομίζω ότι θα έπρεπε να έχουμε μια πολύ πιο ξεκάθαρη δομή. 
      Επίσης για εμένα δεν αντιμετωπίζεται με προοπτική το θέμα της νεολαίας. Από τη νέα γενιά και από τα παιδιά των αποδήμων εξαρτάται στο μέλλον η υπόσταση και η δύναμη του Ελληνισμού της διασποράς. Πιστεύω ότι θα έπρεπε να προωθήσουμε πολύ περισσότερο τη συμμετοχή τους ενδεχομένως μέσα και από αυτοτελή εκπροσώπησή τους. Αυτά τα ζητήματα θα έπρεπε να τα συζητήσουμε σε μεγαλύτερο βάθος. Είδα ότι προσθέσατε τη δικτύωση της νεολαίας στις περιφερειακές οργανώσεις. Ενδεχομένως θα έπρεπε να σκεφθούμε ιδιαίτερα για να ενισχύσουμε την αυτοτελή εκπροσώπηση των νέων ώστε να ενισχύσουμε και τη συμμετοχή τους. 
      Το τρίτο σχόλιο είναι το εξής: Πέρα από τη νέα δομή πρέπει να εξασφαλίσουμε και τις προϋποθέσεις και τα κατάλληλα μέσα για να ασκήσει το Σ.Α.Ε. το ρόλο του.
      Δεν το επιτύχαμε προηγουμένως και ένας λόγος των αδυναμιών στην πράξη ήταν και αυτός. Μέσα στις προϋποθέσεις είναι η οικονομική αυτοδυναμία. Προβλέπεται χρηματοδότηση με καταγραφή πιστώσεων στον τακτικό προϋπολογισμό της γενικής γραμματείας. Αυτό είναι θετικό. Εγώ νομίζω ότι έπρεπε να πάμε ένα βήμα παραπέρα. Και θα πρέπει ίσως να εξεταστεί πάλι η πρότασή μας για την δημιουργία του εθνικού ταμείου ομογενών. Και το λέω αυτό, κύριε Υπουργέ, γιατί αυτό θα ήταν και κίνητρο για ενεργή συμμετοχή αλλά και για τον ουσιαστικό έλεγχο και την αξιοπιστία του Σ.Α.Ε.. 
      Εμείς με τις προτάσεις μας προσφέραμε εποικοδομητικά, κύριε Υπουργέ, στην βελτίωση του νομοσχεδίου. Έχουμε καταθέσει και συγκεκριμένες τροπολογίες. Θα περιμένουμε την τελική θέση της Κυβέρνησης. Εγώ κλείνοντας θέλω να πω επί της αρχής ότι οι Απόδημοι Έλληνες όπου γης κρατούν άσβεστη τη φλόγα της αγάπης για την πατρίδα. Και την μεταλαμπαδεύουν από γενιά σε γενιά, που είναι το πιο σημαντικό. Αποτελούν για μένα τη μεγάλη δύναμη του Ελληνισμού στο νέο του ταξίδι στην νέα εποχή. Ένα, λοιπόν, δημοκρατικό, αποκεντρωμένο, αντιπροσωπευτικό, αυτοδύναμο, όσο γίνεται, και αποτελεσματικό Σ.Α.Ε. είναι κινητήριος μοχλός. Για την αξιοποίηση αυτής της μεγάλης ισχύος προς το συμφέρον και των απανταχού Ελλήνων και του Ελληνισμού αλλά θα έλεγα και του παγκόσμιου πολιτισμού. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γείτονα. Ο κ. Παπαθεμελής έχει το λόγο.
      ΣΤΥΛΙΑΝΟΣ ΠΑΠΑΘΕΜΕΛΗΣ: Κυρίες και κύριοι συνάδελφοι, η ομογένεια υπάρχει διότι αυτή θέλει να υπάρχει. Και επί σειρά ετών υφίσταται με την δική της αυτοοργάνωση. Κάποια στιγμή ήρθε η ελληνική πολιτεία –με μεγάλη καθυστέρηση πρέπει να πούμε- και συνέστησε αυτό το Συμβούλιο Αποδήμου Ελληνισμού. 
      Το Συμβούλιο Αποδήμου Ελληνισμού όταν ξεκίνησε ήταν –και εξακολουθεί να είναι- ένα πρώτο μόρφωμα το οποίο πρέπει με μαθηματική νομοτέλεια, αν πρόκειται να οργανωθεί σωστά ο Απόδημος Ελληνισμός, να γίνει κάποτε το Κοινοβούλιο του Ελληνισμού.  
      Διατυπώθηκαν παρατηρήσεις σε ό,τι αφορά στην αντιπροσωπευτικότητα του Σ.Α.Ε.. Ό,τι και να γίνει με αυτήν τη δομή η αντιπροσωπευτικότητα του Σ.Α.Ε. θα έχει ελλείμματα. Δεν χωρεί καμία αμφιβολία. Εγώ πιστεύω ότι μένει στις ευθύνες της ηγεσίας του Σ.Α.Ε. από ‘δω και πέρα να αναζητήσει τρόπους ούτως ώστε οι απανταχού της γης Έλληνες, οι Έλληνες το γένος -γιατί εδώ μιλάμε για το έθνος, δεν μιλάμε για τους πολίτες του ελλαδικού κράτους- όπου και αν βρίσκονται  θα πρέπει να έχουν δικαίωμα ψήφου στο Συμβούλιο Αποδήμου Ελληνισμού. Και να μπορούν αυτό το δικαίωμα να το ασκούν σε τακτά χρονικά διαστήματα, ίσως σε αντίστοιχα με αυτά που τα εθνικά κοινοβούλια εκλέγονται και να εκλέγουν με γενική καθολική ψηφοφορία τους εκπροσώπους τους. Τότε πλέον δεν μπορεί να τεθεί θέμα εγκυρότητας της αντιπροσώπευσης. Αργά ή γρήγορα επομένως τα πράγματα πρέπει να οδηγήσουν σ’ αυτόν το στόχο. 
      Στην επιτροπή εκφράστηκαν επικρίσεις γιατί μεταξύ εκείνων που συνθέτουν το Σ.Α.Ε. είναι επί παραδείγματι οι κυπριακές οργανώσεις. Μα είναι οι κυπριακές οργανώσεις διότι στο Σ.Α.Ε. εκπροσωπείται το ελληνικό έθνος. Εκπροσωπείται το γένος των Ελλήνων. Και το έθνος υπήρξε πάντοτε ισχυρότερο από το κράτος. Ο εθνικός μας ιστορικός, ο Κωνσταντίνος Παπαρηγόπουλος, είχε τον καιρό εκείνο επισημάνει με πολύ πικρία ότι το (μικροελλαδικό) κράτος υπενόμευσε το ελληνικό έθνος. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Συχνά, λοιπόν, ο μικροελλαδισμός συνεχίζει και σήμερα να υπονομεύει το έθνος και αυτό είναι τεράστιας σημασίας γεγονός. 
      Τώρα η πεποίθησή μου είναι ότι υπάρχουν δύο βασικά θέματα σε όλην αυτήν την υπόθεση που συζητάμε. Το πρώτο αφορά τον Ελληνισμό της διασποράς και τους κινδύνους εξαφάνισής του, με την έννοια της αφομοίωσης, της απορρόφησης του αφελληνισμού, της απώλειας οιασδήποτε σχέσεως με το εθνικό κέντρο. Είναι η διαδοχή των γενεών, είναι οι μεικτοί γάμοι, είναι η ικανότητα ισχυρών κοινωνιών, όπως για παράδειγμα η αμερικανική κοινωνία να ισοπεδώνει και να απορροφά, είναι η παγκοσμιοποίηση, η οποία κινδυνεύει να μας ισοπεδώσει και να μας αφελληνίσει και να μας αποχριστιανίσει εδώ στην ίδια μας τη χώρα, είναι εν πάση περιπτώσει, παράγοντες, οι οποίοι δρουν υπονομευτικά και διαβρωτικά σε βάρος της ελληνικότητας. Και αυτό πρέπει να απασχολήσει και την οργανωμένη ομογένεια, θα πρέπει να απασχολήσει βεβαίως και το εθνικό κέντρο, πολύ περισσότερο πρέπει να απασχολήσει το εθνικό κέντρο.
      Θα ήθελα εδώ να πω ότι αυτήν την ώρα οι περισσότερες ελληνικές τηλεοράσεις φτάνουν και στο τελευταίο σπίτι ομογενούς στα τέσσερα σημεία του ορίζοντως. Τα «πρωϊνάδικα», τα «μεσημεριανά», τα «απογευματινά», οι πρωινοί καφέδες και τα εσπερινά «παράθυρα». Όλα αυτά φθάνουν και έχω την αίσθηση ότι δεν δίνουν την καλύτερη ταυτότητα και την καλύτερη διαβεβαίωση και ποιότητα της ελληνικότητας. 
      Νομίζω ότι η σοβαρότητα ενός καναλιού στην Ελλάδα, δεν μπορεί να αμφισβητηθεί, και αυτό είναι το κανάλι της Βουλής. Πιστεύω ότι η τεχνική αναβάθμιση του καναλιού της Βουλής και η επιλογή του ορισμένες ώρες να μπορεί να απευθύνεται στην ομογένεια, στους αντίποδες του Νότου, στη Δύση και σε όλα τα σημεία του ορίζοντα, με προγράμματα που θα είναι ελληνικής γλώσσας, θα είναι προγράμματα ελληνικής ιστορίας, αληθινής δηλαδή, γιατί διαβάζουμε ότι τον τελευταίο καιρό «η Κλειώ επισκέπτεται τα Βαλκάνια» με μορφή εκ νέου γραφής της ελληνικής ιστορίας και των ιστοριών των «άλλων». Ορισμένοι μάλιστα Βαλκάνιοι αφελώς, και αναφέρομαι στους Σέρβους, έσπευσαν ήδη και υιοθέτησαν τις εισηγήσεις αυτού του βαρύγδουπου «Κέντρου για τη Συμφιλίωση και Δημοκρατία στη Νοτιοανατολική Ευρώπη». Προ ημερών, μάλιστα, όταν βρέθηκε η εκπρόσωπος του Ευρωπαϊκού Κοινοβουλίου η κ. Ντόρις Πακ στο Βελιγράδι και της είπαν οι Σέρβοι, ξέρετε εμείς ξαναγράψαμε ήδη την ιστορία μας, τους απάντησε, και είναι προς τιμή της, «αφήστε τα αυτά, εδώ οι Γερμανοί και οι Γάλλοι παιδεύονται πενήντα χρόνια, αλλά δεν έγραψαν καινούργια βιβλία ακόμη, και εσείς κοιτάξτε να διδάξετε τη δική σας ιστορία, αν θέλετε βάλτε και κάποια κεφάλαια, στα οποία να λέτε τι λένε οι άλλοι για σας». 
      Το δεύτερο σημείο που πρέπει να προσέξουμε είναι το πώς μπορούμε εμείς να αξιοποιήσουμε την ομογένεια. Εμείς μία χώρα που έχει οξύ πρόβλημα εθνικής ασφάλειας και επομένως εθνικής ισχύος και πρέπει επομένως αυτό το πρόβλημα να το λύσει, αφού πρόκειται να το λύσει μόνο διά της εθνικής ισχύος, θα πρέπει να δει τον παράγοντα διεθνή πολιτικοδιπλωματικά ερείσματα.
      Πρέπει να συνειδητοποιήσει την τρομερή σημασία που έχει, κυρίως, η αμερικανική ομογένεια ως εκλογική δύναμη σε ψήφους και σε πολιτικό χρήμα, διότι και ψήφους διαθέτει αυτή η ομογένεια, καθοριστικούς για την εκλογή προέδρων, τους οποίους μοιράζει αμισθί και δωρεάν χωρίς κανένα αντάλλαγμα και πολιτικό χρήμα προσφέρει άφθονο, το οποίο επίσης παρέχει και σε προέδρους, σε γερουσιαστές και σε Βουλευτές κ.λπ.. Εάν το ελληνικό κράτος δεν αποφασίσει κάποτε να οργανώσει lobby στις Ηνωμένες Πολιτείες, το οποίο θα αξιοποιήσει την ομογένεια δεν θα κατορθώσει να λύσει το πρόβλημα της απραξείας. Η ομογένεια δεν είναι μηχανισμός η ίδια, είναι δύναμη που μπορεί να ενεργοποιήσει και να αξιοποιήσει στη νιοστή αν θέλετε ένα μηχανισμό, εάν δεν το κάνει αυτό το ελληνικό κράτος δεν θα μπορεί να διασφαλίσει ούτε την εθνική του κυριαρχία ούτε την εθνική του αξιοπρέπεια. 
      Ευχαριστώ.
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρίες και κύριοι συνάδελφοι, αποδίδοντας ιδιαίτερη βαρύτητα στην ελευθερία λόγου και στην ευθυκρισία του αξιότιμου Προέδρου κ. Απόστολου Κακλαμάνη, όπως και των άλλων συναδέλφων, οι οποίοι προηγήθηκαν, του κ. Γείτονα, έχω σημειώσει δυο φράσεις τους. Η μία ότι «πρέπει το συζητούμενο νομοσχέδιο να είναι νομοσχέδιο όλου του ελληνικού Κοινοβουλίου», που σημαίνει ότι πρέπει να προσπαθήσουμε να υπερψηφισθεί από όλο το ελληνικό Κοινοβούλιο και το ίδιο με άλλες φράσεις είπε και ο κ. Γείτονας. Ήταν ακριβώς το ίδιο που είχα  παρακαλέσει στην ομιλία μου στην επιτροπή όταν συνεζητείτο το νομοσχέδιο αυτό και σας βεβαιώνω, κύριε Πρόεδρε, με όλο το σεβασμό που αποδίδω σε σας, ότι αυτό το νομοσχέδιο συζητήθηκε όσο κανένα άλλο. 
      Εσείς έχετε πολύ μεγαλύτερη εμπειρία στη Βουλή απ’ ό,τι έχω εγώ και σας ερωτώ: Υπάρχει κανένα νομοσχέδιο το οποίο να συζητήθηκε επί τέσσερα, τουλάχιστον, χρόνια; Σας ερωτώ: Υπάρχει κανένα νομοσχέδιο στο οποίο ο αρμόδιος Υπουργός με μια απλή πρόταση ή επίκληση συναδέλφων, ανεξαρτήτως πολιτικής τοποθετήσεως, πολιτικής προελεύσεως και παρατάξεως, να έκανε δεκτές επτά ή οκτώ τροπολογίες και μάλιστα σημαντικότατες; Με μία απλή επίκληση. Γιατί; Γιατί υπήρχε η έντονη και έμπρακτη επιθυμία του κυρίου Υφυπουργού, του κ. Κασσίμη, αυτό το νομοσχέδιο να περάσει ομόφωνα, όπως ομόφωνα τόσα χρόνια βοηθήσαμε και εμείς ως Νέα Δημοκρατία να περνάνε όλες οι σχετικές με τη λειτουργία του Συμβουλίου Απόδημου Ελληνισμού διατάξεις των προηγουμένων κυβερνήσεων, των κυβερνήσεων του ΠΑ.ΣΟ.Κ., όπως ομόφωνα σ’ αυτήν την επιτροπή ενεργήσαμε και βεβαίως δεν σημαίνει ότι συμφωνούσαμε σε όλα.
      Είχα την τιμή να είμαι ο πρώτος Αντιπρόεδρος της Διακομματικής Τετραμελούς Επιτροπής και εγώ γνωρίζω πόσες φορές βρέθηκα στο δίλημμα να υπηρετήσω τα συμφέροντα του κόμματος εν όψει λήψεως κάποιων αποφάσεων ή να υπηρετήσω τη μεγάλη ανάγκη να δώσουμε προς τα έξω την εικόνα της ομοφωνίας ακόμη και αν μερικές αποφάσεις ήταν έξω από τους δικούς μας ιδεολογικούς ή προγραμματικούς προσανατολισμούς και διακηρύξεις.
      Όλοι μας εφαρμόσαμε το δεύτερο και γι’ αυτό εδόθη μια εικόνα -η οποία είναι προς έπαινο των αντιπολιτεύσεων κατά την τελευταία δεκαετία, από τότε που άρχισε να λειτουργεί το Συμβούλιο Απόδημου Ελληνισμού- ότι παρακάμπτοντας το στενό κομματικό συμφέρον, εμείς υποχωρήσαμε, εμείς κάναμε συμβιβασμούς εις βάρος του κομματικού μας συμφέροντος, προκειμένου να δώσουμε προς τα έξω αυτό που ήταν απαραίτητο, δηλαδή, την εικόνα της ομοψυχίας και τη δύναμη της ομοφωνίας του ελληνικού Κοινοβουλίου για τα άλλα δέκα εκατομμύρια των Ελλήνων που είναι εκτός των ελληνικών συνόρων. 
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε, κύριε συνάδελφε, και με την άδεια του Προεδρείου; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν αμφισβήτησα τις προθέσεις κανενός. Ούτε και του κυρίου Υπουργού, ο οποίος μου επετέθη, λέγοντας ότι στηρίζω τις θέσεις του κόμματός μου.
      ΕΥΓΕΝΙΟΣ ΧΑΪΤΙΔΗΣ: Δεν νομίζω ότι σας επετέθη. 
       ΑΠΟΣΤΟΛΟΣ ΚΑΚΛΑΜΑΝΗΣ: Δεν αμφισβητώ την πρόθεση κανενός. Απλώς αναρωτιέμαι το εξής: Στην επιτροπή στην οποία εσείς προεδρεύετε –είστε ο Πρόεδρος της Επιτροπής Απόδημου Ελληνισμού- είστε για να συνεδριάζετε και να γράφουν οι κοινοβουλευτικοί συντάκτες ότι για να γίνουν δύο επιτροπές κ.λπ. καλούμε και κάνουμε ακροάσεις και γι’ αυτό το νομοσχέδιο; Εκεί ο Υπουργός θα είχε περισσότερες δυνατότητες να διαμορφώσει καλύτερα το νομοσχέδιο, ώστε αυτό που θέλετε, και εσείς και όλοι μας, δηλαδή το να  υπάρξει ομοφωνία, νομίζω ότι εάν συζητούσαμε δέκα ή είκοσι μέρες εκεί, θα το προσεγγίζατε καλύτερα. Θα προσεγγίζατε, δηλαδή, καλύτερα αυτήν την ομοφωνία. Αυτή είναι η ταπεινή άποψή μου.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, ευχαριστώ, γιατί μου δίνετε την ευκαιρία και να ενημερώσω το Σώμα ότι αυτό που λέτε και που είναι απόλυτα ορθό, έγινε. 
      ΓΡΗΓΟΡΗΣ ΝΙΩΤΗΣ: Τι λέτε, κύριε συνάδελφε; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Νιώτη! Θα πει αυτά που νομίζει, όπως και εσείς θα πείτε τα δικά σας. 
      Συνεχίστε, κύριε Χαϊτίδη. 
      ΕΥΓΕΝΙΟΣ ΧΑΪΤΙΔΗΣ: Επαναλαμβάνω, αγαπητέ κύριε Αντιπρόεδρε, κύριε Νιώτη, ότι αυτό που είπε ο Πρόεδρος κ. Κακλαμάνης, έγινε και έγινε, θα έλεγα, και καθ’ υπερβολή. Μόνο που δεν έγινε υπό την τυπική μορφή της συνεδριάσεως της επιτροπής, προκειμένου να εξετάσει αυτό το συγκεκριμένο νομοσχέδιο. 
      Έγινε κατά κόρον, έγινε καθ’ υπερβολή με τη συμμετοχή του προεδρείου της επιτροπής και πολλών συναδέλφων κατά τη διάρκεια ειδικών συσκέψεων στη Θεσσαλονίκη με τις περιφέρειες, με εκπροσώπους τριτοβάθμιων οργανώσεων, ομοσπονδιών, αλλά και άλλων φορέων και μορφών του Ελληνισμού, όταν εμείς πήγαμε επί τόπου για να συνεδριάσουμε και να συσκεφθούμε μαζί τους. 
      Μάλιστα, ο προηγούμενος Υφυπουργός κ. Σκανδαλάκης, του οποίου επίσης επαινώ το έργο, όπως και του κ. Μαγκριώτη, προσκόμισε στην επιτροπή έναν συγκριτικό πίνακα, ο οποίος είχε σε τέσσερις στήλες τις προτάσεις επί των βασικότερων θεμάτων όλων των περιφερειών και αφορούσαν το νομοσχέδιο. 
      Άρα αυτό το οποίο προτείνετε εσείς κατά έναν –ίσως- διαφορετικό, τυπικό τρόπο, έγινε με άλλη μορφή. Ουσιαστικά, αυτή η προεργασία έγινε και έγινε κατά κόρον και από το 2002-2003, αλλά κυρίως μετά το 2004. 
      Σας βεβαιώνουμε -επειδή έχω την τιμή να είμαι σ’ αυτήν την επιτροπή που μνημονεύσατε από την ίδρυσή της- ότι ήμασταν έτοιμοι ως Νέα Δημοκρατία να υπερψηφίσουμε το σχέδιο νόμου του κ. Μαγκριώτη, εάν δεν είχε απορριφθεί σχεδόν ομόφωνα από την προηγούμενη παγκόσμια συνέλευση και εκεί, υποχωρώντας σε θέματα στα οποία, εάν θέλετε, διαφωνούσαμε για πολλούς και διαφόρους λόγους που δεν είναι του παρόντος. 
      Αυτή, λοιπόν, ήταν η πρακτική την οποία ακολουθήσαμε εμείς ως Νέα Δημοκρατία. 
      Εις το όνομα της αγάπης και του ενδιαφέροντος που όλοι μας έχουμε για τον Απόδημο Ελληνισμό, εις το όνομα του τεράστιου έργου, το οποίο διακεκριμένοι Έλληνες Απόδημοι, όπως ο παριστάμενος κ. Ανδρέας Άθενς αλλά και άλλοι, προσέφεραν, εις βάρος –αν θέλετε- της προσωπικής τους ζωής και των συμφερόντων τους, τιμώντας αυτό το έργο κάνω μια τελευταία έκκληση: 
      Αν είναι δυνατόν και προ της γενναιότητας και κατανοήσεως και συναινέσεως που επέδειξε ο Υφυπουργός κ. Κασσίμης, ας φροντίσουμε να βρούμε κοινό τόπο. Θα είναι φοβερό, για πρώτη φορά στα χρονικά, ο Απόδημος Ελληνισμός να πληροφορηθεί ότι εδώ στη Βουλή ένα θέμα που τον αφορά πέρασε κατά πλειοψηφία ότι πέρασε με σοβαρές αντιρρήσεις, γιατί αλλιώς μας είχε συνηθίσει να συμπεριφερόμαστε. Μας είχε συνηθίσει ομονοούντες. Μας είχε συνηθίσει με ομοφωνία να ασχολούμαστε με τα θέματά τους. 
      Βεβαίως, δεν είχα την ευκαιρία –ίσως στη δευτερολογία, κύριε Πρόεδρε- να κάνω ειδικότερες παρατηρήσεις. Όμως, θεώρησα, παίρνοντας αφορμή απ’ όσα ελέχθησαν, να κάνω αυτήν την έκκληση, γιατί έχω ζήσει, όπως και οι περισσότεροι από τους συναδέλφους, από κοντά, αφ’ ενός την αγωνία και την επιθυμία να είμαστε όλοι ομονοούντες κοντά στον Απόδημο Ελληνισμό. Όμως, έχουμε ζήσει και υποπτευόμαστε βάσιμα τη μεγάλη πικρία που θα προκαλέσουμε στον Απόδημο Ελληνισμό που για πρώτη φορά θα δει ότι, αντί να προοδεύουμε σε κοινές ενέργειες και σε σύμπνοια, εις το όνομα –τουλάχιστον- του Απόδημου Ελληνισμού, εμείς κάνουμε βήματα προς τα πίσω. 
      Πιστεύω ότι θα πρυτανεύσει η αγάπη που έχουμε όλοι για τον Απόδημο Ελληνισμό. Θα παρακάμψουμε τις μικροκομματικές ή άλλου είδους απόψεις και στο τέλος θα φθάσουμε σε ένα νομοσχέδιο στο οποίο –και πάλι επικαλούμαι τη μαρτυρία του σεβαστού Προέδρου κ. Κακλαμάνη, με μία πρόταση μόνο- οκτώ σοβαρές τροποποιήσεις, μεταξύ των οποίων για μένα είναι το δίκτυο για τη νεολαία, έκανε δεκτές ο Υφυπουργός κ. Κασσίμης, προκειμένου να δώσει βάση συνεννόησης, συναίνεσης και ομόφωνης υπερψήφισης του παρόντος νομοσχεδίου, το οποίο ασφαλώς υπερψηφίζω, διότι θεωρώ πως είναι ό,τι καλύτερο μπορέσαμε από κοινού όλες οι πτέρυγες της Βουλής να προσφέρουμε στην κοινή κρίση των συναδέλφων της Ολομέλειας. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαϊτίδη. 
      Το λόγο έχει ο κ. Ντόλιος. 
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, εγώ είμαι γιος μετανάστη και εγγονός πρόσφυγα, μια πολύ συνηθισμένη οικογενειακή διαδρομή για πολλούς Έλληνες της ηλικίας μου. Επειδή υπάρχει και μια συναισθηματική φόρτιση, όταν ακούω για μετανάστες και για Απόδημο Ελληνισμό, ζήτησα από το κόμμα μου να μπω στην Επιτροπή Απόδημου Ελληνισμού.
      Μόλις κατέβηκε ο πρόεδρος της επιτροπή από το Βήμα. Έκπληκτος διαπίστωσα ότι έγινε συζήτηση στην επιτροπή για το θέμα το οποίο επεξεργαζόμαστε σήμερα, το σχέδιο νόμου. Τέτοια συζήτηση δεν έγινε ποτέ, κύριε Πρόεδρε!
      ΕΥΓΕΝΙΟΣ ΧΑΪΤΙΔΗΣ: Διευκρινίστηκε, κύριε συνάδελφε.
      ΓΕΩΡΓΙΟΣ ΝΤΟΛΙΟΣ: Δεν έγινε ποτέ τέτοια συζήτηση! 
      Θέλω, λοιπόν, να συνεχίσω…
      ΑΠΟΣΤΟΛΟΣ ΚΑΚΛΑΜΑΝΗΣ: Στην επιτροπή έγινε. 
      ΓΕΩΡΓΙΟΣ ΝΤΟΛΙΟΣ: Στην επιτροπή, κύριε Πρόεδρε, δεν έγινε ποτέ τέτοια συζήτηση! Συζητούσε –φαίνεται- η Κυβέρνηση με τις οργανώσεις του Απόδημου Ελληνισμού όχι επί ενός προσχεδίου νόμου, αλλά επί μιας σελίδας σκέψεων και προτάσεων και μάζευε προτάσεις. 
      Και το Προεδρείο…
      ΕΥΓΕΝΙΟΣ ΧΑΪΤΙΔΗΣ: Παρόντος του διακομματικού Προεδρείου.
      ΓΕΩΡΓΙΟΣ ΝΤΟΛΙΟΣ: Παρόντος του Προεδρείου. 
      Εν πάση περιπτώσει, νομίζω πως και αυτό που λέει ο κ. Χαϊτίδης αποδεικνύει ότι δεν έγινε ουσιαστικός διάλογος στην Επιτροπή Απόδημου Ελληνισμού. Να το κλείσουμε αυτό το θέμα. 
      ΝΙΚΟΛΑΟΣ ΓΚΑΤΖΗΣ: Όχι ουσιαστικός, αλλά κανένας διάλογος!
      ΓΕΩΡΓΙΟΣ ΝΤΟΛΙΟΣ: Κανένας διάλογος! Έτσι ακριβώς. 
      Τώρα, διαβάζοντας το αρχικό κείμενο του σχεδίου νόμου, η αίσθηση που μου δημιουργήθηκε είναι ότι η Κυβέρνηση επιχειρεί να εκπληρώσει μια τυπική της υποχρέωση, μια διεκπεραίωση την οποία είχε αναλάβει απέναντι στους Απόδημους Έλληνες. 
      Αυτή η αίσθησή μου επιβεβαιώθηκε ακόμη περισσότερο από τη συζήτηση που έγινε στην επιτροπή, όταν ήρθε το σχέδιο νόμου.
      Η συζήτηση αυτή χαρακτηρίστηκε από τα εξής: Δεν υπήρξε πρόβλεψη να γίνει ακρόαση φορέων. Εκόντες άκοντες κυριολεκτικά όποιους βρήκανε, όποιοι ήταν εύκαιροι, όποιοι είχαν τη δυνατότητα, κλήθηκαν και έγινε μια συζήτηση. Επί ενός τόσο σοβαρού σχεδίου νόμου δεν υπήρξε η διαδικασία της ακρόασης φορέων. Αυτή η επισήμανση είναι πάρα πολλή σημαντική για να δούμε την διεκπεραιωτική διάθεση της Κυβέρνησης στο συγκεκριμένο σχέδιο νόμου.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Από ποιον.
      ΓΕΩΡΓΙΟΣ ΝΤΟΛΙΟΣ: Στην αρμόδια επιτροπή. Δεν υπήρχε η δυνατότητα να καλέσουμε …
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μας ακούν και άνθρωποι που δεν είναι Βουλευτές και δεν ξέρουν τη διαδικασία. Από ποιον; Η επιτροπή αποφασίζει. Δεν υπάρχουν τέτοιες προβλέψεις στον Κανονισμό. Μη δημιουργείτε εντυπώσεις. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν μπορούμε να συνεχίσουμε έτσι. Μπορούν να γίνουν παρεμβολές εφ’ όσον συμφωνεί το Προεδρείο.
      ΓΕΩΡΓΙΟΣ ΝΤΟΛΙΟΣ: Δεν μπορούσατε να προβλέψετε ότι θα υπήρχε αδυναμία παρουσίας φορέων στην επιτροπή μας σε χρόνο άμεσο; Θα έπρεπε να το έχετε προβλέψει αυτό και όταν φέρατε το σχέδιο νόμου να το είχατε συζητήσει με την επιτροπή, με το προεδρείο της έτσι ώστε να εξασφαλιζόταν η δυνατότητα της παρουσίας των φορέων.
      ΠΡΟΕΔΡΕΥΩΝ (Γεώργιος Σούρλας): Κύριε Ντόλιο, θέλετε να απαντήσει ο Υπουργός;
      ΓΕΩΡΓΙΟΣ ΝΤΟΛΙΟΣ: Βεβαίως.
      ΠΡΟΕΔΡΕΥΩΝ (Γεώργιος Σούρλας): Να υποβάλετε το ερώτημα στον Υπουργό.
      Κύριε Υπουργέ, θέλετε να παρέμβετε τώρα;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Όχι, κύριε Πρόεδρε. Είναι γνωστή η κοινοβουλευτική διαδικασία. Προβλέπεται από τον Κανονισμό. Αυτό προβλέπει και όταν ετέθη το θέμα να κληθούν φορείς, εκλήθησαν κάποιοι φορείς. 
      ΓΕΩΡΓΙΟΣ ΝΤΟΛΙΟΣ: Αυτοί που είχαν τη δυνατότητα.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μην υποκρινόμαστε. Έχουμε όλη την αλληλογραφία με τις οργανώσεις. 
      ΓΕΩΡΓΙΟΣ ΝΤΟΛΙΟΣ: Δεν υποκρινόμαστε καθόλου. Διαπιστώσαμε στην επιτροπή ότι δεν ήταν δυνατόν…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, δεν είναι σωστό αυτό που κάνετε. Αμφισβητείτε την καλή πίστη… 
      ΓΕΩΡΓΙΟΣ ΝΤΟΛΙΟΣ: Διαπιστώσαμε στην επιτροπή ότι δεν ήταν δυνατόν να έχουμε την παρουσία των φορέων που ήθελε να καλέσει η επιτροπή για την ακρόαση. Διαπιστώσαμε και κάποια άλλα σενάρια. Και χάρη της δημοκρατικής ευαισθησίας του Υπουργού αλλά όχι μόνο χάριν αυτής έγιναν δεκτές πολλές παρατηρήσεις από συναδέλφους Βουλευτές. Έγιναν όμως δεκτές χάριν της προχειρότητας με την οποία ήρθε αυτό το σχέδιο νόμου για συζήτηση.
      Επισημάνθηκε και στην επιτροπή το έλλειμμα διαλόγου, επισημάνθηκε και στην Αίθουσα. Αυτή η επισήμανση δεν πρέπει να περάσει έτσι χωρίς ιδιαίτερο πρόβλημα. Το σχέδιο νόμου δεν ανταποκρίθηκε στο πνεύμα της συνταγματικής επιταγής. Η νομοθετική πρωτοβουλία εκ μέρους της Κυβέρνησης, θα ήθελα να πω εκ μέρους της χώρας αλλά δεν μπορώ να το πω, οφείλει να κατοχυρώνει, να προάγει, να αναβαθμίζει τις λειτουργίες, να ολοκληρώνει την υπόσταση του Απόδημου Ελληνισμού. Δε νομίζω ότι κανείς μας σήμερα σ’ αυτήν την Αίθουσα, έχει την αίσθηση ότι με αυτό το συζητούμενο σχέδιο νόμου πετυχαίνουμε αυτό το στόχο.
      Αντίθετα έχουμε μπροστά μας ένα τυπικό γραφειοκρατικό σχέδιο νόμου που δεν προσθέτει τίποτα, αλλά στην πραγματικότητα αποστεώνει ακόμη περισσότερο τις μέχρι τώρα λειτουργίες. Η παραπομπή σε προεδρικό διάταγμα ουσιαστικών θεμάτων οργάνωσης και λειτουργίας, εκχωρεί εν λευκώ τη δυνατότητα στον εκάστοτε Υπουργό να ελέγχει τις λειτουργίες. Και δεν εννοώ μόνο αυτό τον έλεγχο τον οποίο συνήθως φοβόμαστε. Εννοώ ότι ουσιαστικά θα επιχειρηθεί να κρατικοποιηθούν λειτουργίες του Απόδημου Ελληνισμού, του ομογενειακού Ελληνισμού οι οποίες βασίστηκαν στον εθελοντισμό και γι’ αυτό πέτυχαν πολύ συγκεκριμένα και εξαιρετικά αποτελέσματα. Η παραπομπή σε προεδρικό διάταγμα των ρυθμίσεων για την οργάνωση και λειτουργία από μόνη της είναι απαγορευτική για να ψηφίσει κανείς επί της αρχής το σχέδιο νόμου.
      Το ερώτημα που υπάρχει σε αυτή την Αίθουσα είναι αν πραγματικά πιστεύουμε στους απόδημους ή αν τους φοβόμαστε.
      Σήμερα πού βρισκόμαστε; Ποια είναι η σχέση της Ελλάδας, της πατρίδας μας, με τους απόδημους Έλληνες; Η αίσθηση που έχω, η πεποίθηση που έχω είναι ότι βρισκόμαστε στο επίπεδο των επαφών και των συναναστροφών, στο επίπεδο των πολιτιστικών ανταλλαγών. Δεν υπάρχει μια ουσιαστική συνεργασία. Και αυτό το ζήτημα, το να περάσουμε από τις επαφές και τις συναναστροφές σε μια ουσιαστική συνεργασία, για να μπορέσουμε να αξιοποιήσουμε τις δυνατότητες που έχει ο Απόδημος Ελληνισμός και ο ομογενειακός Ελληνισμός για τη χώρα, αλλά και για να μπορέσουμε να αντιμετωπίσουμε τα προβλήματα που αντιμετωπίζουν οι απόδημοι Έλληνες στις χώρες, τις οποίες ζουν, δεν κατοχυρώνεται με τίποτα από το σημερινό σχέδιο νόμου. 
      Θέλω να πω ότι τα προβλήματα, τα οποία υπάρχουν, κύριοι συνάδελφοι, δεν είναι στατικά, δεν είναι ίδια. Εγώ δεν θέλω να αποδώσω σκοπιμότητα στην Κυβέρνηση όσον αφορά τις προθέσεις της. Χωρίς αμφιβολία, όμως, υπάρχει μια διαφορετική εκτίμηση, μια διαφορετική πολιτική προσέγγιση όσον αφορά το ρόλο του Απόδημου Ελληνισμού. 
      Εκτός από τις δυνατότητες που έχουν οι απόδημοι Έλληνες, έχουν και προβλήματα, προβλήματα που αλλάζουν, που μετασχηματίζονται, που δεν είναι στατικά, δεν μπορούν να αντιμετωπίζονται με πάγιες προτάσεις, προβλήματα τα οποία έχουν αναδειχθεί και τα οποία δεν τα έχουμε μελετήσει. 
      Θα πω ένα παράδειγμα, κύριε Υπουργέ, για τους Έλληνες της Γερμανίας, τους οποίους γνωρίζω πολύ καλά. Οι Έλληνες της Γερμανίας σήμερα είναι η δεύτερη, η τρίτη γενιά και αποτελούν μέσα στη Γερμανία μια χωριστή κοινωνία κυριολεκτικά. Αναφέρθηκε από τον κ. Παπαθεμελή ως κίνδυνος η ύπαρξη μικτών γάμων. Αυτό, κύριοι συνάδελφοι, είναι μια πανάρχαια τοποθέτηση. Η μη ύπαρξη μικτών γάμων σε μια χριστιανική κοινωνία αποδεικνύει συνθήκες διαβίωσης γκέτο. Γιατί συνέβη αυτό; Γιατί τους οδηγήσαμε στα ελληνικά σχολεία, όπου δεν έμαθαν καλά ελληνικά, γιατί δεν παρακολουθήσανε την εκπαιδευτική διαδικασία, ζουν σε μια γερμανική κοινωνία χωρίς να ξέρουν γερμανικά, δεν μπορούν να επιστρέψουν στην Ελλάδα, γιατί δεν γνωρίζουν ούτε το περιβάλλον μας εδώ ούτε τα ελληνικά. Δεν μπορούν να ζήσουν στη Γερμανία, γι’ αυτό ζουν χωριστά, γι’ αυτό δεν έχουν μικτούς γάμους, γι’ αυτό έχουμε λιγότερα πτυχία Α.Ε.Ι., γι’ αυτό έχουμε πολύ μεγαλύτερη ανεργία. Αυτά είναι τα νέα προβλήματα των μεταναστών και απ’ αυτούς τους ανθρώπους σήμερα εμείς τους ζητάμε να παίξουν έναν ιδιαίτερο ρόλο για την Ελλάδα και τον Ελληνισμό. 
      Έχω τη γνώμη, κύριοι συνάδελφοι, ότι αυτό που δεν κάνει το σημερινό σχέδιο νόμου είναι –θα επαναλάβω τη φράση γιατί θέλω να καταγραφεί ακριβώς έτσι- να περάσουμε από τις επαφές και τις συναναστροφές και τις πολιτιστικές ανταλλαγές στις ουσιαστικές συνεργασίες και για να μπορέσουμε να αξιοποιήσουμε τις δυνατότητές τους, αλλά και για να μπορέσουμε να απαντήσουμε στα προβλήματά τους, τα οποία είναι πολύ μεγάλα και πολύ διαφορετικά στις χώρες, στις οποίες ζουν. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ντόλιο. 
      Ο κ. Χρύσης έχει το λόγο. 
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε. 
      Οι Έλληνες από την περίοδο του Β΄ μεγάλου αποικισμού για οικονομικούς λόγους εξαπλώθηκαν στα παράλια του Ευξείνου Πόντου και στη λεκάνη της Μεσογείου Θαλάσσης. Σε καίριες γεωγραφικές θέσεις ίδρυαν τις αποικίες, οι οποίες είχαν διαχρονικό σύνδεσμο με τη μητρόπολή τους, αφού το όμαιμο, το ομόγλωσσο και το ομόθρησκο καθόριζε την εθνολογική τους ταυτότητα. Η εξάπλωση του Ελληνισμού συνεχίστηκε και σε άλλες περιόδους. Σήμερα, οι Έλληνες της διασποράς υπάρχουν σε κάθε σημείο του πλανήτη.
      Κυρίες και κύριοι συνάδελφοι, ο Απόδημος Ελληνισμός παραμένει ένα μεγάλο κεφάλαιο για τη χώρα μας που πρέπει να οργανωθεί και να αξιοποιηθεί. Προς την κατεύθυνση αυτή κινείται το Συμβούλιο Απόδημου Ελληνισμού, το οποίο συγκροτήθηκε και λειτούργησε το πρώτον με το Προεδρικό Διάταγμα 196/1995. Ο ρόλος του ήταν τότε καθαρά γνωμοδοτικός και εισηγητικός σε θέματα εκπαίδευσης και πολιτιστικής ταυτότητας του Απόδημου Ελληνισμού. Σήμερα, η ελληνική πολιτεία, έχοντας την εμπειρία και τα πορίσματα της ενδεκαετούς πορείας του Σ.Α.Ε., επιχειρεί μεθοδικά να αναβαθμίσει τη λειτουργία του και να προσαρμόσει στις σύγχρονες απαιτήσεις και στα νέα δεδομένα τις ανάγκες του. 
      Για να επιτευχθεί αυτό, έγινε μακρύς διάλογος με εκπροσώπους του Απόδημου Ελληνισμού μέχρι την κατάθεση του νομοσχεδίου στην Εθνική Αντιπροσωπεία. Όλοι κατέθεσαν πολύτιμες προτάσεις και απόψεις, σχετικά με την οργάνωση και τη διατήρηση του Ελληνισμού εκτός Ελλάδος με όλα εκείνα τα στοιχεία που μας χαρακτηρίζουν στη μακραίωνα ιστορική μας πορεία. Σε μια τέτοια προσπάθεια φυσικά δεν υποκρύπτεται καμία μικροκομματική σκοπιμότητα και η ομόφωνη υπερψήφιση του νομοσχεδίου, μετά τις όποιες αιτιολογημένες διορθωτικές παρεμβάσεις, θα έδινε ένα σοβαρό μήνυμα ομοψυχίας στα εθνικά μας θέματα που ασφαλώς σήμερα μας ενώνουν περισσότερο από κάθε άλλη φορά. 
      	Σε μία ενιαία ενότητα τα έντεκα άρθρα του νομοσχεδίου καλύπτουν τους σκοπούς και τη λειτουργικότητα του Συμβουλίου Απόδημου Ελληνισμού. Η πεμπτουσία του οργάνου αυτού έγκειται στη διατήρηση της ελληνικής γλώσσας και της πολιτιστικής μας κληρονομιάς. Μεριμνά όμως και συνδέει τις χώρες διαμονής των Ελλήνων της διασποράς με την Ελλάδα. Οφείλουμε –και αυτό πράττουμε με το παρόν νομοσχέδιο- να στρέψουμε το ενδιαφέρον και τις δυνάμεις του Απόδημου Ελληνισμού προς τη χώρα μας. Σ’ αυτό το στόχο, σημαντικό και πρωτεύοντα ρόλο μπορούν να διαδραματίσουν οι οργανώσεις κοινοτήτων του Απόδημου Ελληνισμού, οι κληρικολαϊκές συνελεύσεις των κοινοτήτων, ενοριών του εξωτερικού που λειτουργούν υπό κανονικό αρχιερέα ή μητροπολίτη. Επίσης, οι φορείς των αποδήμων και ομογενών, που προωθούν θέματα που αφορούν τον Ελληνισμό και έχουν ευρύτερη απήχηση και ακτινοβολία στις χώρες διαμονής των Ελλήνων, μπορούν να γίνουν σύμβουλοι θετικοί προς αυτή την κατεύθυνση.
      	Κυρίες και κύριοι συνάδελφοι, με το παρόν νομοσχέδιο καθορίζονται ως όργανα του Σ.Α.Ε., πρώτον, τα συντονιστικά συμβούλια του Σ.Α.Ε., δεύτερον, οι περιφερειακές συνελεύσεις, τρίτον, η τακτική συνέλευση και τέταρτον, το προεδρείο. Διευρύνονται οι περιφέρειες του Σ.Α.Ε. από τέσσερις σε επτά, για να αγκαλιάσουν τους απανταχού Έλληνες με τις ιδιαιτερότητες των χωρών διαμονής τους. 
      Τα συντονιστικά συμβούλια εκπροσωπούν τις περιφέρειές τους, καταρτίζουν εισηγήσεις ή προτάσεις που απευθύνονται στο προεδρείο του Σ.Α.Ε., το οποίο τις διαβιβάζει στη Γενική Γραμματεία Απόδημου Ελληνισμού. Όλα αυτά στη συνέχεια διαβιβάζονται στον αρμόδιο Υπουργό Απόδημου Ελληνισμού και καταλήγουν αναλόγως στον καθ’ ύλην αρμόδιο Υπουργό για προώθηση και επίλυσή τους. Τα συντονιστικά συμβούλια είναι, επομένως, συλλέκτης και διαβιβαστής των προβλημάτων και αιτημάτων του Απόδημου Ελληνισμού με τη μητροπολιτική Ελλάδα.
      	Κυρίες και κύριοι συνάδελφοι, με το παρόν νομοσχέδιο καθορίζεται ως κορυφαίο όργανο του Σ.Α.Ε. η τακτική συνέλευση που συγκαλείται από το προεδρείο κάθε τέσσερα χρόνια. Το προεδρείο του Σ.Α.Ε. είναι ενδεκαμελές, αποτελούμενο από τον πρόεδρο, επτά συντονιστές περιφερειακούς του Σ.Α.Ε., το γραμματέα, τον ταμία και έναν εκπρόσωπο της Π.ΟΜ.Α.Κ.. Το προεδρείο, πέραν των άλλων αρμοδιοτήτων του, υποβάλλει τον πρώτο μήνα κάθε έτους έκθεση με εισηγητικές προτάσεις της τακτικής συνέλευσης του προεδρείου των περιφερειακών συνελεύσεων, των συντονιστικών συμβουλίων προς τον Πρόεδρο της Δημοκρατίας, τον Πρωθυπουργό, τον Πρόεδρο της Βουλής, τους Αρχηγούς των Κομμάτων, τον αρμόδιο Υπουργό Απόδημου Ελληνισμού, τη Γενική Γραμματεία Απόδημου Ελληνισμού.
      	Κυρίες και κύριοι συνάδελφοι, με το παρόν νομοσχέδιο αναμφίβολα ενεργοποιούμε και συντονίζουμε τη λειτουργία του Σ.Α.Ε.. Καθιστούμε αυτό, εκτός του εισηγητικού και γνωμοδοτικού του χαρακτήρα, ένα πολύτιμο υποστηρικτικό και διεκδικητικό όργανο της χώρας μας σε ποικίλα θέματα. Παράλληλα στεκόμαστε στο πλευρό των απανταχού Ελλήνων. Προωθούμε και επιλύουμε προβλήματα των αποδήμων Ελλήνων και τους συνδέουμε συνειδησιακά και λειτουργικά ακόμη περισσότερο με τον ελλαδικό κορμό.
      Κυρίες και κύριοι συνάδελφοι, κλείνοντας δηλώνω ότι υπερψηφίζω επί της αρχής το νομοσχέδιο, με την πεποίθηση ότι αυτό γίνεται ένας συνεκτικός σύνδεσμος, με ιδιαίτερη σημασία, του Αποδήμου Ελληνισμού με την μητροπολιτική Ελλάδα. Και προς αυτή την κατεύθυνση, επειδή γνωρίζω την ευαισθησία όλων των συναδέλφων μέσα σ’ αυτή την Αίθουσα, πρέπει να συντονιστούμε και να δώσουμε ένα μήνυμα στους απανταχού Έλληνες ανά τη γη, ότι το Ελληνικό Κοινοβούλιο στα θέματα του Αποδήμου Ελληνισμού δεν έχει καμία διαφωνία. Αντίθετα, με ομοψυχία στέκεται δίπλα στον Έλληνα που βρίσκεται σε κάθε γωνιά της γης, συμμερίζεται τα προβλήματά του, προωθεί την επίλυσή τους και ταυτόχρονα ο ελλαδικός χώρος γίνεται ένας χώρος υποδοχής, στον οποίο έχουν θέση όχι μόνον οι εγκατεστημένοι μόνιμοι κάτοικοι του ελλαδικού χώρου αλλά και οι Έλληνες του εξωτερικού, στους οποίους πρέπει ν’ ανοίξουμε τις πόρτες του επενδυτικού ενδιαφέροντος και ταυτόχρονα να εισρέουν κατά χιλιάδες κάθε χρόνο ως τουρίστες και ως άνθρωποι, οι οποίοι θα αναβαπτίζονται στον χώρο της γενέτειρας των παππούδων τους και των πατεράδων τους.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρύση. 
      	Κύριε Υπουργέ, μετά την ομιλία των έξι πρώτων Βουλευτών μπορείτε, αν θέλετε, να πάρετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών):  Ευχαριστώ πολύ, κύριε Πρόεδρε. Θέλω όμως πρώτα να ακούσω όλους τους συναδέλφους και θα μιλήσω στο τέλος.
      ΠΡΟΕΔΡΕΥΩΝ (Γεώργιος Σούρλας): Πολύ ωραία. 
      Το λόγο έχει η κυρία Αθηνά Κόρκα-Κώνστα. 
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρία και κύριοι συνάδελφοι, δεν υπάρχει αμφιβολία –το γνωρίζουμε όλοι- ότι η Ελλάδα δεν μπορεί να θεωρηθεί στο πέρασμα των χρόνων μόνο ως μητρόπολη, διότι από το λυκαυγές της Ιστορίας της χώρας μας συναντά κανείς και την αποδημία και τον αποικισμό, σε όλες ανεξαιρέτως τις εποχές. Ίσως αυτό να οφείλεται στην ιδιαιτερότητα του ελληνικού έθνους. Ίσως στο ιδιαίτερο ανήσυχο στοιχείο της ιδιοσυγκρασίας του Έλληνα. Συνεπώς, η έννοια του Απόδημου Ελληνισμού είναι απόλυτα συνυφασμένη με την ύπαρξη του έθνους μας. Άλλωστε γνωρίζουμε όλοι ότι σχεδόν μια άλλη Ελλάδα, μια δεύτερη Ελλάδα, ισάριθμη σε πληθυσμό με τον πληθυσμό που ζει εδώ, τον ελληνικό πληθυσμό, απλώνεται σε εκατόν σαράντα χώρες της υφηλίου. Συμπατριώτες μας με κέφι, με δημιουργικότητα, επιβιώνουν, αναπτύσσουν δραστηριότητες και προοδεύουν σ’ αυτές τις χώρες. Επομένως, η αναγκαιότητα της ύπαρξης ενός οργάνου, του Συμβουλίου Αποδήμου Ελληνισμού, είναι οπωσδήποτε επιτακτική. Η υποχρέωση βέβαια απορρέει και από το αντίστοιχο άρθρο του Συντάγματός μας.
      Δια του παρόντος σχεδίου νόμου ελήφθησαν υπ’ όψιν, κατ’ αρχάς οι απαιτήσεις των καιρών, η αναγκαιότητα για ένα σύγχρονο όργανο, οι συσκέψεις του προεδρείου του Σ.Α.Ε. και οι προτάσεις τους, οι προτάσεις των συντονιστικών συμβουλίων, οι συναντήσεις της διακομματικής επιτροπής, προηγούμενα σχέδια νόμου, η εμπειρία της Γενικής Γραμματείας Απόδημου Ελληνισμού και έγινε μία συνολική, καθολικής φύσεως και συνένωσης προσπάθεια για ένα τόσο σημαντικό ζήτημα. 
      Στόχος μας είναι να προάγουμε τις σχέσεις της ελληνικής πολιτείας με την ομογένεια αντιστοίχως και με αποφασιστικότητα και με αποτελεσματικότητα. Οπωσδήποτε να διασφαλιστούν τα συμφέροντα της ελληνικής ομογένειας, να ενισχυθεί η παρουσία της και το έργο της στο εξωτερικό, γιατί γνωρίζουμε ο καθένας και η καθεμιά από μας ότι οι Έλληνες ομογενείς, οι Έλληνες συμπατριώτες μας στο εξωτερικό αποτελούν τους πρεσβευτές της χώρας μας, αποτελούν τους πρωτεργάτες της διεθνούς εικόνας της χώρας μας. Μπορούν να προωθήσουν και να προβάλλουν συνεχώς θέσεις και ιδιαίτερα θέσεις που έχουν σχέση με σημαντικά εθνικά θέματα. 
      Υπήρχαν πολλά και διάφορα προβλήματα στη λειτουργία του Σ.Α.Ε. ως γνωμοδοτικού και συμβουλευτικού οργάνου και παρατηρούνταν δυσλειτουργία, πολλές φορές επικαλύψεις του έργου με κρατικούς φορείς, με άλλους φορείς κ.λπ.. Η ελλειμματικότητα στη λειτουργία του Συμβουλίου Απόδημου Ελληνισμού έγκειτο στο ότι ως τώρα το συγκεκριμένο Συμβούλιο δεν δραστηριοποιείτο, ως όφειλε, σαν γνωμοδοτικό και εισηγητικό όργανο. 
      Με το παρόν σχέδιο νόμου προτείνεται η αναβάθμιση του θεσμικού ρόλου και το πλαίσιο για το Συμβούλιο Απόδημου Ελληνισμού. Ρυθμίζονται θέματα που αφορούν τη δράση και τη λειτουργία του οργάνου αυτού τα οποία σχετίζονται με τη διαφύλαξη της ελληνικής γλώσσας, του πολύτιμου ελληνικού πολιτισμού, αλλά και της ταυτότητας της διασποράς. 
      Ταυτόχρονα, με τη διατήρηση των δεσμών και των σχέσεων των ομογενών με το Εθνικό Κέντρο, αλλά και με τις χώρες στις οποίες διαμένουν, καθώς και διάφορα άλλα αντικείμενα, ασφαλιστικά, στρατολογικά κ.λπ. φυσικά, δεν λησμονείται και η σημαντική θέση της Εκκλησίας στην ομογένεια γιατί άλλωστε, κύριοι συνάδελφοι, όλοι γνωρίζουμε ότι η Εκκλησία αποτελούσε και αποτελεί έναν από τους θεσμούς-συνδετικούς κρίκους της ομογένειας. 
      Με την κατάλληλη οργανωτική δομή διευρύνεται η αντιπροσώπευση των αποδήμων και ομογενών Ελλήνων με αποτέλεσμα να δίνεται η δυνατότητα της καλύτερης έκφρασης. Όλες οι μορφές οργάνωσης των Ελλήνων της διασποράς μπορούν να γίνουν μέλη του Συμβουλίου Απόδημου Ελληνισμού. Τα όργανα είναι –θα τα επαναλάβω κι εγώ- τα συντονιστικά συμβούλια των περιφερειών, οι περιφερειακές συνελεύσεις, η τακτική συνέλευση, το προεδρείο, τα συντονιστικά συμβούλια των επτά πλέον περιφερειών από τις τέσσερις που ήταν κατά το παρελθόν. Υπήρξε μία διεύρυνση ώστε να μπορούν να παρέχουν την αναγκαία πληροφόρηση και την αναγκαία αμφιμονοσήμαντη σχέση μεταξύ μητρόπολης και ομογενών μέσω των εισηγήσεών τους. Όλα τα θέματα που αφορούν τους απόδημους Έλληνες αποτελούν την κύρια ενασχόλησή τους. Κάθε τέσσερα χρόνια συγκαλείται η τακτική συνέλευση με έγκαιρη ανακοίνωση για την καλύτερη εκπροσώπηση, αλλά και για την αρτιότερη διοργάνωσή της, αλλά και για την έγκριση του προϋπολογισμού της. Σκοπός της είναι και η ανάδειξη του Προεδρείου, αλλά υπάρχει και η δυνατότητα για σύγκλιση έκτακτης συνέλευσης αν προκύψουν θέματα που έχουν να κάνουν με συμφέροντα της ομογένειας και με συμφέροντα του απόδημου ελληνισμού.
      Το Προεδρείο του Συμβουλίου Απόδημου Ελληνισμού γνωμοδοτεί ολοκληρωμένα με αναλύσεις, με εκτιμήσεις, με προτάσεις για τα σχέδια νόμου που αφορούν τους ομογενείς. Ενημερώνει τη Γενική Γραμματεία Απόδημου Ελληνισμού με παρατηρήσεις, εισηγήσεις και προτάσεις των συντονιστικών συμβουλίων και ανά εξάμηνο συνεδριάζει. Εκεί είναι σημαντικό το ότι μπορεί να βρίσκεται και ένας εκπρόσωπος της νέας γενιάς, της νεολαίας, γιατί ξέρουμε όλοι, κύριοι συνάδελφοι, ότι είναι σημαντικό να έχει βήμα, να έχει λόγο και η νεολαία των ομογενών και να εκφράζεται το αύριο της ελληνικής ομογένειας.
      	 Η λειτουργία του Συμβουλίου ως γνωμοδοτικό και εισηγητικό όργανο επιχορηγείται από τον κρατικό προϋπολογισμό, διαμέσου της Γενικής Γραμματείας Απόδημου Ελληνισμού. Διευρύνεται το φάσμα των αποδεκτών επιχορηγήσεων και χρηματοδοτήσεων με αποτέλεσμα να στηρίζονται ουσιαστικά και παντοιοτρόπως οι οργανώσεις της ομογένειας, τα πνευματικά ιδρύματα, τα εκπαιδευτικά ιδρύματα, οι έδρες των ελληνικών σπουδών, καθώς και κάθε άλλος επιστημονικός ή πολιτιστικός φορέας ελληνικού ενδιαφέροντος.
      	Κύριοι συνάδελφοι, θα ήθελα να σταθώ συνοπτικά στις καινοτομίες που περιλαμβάνει το συγκεκριμένο σχέδιο νόμου, δηλαδή την αναβάθμιση του θεσμικού ρόλου του Σ.Α.Ε., την επικέντρωση στη δράση του, την αποκέντρωση της λειτουργίας του, τη διεύρυνση στη συμμετοχή του με πρωτοβάθμιες οργανώσεις, την αντιπροσώπευσή του και το ότι συνεπικουρείται η αποδοτικότητα και η αποτελεσματικότητά του σαν γνωμοδοτικό και εισηγητικό όργανο. Αυτό το σχέδιο νόμου πιστεύω ότι συμβάλλει στο να γίνει το Συμβούλιο Απόδημου Ελληνισμού κατ’ ουσία ένα «εργαλείο» υποστήριξης του Ελληνισμού της διασποράς, ένας φορέας μέσω του οποίου θα εκφράζονται, αλλά και θα επικοινωνούν οι ομογενείς, θα επιτελείται μία αλληλεπίδραση, μία συμπόρευση για την επίτευξη των κοινών στόχων και των σκοπών για την επιβίωση της ομογένειας και τη διατήρησή της, για τη διασφάλιση των δεσμών και την καλλιέργεια των προοπτικών για παλιννόστηση και όλα αυτά σε ένα κλίμα ανοικτής και σύγχρονης διαλεκτικής διαδικασίας.
      	Μέριμνά μας είναι εμπράκτως να προσφέρουμε τη συμπαράστασή μας στους Έλληνες της διασποράς αξιοποιώντας την προσφορά τους και την αγάπη τους για την πατρίδα. Με τη στήριξη αυτή θα μπορέσουμε να βρεθούμε οι Έλληνες πιο κοντά, να ενώσουμε τις δυνάμεις μας, να συντονίσουμε τις προσπάθειές μας, να ενισχύσουμε τις ομογενειακές οργανώσεις και να αναπτύξουμε μία νέα σχέση με τις κοινότητες του εξωτερικού. Φυσικά επιδιώκουμε –θα πω αυτήν την έκφραση- να απαλύνουμε τη μοναξιά της ξενιτιάς για τους αδελφούς μας ομογενείς. Παίρνω αυτήν την έκφραση από το επίγραμμα του διεθνούς συνεδρίου για τον Ελληνισμό της διασποράς που έγινε το 1996 στην Κω -«άραγε να είναι η μοναξιά σ’ όλους τους κόσμους ίδια;»- γι’ αυτό είπα αυτήν την έκφραση.
      Κυρίες και κύριοι συνάδελφοι, υπερψηφίζουμε το σχέδιο νόμου που συζητάμε σήμερα και το στηρίζουμε ψυχή τε και σώματι. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία  Κόρκα-Κώνστα. 
      Το λόγο έχει ο συνάδελφος κ. Αντώνιος Φούσας. 
      ΑΝΤΩΝΙΟΣ ΦΟΥΣΑΣ: Έχω την εξαιρετική τιμή, κύριε Πρόεδρε, κυρίες και κύριοι συνάδελφοι, και την ιδιαίτερη τιμή να είμαι μέλος της Επιτροπής Απόδημου Ελληνισμού και πρέπει να σας μεταφέρω το κλίμα, ότι σ’ αυτήν την Επιτροπή γίνεται μία ιδιαίτερα σοβαρή, εποικοδομητική και συναινετική συζήτηση για όλα τα θέματα του Αποδήμου Ελληνισμού. 
      Δεν λέω ότι η συζήτηση σ’ αυτή την ειδική επιτροπή είναι ιδιαίτερα αποτελεσματική και οφείλω να το πω δημόσια ότι μάλλον δεν είναι αποτελεσματική. Είναι περισσότερο γνωμοδοτική και συμβουλευτική. Έστω όμως και με αυτό το χαρακτήρα πρέπει να σημειώσω ότι είναι ιδιαίτερα χρήσιμη και ιδίως –υπογραμμίζω- συναινετική. 
      Έτσι ήρθα σήμερα στην ολομέλεια γνωρίζοντας και από τη συζήτηση στη Διαρκή Επιτροπή, ότι το ΠΑ.ΣΟ.Κ. διαφωνεί ως προς την ψήφιση αυτού του νομοσχεδίου και διαφωνεί επί της αρχής. Ψάχνω να βρω, γιατί διαφωνεί και δεν μπόρεσα να το καταλάβω. Δεν μας πείσατε, γιατί διαφωνείτε, για ένα θέμα που είναι ιδιαίτερα σοβαρό για τον τόπο μας, για τον Ελληνισμό γενικότερα. 
      Αλλά δεν μας πείσατε και δεν με πείσατε για έναν άλλο λόγο πιο σοβαρό. 
      Κυρίες και κύριοι συνάδελφοι, το άρθρο 108 του Συντάγματος επιτάσσει, κατά την προηγούμενη διατύπωσή του, ότι το κράτος μεριμνά για τη ζωή του Απόδημου Ελληνισμού και τη διατήρηση των δεσμών του με τη μητέρα πατρίδα. Επίσης, το ελληνικό κράτος μεριμνά για την παιδεία και την κοινωνική και επαγγελματική  προαγωγή των Ελλήνων που εργάζονται έξω από την επικράτεια. Ποιος Έλληνας δεν μπορεί να συμφωνήσει με αυτή τη συνταγματική υποχρέωση της πατρίδας μας; 
      Προσετέθη όμως και μία δεύτερη παράγραφος σ' αυτό το Σύνταγμα με την αναθεώρηση του 2001, για την οποία αναθεώρηση εσείς, κυρίες και κύριοι συνάδελφοι του ΠΑ.ΣΟ.Κ., είχατε την πλειοψηφία. 
      Λέει λοιπόν, η δεύτερη παράγραφος ότι νόμος ορίζει τα σχετικά με την οργάνωση, τη λειτουργία και τις αρμοδιότητες του Συμβουλίου Αποδήμου Ελληνισμού, που έχει ως αποστολή την έκφραση όλων των δυνάμεων του απανταχού ελληνισμού. 
      Εύλογα διερωτώμαι: Αφού το Σύνταγμα, αναθεωρηθέν, ψηφίστηκε πλέον το 2001, γιατί δεν φέρατε εκτελεστικό του Συντάγματος νόμο μέχρι το 2004, που είχατε ως Κυβέρνηση συνταγματική υποχρέωση να φέρετε; Γιατί δεν το κάνατε αυτό, όπως εσείς θέλατε, αφού είχατε την πλειοψηφία; 
      Δεν λέω, είναι προς τιμή του Υπουργού, ο οποίος είπε ότι πράγματι, υπήρξε ένα σχέδιο από τον κ. Μαγκριώτη και όσοι άλλοι είχαν την ευθύνη. Το κάνατε, το ξανασυζητάγατε, αλλά δεν καταλήγατε. Αλλά –έστω είπε ο Υπουργός- ό,τι κάνατε ήταν χρήσιμο σχέδιο, για να καταλήξει σ’ ένα αποτέλεσμα, με τις όσες αλλαγές έκανε ο προηγούμενος αρμόδιος Υπουργός, ο κ. Σκανδαλάκης και με είκοσι παρεμβάσεις, όπως μας είπε, που εσείς κάνατε και τις δέχτηκε κατά τη συζήτηση στην Επιτροπή. Δεν φθάνει αυτό όμως, αλλά έρχεστε σήμερα και λέτε, ότι δεν ψηφίζετε αυτό το νόμο: Το νόμο που επιβάλλεται από το Σύνταγμα και που σκοπεύει να στηρίξει και να ενισχύσει τον Απόδημο Ελληνισμό. 
      Ποιος σας πιστεύει, ότι καλόπιστα ενεργείτε; Ποιος Έλληνας σας πιστεύει  ότι κι αυτή σας η στάση δεν είναι χάριν της γενικότερης αντιπολιτευτικής σας γραμμής, ότι «όλα τα καταψηφίζουμε»; Ποιος σας πιστεύει; Πώς θέλετε να είσαστε αξιόπιστοι στον ελληνικό λαό με μία τέτοια στάση σ’ ένα τόσο κορυφαίο ζήτημα, που είναι ο Απόδημος Ελληνισμός; 
      Εγώ περίμενα σήμερα μια στάση ανωτερότητας, ομοψυχίας, μια συναινετική στάση, ότι όλοι ψηφίζουμε επί της αρχής και αγωνιζόμαστε να το βελτιώσουμε στην κατ’ άρθρο συζήτηση. Αυτό πρέπει να κάνετε. Μικροψυχία είναι; Αντιπολιτευτική τακτική μόνιμη είναι; Όπως και αν είναι, πάντως σας διαβεβαιώ, ότι ο ελληνικός λαός απογοητεύεται με τέτοια στάση και συμπεριφορές και, όπως βλέπετε, φαίνεται καθημερινά στις δημοσκοπήσεις. 
      Τώρα, για τον Απόδημο Ελληνισμό δεν ξέρω αν είναι, όπως εγώ εκτιμώ, επτά εκατομμύρια οι Έλληνες του εξωτερικού και χαίρομαι που στην πράξη διορθώθηκε, όταν λέμε Απόδημος Ελληνισμός. Είναι ευκαιρία να σας πω, κύριε Υπουργέ, πως το «Απόδημος Ελληνισμός» δεν εκφράζει την πραγματικότητα. Κάποια στιγμή πρέπει να προβληματιστείτε και όλοι μας προβληματιζόμαστε. Δεν είναι ορθό. Δεν είναι, παραδείγματος χάρη, οι Έλληνες της Βορείου Ηπείρου και της Αλβανίας Απόδημος Ελληνισμός. Εκεί γεννήθηκαν, εκεί μεγάλωσαν. Ούτε και της Αιγύπτου είναι, ούτε και της Κωνσταντινούπολης. Και δεν είναι Απόδημος Ελληνισμός της τρίτης και της τετάρτης γενιάς που είναι στην Αμερική. Πρέπει να πούμε ο απανταχού Ελληνισμός ή πρέπει να πούμε ο Ελληνισμός εκτός Ελλάδος. Θα βρούμε πάντως κάτι, αλλά πρέπει να βρούμε….
      ΚΩΝΣΤΑΝΤΙΝΟΣ ΤΑΣΟΥΛΑΣ:  Της διασποράς. 
      ΑΝΤΩΝΙΟΣ ΦΟΥΣΑΣ:  Της διασποράς μπορούμε να πούμε, άλλο αν στην πράξη το υιοθετήσαμε όλοι μας και το συζητήσαμε πολλές φορές στην Επιτροπή, αλλά πρέπει να βρούμε αυτήν την ονομασία που να ταιριάξει προς όλους τους Έλληνες του εξωτερικού. 
      Είναι επτά εκατομμύρια περίπου Έλληνες εκτός Ελλάδος, ίσως και δέκα όπως πολλοί υποστηρίζουν, δηλαδή, μια άλλη Ελλάδα στο εξωτερικό, μια άλλη Ελλάδα με πολύ μεγάλη δύναμη, μια άλλη Ελλάδα με Έλληνες που διαπρέπουν στο εξωτερικό, στις επιστήμες, στις επιχειρήσεις και παντού διαπρέπουν και όλοι μας ασφαλώς καμαρώνουμε, διότι διαπρέπουν στο εξωτερικό και προβάλλουν την Ελλάδα και τον Ελληνισμό και τον ελληνικό πολιτισμό και τις επιστήμες γενικότερα.
      Η Κυβέρνηση, συνεπής προς όσα ορίζει το Σύνταγμα, όπως είχα την τιμή να σας αναφέρω, ασφαλώς κατάρτισε αυτό το νομοσχέδιο και προς τιμή του Υπουργού και τότε και τώρα και λέω ότι είναι ανοικτό σε κάθε συζήτηση. Ασφαλώς έχουμε υποχρέωση να στείλουμε ένα μήνυμα σήμερα και το μήνυμα που έπρεπε να στείλουμε, όλοι μαζί, είναι ότι είμαστε ενωμένοι πάνω στο μεγάλο ζήτημα του Αποδήμου Ελληνισμού, οι οποίοι ασφαλώς ξεκληρίστηκαν για να πάνε στο εξωτερικό από την πατρίδα τους κάτω από τραγικές συνθήκες, όπως ιδίως γνωρίζουμε μερικοί εξ ημών, που έχουμε την τιμή και εγώ και ο κ. Τασούλας που είμαστε από τα Γιάννενα, που σας διαβεβαιώ, ότι υπάρχουν χωριά που έχουν δέκα κατοίκους εκεί και είναι στην Αμερική πάνω από διακόσιοι και τριακόσιοι. Αντιλαμβάνεστε, πού είναι η καρδιά της περιφέρειας και πού είναι η καρδιά της ελληνικής επαρχίας και πού είναι η καρδιά της ακριτικής Ελλάδας και αντιλαμβάνεστε πόσο μεγάλη προσφορά έχουν όλοι αυτοί. 
      Άρα, λοιπόν, σας παρακαλώ, να ξανασκεφθείτε και τώρα ότι πρέπει να στείλουμε ένα μήνυμα, γι’ αυτούς που αγωνίζονται στην Ελλάδα και όλοι μας αγωνιούμε με κάθε τρόπο. Πρέπει να στείλουμε ένα μήνυμα, ότι είμαστε ενωμένοι με κάθε τρόπο για να στηρίξουμε τα δίκαια της Ελλάδας πρώτα, των Ελλήνων γενικότερα αλλά και τα δίκαια των αποδήμων Ελλήνων. Δεν γνωρίζετε, ότι οι Έλληνες απόδημοι συμπαραστάθηκαν, ιδιαίτερα στα εθνικά μας θέματα, κάθε φορά, είτε λέγεται Κυπριακό, είτε λέγεται Βορειοηπειρωτικό, είτε λέγεται Έλληνες της Κωνσταντινούπολης, είτε λέγεται Έλληνες της Τενέδου και της Ίμβρου ή οπουδήποτε αλλού; Δεν τους χρωστάμε μεγάλη ευγνωμοσύνη; Δεν έχουμε υποχρέωση στο θέμα αυτό να αρθούμε υπεράνω των μικροτήτων και ενωμένοι να τους στηρίξουμε, που έπρεπε να το κάνουμε σήμερα; 
      Σε κάθε όμως περίπτωση, ούτε και εγώ είμαι ιδιαίτερα ικανοποιημένος με το νομοσχέδιο αυτό -όχι γιατί δεν το κάνατε κύριε Υπουργέ καλό ή άριστο- και εγώ είμαι από εκείνους που περίμενα, πως θα έχουμε ένα Κοινοβούλιο του Αποδήμου Ελληνισμού ή περίπου ένα Κοινοβούλιο του Αποδήμου Ελληνισμού και φιλοδοξώ και ελπίζω πως έτσι στο μέλλον θα γίνει. Αλλά είναι θετικό πως το 1989 και δεν είναι τυχαία η ημερομηνία που αναφέρω -τότε ξεκίνησε η προσπάθεια στήριξης και ενίσχυσης και νομοθετικά του Αποδήμου Ελληνισμού- και που το 1989 τελικώς προχώρησε αυτή η διαδικασία, για να φθάσουμε στο Σύνταγμα το αναθεωρηθέν και στο σημερινό νόμο.
      Σε κάθε περίπτωση, όμως, συγχαίρω το Υπουργείο, για την πρωτοβουλία του, συγχαίρω τον Εισηγητή του Κόμματός μας για τη θαυμάσια εισήγησή του και συγχαίρω και όλους τους αγορητές και είμαι βέβαιος, πως πράγματι αυτό το νομοθέτημα δεν είναι ασφαλώς το καλύτερο, το άρτιο –δεν μπορούσε να είναι- αλλά μπορεί να είναι η αρχή, ώστε να κάνουμε αυτό που αξίζει στον Απόδημο Ελληνισμό, αυτό που αξίζει στην πατρίδα μας, αυτό που αξίζει σε όλους τους Έλληνες και ιδίως στους νέους του εξωτερικού που είναι η ελπίδα και για εκεί, αλλά ιδίως για την πατρίδα μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
      Το λόγο έχει η συνάδελφος κ. Χρυσάνθη Μανωλιά.
      ΑΝΑΣΤΑΣΙΟΣ ΚΑΡΥΠΙΔΗΣ: Κύριε Πρόεδρε, νομίζω ότι προηγούμαι.
      ΠΡΟΕΔΡΕΥΩΝ (Γεώργιος Σούρλας): Με συγχωρείτε, κύριε Καρυπίδη, έχετε το λόγο. Η κ. Μανωλιά μετά.
      ΧΡΥΣΑΝΘΗ ΜΑΝΩΛΙΑ: Η μόνη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Η μόνη, μετά την κ. Κώνστα, βέβαια.
      Ορίστε, κύριε Καρυπίδη, έχετε το λόγο.
      ΑΝΑΣΤΑΣΙΟΣ ΚΑΡΥΠΙΔΗΣ: Κύριε Πρόεδρε, κυρίες και κύριοι συνάδελφοι, σήμερα συζητούμε ένα νομοσχέδιο ιδιαίτερα σημαντικό, με την ευκαιρία της συμπλήρωσης έντεκα χρόνων από την έναρξη λειτουργίας του Συμβουλίου Αποδήμου Ελληνισμού.
      Κυρίες και κύριοι, είναι σημαντικό και πρέπει να τονιστεί ότι η ελληνική πολιτεία, για να φθάσει στην οργάνωση του σχεδίου νόμου, βασίστηκε σ’ ένα εποικοδομητικό και διπλωματικό διάλογο με Έλληνες της διασποράς και πέτυχε την ανταλλαγή απόψεων με τις οργανώσεις των ομογενών σ’ όλον τον κόσμο και την υποβολή προτάσεων για το σχέδιο νόμου του Σ.Α.Ε. μέσω των αρμοδίων οργάνων.
      Στόχος του νομοσχεδίου είναι η αναδιοργάνωση και η αναβάθμιση του Σ.Α.Ε., έτσι ώστε να εναρμονίζεται στη νέα πραγματικότητα αυξάνοντας την αποτελεσματικότητα και τη λειτουργικότητά του. Ο ρόλος του Συμβουλίου Αποδήμου Ελληνισμού είναι ιδιαιτέρως σημαντικός, αλλά δυστυχώς δεν αξιοποιήθηκε όπως έπρεπε στην εντεκάχρονη πορεία του.
      Αυτή, λοιπόν, την αξιοποίηση και αναβάθμιση, κυρίες και κύριοι, έρχεται να ικανοποιήσει το παρόν σχέδιο νόμου. Το Συμβούλιο Αποδήμου Ελληνισμού, αγαπητοί συνάδελφοι, μπορεί και πρέπει, με την κατάλληλη στήριξη της ελληνικής πολιτείας, να διαδραματίσει σπουδαίο ρόλο για την καλύτερη ικανοποίηση των αναγκών και των αποδήμων, αλλά και της Ελλάδος. Δεν πρέπει να ξεχνάμε ότι ο Απόδημος Ελληνισμός είναι ένα ισχυρό και ζωτικό κομμάτι της Ελλάδας που με τη δική μας συνδρομή και στήριξη, μπορεί να γίνει ακόμα πιο ισχυρό, αλλά κυρίως και πιο ωφέλιμο.
      Ο οικουμενικός Ελληνισμός, κυρίες και κύριοι, είναι η Έλληνες της διασποράς, είναι η Ελλάδα του κόσμου. Σε όλους τους απόδημους οφείλουμε πολλά. Οφείλει η Ελλάδα πολλά, διότι με την αγάπη τους για την πατρίδα, καταφέρνουν να μεταφέρουν την Ελλάδα μας και στο πιο απόμακρο κομμάτι της γης. Η Ελλάδα στηρίζεται σ’ αυτή τη βοήθεια και χρειάζεται αυτή την αγάπη. Η αγάπη των αποδήμων και η στήριξη είναι η δύναμη του Ελληνισμού που θα βοηθήσει να κρατήσουμε αναλλοίωτα τα χαρακτηριστικά του ελληνικού έθνους, χωρίς να αφομοιωθούν από την εποχή της παγκοσμιοποίησης.
      Κυρίες και κύριοι, αυτό το νομοσχέδιο ξεκινά με τη διασφάλιση του ρόλου και της αποστολής του Σ.Α.Ε. ως γνωμοδοτικού και εισηγητικού οργάνου, με αναλυτικό προσδιορισμό των πλαισίων και του τρόπου άσκησης των γνωμοδοτικών και εισηγητικών αρμοδιοτήτων.
      Τι γίνεται με το νομοσχέδιο; Στο άρθρο 4 του σχεδίου νόμου, αυξάνονται οι περιφέρειες και τα αντίστοιχα συντονιστικά συμβούλια από τέσσερα σε επτά. Μ’ αυτόν τον τρόπο, ικανοποιείται ένα πάγιο αίτημα. Όμως, το σημαντικότερο είναι ότι μ’ αυτόν τον τρόπο, αποδυναμώνεται ο συγκεντρωτισμός και κατ’ επέκταση ενισχύεται η αποκέντρωση. Επιπλέον, μ’ αυτόν τον τρόπο, ικανοποιούνται οι ανάγκες της κάθε περιφέρειας και αποκτούν μία ομοιογένεια, αφού κάθε περιφέρεια απαρτίζεται από διαφορετικά χαρακτηριστικά.
      Το συγκεκριμένο σχέδιο νόμου δίνει τη δυνατότητα στη Γενική Γραμματεία Απόδημου Ελληνισμού να ελέγχει τις δαπάνες της περιφερειακής συνέλευσης μέσω της έγκρισης του αντίστοιχου προϋπολογισμού που υποβάλλεται κάθε δύο μήνες, πριν από τη σύγκλησή της. 
      Προβλέπεται, επίσης, η δυνατότητα λειτουργίας δικτύων του Ελληνισμού σε περιφερειακή βάση, ενώ η οργάνωση και λειτουργία τους καθορίζεται με απόφαση της περιφερειακής συνέλευσης, αφού ληφθούν υπ’ όψιν τα ιδιαίτερα χαρακτηριστικά της κάθε περιφέρειας.
      Σύμφωνα με το άρθρο 5, η Γενική Γραμματεία Απόδημου Ελληνισμού έχει τη δυνατότητα να ελέγχει τις δαπάνες και της τακτικής συνέλευσης μέσω της έγκρισης του αντίστοιχου προϋπολογισμού που υποβάλλεται επτά μήνες πριν από τη σύγκλησή της.
      Είναι ιδιαίτερα σημαντικά αυτά, κυρίες και κύριοι, γιατί εξασφαλίζουν τη διαφάνεια.
      Στο συγκεκριμένο σχέδιο νόμου προβλέπεται, επίσης, η σύγκληση έκτακτης γενικής συνέλευσης, καθώς και η αναβολή της τακτικής για ειδικούς λόγους. Επίσης, καθορίζεται ο ακριβής χρόνος συνάντησης της γενικής συνέλευσης μετά την πάροδο δέκα μηνών από τη σύγκλησή της και σε διάστημα όχι μεγαλύτερο των δώδεκα μηνών, με σκοπό την οριοθέτηση στόχων και προτεραιοτήτων για την άσκηση των αρμοδιοτήτων του Σ.Α.Ε..
       Μ’ αυτόν τον τρόπο, εφόσον υπάρχει ρητή διάταξη στο σχέδιο νόμου, εξασφαλίζεται η ουσιαστική λειτουργία και η ενδυνάμωση του Σ.Α.Ε. που τελικά είναι και ένα από τα ζητούμενα. Τα όργανα τόσο των περιφερειών, όσο και της τακτικής συνέλευσης εκλέγονται με απόλυτη πλειοψηφία, ενώ πριν ίσχυε η απλή πλειοψηφία. Έτσι ενισχύεται και δυναμώνεται ο ρόλος των οργάνων.
      Το συγκεκριμένο σχέδιο νόμου, κυρίες και κύριοι, δίνει μεγάλη σημασία στη διαφάνεια και για το λόγο αυτό, με βάση το άρθρο 7, ορίζεται η Γενική Γραμματεία Απόδημου Ελληνισμού, ως αρμόδια για την επιχορήγηση του Σ.Α.Ε. για την άσκηση των αρμοδιοτήτων του. Στα πλαίσια, λοιπόν, της διαφάνειας παρέχεται η δυνατότητα στη Γενική Γραμματεία Απόδημου Ελληνισμού να ελέγχει τη νομιμότητα των δαπανών και την ορθολογιστική διαχείρισή τους, με ορκωτό ελεγκτή λογιστή, εξασφαλίζοντας την ανεξαρτησία του οργάνου. 
      Στα πλαίσια του ελέγχου και της διαφάνειας είναι και το άρθρο 8, το οποίο αφ’ ενός καλύπτει το μέχρι τώρα κενό για τις επιχορηγήσεις ομογενειακών οργανώσεων και από την άλλη προβλέπει ότι μετά την ολοκλήρωση του σκοπού για τον οποίο δόθηκε η επιχορήγηση ή η χρηματοδότηση και σε διάστημα τριών μηνών, ο επιχορηγούμενος ή χρηματοδοτούμενος φορέας υποχρεούται να υποβάλει στη Γενική Γραμματεία Απόδημου Ελληνισμού οικονομικό απολογισμό με νομότυπα παραστατικά στοιχεία, κατ’ αναλογία προς τον ισχύοντα Κώδικα Βιβλίων και Στοιχείων. 
      Πιστεύω ότι το παρόν σχέδιο νόμου, κυρίες και κύριοι, κινείται σε δύο πολύ σημαντικούς άξονες. Αφ’ ενός ξεκαθαρίζει και αποσαφηνίζει το ρόλο και τις αρμοδιότητες του Σ.Α.Ε., έτσι ώστε να εξασφαλίζεται ουσιαστικά και αποτελεσματικά η λειτουργία του, αλλά αφ’ ετέρου κινείται και στο πλαίσιο της διαφάνειας και του ελέγχου. 
      Είναι ένα σημαντικό νομοσχέδιο. Οφείλουμε και πρέπει να το ψηφίσουμε. Πρέπει να το ψηφίσουμε, γιατί πρέπει να στηρίξουμε και να ενισχύσουμε ουσιαστικά το ρόλο του Απόδημου Ελληνισμού. Πιστεύω ακράδαντα πως ο απόδημος Έλληνας με τις τεράστιες δυνατότητες που διαθέτει, μπορεί να βοηθά την πατρίδα Ελλάδα, πράγμα το οποίο κάνει συνέχεια, ουσιαστικά και αποφασιστικά σε όλα τα επίπεδα.
      Από την άλλη πλευρά, εμείς έχουμε χρέος να στηρίζουμε και να ενισχύουμε τις προσπάθειες των ομογενών με όσα μέσα διαθέτουμε. Ο δικός τους πατριωτισμός, κυρίες και κύριοι, ο δικός τους πολιτισμός και η δική τους αγωνιστικότητα μπορούν να αποτελέσουν τον καλύτερο πρεσβευτή της Ελλάδας στο εξωτερικό. Οι απόδημοι Έλληνες είναι αυτοί που μπορούν να προβάλλουν με τον καλύτερο δυνατό τρόπο την Ελλάδα, απ’ όπου και αν βρίσκονται. Και σ’ αυτήν την προσπάθεια οφείλουμε να είμαστε αρωγοί, ξεκινώντας από την ψήφιση αυτού του νομοσχεδίου. Μπορεί να ζουν μακριά από την πατρίδα, η καρδιά τους, όμως, χτυπά και πάλλεται για την Ελλάδα. Για μας αποτελούν ένα αναπόσπαστο κομμάτι του Ελληνισμού, ένα σημαντικό κομμάτι, μαζί με το οποίο προγραμματίζουμε και υλοποιούμε όλα εκείνα που θα κάνουν την πατρίδα μας ένα κράτος σύγχρονο, ευρωπαϊκό, ένα κράτος για το οποίο θα είμαστε όλοι μας περήφανοι σαν πολίτες του. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Καρυπίδη.
      Το λόγο έχει η κ. Χρυσάνθη Μανωλιά.
      ΧΡΥΣΑ ΜΑΝΩΛΙΑ:  Ευχαριστώ, κύριε Πρόεδρε.
      Όταν γεννήθηκε ο θεσμός του Σ.Α.Ε., αγαπητοί συνάδελφοι, όλοι θεωρήσαμε το γεγονός αυτό ως ένα αισιόδοξο και δημιουργικό βήμα μπροστά, καθώς το Σ.Α.Ε. αποτέλεσε και αποτελεί το σημαντικότερο θεσμό του Απόδημου Ελληνισμού, καθώς απλώνει το ενδιαφέρον του και αφορά το μισό Ελληνισμό απανταχού της γης.
      Σήμερα, μετά από χρόνια λειτουργίας του και αφού και συνταγματικά αγκαλιάστηκε, στ’ αλήθεια, αγαπητοί συνάδελφοι, θα θέλαμε στη συζήτηση αυτού του νομοσχεδίου να κυριαρχεί το όνειρο, η προοπτική. Και όμως, μας εκπλήσσουν πολλά πράγματα. Μας εκπλήσσει πρώτα-πρώτα η εξόφθαλμη καθυστέρηση. Ήδη η συζήτηση για την αναβάθμιση της λειτουργίας του Σ.Α.Ε. ξεκίνησε με το νομοσχέδιο που είχε φέρει το ΠΑ.ΣΟ.Κ., όταν ήταν κυβέρνηση, μια συζήτηση που περπάτησε αρκετά και δεν ολοκληρώθηκε με την αλλαγή της κυβέρνησης μετά τις εκλογές. Και η Κυβέρνηση της Νέας Δημοκρατίας, αντί να συνεχίσει από εκεί και πέρα και να ολοκληρώσει αυτήν τη συζήτηση, διαπιστώνουμε ότι ξεκινάει από μηδενική βάση, χωρίς κάπου να πατάει, μια συζήτηση που κράτησε πολύ καιρό και που φυσικά ανταποκρίθηκε ο Απόδημος Ελληνισμός. 
      Μας εκπλήσσει επίσης ότι παρακάμφθηκε η συζήτηση στα κόμματα και στην αρμόδια διακομματική επιτροπή της Βουλής. Βέβαια, στην εισηγητική έκθεση του νομοσχεδίου αναφέρεται ότι σημαντική υπήρξε η πολιτική διαδικασία προϊόν ευρύτατου διαλόγου με τα κόμματα. Το μόνο που μπορώ να κάνω είναι να βάλω ένα θαυμαστικό. Και όμως στόχος έπρεπε να είναι η μέγιστη δυνατή συναίνεση. 
      Η έκπληξή μας μεγαλώνει, όταν διαπιστώνουμε ότι υπάρχουν ελλείμματα στο νομοσχέδιο, ελλείμματα και ουσίας και διαδικασίας. Είναι, αγαπητοί συνάδελφοι, σαν να λείπει ο πυρήνας του. Με τόση προεργασία, με τόση συζήτηση παραπέμπεται η ουσία του νομοσχεδίου σε προεδρικά διατάγματα και ζητάτε, αγαπητέ Υπουργέ, εν λευκώ εξουσιοδότηση. Πώς παραδείγματος χάρη επιτυγχάνεται και υλοποιείται ο εισηγητικός και γνωμοδοτικός ρόλος του Σ.Α.Ε.; Πώς φαίνεται αυτό μέσα; Ποια θα είναι ακριβώς η λειτουργία του; Που επακριβώς αναφέρονται οι σκοποί του; Με τι εφοδιασμένο ακριβώς το Σ.Α.Ε., με τι ενδυναμωμένο θα παίξει αύριο το ρόλο του; Γι’ αυτό στ’ αλήθεια δεν καταλαβαίνω, αγαπητέ Υπουργέ, προηγουμένως την έκρηξή σας. Αφού διατείνεσθε ότι εξαντλήσατε το διάλογο, δεν καταλήξατε; 
      Η αίσθηση που έχει κανείς διαβάζοντας το νομοσχέδιο είναι σαν να ξαναγυρνάτε στον ιδρυτικό νόμο με ελάχιστες προσθήκες. Άλλο αποπνέει η εισηγητική έκθεση και άλλη είναι η πραγματικότητα που αντιμετωπίζει κανείς στο νομοσχέδιο. Ώδινεν όρος και έτεκεν μυν, θα λέγαμε. Και διερωτόμαστε: Αδιαφορία είναι η αιτία; Σκοπιμότητα; Το αφήνω στην κρίση του καθενός.
      Αγαπητοί συνάδελφοι, το νομοσχέδιο αυτό είμαστε σίγουροι ότι θα μπορούσε να αποτελεί ευκαιρία για μια ανανεωμένη παρουσία του Σ.Α.Ε. Ένα νομοσχέδιο που να κινείται σε κατεύθυνση ουσιαστικοποίησης της αμφίδρομης ποικιλόμορφης σχέσης μας, ανάμεσα στον Ελληνισμό του ελλαδικού χώρου και του ανά τον κόσμο Ελληνισμού.
      Βασικά βοηθητικά στοιχεία σε αυτήν τη λογική θεωρούσαμε, αφ’ ενός μεν, τη συσσωρευμένη εμπειρία από τη λειτουργία όλα αυτά τα χρόνια του Σ.Α.Ε., που ανέδειξε και τη δυναμική του, όπως και διάφορα αδύνατα σημεία του -μία εμπειρία που θα έπρεπε να αξιοποιηθεί στο έπακρο- αφ’ ετέρου δε τη συναινετική διάθεση, που όλα τα κόμματα της Αντιπολίτευσης αποδείξαμε και αποδεικνύουμε ότι διαθέτουμε, σε όλες της συνεδριάσεις της Επιτροπής Απόδημου Ελληνισμού. Μιας συναινετικής διάθεσης εκφρασμένης, γιατί ακριβώς μιλάμε για το ευαίσθητο και ιδιαίτερα σημαντικό χώρο του Απόδημου Ελληνισμού.
      Τα απεμπολήσατε, τα προσπεράσατε δυστυχώς και τα δύο. Εμείς έχουμε καταθέσει  προτάσεις μας μέσα από τροπολογίες. Προτάσεις που πιστεύουμε ότι αποτελούν βασικά εργαλεία αναβαθμισμένης λειτουργίας του Σ.Α.Ε., όπως παραδείγματος χάρη, η πρότασή μας για την οργάνωση σε δικτυακή βάση του Απόδημου Ελληνισμού. 
      Δηλαδή η αξιοποίηση της δυναμικής δικτύων, δίκτυο νεολαίας, δίκτυο επιχειρηματιών κ.λπ., που έχει αποδειχθεί ότι αποτελούν αποτελεσματική δομή συμμετοχής στις βάσεις, ανάλογα με τα ενδιαφέροντα των ατόμων, όπως παραδείγματος χάρη η πρότασή μας για τη δημιουργία του Εθνικού Ταμείου Ομογενών, που μπορεί να δώσει φτερά στο Σ.Α.Ε., κατοχυρώνοντας την οικονομική χειραφέτησή του, την οικονομική αυτοτέλεια και αυτοδυναμία του και ανοίγοντας δρόμο για μια δυναμική, δημιουργική πορεία πρωτοβουλιών μέσα από επιχορήγηση από την πολιτεία και από ίδιους πόρους.
      Αγαπητοί συνάδελφοι, το νομοσχέδιο που συζητάμε δυστυχώς αποτελεί μια χαμένη ευκαιρία για ανανέωση και ουσιαστικοποίηση της οργάνωσης του Απόδημου Ελληνισμού και αναβάθμιση της λειτουργίας του. Είναι ένα νομοσχέδιο δυστυχώς κατώτερο των προσδοκιών μας και των προσδοκιών του Απόδημου Ελληνισμού που δικαιούται σαφώς κάτι καλύτερο, καθώς κανείς δεν αμφιβάλλει ότι αποτελεί σημαντικότατη παράμετρο για την ανάπτυξη και την εξέλιξη του Ελληνισμού, καρδιά μας δυνατή, που χτυπάει σε ολόκληρο τον κόσμο.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Μανωλιά.
      Ο κ. Γερανίδης έχει το λόγο. 
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, κυρία και κύριοι συνάδελφοι, νομίζω ότι είναι μια ιδιαίτερη στιγμή του Κοινοβουλίου γιατί έρχεται προς ψήφιση ο εκτελεστικός νόμος του Συντάγματος για την οργάνωση του Συμβουλίου Απόδημου Ελληνισμού, γιατί αυτό το νομοσχέδιο επί της ουσίας έρχεται να απαντήσει θεσμικά, μέσα και από την συνταγματική κατοχύρωση, στην οργάνωση των δεσμών της μητροπολιτικής Ελλάδας με την ομογένεια. Από αυτή την άποψη είναι μια ιδιαίτερη στιγμή. 
      Έχουμε λειτουργία έντεκα ετών του Σ.Α.Ε., με θετικές πλευρές, με παραγωγή έργου, με καλές στιγμές, αλλά και με μεγάλες αδυναμίες και μεγάλα προβλήματα, προβλήματα που πηγάζουν είτε από την κινητήρια διαδικασία δημιουργίας του, προβλήματα που πηγάζουν ενδεχομένως και από την κατάσταση στην οποία βρίσκονται οι οργανισμοί του, θα έλεγα όμως ότι ήταν μια μεγάλη ευκαιρία με βάση  αυτή την εμπειρία των έντεκα ετών, με βάση τις ιδέες, τις απόψεις και των οργανισμών των ομογενών μας, αλλά και με βάση τις ιδέες και τις απόψεις των κομμάτων να πάμε σε μια μεγάλη σύνθεση.
      Θεωρώ ότι ο διαδικαστικός χειρισμός με τον τρόπο που φτάσαμε σ’ αυτό το νομοσχέδιο, δεν ήταν ο σωστότερος δυνατός, για να  μην πω τίποτα άλλο βαρύτερο, γιατί ακριβώς η Κυβέρνηση δεν ήρθη στο ύψος των περιστάσεων, πρώτον γιατί δεν αξιοποίησε την εξαρχής διάθεση όλων των πολιτικών δυνάμεων του τόπου να βρεθεί το κοινό σημείο, να βρεθεί η κοινή βάση, γιατί μόνο έτσι για ένα τέτοιο μεγάλο θέμα θα δινόταν η μεγαλύτερη δυνατή κινητήρια δύναμη. 
      Και δεύτερον γιατί δεν αξιοποίησε την Ειδική Μόνιμη Επιτροπή Απόδημου Ελληνισμού. Μια σειρά διακεκριμένων συναδέλφων επί σειρά ετών λειτουργώντας σ’ αυτήν την Επιτροπή κατόρθωσαν να βρουν κώδικες συνεννόησης, να βρουν κώδικες συμπεριφοράς τέτοιους, να οδηγούνται, όχι με εκπτώσεις και συμβιβασμούς, στην βάση αρχών σε μεγάλες υπερκομματικές συμφωνίες τέτοιες που απαιτεί και το θέμα, γιατί μιλάμε για τον οικουμενικό Ελληνισμό και που αυτή η μεγάλη ιστορική συσσωρευμένη εμπειρία δεν αξιοποιήθηκε. Τέτοιος διάλογος ήταν ελλειμματικός και θεωρώ ότι από μεριά συναδέλφων και μάλιστα του Προέδρου αυτής της Επιτροπής όταν εκφράζεται ικανοποίηση με το πρόσχημα ότι η συζήτηση έγινε στο επίπεδο της Σ.Α.Ε. και παρίστατο το Προεδρείο δεν νομίζω ότι μπορεί κανείς να ξεπεράσει την επιδίωξη, την βασική επιλογή της Κυβέρνησης, να μη συζητήσει εμπράκτως με τα κόμματα ανοιχτά και καθαρά ανιχνεύοντας τα κοινά σημεία, τα σημεία που ενώνουν και αυτά να λειτουργήσουν πολλαπλασιαστικά. 
      Επιπλέον γιατί το παρόν σχέδιο νόμου δεν ήρθε σε μια βασανιστική και εξαντλητική συζήτηση στην ίδια την Επιτροπή. Αυτό θα ήταν πρωτίστως χρήσιμο και για όλους εμάς και κυρίως για την ίδια την Κυβέρνηση. 
      Απορεί ο κ. Φούσας γιατί το κόμμα μου έρχεται και διαφωνεί επί της αρχής. Και βέβαια επικαλεστήκατε μικροπολιτικούς ή αντιπολιτευτικούς λόγους. Φοβούμαι ότι αυτό  πρέπει να σας επιστραφεί γιατί αυτό το νομοσχέδιο έρχεται, ως εκτελεστικός νόμος του Συντάγματος, να υπηρετήσει. Έχει ένα βαρύνοντα ρόλο αυτό το Συμβούλιο. Και είναι ο εισηγητικός και γνωμοδοτικός του ρόλος. Και δεν είμαστε, κύριε Φούσα –μακριά από εμάς κάθε μικροκομματική ή άλλη διάθεση- ικανοποιημένοι από τον τρόπο που εισηγείται η Κυβέρνηση να ασκηθεί αυτός ο ρόλος. 
      Παρά τις επιμέρους διορθώσεις στην Επιτροπή δεν θεωρούμε με τον τρόπο που γίνεται ότι έχει φτάσει σε ένα τέτοιο επίπεδο να ειπωθεί ότι δεν υπάρχει πρόνοια όλων εκείνων των μηχανισμών του υποβοηθητικού μηχανισμού που τον χρειάζονται τόσο πολύ οι απόδημοι για να υπάρξει αυτός ο υποστηρικτικός ρόλος. 
      Μια δεύτερη παρατήρηση. Εγώ ζω τον χώρο από διάφορες πλευρές επί πολλά έτη. Θεωρώ ότι το παρόν νομοσχέδιο –θα το ζήσετε στην πράξη- δεν θα είναι ένα βήμα προς τα εμπρός, θα είναι μια φυγή προς τα πίσω και αυτό μας λυπεί ιδιαίτερα. Δεν είναι τυχαίο που όλα τα κόμματα είχαν μια καλή διάθεση και όμως το παρόν νομοσχέδιο δεν μπορούν να το υιοθετήσουν και πάτε σε μια μονομέρεια. Αυτό σας επιστρέφεται και πρέπει να αναλογιστείτε εσείς τις ευθύνες σας. Πώς παίρνετε μια τέτοια ευθύνη να μην υπάρξει μια ευρύτερη προσέγγιση και μια ευρύτερη συμφωνία. 
      Με μια σειρά βημάτων για να κατοχυρώσουμε την δημοκρατική λειτουργία, την αυτονομία, την  οικονομική του αυτοτέλεια ερχόμαστε με μια σειρά εξειδικευμένων προτάσεων, ως τροπολογίες, μήπως και την ύστατη στιγμή δώσουμε ένα περιεχόμενο ισχυρότερο. 
      Επίσης, θα ήθελα να πω και δυο-τρία πράγματα από την  μακρά μου εμπειρία. Οι οργανισμοί είναι σε μια φθίνουσα πορεία γιατί δημιουργήθηκαν σε μια άλλη ιστορική περίοδο που απαντούσαν σ’ αυτά τα προβλήματα. Η δεύτερη, τρίτη, τέταρτη γενιά δεν συγκινείται πλέον.  
      Θεωρώ, όμως, ότι για να είναι πιο δημοκρατικό, πρέπει να κάνει, στις μορφές οργανισμού που έχουν συγκροτηθεί, κάποιες θεμελιακές βασικές επιλογές. Νομίζω ότι είναι σωστή η άποψη που λέει ότι έπρεπε κυρίως να στηριχθεί στο κοινοτικό κίνημα και στις δευτεροβάθμιες οργανώσεις-ομοσπονδίες. 
      Θα έλεγα, επίσης, ότι είναι λάθος η υποβάθμιση των δικτύων -δεν κατανοώ και τα άλλα κόμματα της Αντιπολίτευσης- γιατί δεν αντιστρατεύονται τους οργανισμούς, αλλά δίνουν μία νέα ευκαιρία στη δεύτερη, τρίτη, τέταρτη γενιά που δεν έχουν θετική εικόνα των ήδη υπαρχόντων οργανισμών, να περάσουν σε άλλες μορφές οργάνωσης. Μιλάω για τους επιστήμονες, τον πνευματικό μας κόσμο, τους επιχειρηματίες και τη νεολαία. Χάναμε τη δεύτερη, την τρίτη, την τέταρτη γενιά. 
      Γι’ αυτό θεωρώ ότι ήταν μερικώς θετικό βήμα ότι υιοθετήσατε κάποιες απόψεις στην Επιτροπή, γιατί ήταν ατελέσφορο. Πρέπει τα δίκτυα να υπάρξουν, να στηριχθούν ως παράλληλα όργανα του μεγάλου αυτού εγχειρήματος. Εάν τα  πρώτα βήματά τους ήταν δειλά, πρέπει να ενισχυθεί αυτή η προσπάθεια.
      Τέλος, κάνω έκκληση και προς την Πρόεδρο της Βουλής. Άκουσα το σχολιασμό στην πρότασή μας η έκθεση να πάρει έναν πανηγυρικό χαρακτήρα στο Κοινοβούλιο των Ελλήνων με παρούσα την Κυβέρνηση, όλα τα κόμματα και όλους τους συναδέλφους. Αυτό, όπως προκύπτει και από τη διεθνή εμπειρία και άλλων χωρών, είναι για το καλό αυτής της υπόθεσης. Ας μην την παραπέμψουμε στον τρόπο που συζητιούνται γενικά οι εκθέσεις βάσει του Κανονισμού της Βουλής, αλλά να κάνουμε μια ειδική διαδικασία. 
      Νομίζω ότι μ’ αυτόν τον τρόπο και η Βουλή των Ελλήνων στέλνει το δικό της μήνυμα σε ένα γενικότερο προβληματισμό που υπάρχει στον οικουμενικό Ελληνισμό και σφυρηλατούνται ακόμα περισσότερο οι σχέσεις του Ελληνισμού με τη μητροπολιτική Ελλάδα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, κύριε Πρόεδρε, συζητούμε σήμερα τον εκτελεστικό νόμο του Συντάγματος κατά το άρθρο 108, παράγραφος 2. Θέλω να πω ότι ως μέλος της Επιτροπής Απόδημου Ελληνισμού γνωρίζω τις προσδοκίες και τα οράματα των απανταχού Ελλήνων γι’ αυτό το σημαντικότατο θεσμό, ένα θεσμό που τα τελευταία δέκα χρόνια έχει δώσει κάποια από τα δείγματα γραφής που αναμένει αυτός ο κόσμος, αυτά τα αδέλφια μας απανταχού της γης. 
      Ο παρευρισκόμενος κ. Άθενς γνωρίζει και εκείνος πολύ καλά ως Πρόεδρος, ότι απαιτείται ακόμα μια καλύτερη απόδοση, η οποία, όμως, θα πρέπει να έχει βάση μια καλύτερη οργάνωση. Αυτό ήταν και πρέπει να είναι το ζητούμενο μέσα από τον εκτελεστικό νόμο, μέσα από το σχέδιο νόμου που καλούμαστε να ψηφίσουμε. Το ζητούμενο πρέπει να είναι μία καλύτερη οργάνωση, που, όμως, θα έχει και θα βασίζεται σε συγκεκριμένες αρχές, δηλαδή στις αρχές της αντιπροσωπευτικότητας, της ανεξαρτησίας, της οργανωμένης, καλής και ομαλής λειτουργίας χωρίς παρεμβάσεις και ελέγχους, με βάση πάντα μια συναίνεση. 
      Η συναίνεση αυτή πολύ σωστά αναπτύχθηκε από τον κ. Φούσα ότι υπάρχει στην Επιτροπή Απόδημου Ελληνισμού, αλλά δεν αξιοποιήθηκε όσο θα έπρεπε στη σύνταξη του σχεδίου νόμου. Αυτό είναι ένα από τα μείον της Κυβέρνησης, που είμαστε υποχρεωμένοι να το τονίσουμε.
      Λυπάμαι, κύριε Πρόεδρε της Επιτροπής Απόδημου Ελληνισμού, γιατί δεν θίξατε αυτό το πολύ σημαντικό θέμα. Ενώ υπήρχε η δέσμευση του προεδρείου ότι κάποια στιγμή θα συζητούσαμε αυτόν τον εκτελεστικό νόμο του Συντάγματος, ουδέποτε ήρθε με τη μορφή οργανωμένης συζήτησης στην Επιτροπή, για να μπορούμε να εκφράσουμε θέσεις, δεν ήρθε ως θέμα ημερήσιας διάταξης και να πούμε ότι συμβάλλαμε. 
      Και λυπάμαι, κύριε Πρόεδρε, που δέχεσθε, όχι μόνο αυτή την υποβάθμιση της Επιτροπής, αλλά που διατείνεστε και επιπλέον ότι υπήρξε διάλογος γι’ αυτό το σημαντικό θέμα. Είναι σχήμα οξύμωρο και είναι προς τιμή του κ. Σκανδαλάκη, που επί δύο χρόνια αρμόδιος Υφυπουργός προετοίμαζε το νομοσχέδιο, ενδεχομένως έκανε και διάλογο, δεν το γνωρίζω, αλλά δεν το είχε φέρει μ' αυτό τον τρόπο που το έφερε ο σημερινός Υφυπουργός στη Βουλή, με ένα εντελώς πραξικοπηματικό τρόπο και που, αν θέλετε, δείχνει ότι δεν υπάρχει ο σεβασμός, όχι στα πρόσωπα, αλλά σε ένα θεσμό όπως είναι η Επιτροπή Απόδημου Ελληνισμού, που βέβαια μπορεί να μην είχε την υποχρέωση, αλλά με τη λειτουργία της έχει καταδείξει ότι εκφράζει τις μύχιες ελπίδες αλλά και τα όνειρα κυρίως των αποδήμων αλλά και του συνόλου του ελληνικού λαού.
      Άρα, λοιπόν, υπάρχει μείζον θέμα και νομίζω ότι μπορεί να το αξιολογήσει αυτό η Κυβέρνηση, για να σταθεί πραγματικά στο ύψος των περιστάσεων και να δει αν μπορεί, έστω την ύστατη στιγμή, να διορθώσει, ό,τι δεν μπόρεσε να διορθώσει μέχρι στιγμής τουλάχιστον.
      Εμείς διαπιστώνουμε, κύριοι συνάδελφοι, ότι το σχέδιο νόμου που συζητάμε σήμερα είναι σε μία εντελώς διαφορετική λογική από το σχέδιο που εμείς είχαμε καταθέσει ως Κυβέρνηση, ως ΠΑ.ΣΟ.Κ. Εκεί ακριβώς εστιάζεται και η διαφωνία μας. Όταν συζητάμε ένα σχέδιο νόμου που αλλάζει εντελώς τη φιλοσοφία και το περιεχόμενο ενός νομοσχεδίου που είναι και ήταν το απαύγασμα συνομιλιών και διεργασιών ολόκληρων χρόνων με όλους τους απόδημους, εμείς είμαστε υποχρεωμένοι να επιφυλαχθούμε γι’ αυτό το σχέδιο νόμου. Και αυτό κάνει σήμερα το ΠΑ.ΣΟ.Κ., επιφυλάσσεται μέχρι να δει αν η Κυβέρνηση όντως μπορέσει να δεχθεί αυτά, τα οποία εμείς έχουμε καταθέσει ως τροπολογίες, για να δούμε αν πράγματι έχει την πολιτική βούληση και θέση να στηρίξει αυτά τα οποία, όχι ως ΠΑ.ΣΟ.Κ., αλλά κυρίως οι απόδημοι Έλληνες έχουν καταθέσει όλα αυτά τα χρόνια σε συζητήσεις και διαδικασίες και σε διαβουλεύσεις που έγιναν. 
      Εμείς το κάνουμε αυτό, γιατί θέλουμε να είμαστε αξιόπιστοι σε σχέση με το εαυτό μας. Αυτά λέγαμε, αυτά πρεσβεύαμε και αυτά θέλουμε να υλοποιηθούν. Και ασφαλώς σε καμία περίπτωση δεν θέλουμε να περάσει ένα σχέδιο νόμου που δίνει μία άλλη προοπτική, κυρίως στις νέες γενιές, και δεν αξιοποιεί, αν θέλετε, τη σημερινή συγκυρία και εξέλιξη κυρίως στον τομέα των νέων τεχνολογιών. Και εμείς αντί να δίνουμε τη δυνατότητα να ανοίξει αυτός ο θεσμός τα φτερά του, να αγκαλιάσει τους απανταχού Έλληνες προσπαθούμε να τον περιορίσουμε και δημιουργούμε δίκτυα νεολαίας μόνο ανά περιφέρεια, αλλά δεν τα ανοίγουμε σε παγκόσμιο επίπεδο, όπως θα έπρεπε να κάνουμε ουσιαστικά. Και δεν αξιοποιούμε αυτό που μας δίνει σαν δυνατότητα η σύγχρονη εποχή, που έχει καταντήσει να είναι όλος ο κόσμος μια γειτονιά και εμείς προσπαθούμε να περιορίσουμε κάποια πράγματα με μια σκοπιμότητα που είναι κατανοητή και την αντιλαμβανόμαστε, αλλά νομίζω ότι αυτό τελικά είναι σε βάρος και του θεσμού, αλλά και της Κυβέρνησης, γιατί προσπαθεί να περιορίσει, για να μπορεί να ελέγξει. 
      Και βέβαια δεν μπορούμε να συμφωνήσουμε με ένα σχέδιο νόμου που δεν υλοποιεί αυτό που εμείς θεωρούμε ότι είναι η βάση της όποιας ανεξαρτησίας του θεσμού. Είναι η δυνατότητα της οικονομικής αυτοτέλειας που πρέπει να έχει αυτός ο θεσμός. Δεν δημιουργεί το Εθνικό Ταμείο Ομογενών, όπως θα πρέπει να δημιουργήσει, αλλά κάθε φορά η Κυβέρνηση κατά το δοκούν, θα συνεισφέρει για τις ανάγκες του Συμβουλίου. 
      Αυτό είναι λάθος, θεωρούμε ότι περιορίζει την ανεξαρτησία και ασφαλώς δεν δίνει τη δυνατότητα να υπάρχει μία αντικειμενική εξέλιξη σε όλο το θεσμό, όταν ο κάθε πρόεδρος βέβαια θα περιμένει από την Κυβέρνηση με παραινέσεις να πάρει τα αναγκαία χρήματα, ενώ αντίθετα αν είχαν θεσμοθετηθεί οι πόροι, θα μπορούσαμε να πούμε ότι πράγματι ο θεσμός μπορεί να λειτουργήσει με το σωστό τρόπο που πρέπει να λειτουργήσει. 
      Αυτά είναι βασικά ζητήματα, τα οποία μας υπαγορεύουν για να είμαστε αξιόπιστοι σε σχέση με αυτά που λέμε και αυτά που κυρίως λένε οι απόδημοι Έλληνες, να επιφυλαχθούμε μέχρι να δούμε ποια θα είναι η τελική στάση της Κυβέρνησης. 
      Και φοβάμαι ότι η Κυβέρνηση, τουλάχιστον όπως είδα από την αντίδραση του κυρίου Υφυπουργού πριν από λίγο, δεν έχει την πολιτική βούληση να δεχθεί τις αλλαγές που πρέπει να δεχθεί. 
      Όταν, λοιπόν, πάμε να ψηφίσουμε ένα σχέδιο νόμου που αλλάζει ουσιαστικά τη φιλοσοφία και την απαίτηση, θα έλεγε κανείς, των απανταχού Ελλήνων Ομογενών, τότε αντιλαμβάνεστε ότι κάποιοι θα πρέπει να σταθούμε στο ύψος των περιστάσεων και να πούμε, ναι αντιστεκόμαστε σ’ αυτή την εξέλιξη, παρόλο που ως διαδικασία και ως δημιούργημα είναι κάτι στο οποίο εμείς συνεισφέραμε και θα θέλαμε να υπάρχει μια πιο θετική εξέλιξη και ουσιαστική διαδικασία που να προαγάγει αυτόν το θεσμό. 
      Κύριε Πρόεδρε, κλείνοντας θέλω να πω ότι αυτή μας την πρόθεση, εμείς θα αναμείνουμε από την Κυβέρνηση να δούμε εάν μπορέσει να την υλοποιήσει και αν θελήσει να την υλοποιήσει, έστω μερικά από αυτά τα οποία εμείς εδώ έχουμε καταθέσει, διότι, αν πράγματι η Κυβέρνηση θέλει να συνεισφέρει θετικά σε όλο αυτό το κλίμα που έχει διαμορφωθεί και στην Επιτροπή Απόδημου Ελληνισμού, αλλά και που είναι ανάγκη να εκπέμπουμε ως Βουλή, τότε είναι υποχρεωμένη να δεχθεί τις αλλαγές, να δεχθείτε τις αλλαγές, κύριε Υπουργέ, διότι θα συμβάλετε θετικά. Σε αντίθετη περίπτωση, θα δημιουργήσετε ένα θεσμό που θα περιορίζεται και δεν θα έχει την αυτονομία και την ανεξαρτησία που πρέπει, δεν θα λειτουργήσει σε μια εξελικτική πορεία σε σωστή κατεύθυνση, αλλά αντίθετα θα δημιουργήσει εσωτερικές αντιδράσεις ακόμα περισσότερες από αυτές που έχουμε ζήσει μέχρι σήμερα κατά περιόδους και βέβαια εσείς μπορεί να έχετε τη δυνατότητα, όσο είστε Κυβέρνηση, να τον ελέγχετε, αλλά δεν θα επηρεάζουμε ουσιαστικά τον απόδημο Ελληνισμό με τη λογική που πρέπει να τον επηρεάζουμε, ότι δηλαδή είναι ένας ανεξάρτητος χώρος που έχει τη δικιά του αντίληψη, τη δικιά του λογική και ως τέτοιο θα πρέπει να τον αντιμετωπίσουμε για να του δώσουμε τη διέξοδο και τη δυνατότητα να μπορεί πράγματι στο μέλλον να συνδράμει προς τις κατευθύνσεις που και εμείς θέλουμε, αλλά και αυτοί οι ίδιοι οι απόδημοι επιθυμούν. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): 	Ευχαριστούμε τον κ. Στρατάκη. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, κύριοι συνάδελφοι, το Συμβούλιο Απόδημου Ελληνισμού είναι καρπός μιας ενοχής και μιας ανάγκης. Η ενοχή είναι μιας χώρας που δεν μπόρεσε για πολλούς και διαφόρους λόγους -που δεν είναι του παρόντος να αναλύσω- να κρατήσει υπό τη σκέπη της τα παιδιά της και αναγκάστηκαν να φύγουν. Δεν μπόρεσε να τους δώσει τα εφόδια να αναπτυχθούν εδώ μέσα στη χώρα και αναγκάστηκαν να φύγουν και είναι πρωτοφανές το φαινόμενο ο μισός πληθυσμός μιας χώρας να ζει εκτός συνόρων. Επτάμισι με οκτώ περίπου εκατομμύρια είναι οι απανταχού ‘Έλληνες, έντεκα εκατομμύρια είναι περίπου η Ελλάδα μαζί με τους οικονομικούς μετανάστες. 
      Είπα ότι το Συμβούλιο Απόδημου Ελληνισμού είναι καρπός μιας ενοχής και μιας ανάγκης. Ποια είναι η ανάγκη; Η ανάγκη προέκυψε από τους ξενιτεμένους ελληνικής καταγωγής ή ελληνικού αυτοπροσδιορισμού -και θα καταλάβετε γιατί το λέω έτσι- να επικοινωνούν με την μητέρα-πατρίδα. Το Σ.Α.Ε. ήταν πρακτικά ένα αποτέλεσμα διακομματικής συναίνεσης, συμφωνίας και συνεννόησης που προέκυψε από το άρθρο 17 του ν. 1867/1989 στην περίοδο με Πρωθυπουργό τον κ. Τζαννετάκη, αλλά ουσιαστικά έλαβε σάρκα και οστά με πρωτοβουλίες κάποιων ρομαντικών Βουλευτών -σήμερα βρίσκονται εδώ μέσα στην Αίθουσα κάποιοι από αυτούς- που με προεδρικά διατάγματα από το 1995 και μετά στην περίοδο με Πρωθυπουργό Ανδρέα Παπανδρέου άρχισε να λειτουργεί και μέχρι σήμερα λειτουργούσε με προεδρικά διατάγματα. Όμως αυτό το Συμβούλιο Αποδήμου Ελληνισμού έκλεισε τον κύκλο του. Μετά την Ζ΄ Αναθεωρητική Βουλή και την Αναθεώρηση του άρθρου 108 περιμένει το νομοσχέδιο εκείνο που θα του δώσει τη νέα πνοή. 
      Δυστυχώς, κύριε Υπουργέ, μετά από πέντε χρόνια, ο εκτελεστικός νόμος που καλούμεθα να ψηφίσουμε σήμερα στο Ελληνικό Κοινοβούλιο σε εφαρμογή της συνταγματικής αναθεώρησης είναι κατώτερος των περιστάσεων. Δεν είναι αποτέλεσμα συνεννόησης και συναίνεσης και αυτό ακριβώς είναι το στοιχείο που εμάς πραγματικά μας πονάει, διότι για τον απόδημο ελληνισμό θα έπρεπε όλα τα κόμματα, έστω και με έναν ελάχιστο παρανομαστή σε κάποιο νόμο, να έχουν συμφωνήσει. 
      Παράλληλα, η διεθνής συγκυρία, όπως αυτή διαμορφώθηκε στην πρώτη δεκαετία του 21ου αιώνα, θα περίμενε από το Συμβούλιο Απόδημου Ελληνισμού να διαδραματίσει κάποιον άλλο ρόλο. Ποιος θα είναι αυτός ο ρόλος; Σαφώς όχι η Κυβέρνηση των απόδημων Ελλήνων, όπως κάποιοι εκτός Ελλάδος πιστεύουν και καλλιεργούν ακόμα, ευτυχώς ελάχιστοι. Σαφώς όχι ένας γραφειοκρατικός μηχανισμός βολέματος φιλοδοξιών κάποιων Ελλήνων που ζουν στο εξωτερικό, ευτυχώς ελαχίστων. Αλλά, όμως, θα έπρεπε και θα πρέπει να είναι ο νέος ρόλος ένας αμφίδρομος αγωγός συνοχής του ελληνισμού. Ειδικότερα, για να καθορίσουμε το νέο ρόλο του Συμβουλίου Απόδημου Ελληνισμού, πρέπει να οριοθετήσουμε τα εξής, κύριοι συνάδελφοι: Τι περιμένει η πατρίδα, η μητέρα-Ελλάδα από τους απανταχού Έλληνες;
      Τι περιμένουν οι απανταχού Έλληνες από τη «μητέρα» πατρίδα; Ας δούμε, λοιπόν, τι περιμένει η «μητέρα» Ελλάδα από τον απόδημο ελληνισμό. Θέλει να συνεχίσει να κρατά τους δεσμούς με τους απόδημους της τρίτης, τέταρτης, πέμπτης, και τώρα άρχισε να φαίνεται, και της έκτης γενιάς. Θέλει τους ελληνικής καταγωγής, οπουδήποτε και εάν ζουν, να είναι έγκριτοι και διακεκριμένοι πολίτες στις κοινωνίες που ζουν. Θέλει να κινητοποιεί τον ελληνισμό για τα δίκαια της πατρίδας. Αυτά θέλει η πατρίδα από τους απανταχού Έλληνες! 
      Τι θέλουν οι απανταχού Έλληνες από την πατρίδα; Θέλουν να είναι περήφανοι για την Ελλάδα, για την πατρίδα τους και όχι για το ένδοξο παρελθόν της πατρίδας, αλλά και για το παρόν και για το μέλλον. 
      Ξέρετε, όπου και εάν ταξίδεψα μετά τους Ολυμπιακούς Αγώνες, τι περηφάνεια δώσαμε στους απανταχού Έλληνες για το ότι η χώρα μας διοργάνωσε Ολυμπιακούς Αγώνες, που πράγματι την ανέδειξαν στο εξωτερικό και τους έκανε να νιώθουν περήφανοι έναντι των υπολοίπων συμπατριωτών τους στη χώρα που ζουν;
      Επίσης, οι απόδημοι Έλληνες θέλουν από τη «μητέρα» πατρίδα, όταν έρχονται εδώ, να μην τους βλέπουν ως συνάλλαγμα. Άρα, αυτό που θέλουν είναι να απλοποιηθούν οι διαδικασίες για τα δικά τους αιτήματα και να μπορούν, όποτε έρχονται εδώ, να βρίσκουν μια φιλόξενη πατρίδα, μια φιλόξενη στέγη. 
      Ο συνδυασμός όλων αυτών καταδεικνύει, κύριοι συνάδελφοι, πρώτον, ότι ο ρόλος του Συμβουλίου Απόδημου Ελληνισμού πρέπει να είναι γνωμοδοτικός και εισηγητικός προς την ελληνική πολιτεία σε θέματα αποδήμων, ώστε να μπορεί να απλοποιείται και να «πολεμιέται» αυτή η γραφειοκρατία που τους μαστίζει, όταν έρχονται εδώ και διεκδικούν το οικοπεδάκι τους, το πιστοποιητικό το οποίο θέλουν να πάρουν για το παιδί τους, τα στρατολογικά τους και όλα αυτά. 
      Δυστυχώς, όμως, το νομοσχέδιο που καλούμαστε σήμερα να ψηφίσουμε, αφήνει, όσον αφορά το Σ.Α.Ε., ένα θολό, ένα αχνό τοπίο ως προς το θέμα των λύσεων προς αυτήν την κατεύθυνση. 
      Δεύτερον, ο ρόλος του Συμβουλίου Απόδημου Ελληνισμού είναι να μπορεί να κινητοποιεί τις απανταχού δυνάμεις του ελληνισμού σε υποστήριξη των δικαίων μας. Προϋπόθεση, όμως, για να γίνει αυτό είναι η οργάνωση και η απογραφή των νέων δυνάμεων του ελληνισμού, οπουδήποτε κι αν βρίσκονται, σε οποιοδήποτε γεωγραφικό μήκος και πλάτος της γης κι αν βρίσκονται, καθώς και των «ρευμάτων» και όλων των γενεών του ελληνισμού. 
      Εσείς ούτε καν λαμβάνεται υπ' όψιν σας τα δίκτυα της νεολαίας, των επιχειρηματιών. Και αυτό που επικαλείστε ως «αποκέντρωση», ουσιαστικά είναι αποσυγκέντρωση και «κόβετε» με προεδρικά διατάγματα τις περιφέρειες σε περισσότερες, όχι για να υπάρχει περισσότερη δημοκρατία ή περισσότερη επαφή, αλλά για να εξυπηρετούνται κάποια συμφέροντα. 
      Ποια είναι η σχέση του Σ.Α.Ε. με την ΠΑ.Δ.Ε.Ε., με τους απανταχού της γης ελληνικής καταγωγής Βουλευτές, είτε ομοσπονδιακούς είτε πολιτειακούς είτε εθνικούς; Δυστυχώς, κύριοι συνάδελφοι, η σχέση αυτή δεν είναι ορατή μέσα στο νομοσχέδιο. 
      Τέλος, το Σ.Α.Ε. στο παγκόσμιο χωριό πρέπει να είναι ένας σύγχρονος, διεθνής, μη κυβερνητικός οργανισμός παγκοσμίου κύρους που να προωθεί τις παγκόσμιες και πανανθρώπινες αξίες, όπως την ελευθερία, τη δημοκρατία, τον ορθό λόγο, τον πολιτικό πολιτισμό. Τότε θα αποκτήσει, εάν θέλετε, διεθνές ακροατήριο. Τότε θα μπορεί να είναι συνομιλητής. Αν δεν είναι κάτι τέτοιο, τότε για ποιο λόγο να τον ακούσουν; 
      Και όλα αυτά, θα μπορεί να τα προωθήσει στη βάση του ελληνισμού, γιατί αυτά τα οποία προανέφερα –ελευθερία, δημοκρατία, ορθός λόγος- είναι η βάση του ελληνικού πολιτισμού. 
      Και εάν αναρωτιέστε πώς μπορούν να προωθηθούν αυτά, θα σας πω ότι μπορούν, με τη δημιουργία ενός πλέγματος προτύπων σχολείων, εντεταγμένων στη δημόσια εκπαίδευση των χωρών που φιλοξενούνται, ελληνικής κατεύθυνσης και με βάση των αρχαιοελληνικό πολιτισμό και την αρχαιοελληνική παιδεία, περίπου σαν το γερμανικό «ΓΚΑΙΤΕ», τα γαλλικά LYSEES, τα αμερικανικά «ΑΝΑΤΟΛΙΑ», τα αμερικανικά κολέγια, όπου υπάρχουν επί της γης, όπως το ελληνικό «ΣΑΧΕΤΙ» στη Νότια Αφρική, όπως το «Αρσάκειο» στην Αλβανία. 
      Διότι σήμερα αν κάποιοι μπορούν να έχουν αναφορά στην Ελλάδα είναι το να μπορούν να διαβάζουν Θουκυδίδη, να διαβάζουν Πλάτωνα. Αυτό μπορεί να δημιουργήσει αυτή τη βάση που θα μας βγάλει προς τα έξω. ‘Oμως, προϋπόθεση είναι να υπάρχει αυτονομία στο ΣΑΕ όχι ο κρατικός εναγκαλισμός. Προϋπόθεση είναι η οικονομική αυτοτέλεια του ΣΑΕ. Τι γίνεται με το ταμείο των ομογενών, το Εθνικό Ταμείο των Ομογενών; Θα πρέπει σ’ αυτό το ταμείο να πηγαίνει ένας ανεξάρτητος, βάσει ποσοστού του προϋπολογισμού, πόρος, έξω από το Υπουργείο Οικονομικών, όπως ακριβώς πηγαίνει ο πόρος από την αποκρατικοποίηση των καζίνων στον Ε.Ο.Τ. για τη διαφήμιση. Είναι ποσοστό που δεν περνάει μέσα από τον Αλογοσκούφη ή τον Χριστοδουλάκη ή οποιονδήποτε Υπουργό και πηγαίνει απ’ ευθείας εκεί. Είναι ποσοστό του προϋπολογισμού. Παράλληλα να υπάρχουν και οι εισφορές γιατί τότε θα υπάρχει ανεξαρτησία. 
      Δυστυχώς, σήμερα, κύριε Υπουργέ, χάσαμε μια ευκαιρία διακομματικής συνεννόησης και συναίνεσης που θα μπορούσε να σταλεί ως μήνυμα για τους απόδημους ‘Ελληνες.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη.
      Ο Υφυπουργός Εξωτερικών ο κ. Κασσίμης έχει το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ευχαριστώ, κύριε Πρόεδρε.
      Πράγματι, κύριοι συνάδελφοι, χάσαμε μια μεγάλη ευκαιρία να αντιμετωπίσουμε τα πράγματα πέρα και έξω από κομματικές σκοπιμότητες. Το λέω διότι είμαι δεκαοκτώ χρόνια κοινοβουλευτικός και με λύπη μου αντιμετώπισα αυτό το κλίμα σήμερα από την Αξιωματική Αντιπολίτευση. Και γιατί αναφέρομαι στην Αξιωματική Αντιπολίτευση; Διότι, το Κομμουνιστικό Κόμμα έχει μια άλλη κοσμοθεωρία «δεν συμφωνούμε» και είναι σεβαστή, αλλά απλώς δεν την αποδεχόμαστε.
      Ο Συνασπισμός  κατέθεσε κάποιες σκέψεις, πώς ο ίδιος το βλέπει, που θεωρητικά δεν θα συμφωνούσαμε αλλά στην πράξη δε νομίζω ότι  υπήρχε καμιά συγκεκριμένη πρόταση. Το ΠΑ.ΣΟ.Κ.; Με εξέπληξε. Κατ’ αρχάς, αυτή η θεωρία να κουβεντιάζουμε, να κουβεντιάζουμε και ποτέ να μην αποφασίζουμε για να κουβεντιάζουμε είναι έξω από τη δική μου λογική περί δημοκρατίας. Η δημοκρατία είναι για να υπάρχει ένα αποτέλεσμα το οποίο να επιστρέψει στους πολίτες. 
      Πέντε χρόνια λοιπόν κουβεντιάζουμε κύριοι συνάδελφοι και έντεκα χρόνια λειτουργεί το Συμβούλιο Απόδημου Ελληνισμού και δεν μας έφθασε. Με παράταση υπάρχει το Συμβούλιο αυτό. Υπήρξε προσπάθεια, κύριοι συνάδελφοι, να μη γίνει ούτε η συνάντηση προεδρείου του Σ.Α.Ε. να δοθεί και άλλος ένας χρόνος παράταση να έχουμε τους ίδιους ανθρώπους μέσα διότι υπάρχει μια πρόβλεψη σωστή, πάνω από δύο θητείες να μη μένουν οι ίδιοι. Μια θητεία η οποία είχε τελειώσει να την κάνουμε στο διπλάσιο χρόνο για να κουβεντιάζουμε, για να φτάσουμε πού; Διότι όποιος έκατσε και διάβασε το νομοσχέδιο του Γιάννη Μαγκριώτη θα δει ότι πάρα πολλά πράγματα υπάρχουν μέσα στο σχέδιο νόμου που παρουσίασε η Κυβέρνηση στην επιτροπή όπως όλη η δουλειά που έκανε ο κ. Σκανδαλάκης από τον οποίο εγώ παρέλαβα. Η δουλειά όχι μονάχα στο σχέδιο νόμου που είχε ετοιμάσει αλλά και στην  κωδικοποίηση των απόψεων και των θέσεων όλων των φορέων της ομογένειας. Και αυτή υπάρχει μέσα. 
      Τι δεν υπάρχει μέσα; Δεν υπάρχουν κάποιες θέσεις οι οποίες με εξέπληξαν γιατί πολλές είναι μη υλοποιήσιμες. Θα έπρεπε αυτοί που το προτείνουν, που έχουν διατελέσει και μέλη κυβέρνησης να το γνωρίζουν πάρα πολύ καλά. Θα σας πω ποιες είναι αυτές να δείτε πού είναι και η διαφωνία του ΠΑ.ΣΟ.Κ. γιατί η διαφωνία είναι σε εκείνα που είναι γραμμένα και όχι στη θεωρία ότι απλά διαφωνούμε. 
      Και στεναχωριέμαι για τον κ. Ντόλιο που δεν είναι εδώ -είναι και νέος Βουλευτής- διότι θα έπρεπε να γνωρίζει την κοινοβουλευτική πορεία του καθενός μας. Κάνει λάθη ο κύριος συνάδελφος. Δεν ήταν η προχειρότητα κανενός νομοσχεδίου. Ήταν πεποίθηση ότι το Κοινοβούλιο είναι για να λειτουργεί όχι κομματικά αλλά κοινοβουλευτικά. Γι’ αυτό και δέχθηκα όσες παρατηρήσεις από την Αντιπολίτευση τις θεωρούσα σωστές και κάποιες που δεν τις θεωρούσα απαραίτητες, αλλά δεν άλλαζαν σε τίποτα το νομοσχέδιο και έτσι είπα γιατί να μην τις κάνω δεκτές; 
      Αυτό δεν ήταν ούτε προχειρότητα ούτε αδυναμία. Ήταν κοινοβουλευτική –αν θέλετε- συνέπεια. Ήταν η λογική αυτής της Κυβέρνησης, η οποία δεν πιστεύει ότι η Κυβέρνηση ψηφίζει και ότι η Αντιπολίτευση καταψηφίζει. 
      Θα πάω σε μία-μία από τις παρατηρήσεις. Όμως, πριν φθάσω εκεί, θέλω να σας πω ότι στην Πρόεδρο της Βουλής εστάλη ένα γράμμα από κάποιον κ. Χρήστο Ζαμανάκο, ο οποίος υπογράφει ως Γραμματέας της Ομοσπονδίας Κοινοτήτων της Ευρώπης. Λέει τα εξής: «Η πρόταση νόμου του Υφυπουργού Εξωτερικών κ. Κασσίμη μας βρίσκει κάθετα αντίθετους, καθώς αποτελεί συνέχεια του προηγούμενου σχεδίου νόμου και δεν συμπεριλαμβάνει τις προτάσεις των ομοσπονδιών Κοινοτήτων Ευρώπης». Το καταθέτω για τα Πρακτικά.
      ΝΙΚΟΛΑΟΣ ΓΚΑΤΖΗΣ: Της Γερμανίας είναι, κύριε Υπουργέ. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Εγώ σας λέω τι γράφει μέσα. 
      Αυτό για το οποίο μιλάτε, κύριε Γκατζή, είναι του 2004. Το κατέθεσε ο κ. Νιώτης στα Πρακτικά. Αυτό είναι προχθεσινό. 
      Έχω ένα γράμμα της Ομοσπονδίας Ελληνικών Κοινοτήτων στη Γερμανία προς την Πρόεδρο της Βουλής που αναφέρει τα εξής: «Θεωρούμε σημαντικό να ψηφιστεί το νομοσχέδιο που κατέθεσε ο Υφυπουργός Εξωτερικών κ. Κασσίμης για την οργάνωση του Σ.Α.Ε. Στο διάστημα του ενός έτους που προηγήθηκε, έγιναν αρκετές συζητήσεις που κατέληξαν σε προτάσεις, οι οποίες ενσωματώθηκαν στο εν λόγω νομοσχέδιο». Παρακαλώ για τα Πρακτικά.
      Έχω, επίσης, την ανακοίνωση του Συμβουλίου Αποδήμου Ελληνισμού με ημερομηνία 6 Μαϊου 2006, που, αφού αναφέρει ότι η συνεδρίαση υπήρξε ιδιαίτερα εποικοδομητική κ.λπ., λέει: «Πιστεύουμε ότι με το νέο εκτελεστικό νόμο το Συμβούλιο Απόδημου Ελληνισμού θα μπορέσει να ανταποκριθεί στις νέες προκλήσεις που αντιμετωπίζει ο Ελληνισμός της Διασποράς, με αιχμή του δόρατος τη διατήρηση και διάδοση της ελληνικής γλώσσας και του πολιτισμού μας, την προβολή των εθνικών μας θεμάτων, όπως και τη στήριξη των φάρων της Ορθοδοξίας, με πρώτο το Οικουμενικό Πατριαρχείο». Το καταθέτω και αυτό για τα Πρακτικά.
      (Στο σημείο αυτό ο Υφυπουργός κ. Θεόδωρος Κασσίμης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Τμήμα Γραμματείας της Διεύθυνσης Στενογραφίας και Πρακτικών της Βουλής)
      Αυτά όσον αφορά ποια είναι η άποψη και του ιδίου του Σ.Α.Ε., αλλά και των οργανώσεων για το σχέδιο νόμου. Εγώ δεν λέω ότι είναι το καλύτερο που μπορούσε να γίνει. Όμως, είναι πολύ πιο καλό και πιο λειτουργικό από αυτό που υπήρχε. Και πολύ λιγότερο αυθαίρετο από αυτό που γινόταν. Γινόταν, γιατί δεν υπήρχε εκτελεστικός νόμος. 
      Είδα στις προτάσεις που κατατέθηκαν με τροπολογίες από το ΠΑ.ΣΟ.Κ. διάφορα πράγματα. Το ένα είναι για το Εθνικό Ταμείο Ομογενών, το Ε.Τ.Ο.. Όλοι μιλάτε για το Ε.Τ.Ο.. Το Ε.Τ.Ο. δοκιμάστηκε. Υπάρχει. 
      Θα το πω, κύριε Νιώτη. Δεν σας αρέσει, αλλά θα το ακούσετε. Έχει ιδρυθεί το Ε.Τ.Ο.. Επί εποχής σας ιδρύθηκε το Ε.Τ.Ο.. 
      ΓΡΗΓΟΡΙΟΣ ΝΙΩΤΗΣ: Κάνετε λάθος. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Απολογισμός του Ε.Τ.Ο. για το 2006. Έσοδα: Από δωρεές 200 ευρώ. Από εισφορές 701 ευρώ. Από τόκους 10,07 ευρώ. Σύνολο: 911,07 ευρώ. Το καταθέτω και αυτό για τα Πρακτικά, για να γνωρίζει ο ελληνικός λαός ποιο είναι εκείνο το χρηματοδοτικό όργανο που θα χρηματοδοτήσει το Σ.Α.Ε. Το ζητεί η Αντιπολίτευση και μας εγκαλεί ότι δεν το υιοθετούμε και γι’ αυτό δεν μπορεί να ψηφίσει το νομοσχέδιο. 
      (Στο σημείο αυτό ο Υφυπουργός κ. Θεόδωρος Κασσίμης καταθέτει το προαναφερθέν έγγραφο το οποίο έχει ως εξής:
      Την ίδια στιγμή, όμως, για να γνωρίζει ο ελληνικός λαός, από τη λειτουργία του Σ.Α.Ε. μέχρι το 2005 από τα χρήματα του Έλληνα φορολογούμενου έχουν δοθεί 26.000.000 ευρώ ή 86.000.000.000 δραχμές. Αυτά έχουν δοθεί από τη δημιουργία του Σ.Α.Ε., από το 1995 μέχρι το 2005. 
      ΓΡΗΓΟΡΙΟΣ ΝΙΩΤΗΣ: Πόσο είπατε, κύριε Υπουργέ;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Για την ακρίβεια είναι 26.063.237,30 ευρώ. Το καταθέτω και αυτό στα Πρακτικά.
      (Στο σημείο αυτό ο Υφυπουργός κ. Θεόδωρος Κασσίμης καταθέτει το προαναφερθέν έγγραφο το οποίο έχει ως εξής:
      ΓΡΗΓΟΡIOΣ ΝΙΩΤΗΣ: Πόσα δις; 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Γύρω στα 88. 
      ΓΡΗΓΟΡIOΣ ΝΙΩΤΗΣ: Δις; 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Νομίζω ότι τόσο βγαίνει. Υπολογίστε πόσα είναι 26.000.000 ευρώ.
      ΓΡΗΓΟΡIOΣ ΝΙΩΤΗΣ: Για τον προϋπολογισμό της Γενικής Γραμματείας λέτε κύριε Υφυπουργέ. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Είναι στα Πρακτικά κύριε Νιώτη. Μπορείτε να ζητήσετε κατάθεση εγγράφων. Είναι χρόνο χρόνο…
      ΓΡΗΓΟΡIOΣ ΝΙΩΤΗΣ: Είναι λάθος.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αν είναι λάθος, να φέρετε τα έγγραφα που το ανατρέπουν. 
      ΓΡΗΓΟΡIOΣ ΝΙΩΤΗΣ: Χρεώνουμε 80.000.000.000 το Σ.Α.Ε.; 500.000.000…
      ΠΡΟΕΔΡΕΥΩΝ (Γεώργιος Σούρλας): Κύριε Νιώτη, δεν μπορούμε να συνεχίσουμε κατ’ αυτόν τον τρόπο. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αυτά είναι τα επίσημα στοιχεία, είναι κατατεθειμένα χρόνο χρόνο, μπορεί κανείς να τα ελέγξει. Δεν πιστεύω ότι έγινε …
      ΓΡΗΓΟΡΙΟΣ ΝΙΩΤΗΣ: Δεν το ανακαλείτε κύριε Υπουργέ; 
      ΠΡΟΕΔΡΕΥΩΝ (Γεώργιος Σούρλας): Κύριε Νιώτη, σας παρακαλώ, θα ακούσετε το Προεδρείο; Μα, είναι δυνατόν να αγνοείτε το Προεδρείο εσείς παλιός κοινοβουλευτικός; Σας παρακαλώ πάρα πολύ. Μα είναι δυνατόν να διακόπτετε, να αγνοείτε το Προεδρείο;
      ΓΡΗΓΟΡΙΟΣ ΝΙΩΤΗΣ: Μα, είναι δυνατόν να ακούγονται αυτά; Επιτρέπεται να φέρει το βάρος ο Υπουργός; 
      ΠΡΟΕΔΡΕΥΩΝ (Γεώργιος Σούρλας): Να μη γράφεται τίποτα στα Πρακτικά απ’ όσα λέει ο κ. Νιώτης. 
      Εσείς παλιός κοινοβουλευτικός επιτρέπεται να συμπεριφέρεστε έτσι;
      ΓΡΗΓΟΡΙΟΣ ΝΙΩΤΗΣ: …
      ΠΡΟΕΔΡΕΥΩΝ (Γεώργιος Σούρλας): Όχι κύριε Νιώτη, σας παρακαλώ πολύ, καθίστε, ηρεμήστε…
      ΓΡΗΓΟΡΙΟΣ ΝΙΩΤΗΣ: …
      ΠΡΟΕΔΡΕΥΩΝ (Γεώργιος Σούρλας): Κύριε Νιώτη, είστε εισηγητής θα πάρετε το λόγο, θα απαντήσετε. Διακόπτετε, αμφισβητείτε, δικαίωμά σας. Όταν θα πάρετε το λόγο, αμφισβητείστε τα στοιχεία.
      ΓΡΗΓΟΡΙΟΣ ΝΙΩΤΗΣ: …
      ΠΡΟΕΔΡΕΥΩΝ (Γεώργιος Σούρλας): Μα, κύριε Νιώτη, σας παρακαλώ πολύ, μη συνεχίζετε τις διακοπές. 
      ΓΡΗΓΟΡΙΟΣ ΝΙΩΤΗΣ: …
      ΠΡΟΕΔΡΕΥΩΝ (Γεώργιος Σούρλας): Κύριε Νιώτη, συνεχίζετε να αγνοείτε το Προεδρείο και την κοινοβουλευτική τάξη. Σας παρακαλώ πάρα πολύ! Μα, θα μετατρέψουμε σε παρέα το Κοινοβούλιο; 
      ΓΡΗΓΟΡΙΟΣ ΝΙΩΤΗΣ:…
      ΠΡΟΕΔΡΕΥΩΝ (Γεώργιος Σούρλας): Μα, θα το μετατρέψουμε σε συντροφιά για κουβέντα; Εσείς παλιός κοινοβουλευτικός; Σας παρακαλώ πάρα πολύ!
      ΓΡΗΓΟΡΙΟΣ ΝΙΩΤΗΣ: …
      ΠΡΟΕΔΡΕΥΩΝ (Γεώργιος Σούρλας): Όχι, δεν είναι διάλογος αυτός, κύριε Νιώτη. 
      ΓΡΗΓΟΡΙΟΣ ΝΙΩΤΗΣ: …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
      ΓΡΗΓΟΡΙΟΣ ΝΙΩΤΗΣ:…
      ΠΡΟΕΔΡΕΥΩΝ (Γεώργιος Σούρλας): Ξέρω ότι δεν έχετε πρόθεση, αλλά διευκολύνετε τη συζήτηση. Θα πάρετε το λόγο, θα σας δοθεί και άνεση να απαντήσετε, να διαψεύσετε, να επιβεβαιώσετε, δικαίωμά σας. Μη διακόψετε ξανά, σας παρακαλώ, και μην αγνοείτε το Προεδρείο.
      Κύριε Υπουργέ, συνεχίστε.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριοι συνάδελφοι, τα επίσημα στοιχεία για τα χρήματα που έχουν διατεθεί από τον ελληνικό λαό για τη λειτουργία του Σ.Α.Ε., τις συνελεύσεις και γενικά από τη στιγμή που δημιουργήθηκε το όργανο αυτό, είναι 26.000.000 ευρώ, σύμφωνα με τα επίσημα στοιχεία. Αν κάποιος έχει αντίρρηση, μπορεί να ζητήσει επισήμως τα στοιχεία. Αυτό που κατέθεσα εγώ είναι επίσημα  στοιχεία από τη Γενική Γραμματεία Απόδημου Ελληνισμού, είναι από το 1995 μέχρι 31.12.2005. 
      Ακούω να γίνει το Σ.Α.Ε. μη κυβερνητικός οργανισμός. Προσέξτε το παρανοϊκό. Και ποιος σας είπε, κύριοι συνάδελφοι, ότι ένα όργανο που δημιουργείται με νομοθετική πράξη από ένα Κοινοβούλιο, το οποίο χρηματοδοτείται με νομοθετική πρόβλεψη από το κράτος, μπορεί να θεωρείται μη κυβερνητικός οργανισμός! Βασική προϋπόθεση ενός μη κυβερνητικού οργανισμού είναι να μην έχει καμία εξάρτηση από οποιαδήποτε κρατική εξουσία. Αυτό δεν είναι η προχειρότητα, είναι ο λαϊκισμός να φανούμε αρεστοί σε όλους, να φανούμε ότι λέμε «ναι» σε όλους, διότι μπορούσε να βρει το ΠΑ.ΣΟ.Κ. κάποια άλλη λύση, αλλά αυτή η λύση, αν έφθανε μέχρι τη νομοπαρασκευαστική επιτροπή, θα γυρνούσε πίσω, διότι το ένα αναιρεί το άλλο. Η νομοθετημένη χρηματοδότηση αναιρεί την ιδιότητα του μη κυβερνητικού οργανισμού.  Δεν μπορούμε να καταλάβουμε ότι αυτό δεν μπορούμε να το ανατρέψουμε, επειδή έτσι μας αρέσει να λέμε σε κάποιους ομογενείς για να φανούμε πάρα πολύ αρεστοί;
      Κύριε Πρόεδρε, αισθάνθηκα αδικημένος προηγουμένως, γιατί έχω μελετήσει όλη τη δουλειά που έγινε όλα αυτά τα χρόνια και δεν μηδενίζω. Και στη δήλωσή μου, όταν κατατέθηκε το νομοσχέδιο, είπα ότι εκτιμώ πάρα πολύ τη δουλειά που έγινε από τον κ. Σκανδαλάκη, από τον κ. Μαγκριώτη και τη δουλειά που έγινε στον απόδημο ελληνισμό από τον κ. Νιώτη.
      Πολύ σημαντική δουλειά και ιδίως πολύ σημαντικές εμπειρίες! Αλλά είμαι βέβαιος, κύριε Πρόεδρε, ότι οι εμπειρίες τους δεν οδήγησαν στις τροπολογίες. Οδήγησαν στις παρατηρήσεις, που άλλες συμπλήρωσαν σκέψεις δικές μου που στηρίζονταν στη δουλειά που είχε κάνει ο κ. Σκανδαλάκης, που ίσως ήταν ατελείς. Έχουμε μέσα την υποχρέωση, οποιοδήποτε έγγραφο έρχεται από το Σ.Α.Ε., να προωθείται στην Κυβέρνηση και εντός εξήντα ημερών να υπάρχει απάντηση, κάτι το οποίο ουδέποτε έχει γίνει και το οποίο θεωρώ πάρα πολύ σημαντικό. Αποδέχθηκα την πρόταση του κ. Νιώτη -υπήρχε και στο σχέδιο του κ. Μαγκριώτη- να έχουμε την υποχρέωση να στέλνουν στην Κυβέρνηση και στα πολιτειακά όργανα τον απολογισμό του έτους του Σ.Α.Ε. και τις προτάσεις τους και εντός δύο μηνών μετά, στην Επιτροπή Αποδήμου να γίνεται μία συζήτηση πάνω σ’ αυτά μαζί με το Προεδρείο του Σ.Α.Ε.. Και υπήρξαν και άλλες λεπτομέρειες.
       Όμως δεν τα αποδέχθηκα επειδή ήταν πρόχειρο το νομοσχέδιο. Τα αποδέχθηκα διότι, όπως είχα τονίσει και στην επιτροπή, η αρχή μου ήταν –και το ξέρετε πολύ καλά, κύριε Πρόεδρε, ότι στις επιτροπές κάνουμε δουλειά παραγωγική, δεν κάνουμε κομματική αντιπαράθεση- στις επιτροπές να συμβάλουμε όλοι. Κι εγώ πίστευα και είμαι  βέβαιος ότι η πρόθεση των συναδέλφων ήταν να συμβάλουν για ένα καλύτερο Σ.Α.Ε.. Αλλά ξέρετε ποιος είναι ο πόνος μου, κύριε Πρόεδρε; Και το ξέρετε πολύ καλά. Ότι όταν ερχόμαστε στην Ολομέλεια, ερχόμαστε όλοι με κομματικές  γραμμές, ερχόμαστε όλοι με το μεγάλο «ναι» ή το μεγάλο «όχι» και καταργούμε την ουσιαστική αποστολή αυτής της Αίθουσας, που είναι να συμβάλουμε όλοι. Γιατί δεν έχουμε συναίνεση; Διότι το ΠΑ.ΣΟ.Κ. αποφάσισε να μην υπάρξει συναίνεση. Διότι το ΠΑ.ΣΟ.Κ. θα μπορούσε επί της αρχής να το ψηφίσει το νομοσχέδιο. Δεν κάνω καμία έκκληση. Η συνείδηση του καθενός και οι πολίτες έξω και οι απόδημοι θα κρίνουν όλους μας. Θα μπορούσε στα άρθρα να διαφωνήσει. 
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Υπουργέ, σας βεβαιώ ως Βουλευτής του ΠΑ.ΣΟ.Κ. ότι δεν έγινε καμία σύσκεψη, ώστε να αποφασιστεί ότι οπωσδήποτε θα λέμε «όχι»…
      	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε,…
                 ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, ζητώ συγνώμη. 	Αφού μου επιτρέπει ο κύριος Υπουργός, να κάνω μια μικρή διακοπή.
      	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Παρακαλώ.
      	ΑΠΟΣΤΟΛΟΣ ΚΑΚΛΑΜΑΝΗΣ: Εγώ σας είπα, κύριε Κασσίμη, αυτό που εσείς ζήσατε για πολλά χρόνια -γυρίσατε όλο τον έξω ελληνισμό- αυτό το πράγμα θα έπρεπε να σας κάνει να σκεφθείτε πως αφού έχουμε αυτή τη μόνιμη επιτροπή, μήπως εκεί θα έπρεπε να το επεξεργαστείτε. Με άλλο πνεύμα είναι οι διαρκείς επιτροπές, με άλλο πνεύμα είναι…
      	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, δεν θα το επαναλάβω. Αν είχατε ενημερωθεί από τη Διαρκή Επιτροπή, εκεί απολογήθηκα γιατί δεν το έφερα προηγουμένως και στην μόνιμη επιτροπή. Εξήγησα τους λόγους που δεν το έκανα. Ίσως ήταν λάθος εκτίμηση. Αυτό όμως δεν αναιρεί ούτε τις προθέσεις ούτε τη διάθεση ούτε τη δική μου κύριε Πρόεδρε, ούτε όμως και του ΠΑ.ΣΟ.Κ..
      ΑΠΟΣΤΟΛΟΣ ΚΑΚΛΑΜΑΝΗΣ: Μα, δεν δικαιούμαι να αξιολογήσω τις προθέσεις σας. Οι προθέσεις είναι, για όποιον είναι καλόπιστος εδώ μέσα, εκ προοιμίου καλές. 
      	ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, επιτρέψτε μου να συνεχίσω. 
      Διότι εγώ γι’ αυτό ίσως δέχθηκα όλες αυτές τις τροπολογίες. 
      ΠΑΝΑΓΙΩΤΗΣ ΣΓΟΥΡΙΔΗΣ: Δύο βασικές δεν τις δεχθήκατε. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μισό λεπτό. Θα φθάσουμε εκεί. Αλλά αλίμονο αν η συναίνεση είναι να δεχθεί η μία πλευρά όλες τις απόψεις της άλλης. Εγώ δεν ζήτησα να πάω με τη λογική ότι «την πλειοψηφία έχουμε. Θα περάσει». Διότι από την αρχή είχε πει το ΠΑ.ΣΟ.Κ. ότι «εμείς θα το καταψηφίσουμε». Δεν με σταμάτησε αυτό, κύριε Κακλαμάνη, να αποδεχθώ θέσεις που τις θεωρούσα σωστές, που θεωρούσα ότι βοηθάνε. Φοβάμαι όμως ότι δεν υπάρχει η ίδια λογική σ’ όλους μας. 
      Να σας πω ένα άλλο σημείο. Θα φθάσουμε και στο προεδρικό διάταγμα, για να δείτε γιατί αισθάνομαι αδικημένος. Εδώ λέει: Να ανοίξει γραφεία το Σ.Α.Ε. στις Βρυξέλλες, στο Λονδίνο, στο Παρίσι, στη Νέα Υόρκη. Κύριοι συνάδελφοι, το Σ.Α.Ε. δεν είναι άλλη μια δημόσια υπηρεσία, να το ξεκαθαρίσουμε αυτό. Το Σ.Α.Ε. είναι ένα συμβούλιο. Θα βοηθήσουμε στην οργάνωσή του, θα χρηματοδοτούμε τις συνελεύσεις τους, αλλά από εκεί και πέρα…Βλέπω στην πρότασή σας: Να συνάπτει συμβάσεις το Σ.Α.Ε. με συμβούλους. Έ, όχι πια! Το ελληνικό κράτος έχει σωρεία συμβάσεων με σωρεία συμβούλων. 
      Δεν θα φτιάξουμε άλλη μία γραφειοκρατική μηχανή ανεξέλεγκτη, για να δίνει τα χρήματα του ελληνικού λαού για συμβούλους. 
      Εμείς πιστεύουμε ότι έχει αξιόλογους ανθρώπους. Άκουσα κάτι που το έχω ακούσει αρκετές φορές. Να σταματήσει πια αυτή η ιστορία. «Είδατε το Σ.Α.Ε.; Του κόβεις τη δράση». Ο κ. Άθενς τι έκανε; Δεν το έκανε κανένα Σ.Α.Ε., κύριοι συνάδελφοι. Ο Ανδρέας Άθενς το έκανε με μία μη κυβερνητική οργάνωση που έστησε χωρίς καμία σχέση με το Σ.Α.Ε. και η μεγαλοψυχία του είπε: «το Σ.Α.Ε. είμαστε». 
      ΓΡΗΓΟΡΙΟΣ ΝΙΩΤΗΣ: Δεν είναι έτσι.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Έτσι είναι. Συγκέντρωσε χρήματα προηγουμένως, πήρε χρήματα και από άλλες χώρες και ζήτησε τη συμβολή και από την ελληνική Κυβέρνηση –όχι τη σημερινή, την προηγούμενη- η οποία είδε ότι το έργο ήταν καλό και το βοήθησε.
      ΑΠΟΣΤΟΛΟΣ ΚΑΚΛΑΜΑΝΗΣ: Και η Βουλή βοήθησε.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μάλιστα, και το Κοινοβούλιο βοήθησε. Έβαλε και την ελληνική…
      ΝΙΚΟΛΑΟΣ ΓΚΑΤΖΗΣ: Έβαλε και την αμερικανική σημαία.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Γιατί πήρε το 1/3 από κει, κύριε Γκατζή. Αν του έδιναν και τα κόμματα κάποια λεφτά, θα έβαζε και των κομμάτων τη σημαία, δεν έχει σημασία, αλλά κάποιοι άνθρωποι σε κάποιες περιοχές που έχουν πράγματι πρόβλημα βρήκαν ένα κέντρο υγείας για να μπορέσουν να αντιμετωπίσουν το πρόβλημά τους. Ας μην τα ισοπεδώνουμε όλα. 
      Πάμε τώρα στο προεδρικό διάταγμα. Εδώ είπα και στην επιτροπή: Γιατί δεν όρισα εγώ πώς θα αλλάξουμε τη σύνθεση των περιφερειακών συνελεύσεων; Γιατί δεν όρισα εγώ τις προϋποθέσεις για να αξιολογήσουμε και πάλι ποιες οργανώσεις πράγματι είναι μέσα; Είπα ότι αν το έκανα αυτό επτά μήνες προ των εκλογών για το προεδρείο του Σ.Α.Ε. και τέσσερις μήνες πριν από τις περιφερειακές συνελεύσεις, θα με κατηγορούσαν ότι το κάνω για να αλλάξω τη σύνθεση των συνελεύσεων, κύριε Πρόεδρε, και γι’ αυτό τι είπα; Οι συνελεύσεις αυτές και το συνέδριο με όμοια σύνθεση με τη σύνθεση του 2003, με καμία παρέμβαση από την Κυβέρνηση. Τι έβαλα στη συνέχεια; Τα νέα συντονιστικά συμβούλια που θα δημιουργηθούν εντός συγκεκριμένου τακτού χρονικού διαστήματος να καταθέσουν τις προτάσεις τους και στη συνέχεια –κι εδώ δεσμεύομαι- να συζητήσουμε στη Μόνιμη Επιτροπή Απόδημου Ελληνισμού αυτές τις προτάσεις, ώστε πλέον με προεδρικό διάταγμα να ορίσουμε αυτό που πρέπει να ορίσουμε για τις συνθέσεις τους. 
      Σας παίρνω το νομοσχέδιο το οποίο είχε κατατεθεί επί ΠΑ.ΣΟ.Κ. Τι λέει γι’ αυτό; Ποιοι μετέχουν; Λέει ποιοι είναι μέλη του Σ.Α.Ε.. Οι λαϊκές οργανώσεις του ελληνισμού του εξωτερικού και υπό τον εκάστοτε κανονικό αρχιερέα ή μητροπολίτη και οι λαϊκές συνελεύσεις των κοινοτήτων. Εκεί τελειώσαμε. 
      Στο νέο νομοσχέδιο είναι πολύ πιο σωστό –πιστεύω- και έγινε με τη συμβολή όλων και υπήρχε ένα λάθος ενός κόμματος -το όρισε ο κ. Γκατζής- που απέκλειε τις δευτεροβάθμιες και μπήκαν μέσα.
      Το δεύτερο είναι αυτό που λέω εγώ με προεδρικό διάταγμα. Ξέρετε τι λέει το σχέδιο νόμου που είχε ετοιμάσει το ΠΑ.ΣΟ.Κ.; «Στις συνελεύσεις συμμετέχουν τα μέλη του Σ.Α.Ε. της αττικής περιφέρειας με βάση αριθμητικά χαρακτηριστικά και είναι μέχρι πέντε χιλιάδες ομογενείς, ένας εκπρόσωπος ανά μέλος». Δεν το καταλαβαίνω κιόλας γιατί σημαίνει ότι εκεί που είναι δύο θα είναι δέκα χιλιάδες οι εκπρόσωποι. Πέντε έως δέκα, δύο εκπρόσωποι. Αυτό είναι που αναφέρει μέσα.
      Τέτοιο πράγμα κι εγώ μπορούσα να φέρω. Δεν πιστεύω ότι θα ήμουν τότε συνεπής και θα με κρίνατε, θα λέγατε «τι κάνεις;». Ξέρετε πάρα πολύ καλά ότι υπάρχουν παράπονα. Ξέρετε πάρα πολύ καλά ότι δεν θεωρείται σωστή η σύνθεση.
      Και δεν φταίει κανείς διότι πράγματι, όταν έγινε τότε από τον κ. Νιώτη το πρώτο διάταγμα, ήταν άθλος. Δεν είχαμε καμία εμπειρία. Η καταγραφή ήταν ελλιπής. Έκανε ό,τι μπορούσε καλύτερο. Τώρα όμως, δεν πρέπει να βάλουμε τις περιφερειακές συνελεύσεις να μας πουν τις προτάσεις τους, να τις κουβεντιάσουμε, να δούμε από εδώ και πέρα τι κάνουμε; 
      Και βάζω αποτρεπτικές προθεσμίες, κύριοι συνάδελφοι. Τέσσερις προτάσεις για το προεδρικό διάταγμα. Δεν θέλω να γίνει τίποτα αυθαίρετο. Τον εσωτερικό κανονισμό λειτουργίας της κάθε περιφέρειας υποχρεούται να τον υποβάλει εντός εξαμήνου η περιφέρεια. 
      Δεν είναι δυνατόν! Ακούω περί δημοκρατίας και περί δημοκρατίας και όλοι μου ζητάτε να νομοθετήσω για όλα χωρίς να έχω τη βασική εισήγηση. Κανονισμός λειτουργίας της κάθε περιφέρειας δεν υπάρχει. Να τον φτιάξουν οι περιφέρειες και να τον στείλουν στη Γενική Γραμματεία, να τον καταθέσουμε και στην Επιτροπή Αποδήμου Ελληνισμού. Αλλά δεν μπορεί να κάνουμε τον ίδιο κανονισμό για όλες τις περιφέρειες διότι υπάρχουν διαφορετικά χαρακτηριστικά. 
      Τι πρέπει να δώσουμε εμείς; Ένα πλαίσιο δημοκρατικών αρχών και λειτουργίας και πάνω στο πλαίσιο αυτό να φωτογραφίσει η κάθε περιφέρεια τα χαρακτηριστικά της δικής της περιφέρειας. 
      Πάμε τώρα σ’ ένα άλλο σημείο με τα δίκτυα. 
      Κύριοι συνάδελφοι, δεν υπήρξε ούτε ένα όργανο του ΣΑΕ, δεν υπήρξε ούτε μία οργάνωση Αποδήμου Ελληνισμού που να ζητήσει να γίνουν δίκτυα εκτός των περιφερειών. Κανείς. Υπάρχει κωδικοποίηση όλων των προτάσεων που έχουν πάει και δεν υπήρξε κανείς, όχι που ζήτησε, αλλά που δέχτηκε να γίνουν δίκτυα εκτός των περιφερειακών οργανώσεων του Σ.Α.Ε.. 
      Ακριβώς αυτό –την ερμηνεία του- είναι κάτι που το είχε θέσει ο κ. Γκατζής διότι θα έχουμε φυγόκεντρες δυνάμεις και θα αποδιοργανώσουν την περιφέρεια.
      Το θέμα του δικτύου νεολαίας, που ήταν πρόταση του κ. Νιώτη, έγινε δεκτό. Να υπάρχει πράγματι δίκτυο νεολαίας υποχρεωτικό σε κάθε περιφέρεια, αλλά μέχρι εκεί. Διότι βλέπω την πρόταση στην τροπολογία του ΠΑ.ΣΟ.Κ. που ζητάει να κάνουμε ένα Σ.Α.Ε. νεολαίας πέρα και έξω από το Σ.Α.Ε.. Να κάνουμε ένα δεύτερο Σ.Α.Ε., το δίκτυο νεολαίας. Αυτό είναι κάτι άλλο ...
      ΙΩΑΝΝΗΣ ΜΑΓΚΡΙΩΤΗΣ: Έτσι, σωστά. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): ... με το οποίο εμείς δεν συμφωνούμε, κύριε Μαγκριώτη. Αλλά μην μου λέτε ότι δεν ψηφίζω το νομοσχέδιο του Σ.Α.Ε. γιατί θέλω να «πουλάμε από δίπλα και λάχανα!» Γιατί αυτό μου λέτε. Μου λέτε ότι θέλω να κάνουμε κι ένα Σ.Α.Ε. νεολαίας, γι’ αυτό δεν ψηφίζω το νομοσχέδιο για το Σ.Α.Ε.. 
      Εάν όλα αυτά τα οποία είναι στις τροπολογίες, είναι τόσο σημαντικά γι’ αυτό δεν το ψηφίζετε, τότε θα μας κρίνει ο κόσμος. Εγώ πιστεύω όμως, ότι είναι απλώς δικαιολογίες. Και είναι δικαιολογίες διότι δεν ξέρω γιατί δεν θέλετε να πάρετε τις ευθύνες σας ή θέλετε απλά να είστε αρεστοί. 
      Κύριοι συνάδελφοι, πάντα υπάρχει χρόνος. Θέλω να σας πω ότι εγώ πιστεύω ότι όλοι όσοι δούλεψαν για τον Απόδημο Ελληνισμό έκαναν ό,τι μπορούσαν καλύτερο. Εγώ προσπάθησα να καλύψω το έλλειμμα χρόνου που υπήρξε πέντε χρόνια, αξιοποιώντας τη δουλειά που έγινε και ιδίως τη δουλειά που έκανε ο προκάτοχός μου ο κ. Σκανδαλάκης, ο οποίος μου παρέδωσε κωδικοποιημένες όλες τις απόψεις των ομογενειακών οργανώσεων, συνεζήτησα με συναδέλφους της επιτροπής και προσπάθησα να φέρω στο Κοινοβούλιο ένα νομοσχέδιο που να κάνει ένα Σ.Α.Ε., το οποίο να είναι λειτουργικό, να καταλάβει ότι έχει λόγο ύπαρξης.
      Θέλω απλώς να σας πω κάτι. Κανένα συμβούλιο δεν εξαρτάται από τους νόμους. Εξαρτάται από τους ανθρώπους. Και επειδή άκουσα κάποιους υπαινιγμούς για κομματικές παρελάσεις, είμαι από εκείνους που πιστεύω ότι είναι ντροπή να μιλάμε για κόμματα εκτός ελληνικών συνόρων. 
      Μπορεί να έχουμε τις ιδεολογίες, τις κομματικές μας επιλογές, αλλά για μία δουλειά η οποία έχει σχέση με τους απανταχού Έλληνες, με τον ελληνισμό, οι στόχοι είναι κοινοί και γι’ αυτό δέχτηκα το διεκδικητικό, το οποίο μου ζήτησε το Κομμουνιστικό Κόμμα Ελλάδας και το ΠΑ.ΣΟ.Κ., αλλά είπα και υποστηρικτικό, διότι άκουγα παντού τις υποχρεώσεις της έρημης πατρίδας απέναντι στους Έλληνες. Των απανταχού Ελλήνων απέναντι στην πατρίδα; Δεν έχουν καμία υποχρέωση; 
      Εμείς το κάναμε αυτό, για να φανεί ότι μόνο δίνουμε και δεν ζητάμε. Οι ίδιοι θέλουν να δώσουν και έχουν δώσει πολλά. Γι’ αυτό ζήτησα να μπει και υποστηρικτικό των ελληνικών θέσεων. 
      Κύριοι συνάδελφοι, παρ’ ότι δεν σας κρύβω ότι πήρα στενοχώρια από τη λογική που άκουσα, πιστεύω ότι η όλη συζήτηση που έχει γίνει και ιδιαίτερα στην επιτροπή, αλλά και όλη η δουλειά που έχει γίνει από τους συναδέλφους όλων των κομμάτων, θα φέρει ένα αποτέλεσμα το οποίο θα είναι λειτουργικό. Όπου δούμε προβλήματα, να μην περιμένουμε άλλα έντεκα χρόνια για να τα διορθώσουμε. Θα τα διορθώσουμε πολύ πιο γρήγορα. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης, για να απαντήσει στον κύριο Υπουργό. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Κύριοι συνάδελφοι, κύριε Υπουργέ, κατ’ αρχάς πρέπει να κάνουμε μία διόρθωση σε ένα λάθος που, όπως φαντάζομαι, έγινε εκ παραδρομής για το κόστος λειτουργίας του Σ.Α.Ε. τα δέκα-έντεκα χρόνια της ζωής του.
       Το κείμενο που καταθέσατε έχει αθροιστικά κόστος περίπου 26.000.000 ευρώ, όπως πολύ σωστά είπατε. Αυτό αφορά την ετήσια χρηματοδότηση του Σ.Α.Ε., για την οποία πρέπει να σας πω –και εδώ είναι και ο κ. Σκανδαλάκης που το γνωρίζει- ότι είναι περίπου 500.000.000 σε δραχμές ετησίως. Αυτό το ποσό αθροίζεται με το κόστος των παγκοσμίων συνελεύσεων. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε συνάδελφε, αν μου επιτρέπετε, θα μπορούσα να πω κάτι; Αν το επιτρέπει βεβαίως και ο κύριος Πρόεδρος. 
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Υπουργέ, αν το επιτρέπει και ο κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ:  Ναι, βεβαίως. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Σας παρακαλώ, εγώ δεν είπα κάτι διαφορετικό. Είπα ότι η ύπαρξη και λειτουργία του Σ.Α.Ε. κόστισε στον Έλληνα φορολογούμενο 26.000.000 ευρώ. 
      ΓΡΗΓΟΡΙΟΣ ΝΙΩΤΗΣ: Είπατε 80.000.000.000 δραχμές. 
      ΝΙΚΟΛΑΟΣ ΓΚΑΤΖΗΣ: Μιλήσατε για 80.000.000.000 δραχμές. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Τώρα, αν αυτό είναι για συνελεύσεις ή για οτιδήποτε άλλο, δεν έχει καμία διαφορά. 
      ΓΡΗΓΟΡΙΟΣ ΝΙΩΤΗΣ: Παρακαλώ αυτό να διορθωθεί. 
      ΠΡΟΕΔΡΕΥΩΝ (Γεώργιος Σούρλας): Ας μη γενικεύσουμε τη συζήτηση, κύριοι συνάδελφοι. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μιλάω για 26.000.000 ευρώ.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
      ΙΩΑΝΝΗΣ ΜΑΓΚΡΙΩΤΗΣ: Κάνατε ένα λάθος και εμείς γι’ αυτό το λόγο ζητήσαμε να σας βοηθήσουμε, για να το διορθώσετε. Κάνατε ένα λάθος στον πολλαπλασιασμό και βάλατε ένα μηδενικό παραπάνω. Δεν είναι ούτε 8.000.000.000 δραχμές αθροιστικά...
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Για τους παλαιότερους κοινοβουλευτικούς είπα σε δραχμές. Τα 26.000.000 ευρώ φθάνουν. Αυτά πρέπει να ακούσει ο κόσμος. 
      ΙΩΑΝΝΗΣ ΜΑΓΚΡΙΩΤΗΣ: Ναι, αλλά το μεταφράσατε τρεις φορές σε δραχμές και εκεί επιμένατε –και μάλιστα με πάθος- για τα 80.000.000.000. Σας πληροφορώ ότι συνολικά η χρηματοδότηση της Γενικής Γραμματείας Απόδημου Ελληνισμού για όλες τις δράσεις και το Σ.Α.Ε. μέσα, δεν ξεπερνά στα δέκα-έντεκα χρόνια και του ΠΑ.ΣΟ.Κ. και της Νέας Δημοκρατίας τα 30.000.000.000 δραχμές. Μιλάω για όλες τις δραστηριότητες. Εσείς το τριπλασιάσατε μόνο για το Σ.Α.Ε.. 
      Γι’ αυτό θέλαμε να σας βοηθήσουμε, γιατί βγάζουμε μια εικόνα επειδή θεωρούμε ότι ο λόγος σας είναι υπεύθυνος και αυτό θεωρεί και ο κόσμος...
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Τα 26.000.000 δεν αλλάζουν, κύριε Μαγκριώτη. 
      ΙΩΑΝΝΗΣ ΜΑΓΚΡΙΩΤΗΣ: Ναι, αλλά καταλαβαίνετε ότι γι’ αυτό θέλαμε να σας διορθώσουμε και εσείς ανεβάσατε τον τόνο. 
      ΝΙΚΟΛΑΟΣ ΓΚΑΤΖΗΣ: Θέλαμε να σας βοηθήσουμε για τα 80.000.000.000.
      ΙΩΑΝΝΗΣ ΜΑΓΚΡΙΩΤΗΣ: Θέλαμε να σας βοηθήσουμε και να  βοηθήσουμε και το Σ.Α.Ε. και τους ομογενείς, γιατί αλλιώς στέλνουμε μία εικόνα ότι αυτοί είναι χαραμοφάηδες, ότι έρχονται, γλεντούν, ταξιδεύουν και δεν προσφέρουν τίποτα. Γι’ αυτό ακριβώς επιμέναμε και μας παρεξηγήσατε. Χαίρομαι τώρα που έγινε κατανοητό αυτό που σας είπαμε γύρω από το κόστος λειτουργίας του Σ.Α.Ε. και του συνόλου των δραστηριοτήτων. 
      Το δεύτερο που θα ήθελα να πω, κύριε Υπουργέ, είναι ότι έχουμε διαφορετική φιλοσοφία. Έχουμε κοινή διάθεση και κοινή επιθυμία, όλα τα κόμματα να στηρίξουμε τους ομογενείς, είτε είναι στις κοινότητες είτε στις ενορίες είτε είναι στα δίκτυα είτε στις εθνικοτοπικές είτε εκφράζονται συνολικά από το Σ.Α.Ε. Αυτό είναι κοινή επιθυμία όλων των κομμάτων και όλων των Ελλήνων. 
      Όμως, έχουμε διαφορετική αντίληψη και αυτό βγήκε μέσα από μία πορεία λειτουργίας του Σ.Α.Ε. από το 1995 και μετά –και αυτό δεν είναι κακό- για το πώς πρέπει να οργανωθεί καλύτερα ο ομογενειακός ελληνισμός και πώς μπορεί και πρέπει να εκφράζεται και μέσα από το Συμβούλιο Απόδημου Ελληνισμού. 
      Αυτό δεν είναι κακό.  Το λάθος είναι το πάθος με το οποίο διατυπώνατε όχι τη διαφορά σας από τη δική μας αντίληψη και φιλοσοφία, αλλά λέγατε ότι η δική μας αντίληψη και φιλοσοφία απλώς θα βάζει τον Έλληνα φορολογούμενο πολίτη να πληρώνει ένα Σ.Α.Ε., το οποίο θα λειτουργεί σαν δημόσια υπηρεσία σε όλο τον κόσμο. 
      Άλλη είναι η προσέγγιση η δική μας. Λέγατε ότι το ΠΑ.ΣΟ.Κ. θέλει να κάνει ένα άλλο Σ.Α.Ε., όπως κατέθεσε με τροπολογία για το δίκτυο νεολαίας ή για τα άλλα δίκτυα. Δεν είναι αυτή η αντίληψή μας και επειδή έχετε στα χέρια σας το σχέδιο νόμου το δικό μας, όπως το καταθέσαμε το Μάιο του 2003 στη μόνιμη διακομματική επιτροπή της Βουλής για τον Απόδημο Ελληνισμό, έχετε την ευχέρεια να το μελετήσετε σε βάθος. 
      Εκεί, λοιπόν, θα δείτε ότι εμείς θέλουμε να διατηρήσουμε και να ενισχύσουμε τις δομές που αιώνες τώρα στηρίζουν τον Ελληνισμό, τις δομές με τις οποίες εκφράστηκε ο Ελληνισμός, υποστηρίχθηκε, βρήκε το πεδίο της αλληλεγγύης, όπως είναι οι ενορίες στην Αυστραλία και στις Ηνωμένες Πολιτείες Αμερικής που ξεκινούν εκατό και πλέον χρόνια πίσω. Όπως είναι οι κοινότητες και οι ομοσπονδίες στην Ευρώπη, που είναι πιο σύγχρονος Ελληνισμός και που οργανώθηκε πιο κοντά στα πρότυπα του σύγχρονου ελληνικού κράτους και γι’ αυτό, τα βασικά του κύτταρα είναι οι κοινότητες και οι ομοσπονδίες. Όλα έχουν την ερμηνεία τους, δεν είναι τυχαία γεγονότα και τυχαίες επιλογές, όπως και οι εθνικοτοπικές, οι οποίες από παλαιότερα υπήρχαν, άνθησαν τα τελευταία χρόνια και είναι και αυτοί σημαντικοί πυρήνες που εκφράζουν τμήματα του ομογενειακού ελληνισμού που δίνουν, θα έλεγα, ιδιαίτερα έμφαση στα πολιτισμικά στοιχεία και όχι στα γεωγραφικά στοιχεία καταγωγής.
      Αυτά, λοιπόν, τα τρία κύτταρα, κοινότητες-ομοσπονδίες, ενορίες και εθνικοτοπικές, είναι οι κλασικές και παραδοσιακές ομογενειακές οργανώσεις που έδωσαν πάρα πολλά στον ομογενειακό Ελληνισμό, ειδικά στα δύσκολα και πικρά πρώτα χρόνια. Τις τιμούμε και τις στηρίζουμε και είναι βασικός πυλώνας και στο δικό μας νομοσχέδιο και στη δική μας πρόταση και βεβαίως και στη δική σας πρόταση. 
      Απλώς όμως, εδώ και χρόνια, όπως τόνισε και ο εισηγητής μας ο κ. Νιώτης και άλλοι αγορητές του ΠΑ.ΣΟ.Κ., κοντά σ’ αυτές τις θεσμικές παραδοσιακές συγκροτήσεις του ελληνισμού έχουν συγκροτηθεί πλέον και άλλοι φορείς. Είναι οι φορείς της νεολαίας, οι φορείς του πολιτισμού, οι φορείς των επιστημών, οι φορείς των ομογενών πολιτικών Βουλευτών, οι φορείς των ανθρώπων της ομογένειας και της αυτοδιοίκησης που έχει μεγάλη έκταση και θα έλεγα μεγάλο βάθος στην Ευρώπη, οι φορείς των επιχειρηματιών. Υπάρχουν σημαντικά ομογενειακά επιμελητήρια στη Μελβούρνη, στο Σίδνεϋ. 
      Πρέπει να σας πω ότι πρόσφατα που πήγε εκπρόσωπος της Κυβέρνησης της Νέας Δημοκρατίας στη Μελβούρνη μίλησε σε ένα μεγάλο συμπόσιο που οργάνωσε το επιμελητήριο των Ελλήνων ομογενών της Μελβούρνης. Παλαιότερα, όταν είχα συνοδέψει τον κ. Στεφανόπουλο, ο κ. Στεφανόπουλος άνοιξε ένα μεγάλο συνέδριο ομογενών επιχειρηματιών στο Σύδνεϋ. Όταν πηγαίνουν οι Έλληνες Υπουργοί Οικονομίας και Οικονομικών και οι Πρωθυπουργοί στη Νέα Υόρκη, πέραν των άλλων εθιμοτυπικών επισκέψεων που κάνουν, επισκέπτονται τον Αρχιεπίσκοπο, κάποια ενορία, κάποια κοινότητα, τη βασική τους διάλεξη τη δίνουν στο ελληνοαμερικανικό επιμελητήριο που είναι αμιγές ομογενειακό επιμελητήριο της Νέας Υόρκης με πολύ σημαντικούς επιχειρηματίες και με πολύ μεγάλο κύρος.
      Στην Ευρώπη, αν πάτε στο Βερολίνο, υπάρχει ένας σύλλογος Ελλήνων λαμπρών επιστημόνων που είναι οργανωμένοι σε ένα φορέα, σε ένα σύλλογο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): ‘Ολοι αυτοί, κύριε Μαγκριώτη, μετέχουν στο Σ.Α.Ε..
      ΙΩΑΝΝΗΣ ΜΑΓΚΡΙΩΤΗΣ: Όχι. 
      Αυτοί, λοιπόν, οι άνθρωποι, αυτοί οι φορείς είναι η ομογένεια των τελευταίων χρόνων, της δεύτερης, της τρίτης και της τέταρτης γενιάς που από εδώ και πέρα, σε μεγάλο βαθμό θα είναι και οι σημαντικότεροι φορείς, οι καθοριστικότεροι μέσα από τους οποίους θα εκφράζεται η ομογένεια. Διότι πλέον η ομογένειά μας δεν είναι η κατατρεγμένη και καθημαγμένη ομογένεια, οι μετανάστες των πρώτων χρόνων της μετανάστευσης, που οι άνθρωποι ούτε επιστήμονες ήταν ούτε επιχειρηματίες ούτε άνθρωποι της πολιτικής. Αυτοί οι άνθρωποι έψαχναν να βρουν μία δουλίτσα και ένα σπίτι να μείνουν, έναν παπά και μία εκκλησία. Γι’ αυτό ακριβώς και οι πρώτες οργανώσεις είναι ανάλογες. 
      Εδώ, όμως και αρκετά χρόνια και κάθε χρόνο που θα περνάει ακόμα περισσότερο πλέον, έχουν αλλάξει τα πράγματα. Βεβαίως τους συνδέει ο τόπος καταγωγής του προπάππου τους από την Αρκαδία ή από τις Σέρρες. Βεβαίως τους συνδέει και η ιδιαίτερη καταγωγή από τον Πόντο ή από τη Μικρά Ασία, αλλά πλέον έναν ομογενή τέταρτης γενιάς, ο οποίος είναι και παιδί, απόγονος μικτού γάμου πλέον, περισσότερο τον ενδιαφέρει η επαφή του με τον Ελληνισμό μέσα από τον πολιτισμό, περισσότερο τον ενδιαφέρει να τον πλησιάσουμε από το σύγχρονο τρόπο ζωής του ως επιστήμονα, ως επαγγελματία, ως νέο, ως άνθρωπο της τέχνης.
      Αυτοί, λοιπόν, οι άνθρωποι με την εμπειρία που έχουμε αποκομίσει –και σας το βάζουμε με πολύ θετικό τρόπο- δεν μπορούν να εκφραστούν μέσα από τις παραδοσιακές κοινότητες, από τους παραδοσιακούς φορείς. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών):  Από τα δίκτυα. 
      ΙΩΑΝΝΗΣ ΜΑΓΚΡΙΩΤΗΣ:  Ε αυτό ακριβώς εμείς προτείνουμε.
       Η εμπειρία που υπάρχει από τα δίκτυα είναι και θετική και αρνητική. Θετική γιατί πράγματι προσέφεραν σημαντικά και μας έφεραν έναν πολύ σημαντικό κόσμο. Έκαναν και συνέδρια και πάρα πολύ σημαντικά πράγματα. Αλλά υπάρχει και μία αρνητική εμπειρία. Υπάρχει μία δυσκολία επικοινωνίας μεταξύ τους.  Yπάρχει και ένα  δεύτερο αρνητικό. Οι oμογενείς που παραδοσιακά είναι οργανωμένοι στις άλλες οργανώσεις, ενορίες και εθνοτοπικές, έχουν -ας το πω-  μία επιφύλαξη για τα δίκτυα -να τα πούμε με το όνομά τους- γιατί οι άνθρωποι μέσα στα δίκτυα ή μέσα σε αυτούς τους φορείς που περιέγραψα, κουβαλούν πλέον μία άλλη αντίληψη, μία σύγχρονη αντίληψη.
       Θέλουν, λοιπόν, να έχουν την επαφή τους με την Ελλάδα και τον Ελληνισμό, όχι επειδή κάποιος προπάππος τους κατάγεται από κάποια περιοχή της χώρας ή από κάποιο μέρος μιας αλησμόνητης πατρίδας, αλλά γιατί τους συνδέει, όπως είπα, ένα πολιτισμικό στοιχείο. Τους συνδέει κάτι άλλο, το οποίο εμείς θέλουμε να το αναδείξουμε.
       Θέλουμε να κερδίσουμε, δηλαδή, την ομογένεια του σήμερα και την ομογένεια του αύριο. Γι’ αυτό θεωρούμε ότι αδικείτε και τον εαυτόν σας και την παράταξή σας, όταν στο αρχικό σας κείμενο, βεβαίως, το αποκλείατε τελείως και μετά την παρέμβαση τη δική μας δεχθήκατε, να μπορούν οι περιφερειακές επιτροπές, τα περιφερειακά συμβούλια να συγκροτούν δίκτυα, ανά περιφέρεια. Γνωρίζω και θα σας το πω, με πολλή συμπάθεια. Δεν θα το κάνουν. Και αν θα το κάνουν, θα είναι ομάδες δουλειάς των περιφερειακών συμβουλίων. Έ αυτό το πράγμα τώρα, φανταστείτε το εσείς. Ένας Βουλευτής της Μασαχουσέτης ή ένας επιχειρηματίας της Μελβούρνης να πάει να γίνει ομάδα εργασίας  ενός εκπροσώπου της εθνικοτοπικής Μακεδόνων που θα εκφράζεται μέσα από το συμβούλιο.
      Θέλω να σας πω, δηλαδή, ότι είναι άλλη η πραγματικότητα της ομογένειας. Θέλω πραγματικά και ο κ. Σκανδαλάκης, αλλά και άλλοι που γνωρίζουν την ομογένεια, γιατί είχαν μια διαχρονική σχέση, να βοηθήσουν σ’ αυτό το θέμα. Δεν το κάνουμε για αντιπολιτευτικούς λόγους. Πράγματι, θα ανοίξουμε το παράθυρο για το μέλλον. Για να κερδίσουμε αυτό το κομμάτι του Ελληνισμού, που είναι το σήμερα και το αύριο και να βαδίσουμε μαζί πλάι – πλάι, οι παραδοσιακοί πυλώνες του ομογενειακού Ελληνισμού και οι σύγχρονοι. 
      Αυτό, εγώ προσπάθησα να σας δώσω να το καταλάβετε με τον πιο απλό τρόπο και με πολύ χαμηλούς τόνους, γιατί θεωρούμε ότι δεν έχετε κανένα λόγο αρχής, να αποκλείετε αυτήν τη μορφή οργάνωσης. Απλώς, έτσι το εκτιμήσατε, έτσι το είδατε. Έχετε δίκιο και θα συμφωνήσω μαζί σας ότι οι παραδοσιακές οργανώσεις δε βλέπουν και με τόση συμπάθεια τα δίκτυα. Τα βλέπουν ανταγωνιστικά. Αυτό είναι μία πραγματικότητα. Αυτό δε σημαίνει, όμως, ότι είναι και ορθό και σωστό. Δεν είναι ορθό και σωστό, είναι λάθος αυτό. Και εμείς εδώ στο Εθνικό Κοινοβούλιο που έχουμε όλη αυτήν την εμπειρία, γι’ αυτό νομοθετούμε. Πρέπει να ανοίξουμε, λοιπόν, τους ορίζοντες, όχι να τους κλείσουμε. Αυτό είναι ένα βασικό θέμα. Έχω επιμείνει και διατυπώνεται με ενάργεια και σαφήνεια στο αρχικό μας σχέδιο νόμου και το ανέπτυξε λεπτομερώς και ο εισηγητής μας. 
      Τώρα άλλες βασικές αρχές. Εμείς πιστεύουμε στην αυτοδιοίκηση του Συμβουλίου Απόδημου Ελληνισμού. Το Συμβούλιο Απόδημου Ελληνισμού δεν πρέπει να είναι προέκταση του Ελληνικού κράτους. Αν είναι προέκταση του Ελληνικού κράτους, απολύτως εξαρτώμενο και οικονομικά και οργανωτικά και λειτουργικά, παύει να ανατροφοδοτείται από τη δική του πρωτογενή δυναμική. Παύει να έχει αξιοπιστία στη διεθνή σκηνή.
       Εάν δηλαδή, στο ΦΕΚ που θα δημοσιευθεί πάρει το νόμο και έχει μέσα αυτές τις διατάξεις και για τη χρηματοδότηση και για τη σχέση του, όπως φαίνεται με το Ελληνικό κράτος και το Υπουργείο Εξωτερικών και πάει στο Λευκό Οίκο, πάει στις Βρυξέλλες, πάει στο Βερολίνο, πάει στην Αυστραλία στην πρωτεύουσα, πάει στον Καναδά και διεκδικήσει αυτά που διεκδικούν χρόνια και θα συνεχίσουν να διεκδικούν, τότε οι άλλοι, επειδή όπως καταλαβαίνετε οι υπηρεσίες τους εργάζονται, θα δουν το Φ.Ε.Κ. και θα τους πούμε, μα εσάς σας χρηματοδοτεί το Ελληνικό κράτος, άρα είστε μία οργάνωση προέκταση του Ελληνικού κράτους…
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών):  Θέλετε να καταργηθεί η κρατική χρηματοδότηση; 
      ΙΩΑΝΝΗΣ ΜΑΓΚΡΙΩΤΗΣ:  Όχι.
       Να υπάρχει , όμως, μέσα  και το Εθνικό Ταμείο Ομογενών, το οποίο δίνει τη δυνατότητα και συμφωνώ, ότι δεν ενεργοποιήθηκε. Το συγκροτήσανε από μόνοι τους, γιατί ο κ. Νιώτης έχει κάνει πολύ σοβαρή δουλειά πάνω σ’ αυτό το θέμα, αλλά δεν ενεργοποιήθηκε ποτέ, γιατί περίμεναν οι άνθρωποι να θεσμοθετηθεί, να νομοθετηθεί. Διότι είχαν άλλα προβλήματα λειτουργικότητας και διαφάνειας. Έπρεπε να βάλουμε κανόνες και αυτό κάναμε με το σχέδιο που καταθέσαμε, γιατί θέλαμε να υπηρετήσουμε -και το υπηρετείτε σε μεγάλο βαθμό στο νομοθέτημα το δικό σας με άλλες διατάξεις- και τη διαφάνεια. Διότι πράγματι είναι ένα υπαρκτό θέμα.
      Όχι ότι σπαταλούν χρήματα, όχι ότι τα χρησιμοποιούν με αδιαφανή τρόπο, αλλά πρέπει και το τελευταίο ευρώ να φαίνεται να αξιολογείται και να ελέγχεται. Είναι σωστό και το θέλουν και οι ίδιοι οι ομογενείς αυτό, γιατί πολλές φορές πέφτουν θύματα μιας προπαγάνδας ή οποιασδήποτε δημαγωγίας, από όπου και αν προέρχεται αυτό. 
      Γι’ αυτό, λοιπόν, αν μπει μέσα και θεσμοθετηθεί το Εθνικό Ταμείο Ομογενών, τότε θα μπορέσουν και οι ίδιοι πλέον θεσμοθετημένα να κινηθούν. Aν μπει μάλιστα και σαν κριτήριο μια ελάχιστη συμμετοχή για τη συμμετοχή τους στη παγκόσμια συνέλευση ή στα περιφερειακά συμβούλια, ότι πρέπει να είναι τακτοποιημένοι οικονομικά, δηλαδή να προσφέρουν οικονομικά, χαμηλά και κλιμακωτά, ανάλογα με τις οικονομικές δυνατότητες –δεν θα πληρώνει η Μαύρη Θάλασσα τα ίδια με την Νέα Υόρκη, τότε καλύπτουμε και αυτό που είχατε πει στην επιτροπή, πως πρέπει και οι ίδιοι να βάζουν κάποια χρήματα για τις παγκόσμιες συνελεύσεις. 
      Μ’ αυτόν τον τρόπο, λοιπόν, λύνουμε και αυτό το πρόβλημα. Πιο πολύ, όμως, ξέρετε τι λύνουμε; Ότι τους δίνουμε τη δυνατότητα με αξιοπρέπεια και αξιοπιστία και περηφάνια να πουν ότι εμείς αυτοχρηματοδοτούμε τις δραστηριότητές μας. Είμαστε αυτόνομοι, άσχετα εάν μαζεύουν εκατό, διακόσια, χίλια, πενήντα ή εκατό χιλιάδες ευρώ. Έχει σημασία, όμως, να υπάρχει στο φύλλο της Εφημερίδας της Κυβερνήσεως να υπάρχει ότι είναι αυτοχρηματοδοτούμενοι, ότι είναι αυτόφωτοι, ότι είναι αυτοδύναμοι. Έχει τη σημασία του να μη φαίνεται μέσα στο νομοθέτημα ότι είναι απολύτως εξαρτημένοι οικονομικά, οργανωτικά και λειτουργικά από το ελληνικό κράτος. Γι’ αυτό επιμένουμε σε αυτό. 
      Ολοκληρώνω, κύριε Πρόεδρε, γιατί αύριο επί των άρθρων θα συζητήσουμε τα άλλα θέματα. Είναι λάθος και ο τρόπος που το απορρίψατε. Θα ήθελα να με ακούσετε, να ακούσετε τις εκκλήσεις μας και αύριο να πάμε στις τροπολογίες και μερικά από αυτά τα πράγματα, τα βασικά, να τα διορθώσουμε γιατί είναι και στη δική σας αντίληψη αυτά. Το είπατε μάλιστα στην επιτροπή και όταν εμείς αντιδράσαμε για τα οδοιπορικά, είπατε «το παίρνω πίσω, το έβαλα απλώς για κουβέντα». Ε αυτό ακριβώς το καλύπτουμε με αυτό το θεσμικό τρόπο και τους δίνουμε αυτήν την αξιοπρέπεια και την αξιοπιστία που τη χρειάζονται στο εξωτερικό και είναι πολύ σημαντικό.
      Τελειώνω λέγοντας ότι στο δικό μας σχέδιο νόμου αναλυτικά αναφέρουμε αυτό που περιγράψατε, ένας αντιπρόσωπος στα πέντε χιλιάδες μέλη. Περιγράφουμε αναλυτικά για λόγους αντικειμενικότητας, αντιπροσωπευτικότητας και διαφάνειας πώς θα ορίζονται οι εκπρόσωποι. Με το νομοθέτημα που ίσχυε μέχρι τώρα, με το πλαίσιο, το προεδρικό διάταγμα, αλλά και με αυτό που νομοθετείτε σήμερα κατά πλειοψηφία εσείς, ο Υπουργός μπορεί να πει ότι την τάδε οργάνωση τη θεωρεί σημαντική, να στείλει έναν, την τάδε δεν τη θεωρεί σημαντική, να μη στείλει κανέναν, η τάδε να στείλει τρεις. Εδώ μέσα μπαίνουν κριτήρια και λέμε εάν αυτή η οργάνωση έχει μέχρι πέντε χιλιάδες μέλη, θα στέλνει έναν, εάν έχει μέχρι δέκα θα στείλει περισσότερους. Δεν θυμάμαι τους ακριβείς αριθμούς, τους λέω απ’ έξω σαν παραδείγματα. Έτσι λοιπόν ξέρουμε όλοι ότι είναι διαφανές –ας το πω έτσι- το παιχνίδι της δημοκρατίας και της αντιπροσωπευτικότητας. 
      Η μόνιμη ένσταση πολλών παραγόντων της ομογένειας ήταν «μα γιατί από εκείνη την ομοσπονδία ήρθαν δέκα και από τη δική μας πέντε; Με ποια κριτήρια;». Εγώ σας λέω ότι τις περισσότερες φορές δεν ήταν αντιπροσωπευτικά τα κριτήρια. Εγώ δεν λέω ότι, ο εκάστοτε Υπουργός, το έκανε σκοπίμως ή θα το κάνετε εσείς σκοπίμως για να ενισχύσετε από εδώ ή να ρίξετε εκείνους, αν και θα δεχθείτε τέτοιες πιέσεις όταν θα διαμορφώσετε τη σύνθεση των περιφερειακών συνελεύσεων  και της Παγκόσμιας Συνέλευσης. Για να μη δέχεστε, λοιπόν, τέτοιες πιέσεις να θεσμοθετήσουμε και να ξέρουμε, με διαφανή κριτήρια, είμαστε μέχρι πέντε χιλιάδες τόσοι, μέχρι δέκα τόσοι.
      Γι’ αυτό ακριβώς εμείς αποτυπώσαμε αναλυτικά αυτά τα σημεία για να δώσουμε το αυτοδιοίκητο, την αυτοτέλεια, την αυτονομία που τη χρειάζονται οι ομογενείς, τη διαφάνεια, την αντιπροσωπευτικότητα την οποία διεκδικούσαν και διεκδικούν και καλώς κάνουν και εμείς πρέπει να τη θεσμοθετήσουμε.
      Ευχαριστώ, κύριε Πρόεδρε, θα επανέλθω επί των άρθρων. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Τασούλας, έχει το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ήθελα να σταθώ στον τίτλο του νομοσχεδίου και να υπενθυμίσω ότι το νομοσχέδιο αυτό αφορά στην οργάνωση, στη λειτουργία και στις αρμοδιότητες του Συμβουλίου Αποδήμου Ελληνισμού και όχι στην οργάνωση, στη λειτουργία και στις αρμοδιότητες του Αποδήμου Ελληνισμού.
      Ο Aπόδημος Eλληνισμός είναι ένα μέγεθος δύσκολο να ταξινομηθεί, δύσκολο να περιγραφεί λόγω του πολύπλοκου, του εντυπωσιακά γόνιμου έργου του. Το Συμβούλιο Αποδήμου Ελληνισμού είναι μια απόπειρα της ελληνικής Πολιτείας να οργανώσει ως ένα σημείο τον Ελληνισμό της αποδημίας. 
      Ο Ελληνισμός της αποδημίας προϋπήρξε και του ελληνικού κράτους και της σημερινής μορφής της δικής μας οργανώσεως που επιχειρούμε σήμερα να οργανώσουμε αυτούς. Ξέρουν όλοι ότι το ελληνικό κράτος δημιουργήθηκε από τις προσπάθειες και των ελλήνων της διασποράς. Χρηματοδοτήθηκε, βοηθήθηκε, στηρίχθηκε. 
      Και μαζί με την έννοια της αποδημίας παράλληλη είναι και η έννοια της ευποιΐας. Και είναι χαρακτηριστικό ότι όλη η ευποιΐα η οποία διοχετεύθηκε, ως μοναδικό φαινόμενο της ελληνικής αναγεννήσεως, προήλθε από τον Ελληνισμό της διασποράς. 
      Δεν υπερβάλλω αν θυμίσω, για να τονίσω και να εξάρω τη σημασία της αποδημίας και των Ελλήνων του εξωτερικού, αν θυμίσω και επαναλάβω κάτι το οποίο είχε λεχθεί στην Πολιτική Επιτροπή των Ηνωμένων Εθνών το 1957 όταν το κυπριακό δέσποζε στην προτεραιότητα της εξωτερικής μας πολιτικής. Προκειμένου να αμαυρωθεί η συμπαράσταση, τότε, της  Ελληνικής Κυβερνήσεως προς την Κυβέρνηση της Κύπρου για την ανεξαρτησία της είχε επιχειρηθεί από την τουρκική πλευρά να καταγγελθεί ότι, με την υποστήριξη που δίνει η Ελλάδα στον Κυπριακό Αγώνα επιθυμεί να αναβιώσει την αποκατάσταση της ιδεολογίας της Μεγάλης Ιδέας. Ο τότε Έλληνας Υπουργός Εξωτερικών, ο αείμνηστος, Ευάγγελος Αβέρωφ απαντώντας στην κατηγορία του Τούρκου Υπουργού Εξωτερικών, ότι στόχος της Ελλάδας είναι η πραγμάτωση της Μεγάλης Ιδέας και με την συμπαράσταση στην Κύπρο,  ανέφερε αποκλειστικά παραδείγματα Ελλήνων του εξωτερικού οι οποίοι μεγαλουργούσαν για να στηρίξει την άποψη ότι η Ελλάδα έχει στόχο την επανασύσταση της Μεγάλης Ιδέας αλλά όχι επί εδαφικών βάσεων, αλλά επί βάσεων επιβολής του δικού μας πολιτισμού και επί βάσεων αναδείξεως αυτής της πρωτοφανούς επιδόσεως της Ελλάδος. 
      Είπε, τότε, ο Ευάγγελος Αβέρωφ το 1957 στην Πολιτική Επιτροπή του Ο.Η.Ε. ότι «η Ελλάδα ονειρεύεται μια πολιτιστική πρωτοπορία και για να το αποδείξω αυτό θα σας πω ότι αν καλείτο σήμερα να βραβευθεί η χώρα η οποία θα παρουσίαζε καλύτερα μια όπερα το πρώτο βραβείο θα το έπαιρνε η Ελλάδα γιατί διευθυντή ορχήστρας θα είχε τον Δ. Μητρόπουλο, σοπράνο θα είχε τη Μαρία Κάλλας, βαθύφωνο θα είχε τον Μοσχονά, της Μετροπόλιταν Οπερα της Νέας Υόρκης, τενόρο θα είχε τον Πασχάλη, της Οπερας του Μιλάνου». Ονόματα, δηλαδή, που τότε μεσουρανούσαν στις διεθνείς όπερες και στο διεθνές καλλιτεχνικό στερέωμα. Ονόματα Ελλήνων της διασποράς, ονόματα ελλήνων οι οποίοι έδωσαν το επιχείρημα στον ‘Ελληνα, τότε, Υπουργό Εξωτερικών να μιλήσει για άλλη μεγάλη ιδέα, μια μεγάλη ιδέα της πολιτιστικής αναπτύξεως και της πολιτιστικής επικρατήσεως της Ελλάδας. 
      Αυτή είναι η ελληνική διασπορά, αυτή είναι η ελληνική αποδημία. Δεν έχουμε την ψευδαίσθηση ότι αυτήν οργανώνουμε σήμερα γιατί αυτή έχει ξεπεράσει κατά πολύ το ελληνικό κράτος και οι επιδόσεις της είναι αξιοθαύμαστες. Επιχειρούμε σήμερα να οργανώσουμε το Συμβούλιο των Αποδήμων Ελλήνων. 
      Και είναι σημαντικό να πει κανείς ότι ακόμη και η Επιστημονική Υπηρεσία της Βουλής, η οποία είναι πάντα αντικειμενική και ψυχρή θα έλεγα χωρίς χαρακτηρισμούς, επισημαίνει στο έγγραφό της ότι με το νομοσχέδιο αυτό επιχειρείται μια σημαντική αλλαγή στα θεσμικά κρατούντα γύρω από το Συμβούλιο Απόδημου Ελληνισμού. 
      Και αν κανείς δει με προσοχή τα άρθρα, τα δέκα άρθρα αυτού του νομοσχεδίου, θα καταλάβει ότι η Κυβέρνηση μετά από διάλογο που έγινε και με τη γενναιόφρονα παραδοχή που σπάνια βλέπει κανείς σε εισηγητικές εκθέσεις νομοσχεδίων, ότι συνέβαλαν όλες οι πολιτικές ηγεσίες του Υπουργείου Εξωτερικών τα τελευταία τέσσερα χρόνια για την αποτύπωση αυτού του νομοσχεδίου, με αυτές λοιπόν τις προδιαγραφές αυτό το νομοσχέδιο καλύπτει πλήρως τη συνταγματική υποχρέωσή μας να οργανώσουμε το Συμβούλιο Απόδημου Ελληνισμού, το οποίο κατά το άρθρο 108 παράγραφος 2 του Συντάγματος του 2001 έχει στόχο την έκφραση του συνόλου των δυνάμεων των αποδήμων Ελλήνων. Γι’ αυτό και στο πρώτο άρθρο του νομοσχεδίου περιέχεται πρόβλεψη ότι ο γνωμοδοτικός και εισηγητικός χαρακτήρας του Συμβουλίου δεν αφορά πλέον μόνο στα θέματα της ελληνικής γλώσσας και της πολιτιστικής ταυτότητος των ομογενών και των αποδήμων, δεν αφορά μόνο στις σχέσεις τους μεταξύ τους αλλά και στις σχέσεις τους με το ελληνικό κράτος, αλλά αφορά και θέματα ασφαλιστικά και θέματα στρατολογικά που μπορεί να φαντάζουν ότι είναι περισσότερο πεζά σε σχέση με τα θέματα του πολιτισμού αλλά είναι θέματα  τα οποία τους αφορούν άμεσα, τους καίνε και δικαίως μπήκε αυτή η πρόβλεψη. Και επιπλέον υπάρχει και η δυνατότητα των αποδήμων Ελλήνων μέσω του Συμβουλίου να διεκδικούν και άλλα θέματα και όπως πολύ σωστά είπε ο κ. Κασσίμης, και να υποστηρίζουν το ελληνικό κράτος, να υποστηρίζουν την ελληνική Πολιτεία στις δικές της διεκδικήσεις, στη διεθνή κονίστρα. Και επιπλέον η σύσταση, η σύνθεση του Συμβουλίου διευρύνεται με το άνοιγμα των περιφερειών σε επτά από τέσσερις, με το άνοιγμα των μελών των Συντονιστικών Συμβουλίων από 28 σε 53, αν δεν κάνω λάθος. Και όλη αυτή η διεύρυνση δεν γίνεται για να αυξηθεί ο όγκος και ο αριθμός των εκπροσώπων και των εκπροσωπουμένων περιφερειών, αλλά για να ενισχυθεί η αντιπροσωπευτικότητα του Σ.Α.Ε. και να νοιώσει περισσότερο ακόμη απ’ ό,τι μέχρι τώρα ο Απόδημος Ελληνισμός, ότι αυτό το όργανο, αυτός ο μηχανισμός, τον εκφράζει. Είναι σημαντική αυτή η προσπάθεια που γίνεται με αυτό το νομοσχέδιο να τηρηθεί η συνταγματική επιταγή και να διδαχθεί η ελληνική πολιτεία, το Υπουργείο Εξωτερικών, από την πείρα της ενδεκαετούς λειτουργίας αυτού του οργάνου, ενός οργάνου που πρέπει να εκφράσει κατά το δυνατόν τον Απόδημο Ελληνισμό. Επαναλαμβάνω έναν Ελληνισμό, ο οποίος είτε βρέθηκε εδώ και αιώνες στο εξωτερικό είτε αναγκάστηκε μεταπολεμικά να πάει εκεί, από την ορμή και την οργή της επιβιώσεως. Και αυτός ο Ελληνισμός οφείλει και πρέπει να νοιώσει ότι εκφράζεται. 
      Προέρχομαι και εγώ από μια περιφέρεια της Ελλάδος η οποία είναι απόδημος, η οποία πλάθει το μύθο της ζωής της  έξω από τα όρια της Ελλάδος. Καταλαβαίνουν τι εννοώ οι κάτοικοι του Δεματίου του Ανατολικού Ζαγορίου που βρίσκονται στη Φιλαδέλφεια των Ηνωμένων Πολιτειών, καταλαβαίνουν τι εννοώ οι κάτοικοι της Μηλιάς Μετσόβου που βρίσκονται στον Καναδά, οι κάτοικοι του Κεφαλοβρύσου που βρίσκονται στη Γερμανία, οι κάτοικοι της Σκλίβανης που βρίσκονται στη Στοκχόλμη, οι κάτοικοι ολόκληρων περιοχών του Νομού Ιωαννίνων, της Δωδώνης που πήγαν στο Βέλγιο και στα ορυχεία του Βελγίου. Καταλαβαίνουν πολύ καλά ότι η πρώτη περίοδος των μεγάλων δυσκολιών έχει παρέλθει. Είμαστε στη φάση της τρίτης θα έλεγα γενιάς, της δεύτερης σίγουρα, της γενιάς η οποία έχει οικοδομήσει τη ζωή της με μεγαλύτερη ασφάλεια, με πολλές επιτυχίες σε σχέση από τους πρωτοπόρους πατέρες ή παππούδες τους. Και αυτοί οι άνθρωποι σήμερα έχουν ένα πολύ μεγαλύτερο λόγο στις κοινωνίες του εξωτερικού. 
      Με την οργάνωση και την αρμοδιότητα που δίνει η ελληνική Πολιτεία στο ΣΑΕ, μπορούν να έχουν αυτοί οι άνθρωποι σήμερα ένα πολύ πιο συγκροτημένο, πολύ πιο αρθρωμένο, πολύ πιο αποφασιστικό λόγο για τα θέματά τους που εκκρεμούν και σχετίζονται με την ελληνική Πολιτεία και έναντι της ελληνικής Πολιτείας, μέσα απ’ αυτό το παγκόσμιο όργανο που συγκροτείται με τρόπο αποτελεσματικό, θεσμικά επαρκή και με βάση, επαναλαμβάνω, τη γόνιμη εμπειρία του γεγονότος ότι λειτούργησε μέχρι τώρα επί έντεκα χρόνια. 
      Η μαθητεία του Υπουργείου Εξωτερικών στο ΣΑΕ αυτά τα έντεκα χρόνια, η εμπειρία των πολιτικών προϊσταμένων, η εμπειρία των Ελλήνων που ασχολούνται με το ΣΑΕ, συμπυκνώθηκε σ’ αυτό το κείμενο, σ’ αυτά τα δέκα άρθρα και είναι πράγματι ενδιαφέρουσα,  πλούσια και εποικοδομητική. 
      Επαναλαμβάνω ότι και οι περιφέρειες που διευρύνονται και ο τρόπος που γίνεται η χρηματοδότηση και του ΣΑΕ, αλλά και όλων των ελληνικών οργανώσεων και η διαφάνεια η οποία επιβάλλεται στη διαχείριση αυτών των χρηματοδοτήσεων, είναι μέτρα τα οποία ενισχύουν το γόητρο και το κύρος του ΣΑΕ και θα του επιτρέψουν στο μέλλον να είναι ακόμη πιο αντιπροσωπευτικό, ακόμη πιο αποτελεσματικό και στο ρόλο του να βοηθήσει τους Έλληνες του εξωτερικού, αλλά και στο ρόλο του να βοηθήσει την Ελλάδα μέσω των Ελλήνων του εξωτερικού. 
      Είναι συνεπώς γνωμοδοτικό, είναι εισηγητικό, όμως, όπως προσετέθη και όπως είπε στη λαμπρή ομιλία του και ο εισηγητής της Πλειοψηφίας κ. Σκανδαλάκης, ο οποίος είχε λόγο στη σύνταξη αυτού του νομοσχεδίου, είναι και διεκδικητικό και υποστηρικτικό, όπως είπατε, κύριε Υπουργέ, το Συμβούλιο Απόδημου Ελληνισμού. Σ’ αυτό τον τετραπλό του ρόλο είμαι βέβαιος ότι με το θεσμικό εξοπλισμό που του παρέχουμε με αυτό το νομοσχέδιο, θα αποδώσει πολύ καλύτερα απ’ όσο μέχρι τώρα, θα εκπροσωπήσει πολύ περισσότερο τους απόδημους Έλληνες απ’ όσο μέχρι τώρα και θα κάνει όλους εμάς που το θεσμοθετούμε να είμαστε σίγουροι ότι πράττουμε το καθήκον μας και έναντι των συμπατριωτών μας ομογενών και απόδημων του εξωτερικού και έναντι των συνταγματικών μας δεσμεύσεων, οι οποίες ήδη από το 2001 μας ζητούν να ανταποκριθούμε και σ’ αυτήν την υποχρέωση. 
      Επαναλαμβάνω ότι το φαινόμενο της ελληνικής αποδημίας και της ελληνικής ομογένειας δεν είναι εύκολο να περιχαρακωθεί, ούτε καν μέσα σε ένα τόσο καλά συγκροτημένο όργανο. Είναι ένα μοναδικό ιστορικό φαινόμενο, ένα φαινόμενο το οποίο συνέβαλε στη δημιουργία του ελληνικού κράτους, ένα φαινόμενο από το οποίο γεννήθηκε η ελληνίδα φιλογένεια, η ελληνίδα ευποιία, η οποία στο ξεκίνημα του ελληνικού κράτους το στήριξε, το κόσμησε, το δυνάμωσε μέσω των ευεργετών και διεκδικώ, το όχι εγωιστικό προνόμιο, να προσθέσω κυρίως και των Ηπειρωτών ευεργετών. Αυτό το φαινόμενο σήμερα, το οποίο αναπτύσσεται και γιγαντώνεται στο εξωτερικό, επιχειρούμε να το οργανώσουμε όσο το δυνατόν γίνεται. Πιστεύω ότι μέσα απ’ αυτό το νομοσχέδιο, αυτό γίνεται με τον καλύτερο μέχρι σήμερα τρόπο. 
      Δεν αντιλαμβάνομαι, συνεπώς, και εγώ με τη σειρά μου το λόγο για τον οποίον το ΠΑ.ΣΟ.Κ. σώνει και καλά θέλει να αποστασιοποιηθεί από το γεγονός ότι θα ήταν αυτονόητο να ψηφίσει αυτό το νομοσχέδιο, να το στηρίξει, να περιορίσει την κριτική του και να προσανατολίσει τη διαφοροποίησή του σε άλλα θέματα, για τα οποία θα είναι ενδεχομένως απαραίτητη η διαφοροποίηση. 
      Σήμερα εδώ ψηφίζουμε και στηρίζουμε ένα νομοσχέδιο που στηρίζει και τη χώρα μας και τον απόδημο Ελληνισμό. Το ΠΑ.ΣΟ.Κ. εξακολουθεί μία μονήρη πορεία, η οποία ολοένα το απομονώνει, όχι μόνο από τον ελληνικό λαό, αλλά και από το χρέος που έχει έναντι και των συνταγματικών προβλέψεων, αλλά και των ιστορικών υποχρεώσεων που εμείς αναλαμβάνουμε πλήρως.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα. 
      Ολοκληρώθηκαν οι πρωτολογίες και εισερχόμεθα στις δευτερολογίες. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Υπουργέ, είπατε ότι το Κοινοβούλιο ουσιαστικά δεν θα πρέπει σε τέτοιες περιπτώσεις να λειτουργεί με κομματικά κριτήρια. Σαν ευχή μπορεί να το πάρει κανείς θετικό, αλλά πουθενά στον κόσμο δεν υπάρχουν ομοφωνίες σε θέματα βασικά πολιτικά και ταξικά. Το νομοσχέδιο αυτό που συζητάμε είναι  βαθιά πολιτικό. Έχει να κάνει με τη σχέση της πολιτείας...
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Γκατζή, επιτρέψτε μου μία παρατήρηση. Με πολιτική διαφωνία συμφωνώ. Για την κομματική είναι που επεσήμανα. 
      ΝΙΚΟΛΑΟΣ ΓΚΑΤΖΗΣ: Θα σας πω γι’ αυτό. Είναι τυχαίο άραγε ότι ο κ. Δημητρίου, πέρα από τις αποφάσεις της Ομοσπονδίας, εκτός δηλαδή όλων των συλλογικών οργάνων που ψήφισε και ο ίδιος και στην Ομοσπονδία...
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το 2004.
      ΝΙΚΟΛΑΟΣ ΓΚΑΤΖΗΣ: Ναι. Και επανελήφθη, όπως λέει ο Γραμματέας του. Λέει ότι: «Συζητήσαμε το Φεβρουάριο του 2006, επανεκτιμήσαμε τη θέση μας ότι ήταν σωστές εκείνες του 2006». Το πήρατε και εσείς, μάλιστα εγώ έψαξα και το βρήκα τώρα, μετά από εσάς. Αυτά λέει, ότι το Φεβρουάριο του 2006 η Ομοσπονδία της Γερμανίας για δεύτερη φορά επιβεβαίωσε ότι ήταν σωστές οι θέσεις που πήραν τότε και επιμένει σε αυτές. Δηλαδή ο κ. Δημητρίου δεν λειτούργησε κομματικά; 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ελπίζω όχι.
      ΝΙΚΟΛΑΟΣ ΓΚΑΤΖΗΣ: Πώς ελπίζετε; Αφού, παρά την απόφαση της Ομοσπονδίας, έστειλε ένα αντίθετο κείμενο, το οποίο είχε ψηφίσει και ο ίδιος. Γι’ αυτό σας λέω ότι...
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν τα ξέρω, ο καθένας παίρνει τις ευθύνες του. Εγώ δεν ξέρω τι κόμμα είναι ο καθένας που στέλνει ένα γραμμένο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σημειώστε και απαντήστε, όταν θα πάρετε το λόγο.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, μη μου πείτε τώρα ότι δεν ξέρετε τι κόμμα πρεσβεύει ο κ. Δημητρίου, αλίμονο! Αυτά είναι από τα βασικά που μαθαίνει καθένας. 
      Ήθελα να πω, λοιπόν, ότι εμείς στεκόμαστε με τα συμφέροντα, με τα νομοσχέδια που εκπροσωπούν πάντοτε τα λαϊκά και κοινωνικά προβλήματα. Εκεί σταθήκαμε και γι’ αυτό είπαμε ότι στηρίζουμε όλες τις συλλογικές αποφάσεις που έχουν πάρει τα όργανα των αποδήμων. Και οι προτάσεις μας εκεί στηρίχθηκαν και βγήκαν μέσα από αυτό, δεν ήταν ούτε γραφειοκρατικά ούτε πολιτικά αντίθετα, γιατί το είπε η Νέα Δημοκρατία ή το είπε το ΠΑ.ΣΟ.Κ. Τι εξυπηρετούν; Εξυπηρετούν λαϊκά και κοινωνικά συμφέροντα; Αυτό είναι το κριτήριο. Δεν εξυπηρετούν; Είναι αντιδραστικό, πάει από την άλλη πλευρά. Ή θα είναι με τους μεν ή θα είναι με τους δε. Από αυτή την άποψη, γι’ αυτό λέω ότι και αυτό το νομοσχέδιο είναι βαθιά πολιτικό και έχει και ταξικό περιεχόμενο.
      Να δείτε δηλαδή πώς σήμερα η Κυβέρνηση στέκεται πάνω σ' αυτό. Αφού λέμε ότι πρέπει να είναι ένα εργαλείο εξυπηρέτησης των αποδήμων στα βασικά του μικρά και μεγάλα προβλήματα, γιατί δεν μπορεί να είναι αυτοδιοικούμενο, χωρίς τις παρεμβάσεις του Υπουργού; Γιατί δεν μπορεί να είναι, παραδείγματος χάρη, οι κοινότητες και οι ομοσπονδίες ο κοινός εκφραστής όλων που μπορεί να είναι μέσα στην κοινότητα, αλλά να είναι και στον εθνικοτοπικό, να έχει και στην Εκκλησία, αν θέλει, κ.λπ.; Γιατί παραμερίζουμε όλα αυτά και διατηρούμε αυτό που προϋπήρχε με τη θεσμοθέτηση που έκανε το ΠΑ.ΣΟ.Κ. προηγούμενα; Το διατηρείτε και εσείς: Ένα αλαλούμ από όλες τις οργανώσεις. Γιατί; Για να μπορείτε από εκεί να επιλέγετε με το προεδρικό διάταγμα. Αυτή είναι η άποψή μας. Διαφορετικά, θα λέγατε για κριτήρια, τα οποία μπορούν να εφαρμοστούν, είτε αυτά θα είναι πληθυσμιακά είτε θα ήταν περιφερειακά είτε θα ήταν κρατικά, που να εκπροσωπούνται οι άνθρωποι μέσα στα συλλογικά αυτά όργανα, για να πουν την άποψή τους. Φάνηκε από το πώς συγκροτείται ακόμα η ημερήσια διάταξη. 
      Φαίνεται ακόμα από το πώς γίνεται δεκτή μια οργάνωση από το Σ.Α.Ε.. Πρέπει να εγκριθεί πρώτα από τη Γενική Γραμματεία Απόδημου Ελληνισμού, δηλαδή αν ακολουθήθηκαν οι διαδικασίες κ.λπ.. Και μπαίνουν και άλλες προϋποθέσεις, τριετή θητεία κ.λπ., λέτε ακόμα να μην αντιστρατεύονται τις επιδιώξεις του Σ.Α.Ε. ή της Γενικής Γραμματείας. 
      Κάνατε καλά που δεχθήκατε το διοικητικό χαρακτήρα. Δώσατε μια ποιοτική αλλαγή στο περιεχόμενο του Σ.Α.Ε. με το να το δεχθείτε αυτό, αλλά το περιορίζετε από εκεί και πέρα με τις παρεμβάσεις του Υπουργού. Εμείς είμαστε αντίθετοι με όλες αυτές τις οργανώσεις που πρέπει να συμμετέχουν. Μάλιστα μας διαβάσατε ένα κείμενο. Σας ζήτησαν να το καταθέσετε στην επιτροπή, αλλά δεν το καταθέσατε. Ήταν κείμενο για τους συσχετισμούς, συμμετοχής των οργανώσεων στις συνελεύσεις. Μας είχατε πει ότι 21% εκπροσωπούνται από τις κοινότητες. Οι άλλοι από πού είναι; Τι εκπροσωπούν; Περίπου το 80% τι εκπροσωπεί; Και έρχονται οι ομοσπονδίες της Ευρώπης που είναι 80% ομοσπονδίες κοινότητες και το 20%  άλλες στρατηγικής σημασίας οργανώσεις. Γιατί μέσα στη Κοινότητα μπορεί να είναι και αυτός που ανήκει στους Πόντιους και αυτούς που ανήκει στους Σερραίους, που ανήκει εδώ και εκεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τρίτον, είπα την άποψή μας στην επιτροπή και στην πρωτολογία μου πέρασε έτσι. Τα δίκτυα από την ζωή αποδείχθηκαν ότι δεν λειτούργησαν υπέρ των αποδήμων. Όπου έγιναν δεν έγινε τίποτα παραπάνω από το να γίνει μια επιτροπή. Μ' αυτό που προτείνει το ΠΑ.ΣΟ.Κ μπορεί να πάει και να πει στην ομοσπονδία των Ποντίων και να πει βγάλτε την νεολαία από μέσα και κάντε την ένα αυτοτελές δίκτυο; Ποιος κρατάει τον πολιτισμό; Δεν τον κρατάνε οι σύλλογοι, δεν τον κρατάνε οι κοινότητες; Μέσα εκεί δεν αναπτύσσεται η εκμάθηση των χορών, των τραγουδιών και των παραδόσεων; 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή ολοκληρώστε.  Η δευτερολογία σας είναι επτά λεπτά. 
      ΝΙΚΟΛΑΟΣ ΓΚΑΤΖΗΣ: Ναι, αλλά μίλησα στην αρχή μόνο δέκα λεπτά και άφησα τα πέντε για μετά. 
      ΠΡΟΕΔΡΕΥΩΝ (Γεώργιος Σούρλας): Δεν γίνονται τέτοιες συμφωνίες. 
      Προχωρήστε και ολοκληρώστε .
      ΝΙΚΟΛΑΟΣ ΓΚΑΤΖΗΣ: Είμαι και μόνος μου από το κόμμα κύριε Πρόεδρε. Παρακαλώ να έχετε λίγη ανοχή. 
      Με τα δίκτυα λοιπόν, δεν είμαστε σύμφωνοι γιατί αποδυναμώνουν τη δράση της κοινότητας και παραπέρα των ομοσπονδιών.  Βγάλτε τις γυναίκες, βγάλτε τον πολιτισμό, βγάλτε τα γράμματα, βγάλτε τους επιστήμονες, βγάλτε τους επιχειρηματίες, γιατί πρέπει να παλέψουμε να πάρουν περισσότερα και οι επιχειρηματίες! Χρειαζόμαστε ένα τέτοιο δίκτυο. Όπως χρειαζόμαστε και το δίκτυο των ομοσπονδιών των εφοπλιστών στο Λονδίνο. Να το κάνουμε και αυτό μέλος του Σ.Α.Ε.. Δεν είναι για τέτοια ο Απόδημος Ελληνισμός. Έχει να λύσει άλλα προβλήματα. Και με τη νεολαία σας είπαμε ότι διαφωνούμε. Μπορείς να πας στους Ποντίους και να τους πεις άσε τη νεολαία θα την έχουμε εμείς σε δίκτυο στην περιφέρεια; Θα σου πούμε άντε πήγαινε από εκεί που ήλθες και καλά θα κάνουν. Μέσα από την κοινότητα μπορούν να γίνουν όλες οι δράσεις και για τη γυναίκα και για τον πολιτισμό και για τους επιστήμονες. 
      Έρχομαι στη χρηματοδότηση. Εμείς συμφωνούμε ότι δεν πρέπει να υπάρχει αυτό το ταμείο. Δεν συμφωνούσαμε και στη δημιουργία του. Σήμερα το 5% περίπου είναι οργανωμένο. Πάρτε και διαβάστε τα στοιχεία που έχει η Γενική Γραμματεία Απόδημου Ελληνισμού. Το προηγούμενο νομοσχέδιο που κατέθεσε ο κ. Μαγκριώτης στο άρθρο 7 λέει ότι μέχρι εισόδημα αντίστοιχο της Ελλάδας σε χώρες του εξωτερικού θα πληρώνουν 3 ευρώ και ανάλογα θα μειώνεται ή θα αυξάνεται. 
      Μια οργάνωση με πέντε χιλιάδες μέλη ή άμα πάμε στη Μελβούρνη που είναι διακόσιες πενήντα χιλιάδες και περισσότερο οργανωμένοι και τους πούμε πληρώστε 3 ευρώ, δηλαδή ρίξτε κανένα εκατομμύριο ευρώ εδώ το λιγότερο, ξέρετε τι θα μας πουν; Είστε Σ.Α.Ε. και τι θέλετε; ‘Αντε, πάτε παραπέρα. 
      Είναι δυνατόν να χρηματοδοτεί τη λειτουργία του Σ.Α.Ε. το υστέρημα του ‘Ελληνα πολίτη που βρίσκεται στο εξωτερικό που έχει κάνει τέτοια υποδομή για τα γράμματα, για τον πολιτισμό, για τις τέχνες, για να προσφέρει υπηρεσία και συνέχιση της ελληνικής γλώσσας, στα Ελληνόπουλα του εξωτερικού, να τους πούμε πληρώστε για τη λειτουργία του Σ.Α.Ε.; 
      Γι’ αυτό εμείς, κύριε Υπουργέ, ζητάμε τη θεσμοθέτηση των κοινοτήτων και των ομοσπονδιών, αναγνωρισμένη θεσμοθέτηση όπως τα επίσημα όργανα δομής και έκφρασης του Απόδημου Ελληνισμού. Μέσα από εκεί θα έρθει η χρηματοδότηση. Αν θεσμοθετηθεί θα πάρουμε και χρήματα που εσείς λέτε ότι με απόφασή σας θα καθορίζετε ποιες οργανώσεις σε ποιες περιπτώσεις και πόσα λεφτά θα χρηματοδοτούνται με υπουργική απόφαση. 
      Θα ήθελα, κύριε Υπουργέ, να πω ότι η αντιπροσωπευτικότητα στις συνελεύσεις μπορεί να λέτε ότι θα είναι ένα πόρισμα που θα καταθέσουν οι περιφέρειες και μετά από έξι μήνες εσείς θα το φέρετε να συζητηθεί στη  Βουλή. ‘Όμως με το προεδρικό διάταγμα δεν μπορείτε να αλλάξετε τη δομή του Σ.Α.Ε.. Αυτό που λέτε για τις εκκλησιαστικές και άλλες οργανώσεις δεν μπορείτε να το αλλάξετε. Θα αλλάξει μόνον ο τρόπος της εκλογής και θα πείτε ότι ανά κατοίκους θα είναι τόσα. ‘Όμως, ποιος θα εκπροσωπείτε στις συνελεύσεις; Θα εκπροσωπείται το 5% το οργανωμένο μέσα από τους φορείς της κοινότητας, ή θα έχουμε ένα αλαλούμ πάλι με επιλογή του Υπουργού; 
      Εγώ δεν καταλογίζω πρόθεση, γιατί αύριο μπορεί να μην είστε εσείς κύριε Κασσίμη. Η μεγαλύτερη θητεία που έγινε Υφυπουργού σε αυτή τη θέση ήταν του κ. Σκανδαλάκη. Κανένας άλλος δεν έμεινε τόσο πολύ. Μακάρι να μείνετε και για δεύτερη και τρίτη θητεία αλλά δυστυχώς οι θέσεις των Υπουργών γίνονται προσωπικές επιδιώξεις χειραγώγησης κατά το δοκούν και για τους αντιπροσωπευτικούς θεσμούς που είναι υποχρεωμένοι από το θεσμικό ρόλο που έχουν να τους διαφεντεύουν. 
      Πάντως στο νομοσχέδιο πρέπει να κατοχυρώσουμε τη γνήσια εκπροσώπηση και δομή του Σ.Α.Ε. Εμείς δεν ξέρω αν θα συνεχίσουμε να στηρίζουμε το Σ.Α.Ε. με τέτοιες προϋποθέσεις που βάζετε.
      ΠΡΟΕΔΡΕΥΩΝ (Γεώργιος Σούρλας): Ο κ. Σκανδαλάκης έχει το λόγο.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κύριοι συνάδελφοι, οι εναπομείναντες στην Αίθουσα είμαστε αυτοί οι οποίοι χρόνια τώρα έχουμε ένα κοινό στόχο, τον απόδημο Έλληνα, το σεβασμό σε αυτόν τον ‘Ελληνα, τον οποίο πολλές φορές θα έλεγα πως πρέπει να τον θεωρούμε διπλά ‘Ελληνα γιατί πράγματι κάτω από δύσκολες συνθήκες έφυγε από την Ελλάδα, εγκαταστάθηκε σε ξένες χώρες και μπόρεσε και στέριωσε χωρίς όμως ποτέ να ξεχάσει τη μητέρα Πατρίδα.
      Και όταν πρωτοπήγε στον τόπο που βρέθηκε, το πρώτο πράγμα που σκέφτηκε ήταν να βρει έναν άλλο Έλληνα να χτίσουν μια εκκλησιά, να κάνουν οι ίδιοι ή να βρουν ένα δάσκαλο, αν δεν υπήρχε, για να μάθουν τα παιδιά τους γράμματα και να μπορέσουν να βοηθήσουν τη «μητέρα» πατρίδα. Το έκαναν αυτό και βοήθησαν και εάν είμαστε η Ελλάδα που είμαστε σήμερα, η Ελλάδα της Ευρωπαϊκής Ένωσης, η ισχυρή Ελλάδα, το οφείλουμε και σε αυτούς. Αυτό δεν πρέπει να το ξεχνάμε ποτέ! 
      Άκουσα όλους τους συναδέλφους μου, και της Συμπολιτεύσεως και της Αντιπολιτεύσεως, και διαπίστωσα ότι κάπου συμφωνούμε όλοι. Υπάρχουν διαφωνίες γι' αυτό το νομοσχέδιο. 
      Θέλω να πω, τουλάχιστον ως προς εμένα και σε ό,τι με αφορούσε αυτό το νομοσχέδιο, ποια ήταν η σκέψη μου. Σκέφτηκα ότι αυτό το νομοσχέδιο δεν έπρεπε να το φτιάξουμε εμείς εδώ στο Ελληνικό Κοινοβούλιο. Αυτό το νομοσχέδιο έπρεπε να γίνει από τους αποδήμους, εφόσον προέβλεπε ότι έχει σκοπό να εξυπηρετήσει τους απόδημους. Πράγματι, αυτό έκανα. Πήρα, λοιπόν, το τελευταίο νομοσχέδιο του κ. Μαγκριώτη και διάβασα τα points, τα οποία είχε βάλει, είτε αυτό έλεγε για τη σύγκλιση του Σ.Α.Ε. είτε για το Προεδρείο του Σ.Α.Ε. είτε για τη χρηματοδότηση του Σ.Α.Ε. είτε για οτιδήποτε αφορούσε το Σ.Α.Ε. και κατ’ επέκταση τους απόδημους. 
      Ενάμισι χρόνο πριν, ζήτησα, λοιπόν, τη γνώμη του Προεδρείου του Σ.Α.Ε. γι’ αυτά τα points, παρουσία της Διακομματικής Επιτροπής, και ζήτησα από το Προεδρείο να δώσουν αυτές τις ερωτήσεις στη βάση, ούτως ώστε να δούμε τις απόψεις των αποδήμων -της βάσεως, δηλαδή- και μετά με αυτές τις απόψεις τις οποίες είχαν οι απόδημοι -η οργανωμένη βάση των αποδήμων- να φτιάξουμε το νομοσχέδιο. Πιστεύω ότι αυτό ήταν το σωστό, το οποίο έπρεπε να κάνω εκείνη τη στιγμή. 
      Τώρα, όσον αφορά ορισμένα θέματα τα οποία ειπώθηκαν και για τα δίκτυα, για το ΕΤΟ και για διάφορα άλλα που ακούστηκαν, θα ήθελα να πω ότι τα δίκτυα δεν καταργούνται. Είδαμε ότι τα δίκτυα δεν δούλεψαν. Ίσως ήταν λάθος η αρχή που τα ξεκινήσαμε ή ίσως ήταν λάθος η βοήθεια που τους δώσαμε. 
      Όμως, όσον αφορά τα δίκτυα, θα ήθελα να δω μέσα στο δίκτυο των επιχειρηματιών τον Σπανό, τον Τζακόπουλο, τον Κατσιμαντίδη, οι οποίοι δεν μετείχαν στα δίκτυα. Θα ήθελα να δω στο δίκτυο πολιτισμού την κυρία Δουκάκη. Θα ήθελα να δω στο δίκτυο γυναικών την κυρία Ολύμπια Σνόου. 
      Δεν τους είδα. Γιατί; Ήθελα να δω στο δίκτυο επιστημόνων χιλιάδες επιστήμονες οι οποίοι έχουν διαπρέψει στο εξωτερικό. Άρα κάποιος λόγος υπήρχε που δεν ήθελαν να μπουν μέσα. Από την άλλη μεριά, όπως είπε ο κ. Γκατζής, το κύτταρο, η κοινότητα τα έβλεπε τα δίκτυα σαν διάσπασή τους. Πιστεύω, λοιπόν, ότι τα δίκτυα εάν μπουν στην περιφέρεια θα μπορέσουν να δουλέψουν καλύτερα, περνώντας τα προβλήματα λόγω των μεγάλων αποστάσεων που υπάρχουν, λόγω του ότι είναι διαφορετικοί οι πολιτισμοί, οι οικονομικές δυνατότητες από κράτος σε κράτος και πιστεύω ότι εφόσον μέχρι σήμερα δεν λειτούργησαν, θα μπορέσουν να λειτουργήσουν στην περιφέρεια σωστά. 
      Ως προς το Ε.Τ.Ο. ήταν πράγματι κάτι το οποίο θα μπορούσε να προσφέρει και ήταν σκέψη του κ. Νιώτη. Όμως, δεν μπόρεσαν να το βοηθήσουν οι ίδιοι οι απόδημοι. Ίσως έπρεπε να ξεκινήσουμε εμείς με κάποια βοήθεια μέσα στο Ε.Τ.Ο., το Εθνικό Ταμείο Ομογενών, όμως αυτό δεν λειτούργησε.
      Και έχουμε από την άλλη μεριά, διότι είπε ο κ. Σγουρίδης θα ήθελε να δει την Π.Α.Δ.Ε.Ε.. Μα, έχει ρωτήσει ποτέ αν η Π.Α.Δ.Ε.Ε. θέλει να μπει μέσα στο Σ.Α.Ε.; Ουδέποτε θέλησε να μπει. Πιστεύω λοιπόν ότι το νομοσχέδιο αυτό το οποίο έρχεται, δίνει τη δυνατότητα σε όλους μας, τις διορθώσεις και τις εισηγήσεις στο προεδρικό διάταγμα να τις κάνουμε. Σαν δομή πιστεύω ότι δεν διαφέρει κατά πολύ από το νομοσχέδιο το οποίο είχε φέρει ο κ. Μαγκριώτης απ’ αυτά που ειπώθηκαν μέχρι σήμερα στη διακομματική επιτροπή, αλλά και από τις εισηγήσεις που έκαναν όλοι εκείνοι οι οποίοι συμμετείχαν στο Σ.Α.Ε. για δύο χρόνια τώρα. 
      Επομένως, εφόσον εκπληρώνουμε σήμερα τη συνταγματική επιταγή του άρθρου 8, εφόσον αναβαθμίζουμε το ρόλο εισηγητικό, γνωμοδοτικό, διεκδικητικό και υποστηρικτικό προς την πολιτεία, εφόσον το αποκεντρώνουμε και δίνουμε δύναμη στην περιφέρεια, εφόσον ανοίγουμε την ομπρέλα να υπάρχει διεύρυνση στη συμμετοχή, εφόσον ενισχύουμε τον επιτελικό του ρόλο, νομίζω ότι αυτό το νομοσχέδιο πρέπει να το υπερψηφίσουμε και να δούμε πλέον από κει και  πέρα, ύστερα και από τη διαβεβαίωση του Υπουργού ότι στο προεδρικό διάταγμα το οποίο θα έλθει και στη Διακομματική Επιτροπή της Βουλής να βάλουμε εκεί πέρα πλέον για τη λειτουργία του θέματα τα οποία σήμερα δεν έχουν μπει.
      Και μην ξεχνάμε ότι το Σ.Α.Ε. αυτό που ειπώθηκε ότι δεν πρέπει να είναι προέκταση του ελληνικού κράτους δεν νομίζω ότι ουδέποτε θα πρέπει να σκεφθούμε ότι το Σ.Α.Ε. ανεξάρτητα από ποια Κυβέρνηση υπάρχει, ανεξάρτητα από το ποιος Υπουργός είναι, ανήκει σε κάποιο κόμμα ή σε κάποια κυβέρνηση. Το Σ.Α.Ε. πρέπει να ανήκει σε όλους τους Έλληνες διότι έτσι πρέπει να το βλέπουμε ως  εθνικό θέμα. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑ.ΣΟ.Κ. κ. Νιώτης έχει το λόγο.
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, φοβούμαι ότι στην Ολομέλεια επιτυγχάνουμε λιγότερο ένα κλίμα ουσίας και συναίνεσης. Στην επιτροπή παρά τον αιφνιδιασμό που υποστήκαμε, καταφέραμε να αποκαταστήσουμε ένα βήμα διαλόγου επί της ουσίας και αν, τονίζουμε για μια ακόμη φορά, δεν είχαμε αποφύγει το βήμα της Ειδικής Μόνιμης Επιτροπής Απόδημου Ελληνισμού, θα είχαμε επιτύχει πολύ περισσότερα.
      Όχι, κύριε Υφυπουργέ. Δεν κουβεντιάζαμε πέντε χρόνια για να κουβεντιάζουμε! 
      Όχι, κύριε Πρόεδρε της Διακομματικής Επιτροπής. Δεν έγινε καθ’ υπερβολήν διακομματικές διάλογος! Δεν έγινε καθόλου διακομματικός διάλογος! Θα πρέπει να είμαστε σαφείς στο τι λέμε, τι εννοούμε και γιατί το λέμε. 
      ΕΥΓΕΝΙΟΣ ΧΑΪΤΙΔΗΣ: Ο καθένας έχει την άποψή του.
      ΓΡΗΓΟΡΙΟΣ ΝΙΩΤΗΣ: Δεν είναι θέμα απόψεως. Εκπροσωπείτε τριάντα συναδέλφους, οι οποίοι στερήθηκαν του δικαιώματος να συζητήσουν το προσχέδιο νόμου και δεν μπορείτε να λέτε ότι καθ’ υπερβολήν έκαναν διάφορα, διότι δεν τους εκπροσωπείτε έτσι! 
      ΕΥΓΕΝΙΟΣ ΧΑΪΤΙΔΗΣ: Όχι εσείς προσωπικά.
      ΓΡΗΓΟΡΙΟΣ ΝΙΩΤΗΣ: Τι εννοείτε «όχι εγώ προσωπικά»; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Κύριε Χαϊτίδη, θα τα πείτε στη δευτερολογία σας. 
      ΓΡΗΓΟΡΙΟΣ ΝΙΩΤΗΣ: Έρχομαι και στην επεξήγηση της καθ’ υπερβολήν παρουσίας -υποτίθεται- του Προεδρείου της Διακομματικής Επιτροπής, στο διάλογο των Υφυπουργών και της ομογένειας μεταξύ τους. 
      Μάλιστα. Είχαμε πραγματικά άνετες και πολλές τέτοιες συνεδριάσεις. Όχι, όμως, επί προσχεδίου ή σχεδίου νόμου, αλλά επί ενός διαγράμματος ιδεών και ερωτημάτων, τουλάχιστον τα τελευταία δύο χρόνια. Είχαμε προσχέδιο νόμου ή οδηγηθήκαμε να έχουμε προσχέδιο νόμου επί του κ. Μαγκριώτη. 
      Ο κ. Μαγκριώτης διάλεξε έναν άλλο δρόμο. Το έχουμε το προσχέδιο νόμου. Το πέρασαν από τη Διακομματική Επιτροπή. Διατηρήσατε επιφυλάξεις. Τόλμησε και το πήγε στην Παγκόσμια Συνέλευση. Δεν τα έχουμε αυτά τώρα. Τώρα έχουμε επί ενός non paper, που έγινε ενάμισι μήνα πριν από την ολοκλήρωση της θητείας του κ. Σκανδαλάκη, προσχέδιο νόμου. Ποτέ δεν συζητήθηκε ούτε στη Διακομματική ούτε σε επίπεδο επιτελείων Κομμάτων και ποτέ δεν έγινε αυτό και από τον παρόντα Υφυπουργό. Αυτό για να εξηγούμεθα. 
      Γιατί πραγματικά δεν αισθανόμεθα καλά ότι δεν επιτυγχάνουμε σε τόσα επίπεδα τη συμφωνία, ώστε να άρουμε επιφυλάξεις. Γιατί, εάν έγινε, λοιπόν, τόσο καθ’ υπερβολήν διακομματικός διάλογος, γιατί τότε η εξουσιοδότηση για περαιτέρω διάλογο; 
      Γιατί αφού ομολογούμε και εμείς δεχόμεθα ότι με την ομογένεια έγινε περισσός διάλογος –ξέρουμε τις απόψεις των πάντων- γιατί τότε νέα εξουσιοδότηση για νέο περαιτέρω διάλογο με την ομογένεια; Το καταλαβαίνω. 
      Άκουσα από τον Υφυπουργό ότι δεν θα ήθελε λίγους μήνες πριν από την παγκόσμια συνέλευση να θεωρηθεί ότι παρεμβαίνει κ.λπ.. Όμως, είναι χειρότερο να κρατάει κανείς κλειστά τα χαρτιά του για το πώς θα είναι το Συμβούλιο Απόδημου Ελληνισμού μετά από ένα χρόνο. Θα έπρεπε να είχαμε εδώ την πρόταση ανοιχτή και είμαι βέβαιος ότι, παρά τις διαφορετικές προσεγγίσεις των κομμάτων, θα είχαμε βρει ένα μέσο κοινό τόπο. Αυτό είναι ένα πολύ σημαντικό σημείο και μια πολύ μεγάλη υστέρηση του νομοσχεδίου. Είπα ότι είναι και σε μία σαφή διάσταση από το γράμμα και το πνεύμα του Συντάγματος. 
      Πώς θωρακίζουμε το Σ.Α.Ε.; Πράγματι ο Υφυπουργός έκανε ορισμένα θετικά βήματα προς τη σωστή κατεύθυνση στην Επιτροπή. Το χαιρετίσατε αυτό. Μακάρι να μπορέσουμε κατά τη συζήτηση των άρθρων να έχουμε και περισσότερα! Δεν είναι ζήτημα ούτε πιέσεων ούτε κομματικής ταυτότητας. Εάν τον πείσουμε πραγματικά, θα είναι θετικό εάν κάνει και ένα επόμενο βήμα.
      Όμως, ας κάνουμε και έναν απολογισμό, εάν μπορούμε. Πώς θα θωρακίσει τώρα το Σ.Α.Ε. στo πλαίσιo ενός αυστηρού πλέον, προσδιορισμένου μονοσήμαντα, εισηγητικού και γνωμοδοτικού ρόλου; Οι άλλοι ρόλοι είναι συμπληρωματικοί: Διεκδικητικός και υποστηρικτικός. Δεν έχουν ένα συγκεκριμένο περιεχόμενο. Είναι ένα κλίμα. Είναι μια αυτονομία. Γι’ αυτό και το δεχθήκαμε. 
      Εισηγητικός και γνωμοδοτικός. Σωστά λέει η εισηγητική έκθεση ότι υπήρχε κενό στήριξης και διαδικασιών γι’ αυτόν τον ρόλο. Γι’ αυτό και το Σ.Α.Ε. δεν απέδωσε. Είμαστε ικανοποιημένοι έστω και μετά από τα βήματα που έχουμε κάνει για τον τρόπο που εξοπλίζουμε το Σ.Α.Ε. για να κάνει καλά τη δουλειά του, για να μην έλθει κανείς να μας πει «όχι» για τα 80.000.000.000 που είναι ανύπαρκτα –γιατί τόσα χρήματα δεν έλαβε ποτέ ο Απόδημος Ελληνισμός επί συνόλου την τελευταία ενδεκαετία, αλλά και για τα 27.000.000 ευρώ που ήταν ο σωστός αριθμός, συμπεριλαμβανομένου, βεβαίως, όχι αμιγώς των χρηματοδοτήσεων των οργάνων, αλλά των συνελεύσεων κ.λπ.. 
      Αυτό είναι μία ευθύνη της ελληνικής πολιτείας. Εσείς αποφασίζετε να το κάνετε κάθε τέσσερα χρόνια, λιγότερα λεφτά. Εμείς είχαμε πει τα πρώτα χρόνια να το κάνουμε πιο συστηματικά για να δέσει ο θεσμός. Είναι θέμα της πολιτείας που ξοδέψαμε, ήταν μία πολιτική επιλογή, δεν ήταν θέμα του ΣΑΕ. Να μην φορτώνουμε τους ανθρώπους και το θεσμό με υπέρογκα ποσά, γιατί δημιουργούνται παρεξηγήσεις. Τώρα, λοιπόν, θα είναι λιγότερα τα χρήματα και εμείς συμφωνούμε να είναι λιγότερα τα χρήματα. 
      Πώς εξοπλίζουμε το ΣΑΕ; Οκτώ ή δέκα μήνες μετά την παγκόσμια συνέλευση θα συνέλθει ένα συντονιστικό, θα συντονιστούν μεταξύ τους -καμία σχέση με εισηγητικό, γνωμοδοτικό, έτσι τουλάχιστον το διαβάζω εγώ- και θα έχουν το όπλο της εξ αποστάσεως ταχυδρομικής ή ηλεκτρονικής αποστολής των εισηγήσεων–γνωμοδοτήσεων. Πολύ θετικό βήμα ότι εντός δύο μηνών θα έχουμε έστω απάντηση–λέω το «έστω», γιατί θα έπρεπε να απαντούν οι αρμόδιοι Υπουργοί... Εγώ καταλαβαίνω ότι υπάρχει ένα ζήτημα για το πώς θα δεσμευόταν το σύνολο της Κυβερνήσεως. Όμως, από εκεί και πέρα δεν έχουμε κάποια άλλη δραστηριότητα του ΣΑΕ. Θα συνέλθουν στα δύο χρόνια τα περιφερειακά, στα τέσσερα χρόνια το παγκόσμιο. Εγώ ρωτώ, αν πιστεύουμε ότι ούτως εξοπλισμένο ένα συλλογικό σύστημα εισηγητού και γνωμοδότη θα δικαιολογεί τις προσδοκίες, τις ελπίδες, τον Έλληνα νομοθέτη, τη διάσταση των νέων δυνάμεων του έξω-ελληνισμού. Νομίζω ότι θα πρέπει να προσέξουμε περισσότερο. 
      Δεν ξέρω γιατί μου απήντησε, η αξιόλογη κυρία Πρόεδρος, τόσο γρήγορα σε ένα αίτημα, επιτέλους το Ελληνικό Κοινοβούλιο ας προσέξει να αφιερώσει θεσμικά μία μόνιμη ημέρα για τον Απόδημο Ελληνισμό. Βεβαίως, και μπορεί κανείς να έρθει και να καταθέσει μία έκθεση για να τη συζητήσει. Αυτό λέμε σήμερα εδώ; Εδώ λέμε ότι έχουμε ένα έλλειμμα εθνικό, ότι τα τελευταία χρόνια όλο και κάνουμε κάποια βήματα υπέρ του Απόδημου Ελληνισμού, αλλά όλο και διστάζουμε. Για παράδειγμα, οι Ιταλοί οργανώνουν στο Κοινοβούλιο και τη Γερουσία τους μία εβδομάδα. Δυστυχώς, για μας -μαθητές μας είναι οι Ιταλοί, το 1995 μας αντέγραψαν από το ελληνικό Σ.Α.Ε., το 2000 συγκρότησαν και τη διακοινοβουλευτική τους αντιπροσωπεία, την αντίστοιχη ΠΑΔΕΕ με μας-  συγκροτούν κάθε τρία χρόνια εντός του Κοινοβουλίου και της Γερουσίας τις διαδικασίες. Νομίζω ότι πρέπει να τολμήσουμε περισσότερο. 
      Δεν υπάρχει καμία διάταξη, κύριε Υπουργέ, που να κάνει το ΣΑΕ εισηγητικό διάλογο με την Κυβέρνηση, εκτός από εσάς. Δεν  υπήρχε αυτή η διαδικασία και επί του προεδρικού διατάγματος του δικού μου. Αν αυτό ήταν ένα  λάθος,  θα παραμείνουμε εκεί; Θα ταχυδρομεί απλώς το Σ.Α.Ε. στον αρμόδιο Υφυπουργό και νομίζετε ότι ο αρμόδιος Υφυπουργός θα τα καταφέρει να τα βγάλει πέρα με το σύστημα το διυπουργικό όπου ο καθένας έχει τη δική του προτεραιότητα; Οφείλετε να βάλετε διάταξη και να έρχεται το διυπουργικό επιτελείο τουλάχιστον μία φορά το χρόνο σε οργανωμένη συνάντηση. Σας το προτείνουν οι ομοσπονδίες της Ευρώπης -δεν το λέμε εμείς αυτό-  και ζητούν όχι να είναι μόνο τα εκλεγμένα όργανα του ΣΑΕ, αλλά και οι δέκα, δεκαπέντε μεγαλύτερες ομοσπονδίες. Θα κερδίσετε πολιτικά, αλλά εθνικά θα κερδίσετε περισσότερα και θα έχει ένα αίσθημα η ελληνική πολιτεία. Αν, δε, μπορέσουμε και βρούμε και έναν τρόπο να υπάρχει και ημέρα τιμής και αναφοράς στην Ολομέλεια του Ελληνικού Κοινοβουλίου, εγώ επιμένω ότι θα έπρεπε να είναι και ο Πρόεδρος της Δημοκρατίας και οι Αρχηγοί των Κομμάτων και να είναι θεσμοθετημένο αυτό. Αυτό μπορεί να γίνει μόνο με τροποποίηση του Κανονισμού της Βουλής και όχι με επ’ ευκαιρία αν πάρει ή όχι την πρωτοβουλία το άλφα ή το βήτα κόμμα. Γιατί ασφαλώς μπορεί και προ ημερησίας διατάξεως ένα κόμμα να πει ότι θέλω συζήτηση για τα θέματα του Απόδημου Ελληνισμού. Δεν είναι αυτό που περιμένει από εμάς ο Απόδημος Ελληνισμός, θέλει μία θέση μέσα στη θεσμική καρδιά μας, μέσα στην ετήσια μνήμη μας στον απολογισμό και στον προγραμματισμό μας, να μην πω ότι θα ήθελε και πολιτικά δικαιώματα και εκπροσώπηση όπως το έχουν αποκτήσει όλοι οι ευρωπαίοι απόδημοι, αλλά αυτό είναι ένα άλλο θέμα, ένας άλλος διάλογος που δεν ξέρω πόσο θα χρειαστεί να τον κάνουμε μέσα στην Αίθουσα του Ελληνικού Κοινοβουλίου ή έξω από αυτή για να βρούμε τα 2/3 που είναι απαραίτητα για να ενεργοποιήσουμε τη διάταξη για την επιστολική ψήφο ή άλλο πρόσφορο μέσο.
      Πήρα πολύ χρόνο. Έχω περισσότερα ασφαλώς να πω. Πιστεύω ότι ο διάλογος είναι αυτός που χτίζει, η προσπάθεια απ’ όλους μας να βρούμε κοινά σημεία. Ασφαλώς έχουμε τη διαφορετικότητά μας, αλλά ο Aπόδημος Eλληνισμός από μας ζητά να τον θωρακίσουμε, να τον ενισχύσουμε, για να μπορούν οι νέες δυνάμεις του να θωρακίσουν και να ενισχύσουν την Ελλάδα. Γιατί το αίτημα δεν είναι το πώς εμείς μόνο θα βοηθήσουμε τον Aπόδημο Eλληνισμό. Ο Aπόδημος Eλληνισμός έχει δυνάμεις, και μάλιστα απεριόριστες, που μπορούν κορυφαία ζητήματα του παρόντος και του μέλλοντός μας να εξαρτηθούν από τον τρόπο συνεργασίας μας και με το Συμβούλιο Απόδημου Ελληνισμού και με την ομογένεια γενικότερα. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νιώτη.
      Το λόγο έχει ο κ. Χαϊτίδης. 
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, με κάθε καλή πίστη και διάθεση ήθελα να αναφερθώ πάλι στις αντιρρήσεις, οι οποίες ξαφνικά ως κεραυνός εν αιθρία διατυπώθηκαν από ορισμένους αγαπητούς συναδέλφους, εν συνεδριάσει, και στην επιτροπή και στην Ολομέλεια.
      Ήθελα λοιπόν να σας ρωτήσω –και σας βεβαιώνω ότι το ρωτώ πολύ-πολύ φιλικά: Καλά, τώρα σκεφθήκατε αυτές τις αντιρρήσεις; Και ειδικά ρωτώ τον αγαπητό συνάδελφο, που ξέρει πόσο τον εκτιμώ, τον πρώτο αντιπρόεδρο κ. Νιώτη. Ήσασταν και Υφυπουργός αρμόδιος για θέματα Απόδημου Ελληνισμού και επί σειρά ετών πετυχημένος πρόεδρος της επιτροπής. Εγώ δεν άκουσα ποτέ αυτήν την πληθώρα των τροπολογιών την οποία καταθέτετε τώρα, δεν είδα ποτέ, τουλάχιστον τα περισσότερα από αυτά που καταθέτετε και ζητάτε τώρα, να τα νομοθετείτε εσείς ή έστω να τα ζητήσετε στην μακρά και καθ’ υπερβολή συζήτηση –επιμένω- που έγινε, με τον τρόπο που έγινε, όχι τον αυστηρά, τυπικό στην επιτροπή. Εγώ θα ευχόμουν να είχε γίνει. Ο κύριος Υφυπουργός προφανώς δεν γνώριζε ότι θα έχουμε παράταση της λειτουργίας της Βουλής, όπως έγινε εκ των υστέρων. Γιατί, λοιπόν, αυτά δεν τα διατυπώσατε ποτέ; Γιατί δεν τα καταθέσατε; Γιατί δεν τα νομοθετήσατε ως αρμόδιος Υφυπουργός; Γιατί ανεχθήκαμε όλοι, αγαπητοί συνάδελφοι, αδιαμαρτύρητα μία συγκρότηση και λειτουργία επί δέκα χρόνια του Συμβουλίου Απόδημου Ελληνισμού, την οποία τώρα απορρίπτετε; Και μάλιστα μια πρόταση νόμου εξόχως βελτιωμένη;
      	Σας υπενθυμίζω ότι την ημέρα που κατετέθη το νομοσχέδιο που συζητάμε στη Βουλή, εκείνη την ημέρα συνεδριάζαμε στη Θεσσαλονίκη, παριστάμενοι ως προεδρείο στην αντίστοιχη συζήτηση και συνεδρίαση της νεολαίας του Σ.Α.Ε. Ευρώπης. Σας θυμίζω λοιπόν το εξής: Πρώτον, ότι η νεολαία του Σ.Α.Ε. Ευρώπης συνεκλήθη και συνεδρίασε κάτω από την ασφυκτική επιτήρηση –να μην πω καθοδήγηση- της περιφέρειας της Ευρώπης. Πώς, λοιπόν, τώρα ζητάτε ανεξάρτητο δίκτυο; 
      	Δεύτερον, να θυμίσω ότι στο νομοσχέδιο εκείνο το οποίο είχαμε συζητήσει ξαφνικά, γιατί τότε μας είχε δοθεί, στη Θεσσαλονίκη, το μόνο το οποίο είχαμε συμφωνήσει ότι δεν ήταν δεκτό ήταν στην παράγραφο 9 του άρθρου 4, όπου έλεγε: «Στις περιφέρειες του ΣΑΕ δύνανται να λειτουργούν τα δίκτυα». Και τότε -θα θυμάστε ότι ήταν και δική μου πρόταση προς τον αγαπητό κύριο Υφυπουργό- παρακαλέσαμε να βγει το «δύνανται να» γιατί μπορεί κάποιος να θεωρούσε ότι υπέκρυπτε και δυνατότητα αρνήσεως της περιφέρειας. Και όχι μόνον αυτό έγινε δεκτό. Καθ’ υπερβολή ο κύριος Υφυπουργός όχι μόνο αφήρεσε τις δύο λέξεις «δύνανται να», αλλά είπε ότι «τα δίκτυα νεολαίας ιδρύονται υποχρεωτικά σε κάθε περιφέρεια». Να, λοιπόν, η υπερβολή επί τα βελτίω! Γιατί, λοιπόν, να μην εκτιμήσουμε όλα αυτά; 
      	Ήθελα, δε, να υπενθυμίσω στον αγαπητό επίσης συνάδελφο κ. Γκατζή, ότι ήταν δικό σας αίτημα, αγαπητέ συνάδελφε, και σας συγχαίρω για την συνέπεια και την επιμονή σας και ως προσώπου και ως πολιτικού κόμματος. Σε ορισμένα θέματα επιμείνατε και κερδίσατε την έκφραση και το ρόλο τον διεκδικητικό του Σ.Α.Ε.. 
      Είναι δική σας επιτυχία, αν θέλετε. Το αναγνωρίζω και σας επαινώ. Είναι προσωπική σας επιτυχία και του κόμματός σας. Γιατί λοιπόν όλα αυτά δεν τα εκτιμάτε και δεν συναινείτε;
       	Να σας πω και κάτι άλλο; Αν υπάρξει το προηγούμενο να μην εκτιμηθεί αυτή η γενναιοδωρία στην αποδοχή προτάσεων και τροπολογιών του κυρίου Υφυπουργού, εάν υπάρξει αυτή η αποτυχία του να πείσει το Σώμα με τέτοιες γενναιόδωρες αποδοχές να υπερψηφισθεί ομόφωνα ένα τέτοιας εθνικής σημασίας νομοσχέδιο, τότε μήπως αυτό θα αποτελέσει ένα κακό προηγούμενο για άλλους Υπουργούς άλλων Υπουργείων -όπως δυστυχώς σχεδόν κατήντησε κανόνας και υπό τις προηγούμενες κυρίως κυβερνήσεις- να μη δεχθούν καμία τροπολογία, αφού έτσι κι αλλιώς δεν εκτιμώνται; 
      	Αυτά λοιπόν ήθελα να τα επισημάνω με τη θερμή παράκληση –και επανέρχομαι- να μην πικράνουμε τους απόδημους οι οποίοι αυτήν τη στιγμή μας παρακολουθούν. Ας τους δώσουμε την ευκαιρία να συνεχίσουν να χαίρονται βλέποντάς μας να ομονοούμε και να δουλεύουμε γι’ αυτούς. Στο κάτω-κάτω σας έκανα και προηγουμένως μία πρόταση. Διατηρήστε τις επιφυλάξεις σας εάν και όταν γίνετε κυβέρνηση να τροποποιήσετε το νόμο. Νόμος είναι, δεν είναι Σύνταγμα.
      ΝΙΚΟΛΑΟΣ ΓΚΑΤΖΗΣ: Αυτά να τα λέτε για το ΠΑ.ΣΟ.Κ. που μπορεί να γίνει κυβέρνηση!
      ΕΥΓΕΝΙΟΣ ΧΑΪΤΙΔΗΣ: Τα λέω και για σας. Στη δημοκρατία μας δεν αποκλείεται τίποτα. 
      Διατηρήστε αυτήν την επιφύλαξη. Εγγράψτε υποθήκη για το μέλλον, ικανοποιήστε πολιτικά, αν θέλετε, γιατί όχι και κομματικά, κάποιους οι οποίοι ενδεχομένως τα ζητούν αυτά που εγώ δεν άκουσα να τα ζητούν σε όλες τις ευκαιρίες και επαφές που είχαμε. 
      Θερμή παράκληση: Ας συνεχίσουμε την παράδοση της συναίνεσης, διότι εδώ μας δίνει όλες τις ευκαιρίες και όλα τα ερείσματα ο κ. Υπουργός να συναινέσουμε. 
      Αυτά ήθελα να πω, άλλωστε ο χρόνος δεν μου επιτρέπει να πω και περισσότερα. Βεβαίως θα δοθεί η ευκαιρία και στην κατ’ άρθρο συζήτηση να πούμε περισσότερα, αλλά ας μην φερόμαστε αγνώμονες προς την κατανόηση και τα εφαλτήρια για συνεννόηση τα οποία μας παρέσχε ο κ. Υφυπουργός γιατί σας επαναλαμβάνω –και κλείνω μ’ αυτό- ότι φοβούμαι μήπως αποτελέσει κακό προηγούμενο -πέραν της όποιας άσχημης εικόνας δώσουμε στον Απόδημο Ελληνισμό- να μη δημιουργηθεί κακό προηγούμενο ώστε στο εξής αφού και οι προτεινόμενες τροπολογίες δεν εκτιμώνται, να μην έχουμε καμία αποδοχή καμιάς τροπολογίας. Εύχομαι να μην υπάρξει αυτό το προηγούμενο. Εγώ ελπίζω μέχρι την τελευταία στιγμή ότι θα τα βρούμε όπως κάνουμε διαρκώς στην Επιτροπή Απόδημου Ελληνισμού της Βουλής.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Χαϊτίδη με την αγόρευση του οποίου ολοκληρώθηκε η συζήτηση.
      Δεν υπάρχει άλλος ομιλητής.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εξωτερικών: «Οργάνωση, λειτουργία και αρμοδιότητες του Συμβουλίου Απόδημου Ελληνισμού (Σ.Α.Ε.) και άλλες διατάξεις».
      Ερωτάται το Σώμα: Γίνεται δεκτό το σχέδιο νόμου επί της αρχής;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΓΡΗΓΟΡΙΟΣ ΝΙΩΤΗΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου έγινε δεκτό επί της αρχής κατά πλειοψηφία.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.23΄ λύεται η συνεδρίαση για σήμερα ημέρα Τετάρτη 5 Ιουλίου 2006 και ώρα 10.30΄ με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εξωτερικών: «Οργάνωση, λειτουργία και αρμοδιότητες του Συμβουλίου Απόδημου Ελληνισμού (Σ.Α.Ε.) και άλλες διατάξεις», σύμφωνα με την ημερήσια διάταξη που έχει διανεμηθεί 
      Η ΠΡΟΕΔΡΟΣ                                            ΟΙ ΓΡΑΜΜΑΤΕΙΣ


