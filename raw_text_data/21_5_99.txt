Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΛΑ'

Παρασκευή 21 Μαΐου 1999

 

 

Αθήνα, σήμερα στις 21 Μαΐου 1999, ημέρα Παρασκευή και ώρα 10.17' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20.5.1999 εξουσιοδότηση του Σώματος επικυρώθηκαν με ευθύνη, του Προεδρείου τα Πρακτικά της ΡΛ' συνεδριάσεώς του, της 20ης Μαϊου 1999, σε ό,τι αφορά την ψήφιση στο σύνολο των σχεδίων νόμων: 

1. "Ερασιτεχνικός και επαγγελματικός αθλητισμός και άλλες διατάξεις". 

2. "Κύρωση του Πρωτοκόλλου Βοήθειας και Συνεργασίας των Ενόπλων Δυνάμεων μεταξύ του Υπουργείου 'Αμυνας της Δημοκρατίας της Αλβανίας και του Υπουργείου Εθνικής 'Αμυνας της Ελληνικής Δημοκρατίας και της Συμπληρωματικής Συμφωνίας στο Πρωτόκολλο". 

3. "Κύρωση της Σύμβασης σχετικής με την κωδική απόδοση των εγγραφών που εμφανίζονται σε ληξιαρχικά έγγραφα".) 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Βασίλειο Μιχαλολιάκο, Βουλευτή Α' Πειραιώς, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 
1) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας με το οποίο ο Σύνδεσμος 'Υδρευσης Καλαμάτας στην Περιφέρεια Πελοποννήσου προτείνει την ένταξη έργων της Πελοποννήσου στο Ειδικό Πρόγραμμα Τοπικής Αυτοδιοίκησης. 

2) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με τη μελετώμενη ίδρυση Πανεπιστημίου Πελοποννήσου. 

3) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με την εφαρμογή του πιλοτικού προγράμματος του Υπουργείου Εσωτερικών "Ποιότητα για τον πολίτη" στο Νομό Μεσσηνίας. 

4) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το δικαίωμα στο σεισμοδάνειο των περιοχών Τριφυλίας. 

5) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το έργο της Ιονίας οδού Πελοποννήσου και του λιμανιού της Καλαμάτας. 

6) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Συντονιστική Επιτροπή Καταρτιζομένων Επιστημόνων στο πρόγραμμα κατάρτισης "Ι.Καποδίστριας" για την απόκτηση επαγγελματικής εμπειρίας σε θέματα τοπικής ανάπτυξης και αυτοδιοίκησης του Νομού Πιερίας ζητεί την πρόσληψη των μελών της στους νεοσύστατους Δήμους. 

7) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία οι 'Ελληνες φοιτητές της Γιουγκοσλαβίας ζητούν να απορροφηθούν στα αντίστοιχα ΑΕΙ της Ελλάδας. 

8) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία ο Εμποροβιομηχανικός Σύλλογος Ι.Π. Μεσολογγίου ζητεί να κατασκευασθεί κολυμβητήριο Ολυμπιακών Αγώνων στο Μεσολόγγι. 

9) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Ομοσπονδία Συλλόγων Τριχωνίδας ζητεί την άμεση στελέχωση και το μηχανολογικό εξοπλισμό των νέων Δήμων της Αιτωλ/νίας. 

10) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας για τις εργασίες αναστήλωσης του Κάστρου της Κορώνης. 

11) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Γυθείου Λακωνίας διαμαρτύρεται για την επικείμενη δημοπρασία της Κτηματικής Εταιρείας του Δημοσίου ΑΕ που αφορά στην εκμίσθωση τριών τμημάτων δημοσίων ακινήτων στην παραλία Μαυροβουνίου Λακωνίας. 

12) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο πρώτος Σοροπτιμιστικός 'Ομιλος Βόλου ζητεί οικονομική ενίσχυση για τον εξοπλισμό του Νοσοκομείου Βόλου. 

13) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο κ. Κων/νος Χάλιμος, κάτοικος Αχαίας, ζητεί την αύξηση συντελεστή δόμησης. 

14) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία οι απασχολούμενοι στις ανασκαφές αρχαιοτήτων στο Νομό Πιερίας ζητούν τη διευθέτηση των εργασιακών τους θεμάτων.

15) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Ηλείας ζητεί για τους 'Ελληνες φοιτητές της Γιουγκοσλαβίας να μετεγγραφούν στα αντίστοιχα Πανεπιστήμια της Ελλάδας. 

16) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Διακοπτού Αχαίας ζητεί την άμεση αποκατάσταση της παρακαμπτηρίου που συνδέει την παλαιά εθνική οδό με το Δημοτικό Διαμέρισμα Τράπεζας του Δήμου. 

17) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Εργατών Εργατριών Κλωστοϋφαντουργών Βόλου ΒΙΟΠΑΛ ζητεί την ικανοποίηση των ασφαλιστικών αιτημάτων των μελών της. 

18) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για τη χρηματοδότηση του Γηροκομείου - Πτωχοκομείου Κέρκυρας για την εκτέλεση εργασιών συντήρησης του κτιρίου. 

19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. 'Ομηρος Σαριγιαννίδης, κάτοικος Δοξάτου Δράμας, ζητεί τη διευθέτηση της συνταξιοδότησής του. 

20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Αρχοντή Μελαδίνη, κάτοικος Δράμας, ζητεί τη διευθέτηση της συνταξιοδότησής της. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 9126/15-4-99 ερώτηση δόθηκε με το υπ' αριθμ. 3410/27-4-99 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της από 9126/15-4-99 ερώτησης, που κατέθεσαν οι Βουλευτές κύριοι Σπ. Σπηλιωτόπουλος, Αλ. Παπαδόγγονας, Γ. Τζιτζικώστας, Ε. Χαϊτίδης, Θ. Δημοσχάκης, Γ. Καλαντζής, Π. Καμμένος, Ι. Λαμπρόπουλος και Λ. Λυμπερακίδης (της ΟΚΕ Εθνικής 'Αμυνας της Ν.Δ.) στη Βουλή των Ελλήνων σχετικά με τις συντάξεις των αποστρατευομένων ανωτάτων αξιωματικών των Ε.Δ., σας γνωρίζουμε τα εξής: 

Η όποια διαφοροποίηση παρατηρείται στο καθεστώς των αποστρατευομένων Υποστράτηγων και αντιστοίχων Αξιωματικών των άλλων κλάδων των Ενόπλων Δυνάμεων (Υποναυάρχων και Υποπτεράρχων) με αυτό των Υποστρατήγων της ΕΛ.Α.Σ. οφείλεται στις διαφορές που υπάρχουν στο νομοθετικό πλαίσιο των κρίσεων, προαγωγών κλπ. των Αξιωματικών των Ε.Δ. από το αντίστοιχο των Αξιωματικών της ΕΛ.ΑΣ.. 

Συνεπώς, για τυχόν εξομοίωση των Υποστρατήγων και αντιστοίχων αξιωματικών των άλλων κλάδων των Ενόπλων Δυνάμεων με τους Υποστράτηγους της ΕΛ.Α.Σ. απαιτείται τροποποίηση του ισχύοντος νομοθετικού πλαισίου "περί Ιεραρχίας και Εξέλιξης Μονίμων Αξιωματικών των Ενόπλων Δυνάμεων" (ν. 2439/96). Ο νόμος αυτός ψηφίσθηκε και τέθηκε σε ισχύ μόλις το 1996. 

Ανεξάρτητα από τα παραπάνω, σας γνωρίζουμε ότι το ΥΠΕΘΑ, μέσω των αρμοδίων οικονομικών του υπηρεσιών, μελετά συνεχώς το μισθολογικό και συνταξιοδοτικό καθεστώς των μονίμων στελεχών των Ενόπλων Δυνάμεων, προσπαθώντας αφ'ενός μεν να βελτιώσει τις οικονομικές τους απολαβές - πάντα στο μέτρο των δυνατοτήτων του Κρατικού Προϋπολογισμού - αφ'ετέρου δε να καλύψει τις όποιες - λιγοστές - ανισότητες παρατηρούνται στις αποδοχές μεταξύ των διαφόρων κατηγοριών του στρατιωτικού προσωπικού. 

Τέλος, σε ό,τι αφορά την απονομή του επόμενου βαθμού στους Αντιστρατήγους και τους αντίστοιχους Αξιωματικούς των άλλων Κλάδων, αυτή καθίσταται αδύνατη, καθόσον στο βαθμό του Στρατηγού και αντιστοίχων προάγονται μετά από Απόφαση του ΚΥΣΕΑ όσοι διετέλεσαν Αρχηγοί Γενικών Επιτελείων. 

Ο Υφυπουργός 

ΔΗΜΗΤΡΙΟΣ ΑΠΟΣΤΟΛΑΚΗΣ" 

2. Στην με αριθμό 9128/15-4-99 ερώτηση δόθηκε με το υπ' αριθμ. 3412/20-4-99 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σχετικά με την 9128/15-4-99 ερώτηση που κατέθεσαν οι Βουλευτές, κύριοι Σπ. Σπηλιωτόπουλος, Αλ. Παπαδόγγονας, Γ. Τζιτζικώστας, Ευγ. Χαϊτίδης, Θ. Δημοσχάκης, Γ. Καλαντζής, Π. Καμμένος και Ι. Λαμπρόπουλος στη Βουλή των Ελλήνων, σχετικά με το καθεστώς της αναχαίτισης των Τουρκικών Α/Φ, όπως αυτό διαμορφώνεται μετά και την εγκατάσταση των νέων αντιαεροπορικών συστημάτων, το Υπουργείο ΕΘνικής 'Αμυνας σας γνωρίζει τα ακόλουθα: 

Η απόφαση τόσο της Πολιτικής όσο και της Στρατιωτικής Ηγεσίας του ΥΠΕΘΑ αναφορικά με το καθεστώς των αναχαιτίσεων για σκοπούς αναγνώρισης (ιδιαίτερα στις περιπτώσεις παραβίασης του Εθνικού Εναέριου Χώρου) συνίσταται στη διατήρηση της μέχρι σήμερα δεδομένης κατάστασης, παράλληλα με τη σχεδιαζόμενη επιχειρησιακή αξιοποίηση των νέων αντιαεροπορικών πυραυλικών συστημάτων. Οι διαδικασίες αναγνώρισης και διευκρίνησης αεροσκαφών, που ίπτανται στο FIR Αθηνών, είναι αυτές που προβλέπονται από το ICAO, και που η χώρα μας εφαρμόζει απόλυτα, παράλληλα με την άσκηση των κυριαρχικών της δικαιωμάτων στον εθνικά ζωτικό χώρο του Αιγαίου. 

Τέλος, σε ότι αφορά τον τρόπο αντίδρασης της χώρας σε περίπτωση εκδήλωσης πρόθεσης για προσβολή αμυντικών μας θέσεων, αυτό καλύπτεται πλήρως από τα επιχειρησιακά σχέδια των αρμοδίων Επιτελείων και τους υφιστάμενους κανόνες εμπλοκής. 

Ο Υφυπουργός 

ΔΗΜΗΤΡΙΟΣ ΑΠΟΣΤΟΛΑΚΗΣ" 

3. Στην με αριθμό 9131/15-4-99 ερώτηση δόθηκε με το υπ' αριθμ. 543/6-5-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην με αριθμό 9131/15.4.99 ερώτηση που κατατέθηκε στη Βουλή από το Βουλευτή κ. Γ. Καρατζαφέρη και αφορά την παροχή υπηρεσιών υγείας από τα νοσοκομεία και Κέντρα Υγείας της Χώρας, σας παραθέτουμε τα εξής: 

1. Κυρίαρχος στόχος της πολιτικής μας είναι η αναβάθμιση των παρεχομένων Υπηρεσιών Υγείας όσον αφορά τη βελτίωση της στελέχωσης, των υποδομών και του εξοπλισμού. Προς το σκοπό αυτό στηρίζονται χρηματοδοτικά τα νοσοκομεία και Κέντρα Υγείας αφ'ενός για αγορά Ιατροτεχνολογικού εξοπλισμού ώστε να εντάσσονται στη σύγχρονη τεχνολογία και αφ'ετέρου για την υλοποίηση παρεμβάσεων για τη βελτίωση της κτιριολογικής υποδομής τους. 

'Ηδη από το 1994 και μετά ολοκληρώθηκαν τα Κ.Υ. ΙΟΥ, ΠΑΡΓΑΣ, ΦΙΛΛΙΠΙΑΔΑΣ, ΣΚΥΔΡΑΣ, ΑΡΝΙΣΣΑΣ, ΠΑΤΜΟΥ και ΑΓ. ΝΙΚΟΛΑΟΥ και πραγματοποιείται η προμήθεια του απαραίτητου ιατρικού και ξενοδοχειακού εξοπλισμού. Επίσης βρίσκονται σε στάδιο κατασκευής τα Κέντρα Υγείας ΑΓΝΑΝΤΩΝ και ΒΟΥΤΣΑΡΑ. 

Τα αιτήματα των ΚΥ και ΠΙ για συντηρήσεις της κτιριολογικής τους υποδομής και προμήθεια εξοπλισμού ικανοποιούνται κατά προτεραιότητα και επιχορηγούνται τόσο από τον τακτικό προϋπολογισμό του Υπουργείου όσο και από τις πιστώσεις του Προγράμματος Δημοσίων Επενδύσεων. Από το Π.Δ.Ε. έχουν διατεθεί για τα έτη 1997 και 1998: 2.677.000.000 δρχ. για ανεργέσεις και εξοπλισμό Κέντρων Υγείας και Περιφερειακών Ιατρείων και 1.000.000.000 δρχ. περίπου για επισκευές - συντηρήσεις των υφιστάμενων κτιρίων των ΚΥ και ΠΙ. 

2. Στα πλαίσια της αναβάθμισης των υπηρεσιών υγείας εντάσσεται και η αναβάθμιση των 33 Περιφερειακών Ιατρείων σε ΠΟΛΥΔΥΝΑΜΑ με συστάσεις θέσεων γιατρών Γενικής Ιατρικής, Παιδιάτρων, Οδοντιάτρων, Νοσηλευτών, Παρασκευαστών κλπ. 

3. Το Υπουργείο μας για την περαιτέρω βελτίωση της παροχής άμεσης προνοσοκομειακής βοήθειας από τα Κ.Υ. όλης της χώρας έχει ήδη εγκρίνει την προμήθεια 55 νέων ασθενοφόρων αυτοκινήτων, για τα οποία αναμένεται να ολοκληρωθεί σύντομα η προμήθεια. 

'Ετσι καλύπτονται όλα τα αιτήματα των Κέντρων Υγείας της Χώρας. 

4. Αναφορικά με την τηλεϊατρική σας γνωρίζουμε ότι ήδη σε 17 Κ.Υ. και Π.Ι. λειτουργούν συστήματα τηλεϊατρικής, ενώ προωθούνται οι διαδιασίες για ένταξη στο σύστημα τεσσάρων (4) ακόμη Κ.Υ. και Π.Ι. Επίσης σας γνωρίζουμε ότι στις προθέσεις του Υπουργείου είναι η περαιτέρω επέκταση των υπηρεσιών τηλεϊατρικής σε παραμεθόριες και νησιωτικές κυρίως περιοχές. 

5. 'Οσον αφορά τη στελέχωση με προσωπικό το Υπουργείο μας το 1998 έδωσε την έγκριση για προκήρυξη 150 θέσεων ιατρικού προσωπικού οι οποίες κατανεμήθηκαν ιεραρχικά κατά περιφέρεια ανάλογα με τις ανάγκες που υπάρχουν. 

Με τη 10/97 προκήρυξη του ΑΣΕΠ προκηρύχθηκαν 1045 θέσεις τακτικού προσωπικού διαφόρων κλάδων και ειδικοτήτων. 

Με την 8/98 προκήρυξη του ΑΣΕΠ προκηρύχθηκαν 336 θέσεις τακτικού προσωπικού της ΥΕ κατηγορίας. 

Επίσης προκηρύχθηκαν 1023 θέσεις τακτικού προσωπικού των κατηγοριών ΠΕ, ΤΕ και ΔΕ για διάφορα νοσοκομεία και πολυδύναμα Περιφερεικά Ιατρεία. Η κατανομή νέων θέσεων για το '99 θα γίνει κατά προτεραιότητα με ιεράρχηση των αναγκών που έχουν καταγραφεί κατά Περιφέρεια και φορέα, μετά την έγκριση προκήρυξης νέων θέσεων από το Υπουργικό Συμβούλιο. 

Ο Υπουργός 

Λ. ΠΑΠΑΔΗΜΑΣ" 

4. Στην με αριθμό 9149/15-4-99 ερώτηση δόθηκε με το υπ' αριθ. 910/4-5-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 9149/15-4-99 που κατέθεσε ο Βουλευτής κ. Λ. Ι. Παπανικολάου, για τα θέματα της αρμοδιότητάς μας, σας πληροφορούμε τα εξής: 

Οι εισαγωγές πατάτας από Τρίτες Χώρες σύμφωνα με το κοινοτικό καθεστώς της Ε.Ε. είναι ελεύθερες. Το Υπουργείο ως εκ τούτου δεν είναι σε θέση να απαγορεύει τις εισαγωγές πατάτας. 

Στα πλαίσια όμως των υφισταμένων Κοινοτικών Κανονισμών καταβάλλεται κάθε δυνατή προσπάθεια για λεπτομερή ποιοτικό και φυτοϋγειονομικό έλεγχο, ώστε να προστατευθεί ο 'Ελληνας παραγωγός. 

'Ηδη, με σχετικές αποφάσεις του Υπουργείου Γεωργίας, απαγορεύεται η εισαγωγή πατάτας από την Τουρκία και την Αίγυπτο, για να προστατευθούν οι καλλιέργειες πατάτας από την είσοδο στην χώρας επικίνδυνων οργανισμών, που διαπιστώθηκαν σε φορτία εισαγόμενης πατάτας από τις παραπάνω χώρες. 

Ο Υφυπουργός 

ΝΤ. ΒΡΕΤΤΟΣ" 

5. Στην με αριθμό 9154/15-4-99 ερώτηση δόθηκε με το υπ' αριθμ. 490/3-5-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 9154/15.04.1999 ερώτησης του Βουλευτή κ. Πέτρου Κουναλάκη, σας γνωρίζουμε τα παρακάτω: 

Οι αρμόδιες υπηρεσίες του ΥΠΠΟ εξετάζουν με ιδιαίτερα προσοχή το ζήτημα της στελέχωσης του Τμήματος Εκπαιδευτικών Προγράμματων της Διεύθυνσης Προϊστορικών και Κλασικών Αρχαιοτήτων, όσο και της δυνατότητας εκ νέου απασχόλησης του επιστημονικού προσωπικού που εργαζόταν σε αυτό είτε ως ωρομίσθιο είτε με συμβάσεις έργου. Λαμβάνονται όμως πάντα υπόψη οι αντικειμενικά περιορισμένες οικονομικές δυνατότητες του Υπουργείου αλλά και η πάγια θέση για πρόσληψη μόνιμου προσωπικού μέσω διαγωνισμών. 

Οριστική πάντως επίλυση του θέματος θα προκύψει μετά την κατάρτιση του νέου Οργανισμού του ΥΠΠΟ, που βρίσκεται στη φάση της επεξεργασίας. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

6. Στην με αριθμό 9154/15-4-99 ερώτηση δόθηκε με το υπ' αριθμ. 8664/23-4-99 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης, με αριθμό 9154/15-4-99, που κατέθεσε στη Βουλή ο Βουλευτής κ. Πέτρος Κουναλάκης, και αναφορικά με το θέμα της τακτοποίησης των εργαζομένων του Τμήματος Εκπαιδευτικών Προγραμμάτων της Διεύθυνσης Προϊστορικών και Κλασικών Αρχαιοτήτων του Υπουργείου Πολιτισμού, σας πληροφορούμε τα εξής: 

Οι διατάξεις του άρθρου 21 του ν. 2190/94 που διέπουν το προσωπικό ορισμένου χρόνου προς κάλυψη παροδικών αναγκών (εποχικών ή άλλων περιοδικών ή πρόσκαιρων) δεν δίνουν τη δυνατότητα μετατροπής συμβάσεων ορισμένου χρόνου σε συμβάσεις ιδιωτικού δικαίου αορίστου χρόνου. 

Ενδεχόμενη λοιπόν προώθηση νομοθετικής ρύθμισης μετατροπής συμβάσεων ορισμένου χρόνου -σε αορίστου χρόνου- προσκρούει στη φιλοσοφία των σχετικών διατάξεων του ν. 2190/94. 

Το θέμα της τέτοιας μετατροπής συμβάσεων έργου ή ορισμένου χρόνου σε αορίστου χρόνου είναι γενικότερο και αφορά όλους τους εργαζομένους με τέτοια σχέση στο Δημόσιο, τα ν.π.δ.δ. και τους Ο.Τ.Α.. 

Με αυτή, λοιπόν, τη λογική και φιλοσοφία αντιμετωπίζεται και το συγκεκριμένο αίτημα. 

Για τα άλλα θέματα, αρμόδιο να σας απαντήσει είναι το Υπουργείο Πολιτισμού, το οποίο είναι και συναποδέκτης της ερώτησης. 

Ο Υφυπουργός 

ΛΕΩΝΙΔΑΣ ΤΖΑΝΗΣ" 

7. Στην με αριθμό 9156/15-4-99 ερώτηση δόθηκε με το υπ' αριθμ. 49/7-5-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 9156/15-4-1999 που κατέθεσε ο Βουλευτής κ. Θ. Στάθης, σας γνωρίζουμε ότι για το αντικείμενο αυτής, ενημερώθηκε η Εθνική Αντιπροσωπεία την Πέμπτη, 29-4-1999, κατά τη συζήτηση της 927/23-4-1999 επίκαιρης ερώτησης, που κατέθεσε ο ίδιος ο ανωτέρω κύριος Βουλευτής με το αυτό περιεχόμενο. 

Πέραν αυτών, από το Υπουργείο μας το θέμα της πρόληψης των τροχαίων ατυχημάτων έχει αναχθεί σε θέμα πρώτης προτεραιότητας και για το σκοπό αυτό συνεργαζόμαστε στενά με τα συναρμόδια Υπουργεία και τους λοιπούς φορείς, ώστε όλοι μαζί να αντιμετωπίσουμε το σοβαρό αυτό πρόβλημα, που απασχολεί την ελληνική κοινωνία, σε εφαρμογή και των προτάσεων του σχετικού πορίσματος της Διακομματικής Επιτροπής. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

8. Στην με αριθμό 9161/16-4-99 ερώτηση δόθηκε με το υπ' αριθμ. 774/3-5-99 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στο από 16-4-1999 έγγραφό σας, με το οποίο μας στείλατε την 9161/16-4-99 ερώτηση, που κατατέθηκε στη Βουλή από το Βουλευτή κ. Γ. Καρατζαφέρη, αναφορικά με το πιο πάνω θέμα, σας πληροφορούμε τα εξής: 

1. Με τις διατάξεις της παραγράφου 1 του άρθρου 22 του ν. 2238/1994 ορίζεται ότι ακαθάριστο εισόδημα προκειμένου για οικοδομή που εκμισθώνεται είναι το μίσθωμα που έχει συμφωνηθεί. Σε περίπτωση που δεν προσάγεται το συμφωνητικό ή άλλο στοιχείο, που μπορεί να αποδείξει τη συμφωνία ή αν τα συμφωνητικά ή τα αποδεικτικά στοιχεία που προσάγονται εμφανίζουν μίσθωμα που είναι δυσαναλόγως κατώτερο, σε σχέση με τη μισθωτική αξία της οικοδομής, ο προσδιορισμός του εισοδήματος που προκύπτει από αυτή γίνεται αφού αυτή συγκριθεί με άλλες οικοδομές που εκμισθώνονται κάτω από παρόμοιες συνθήκες. Ειδικά το εισόδημα αυτό δεν μπορεί να είναι μικρότερο από το τριάμισι τα εκατό (3,5%) της αξίας του ακινήτου που εκμισθώνεται και χρησιμοποιείται ως κατοικία, όπως η αξία αυτή προσδιορίζεται σύμφωνα με τις διατάξεις του άρθρου 41 του ν. 1249/1982 για τις περιοχές που ισχύει κάθε φορά το σύστημα αυτό. 

Επίσης, με το ν. 2579/1998 για τον προσδιορισμό του τεκμαρτού εισοδήματος από ιδιοκατοίκηση λαμβάνεται υπόψη εκτός των άλλων παραγόντων και η τιμή ζώνης για τις περιοχές που ισχύει το αντικειμενικό σύστημα προσδιορισμού της αξίας ακινήτων ή η τιμή εκκίνησης για τις λοιπές περιοχές, οι οποίες ισχύουν κατά την 1η Ιανουαρίου κάθε έτους, όπως αυτές ορίζονται από τις διατάξεις των άρθρων 41 και 41α του ν. 1249/1982. Συνεπώς, κάθε αύξηση της τιμής ζώνης επηρεάζει την αντικειμενική αξία των ακινήτων και κατ' επέκταση το τεκμαρτό εισόδημα από ιδιοκατοίκηση. 

Συνεπώς, ο προσδιορισμός της αξίας των ακινήτων διαφοροποιείται μόνο κατά τον προσδιορισμό του τεκμαρτού εισοδήματος από ιδιοκατοίκηση. 

Τέλος μέσα στα πλαίσία του κοινωνικού διαλόγου μεταξύ άλλων θα εξετασθεί ο τρόπος προσδιορισμού του εισοδήματος από εκμίσθωση ακινήτων. 

Προς το ληφθεί τελική απόφαση για το θέμα αυτό από το Υπουργείο Οικονομικών. 

Ο Υφυπουργός 

Γ. ΔΡΥΣ" 

9. Στην με αριθμό 9162/16-4-99 ερώτηση δόθηκε με το υπ' αριθμ. 537/5-5-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στη με αριθμό 9162/16.4.99 ερώτηση που κατατέθηκε στη Βουλή από το Βουλευτή κ. Γ. Καρατζαφέρη και αφορά τη λειτουργία των Νοσοκομείων της χώρας, σας παραθέτουμε τα εξής: 

1. Κυρίαρχος στόχος της πολιτικής μας είναι η αναβάθμιση της ποιότητας των παρεχομένων υπηρεσιών υγείας, όσον αφορά τη βελτίωση της στελέχωσης, των υποδομών και του Εξοπλισμού. 

Για την υλοποίηση του στόχου αυτού έχουμε εντείνει τις προσπάθειες μας με μέτρα και δράσεις που αναλαμβάνουμε, τόσο σε θεσμικό επίπεδο όσο και σε επίπεδο καθημερινής λειτουργίας. 

2. Από το 1996 μέχρι σήμερα για εξοπλισμούς εγκρίθηκαν πιστώσεις ύψους 30 δισ. από το Πρόγραμμα Δημοσίων Επενδύσεων (Εθνικοί πόροι) και τον τακτικό προϋπολογισμό του Υπουργείου μας, που περιλαμβάνεται: εξοπλισμός υψηλής τεχνολογίας, Μ.Τ.Ν. (νέος εξοπλισμός, αντικατάσταση παλαιού ΜΕΘ και ΜΑΦ (νέος εξοπλισμός, αντικατάσταση, εγκαταστάσεις κλπ.) Κέντρα Υγείας (εξοπλισμός, συντηρήσεις, τηλεϊατρική), νέα χειρουργεία κλπ. 

3. Από το Β' ΚΠΣ εγκρίθηκαν πιστώσεις ύψους 33 δισ δρχ. για ιατροτεχνολογικό εξοπλισμό νοσοκομείων του ΕΣΥ (1994-1999). Το Υπουργείο μας στα πλαίσια των οικονομικών του δυνατοτήτων εξετάζει τη δυνατότητα ικανοποίησης των αιτημάτων των Νοσοκομείων, προσβλέποντας στην αναβάθμιση των Υπηρεσιών Υγείας και την εξασφάλιση καλύτερης περίθαλψης των ασθενών. 

Ο Υπουργός 

Λ. ΠΑΠΑΔΗΜΑΣ" 

10. Στην με αριθμό 9174/16-4-99 ερώτηση δόθηκε με το υπ' αριθμ. 130/4-5-99 έγγραφο από τον Υπουργό Εμπορικής Ναυτιλίας η ακόλουθη απάντηση: 

"1. Σε απάντηση της ερώτησης 9174/16-4-1999 που κατατέθηκε από τους Βουλευτές κυρίους Αγγουράκη Χ. και Κόρακα Ε. για την περιοχή Περάματος αναφορικά με τα θέματα αρμοδιότητας Ο.Λ.Π. σας γνωρίζουμε τα ακόλουθα: 

1.1. Διέξοδος προς τη θάλασσα υφίσταται στο παραχωρημένο από τον ΟΛΠ στο Δήμο τμήμα της λιμενικής περιοχής στο λιμενίσκο σχήματος Ε ενώ ο ΟΛΠ αντιμετωπίζει θετικά το αίτημα για τη δημιουργία Μαρίνας από το Δήμο Περάματος δίπλα στα όρια της λιμενικής ζώνης δυτικά του ανωτέρω λιμενίσκου δηλαδή στο Δυτ. άκρο του Περάματος. 

1.2. Ο Ο.Λ.Π. προγραμματίζει έργα ριζικής ανάπλασης - αναμόρφωσης της εισόδου της Ν.Ε. Ζώνης, του τελικού προβλήτα Ε, καθώς και της περιοχής των πορθμείων Περάματος - Σαλαμίνας. 

2. Για πληρέστερη ενημέρωσή σας, επισυνάπτεται φωτοαντίγραφο (β) σχετικού. 

Ο Υπουργός 

ΣΤΑΥΡΟΣ ΣΟΥΜΑΚΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

11. Στην με αριθμό 9174/16-4-99 ερώτηση δόθηκε με το υπ' αριθμ. 912/7-5-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 9174/16-4-99 που κατέθεσαν οι Βουλευτές κύριοι Στρ. Κόρακας και Μπ. Αγγουράκης, για τα θέματα της αρμοδιότητάς μας, σας πληροφορούμε τα εξής: 

Στις 20-8-98 υπεγράφη Προγραμματική Σύμβαση με το Δήμο Περάματος για τη μελέτη και εκτέλεση αναδασωτικών έργων στη δημόσιες αναδασωτέες εκτάσεις του Ορους Αιγάλεω, που εμπίπτουν στα διοικητικά όρια του Δήμου, για την περιβαλλοντική ανόρθωση της περιαστικής ζώνης του και βελτίωση της ποιότητος ζωής των κατοίκων της ευρύτερης περιοχής. 

Η προτεινόμενη δαπάνη ανέρχεται σε 500.000.000 δρχ. και ο χρόνος ολοκλήρωσης των έργων σε 5 έτη. 

Για τη δημιουργία χώρων δασικής αναψυχής εντός δασών και δασικών εν γένει εκτάσεων της χώρας, έχουν εφαρμογή οι διατάξεις της αριθμ. 66102/970/23-2-95 (ΦΕΚ 170/τ Β'/14-3-95) απόφασης Υφυπουργού Γεωργίας. 

Για τη δημιουργία τέτοιων χώρων εντός δασών και δασικών εκτάσεων, που περιλαμβάνονται στα διοικητικά όρια του Δήμου Περάματος, πρέπει να ακολουθηθεί η διαδικασία που καθορίζεται στην ως άνω απόφαση. Πρώτιστα δε τόσο η εκπόνηση της αναγκαίας μελέτης, όσο και η υλοποίησή της πρέπει να ενταχθεί στο ετήσιο πρόγραμμα εκτέλεσης δασικών έργων και εργασιών της αρμόδιας Δ/νσης Δασών Πειραιά. Η αρμοδιότητα για την ένταξη της εκπόνησης και της υλοποίησης της ως άνω μελέτης στο Πρόγραμμα της Δ/νσης Δασών Ν. Πειραιά (που εγκρίνεται αρμοδίως από το Νομαρχιακό Συμβούλιο), ανήκει στις αρμόδιες Υπηρεσίες της Περιφέρειας Αττικής, στις οποίες και πρέπει να απευθυνθεί ο ενδιαφερόμενος Δήμος. 

Σύμφωνα με το άρθρο 6 του π.δ. 400/1983 (Α' 151) όπως αυτό τροποποιήθηκε με το π.δ. 289/92 (Α' 148) οι σκύλοι που περισυλλέγονται κρατούνται σε καταφύγια ζώων. Ως καταφύγια ζώων νοούνται και τα κυνοκομεία. 

Οι πιο πάνω χώροι κατασκευάζονται και λειτουργούν από τους δήμους, κοινότητες και ζωοφιλικά σωματεία. 

Η λειτουργία παρόμοιων εγκαταστάσεων του δημοσίου μπορεί να ανατίθεται στους παραπάνω φορείς με απόφαση του οικείου Νομάρχη. 

Για την οικονομική ενίσχυση από το Υπουργείο Γεωργίας των παραπάνω φορέων θα πρέπει να υπάρχουν οι σχετικές πιστώσεις. 

Για το έτος 1999 το Υπουργείο Γεωργίας δεν διαθέτει πιστώσεις για ενίσχυση τέτοιων δραστηριοτήτων. 

Ο Υφυπουργός 

Π. ΦΟΥΝΤΑΣ" 

12. Στις με αριθμό 9180/99, 9181/99, 9182/99 και 9184/99 ερωτήσεις δόθηκε με το υπ' αριθμ. 15761/5-5-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση των ερωτήσεων 9180, 9181, 9182 και 9184/16-4-99 του Βουλευτή κ. Π. Σκανδαλάκη αναφορικά με έργα που εκτελούνται στα πλαίσια του Β' Κ.Π.Σ. στο Ν. Λακωνίας, σας πληροφορούμε ότι με χρηματοδότηση από το ΕΑΠΤ Α/2 (1994-99) εκτελέσθηκαν ή εκτελούνται τα εξής έργα: 

1. "Διαμόρφωση κοινοτικού χώρου Βρονταμά" με φορέα υλοποίησης τον Δήμο Σκάλας και προϋπολογισμό 10.000.000 δρχ.. Το έργο έχει ολοκληρωθεί. 

2. "'Αγιος Ιωάννης - Ανάπλαση πλατείας Kεφαλαρίου" με φορέα υλοποίησης τον Δήμο Μυστρά και προϋπολογισμό 7.000.000 δρχ.. Το έργο έχει ολοκληρωθεί. 

3. "Ανάπλαση χώρου δεξαμενής - Ελληνικού γεφυριού" με φορέα υλοποίησης τον Δήμο Φαρίδος και προϋπολογισμό 15.000.000 δρχ.. Το έργο έχει ολοκληρωθεί. 

4. "Ανάπλαση χώρου πλατείας Μαγούλας πέριξ ιερού ναού Ζωοδόχου Πηγής" με φορέα υλοποίησης τον Δήμο Μυστρά και προϋπολογισμό 19.000.000 δρχ.. Το έργο έχει απορροφήσει το ποσό των 13.087.380 δρχ.. Υπάρχει υπόλοιπο πίστωσης λόγω έκπτωσης και συντάσσονται οι σχετικές μελέτες για την ολοκλήρωσή του. 

Η Υπουργός 

Β. ΠΑΠΑΝΔΡΕΟΥ" 

13. Στην με αριθμό 9188/16-4-99 ερώτηση δόθηκε με το υπ'αριθμ. 918/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9188/16-4-99 που κατέθεσε ο Βουλευτής κ. Λ. Ι. Παπανικολάου, σας πληροφορούμε τα εξής: 

Το ταμειακό υπόλοιπο του Α.Σ.Ο. μέχρι πρόσφατα (22-4-99) ανέρχεται στο ποσό των 950.000.000 δρχ. 

Παράλληλα υπάρχουν 74.313 μετοχές της Τράπεζας Ελλάδος. 

Σημειώνεται ότι το ταμειακό υπόλοιπο μεταβάλλεται καθημερινά λόγω των υποχρεώσεων του ΑΣΟ (πληρωμές βιομηχανικών απορριμάτων ποιοτικής διαλογής, δικαστικές εκκρεμότητες, λειτουργικά έξοδα κλπ.) καθ'όσον ο Οργανισμός είναι σε εκκαθάριση εν λειτουργία. 

Επίσης η πραγματική αξία των μετοχών μεταβάλλεται ανάλογα με τη διακύμανση του Χρηματιστηρίου. 

Ο Υπουργός 

Γ. ΑΝΩΜΕΡΙΤΗΣ" 

14. Στην με αριθμό 9191/16-4-99 ερώτηση δόθηκε με το υπ' αριθμ. 388/7-5-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 9191/16-4-99, που κατέθεσε ο Βουλευτής κ. Α. Φούσας, σας γνωρίζουμε ότι το Αστυνομικό Τμήμα Κακαβιάς έχει στελεχωθεί με δύναμη η οποία υπερβαίνει κατά δύο άτομα την οργανική του, αν και οι περισσότερες αστυνομικές Υπηρεσίες αντιμετωπίζουν προβλήματα ως προς τη στελέχωσή τους, λόγω της ελλειμματικής δύναμης του Σώματος. Η εν λόγω Υπηρεσία, για την αντιμετώπιση των αυξημένων αναγκών της, ανάλογα και με τις επικρατούσες συνθήκες, κατά περιόδους ενισχύεται και με δύναμη από άλλες Υπηρεσίες της Αστυνομικής Διεύθυνσης Ιωαννίνων. 

Επί πλέον, για την πρόληψη της εγκληματικότητας και κυρίως την αποτροπή εισόδου λαθρομεταναστών, στην ανωτέρω περιοχή δραστηριοποιείται και το Μεταβατικό Απόσπασμα Δελβινακίου, το οποίο συνεργάζεται με το Αστυνομικό Τμήμα Κακαβιάς. Πέραν αυτών, σημαντική συμβολή στον τομέα αυτό θα έχουν και οι προσφάτως ιδρυθείσες Υπηρεσίες Συνοριακής Φύλαξης, τέσσερις εκ των οποίων λειτουργούν στο Νομό Ιωαννίνων. 

Στην Αστυνομική Διεύθυνση Ιωαννίνων, κατά την πρόσφατη επίσκεψή μας στο νομό, όπου εξετάσθηκαν με τους τοπικούς φορείς όλα τα ζητήματα που απασχολούν την περιοχή και σχετίζονται κυρίως με τη λαθρομετανάστευση και την εισαγόμενη εγκληματικότητα από την Αλβανία, δόθηκαν πρόσθετες εντολές και οδηγίες, στα πλαίσια και της προσπάθειας που έχει αναλάβει το Υπουργείο μας για ολοκληρωμένο σχεδιασμό αστυνόμευσης σε όλη τη χώρα, μετά τη λεπτομερή καταγραφή της εγκληματικότητας σε κάθε περιοχή. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

15. Στην με αριθμό 9092/13-4-99 ερώτηση δόθηκε με το υπ' αριθμ. 210/3-5-99 έγγραφο από τον Υπουργό Eξωτερικών η ακόλουθη απάντηση: 

"Σε απάντηση της ερώτησης 9092/13-4-99 του Βουλευτή κ. Λ. Παπανικολάου, σας γνωρίζουμε τα εξής: 

1. Ο κύριος Πρωθυπουργός μετέβη στις ΗΠΑ (23-25.4.1999) με κύρια και συγκεκριμένη αποστολή, τη συμμετοχή του στην Σύνοδο Κορυφής του ΝΑΤΟ. 

Ουδεμία διαπραγμάτευση έλαβε χώρα, κατά τη διάρκεια των εργασιών της Συνόδου και στο περιθώριό της, με την Τουρκία, σε σχέση με το Κυπριακό πρόβλημα. 

2. 'Οπως έχει τονίσει επανειλημμένα η Κυβέρνηση σε όλα τα επίπεδα, η χώρα μας δεν συζητά και βεβαίως δεν διαπραγματεύεται τα κυριαρχικά δικαιώματά της. Κατά συνέπεια, ο κύριος Πρωθυπουργός δεν είναι δυνατόν να διαπραγματευθεί με τον οποιονδήποτε Τούρκο αξιωματούχο, τις απαράδεκτες αξιώσεις που εγείρει η 'Αγκυρα στο Αιγαίο, κατά παράβαση του διεθνούς δικαίου και των διεθνών συνθηκών που ρυθμίζουν τα συναφή θέματα και γενικότερα το status quο στο Αιγαίο. 

Ο Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

16. Στην με αριθμό 9192/19.4.99 ερώτηση δόθηκε με το υπ' αριθμ. 14535/7.5.99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 9192/19.4.99 που κατέθεσε στη Βουλή των Ελλήνων ο Βουλευτής κ. Λευτέρης Ι. Παπανικολάου, σας γνωστοποιούμε τα κατωτέρω: 

1. 'Οταν ολοκληρωθεί το σχέδιο μετοχοποίησης του 14% των μετοχών του ΟΤΕ θα δοθεί στη δημοσιότητα η διαδικασία διάθεσης των μετοχών. 

2. Η Κυβέρνηση δεν προτίθεται να προχωρήσει σε άλλη διάθεση μετοχών του ΟΤΕ και θα διατηρήσει τον έλεγχο το Δημοσίου στο μετοχικό κεφάλαιο του Οργανισμού. 

Ο Υπουργός 

Γ. ΠΑΠΑΝΤΩΝΙΟΥ" 

17. Στην με αριθμό 9208/19.4.99 ερώτηση δόθηκε με το υπ' αριθμ. 212/3.5.99 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της ερώτησης 9208/19.4.99 του Βουλευτή κ. Απ. Ανδρεουλάκου σας γνωρίζουμε ότι από την πλευρά του Υπουργείου Εξωτερικών έχουν γίνει διαβήματα σε όλα τα επίπεδα της αλβανικής πολιτικής και υπηρεσιακής ηγεσίας σχετικά με την τουρκοαλβανική στρατιωτική συνεργασία. Η αλβανική κυβέρνηση αναγνωρίζει την έντονη ανησυχία της Ελλάδος και έχει δεσμευθεί για τη διασαφήνιση και επανεξέταση του όλου θέματος. 

Η Ελληνική Κυβέρνηση δεν εφησυχάζει και παρακολουθεί το ζήτημα με μεγάλη προσοχή. 

Παράλληλα, διαβιβάζουμε την ερώτηση και στο Υπουργείο Εθνικής 'Αμυνας, με την παράκληση να σας ενημερώσει και από την πλευρά του σχετικά. 

Ο Υπουργός 

ΓΕΩΡΓΙΟΣ Α. ΠΑΠΑΝΔΡΕΟΥ" 

18. Στην με αριθμό 9203/19.4.99 ερώτηση δόθηκε με το υπ' αριθμ. 542/5.5.99 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην με αριθό 9203/19.4.99 ερώτηση που κατατέθηκε στη Βουλή από το Βουλευτή κ. Πέτρο Τατούλη και αφορά τις επιδράσεις στην υγεία από τη χρήση κινητών τηλεφώνων, σας ενημερώνουμε ότι έχουμε απαντήσει στη Βουλή για το ίδιο θέμα με το αριθ. 148/26.2.99 έγγραφο, το οποίο και σας διαβιβάζουμε. 

Ο Υφυπουργός 

Ν. ΦΑΡΜΑΚΗΣ" 

Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

19. Στην με αριθμό 9212/19.4.99 ερώτηση δόθηκε με το υπ'αριθμ. 1075/6.5.99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην με αριθμό 9212/99 ερώτηση, που κατατέθηκε στη Βουλή από τους Βουλευτές κυρίους Μ. Αγγουράκη και Σ. Κόρακα, για τα θιγόμενα σ'αυτή θέματα, σας πληροφορούμε τα εξής: 

Με την αριθμ. 33465/7.4.99 Απόφαση του Υπουργού Εργασίας και Κοινωνικών Ασφαλίσεων, εγκρίθηκε, ύστερα από πρόταση του ΔΣ του Οργανισμού Απασχόλησης Εργατικού Δυναμικού (ΟΑΕΔ), έκτακτη οικονομική ενίσχυση από 150.000 δρχ. σε κάθε ένα από τους 280 εργαζόμενους της επιχείρησης ΜΙΝΙΟΝ Α.Ε. 

Η πολιτική του ΟΑΕΔ, είναι μέσα από τις οικονομικές δυνατότητες του προϋπολογισμού του, να παρέχει οικονομικές ενισχύσεις σε κατηγορίες εργαζομένων που περιήλθαν σε κατάσταση ανεργίας (κλείσιμο επιχειρήσεων, μειωμένη απασχόληση κλπ.) με ορισμένες προϋποθέσεις. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

20. Στην με αριθμό 9213/19.4.99 ερώτηση δόθηκε με το υπ' αριθμ. 922/28.4.99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 9213/19.4.99 που κατέθεσαν οι Βουλευτές κύριοι Μ. Κωστόπουλος, Στ. Κόρακας, για τα θέματα της αρμοδιότητάς μας, σας πληροφορούμε τα εξής: 

Κατά τη διάρκεια του 1998 που πραγματοποιήθηκαν από τις περιφερειακές δασικές υπηρεσίες της χώρας προληπτικά αντιπυρικά και δασοπροστατευτικά έργα (διανοίξεις αντιπυρικών δασόδρομων και αντιπυρικών ζωνών, κατασκευές υδατοδεξαμενών, προστατευτικοί καθαρισμοί δασών και αντιπυρικών ζωνών κ.α.) ύψους 7.500.000.000 δρχ. 

Για το τρέχον έτος έχουν εξασφαλισθεί από τις δημόσιες επενδύσεις πιστώσεις ύψους 8.000.000.000 δρχ. για ανάλογα έργα. Τα έργα αυτά έουχν προγραμματισθεί από τις περιφερειακές δασικές υπηρεσίες της χώρας και θα ολοκληρωθούν με ρυθμούς απορρόφησης του 1/3 των πιστώσεων μέχρι τον Ιούνιο και των υπολοίπων 2/3 μέχρι τέλους του έτους. 

Ο Υφυπουργός 

Π. ΦΟΥΝΤΑΣ" 

21. Στην με αριθμό 9214/19.4.99 ερώτηση δόθηκε με το υπ' αριθμ. 389/7.5.99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 9214/19-4-99 που κατέθεσαν οι Βουλευτές κύριοι Ν. Γκατζής και Α. Κανταρτζής, σας γνωρίζουμε ότι το θέμα της πληρέστερης στελέχωσης των Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος, με ορθολογική κατανομή αυτής. Στα πλαίσια αυτά έχει στελεχωθεί και η Αστυνομική Διεύθυνση Μαγνησίας με δύναμη, η οποία υπολείπεται της οργανικής κατά 30 άτομα και όχι 75, όπως αναφέρεται στην ερώτηση. Για την αντιμετώπιση του ελλείμματος, προκηρύχθηκαν προς πλήρωση κατά τις τακτικές μεταθέσεις του τρέχοντος έτους 21 θέσεις αστυνομικών κατωτέρων βαθμών. επίσης, κατά τη θερινή περίοδο, η ανωτέρω Υπηρεσία, για την κάλυψη των αυξημένων αναγκών της, θα ενισχυθεί με 5 υπαξιωματικούς, 10 αστυφύλακες και 59 δόκιμους αστυφύλακες. 

Για το θέμα της οργανικής δύναμης των αστυνομικών Υπηρεσιών, σας πληροφορούμε ότι αντιμετωπίζεται στα πλαίσια της μελέτης που πραγματοποιείται από το Υπουργείο μας για την αναδιάρθρωση των περιφερειακών αστυνομικών Υπηρεσιών, η οποία θα συνοδευτεί και με ανακατανομή των αστυνομικών δυνάμεων και μέσων, με στόχο τη βελτίωση του οργανωτικού σχήματος αυτών και την ορθολογικότερη χωροταξική τους κατανομή, μετά και τις μεταβολές που επήλθαν στη διοικητική διαίρεση της χώρας με το ν. 2539/1997, ώστε να εναρμονισθούν με τα νέα δεδομένα και να καταστούν δυναμικότερες και λειτουργικότερες, ενώ παράλληλα επιδιώκεται και η συνολική αύξηση της οργανικής δύναμης του Σώματος. 

Σε ό,τι αφορά το αστυνομικό προσωπικό που έχει αποσπασθεί στα σωφρονιστικά καταστήματα του νομού, σας πληροφορούμε ότι αυτό θα αποδεσμευτεί μετά την ανάληψη της φρούρησης των σωφρονιστικών καταστημάτων από το μόνιμο προσωπικό του Υπουργείου Δικαιοσύνης, το οποίο ενεργεί προς την κατεύθυνση αυτή. 

Τέλος, στην Αστυνομική Διεύθυνση Μαγνησίας δόθηκαν πρόσθετες εντολές και οδηγίες για τη λήψη εντονότερων μέτρων, ενόψει και της θερινής περιόδου, ώστε να βελτιωθεί η αστυνόμευση στο νόμο και να παγιωθεί το αίσθημα ασφαλείας των πολιτών. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

22. Στην με αριθμό 9215/19-4-99 ερώτηση δόθηκε με το υπ' αριθμ. 132/7-5-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης, 9215/19-4-1999 που κατέθεσαν οι Βουλευτές κύριοι Ν. Γκατζής και Α. Κανταρτζής, σας γνωρίζουμε ότι για το Υπουργείο μας η επίλυση των προβλημάτων που απασχολούν τις Υπηρεσίες και το προσωπικό αποτελεί θέμα πρώτης προτεραιότητας και καθημερινή μας επιδίωξη, ώστε αυτό απερίσπαστο να επιδοθεί στο έργο του, με στόχο την αποτελεσματικότερη αντιμετώπιση της εγκληματικότητας και την αναβάθμιση των παρεχομένων υπηρεσιών στους πολίτες. 

Οι ανάγκες των Υπηρεσιών για θέρμανση και καθαριότητα αντιμετωπίζονται από τις σχετικές πιστώσεις που εγκρίνονται κάθε χρόνο στον προϋπολογισμό εξόδων του Σώματος, οι οποίες κατανέμονται κατά τρόπο ορθολογικό. Εφόσον, όμως, τα ποσά αυτά δεν επαρκούν, οι Υπηρεσίες που έχουν ανάγκη επιπλέον δαπάνης ενισχύονται, μετά από αίτημά τους, με την έγκριση νέων ποσών. Στα πλαίσια αυτά στις Υπηρεσίες της Αστυνομικής Διεύθυνσης Μαγνησίας, κατά τη φετινή χειμερινή περίοδο, χορηγήθηκαν 28.200 λίτρα πετρελαίου θέρμανσης μέσω τοπικής στρατιωτικής μονάδας και επί πλέον 260.000 δραχμές για την προμήθεια πετρελαίου. Επίσης για την προμήθεια ειδών καθαριότητας, κατά το παρελθόν έτος, εκτός από το κατ' αποκοπή χορηγούμενο ποσό, διατέθηκαν 236,440 δραχμές. 

Για τη συντήρηση και βελτίωση των συνθηκών κράτησης των κρατητηρίων των αστυνομικών Υπηρεσιών του νομού Μαγνησίας, που στεγάζονται σε δημόσια οικήματα το Υπουργείο έχει εγκρίνει όλες οι πιστώσεις που ζητήθηκαν από την Αστυνομική Διεύθυνση, ενώ για τα μισθωμένα κτίρια λαμβάνεται μέριμνα για την εξεύρεση των πλέον κατάλληλων. Πάντως οριστική αντιμετώπιση του θέματος αυτού και γενικότερα του στεγαστικού προβλήματος των Υπηρεσιών θα γίνει μέσα από το κτιριολογικό πρόγραμμα αγοράς ή ανέγερσης κατάλληλων κτιρίων που επεξεργάζεται το Υπουργείο μας και του οποίου ο ρυθμός υλοποίησης θα εξαρτηθεί από τις δυνατότητες του προγράμματος δημοσίων επενδύσεων. 

Σε ό,τι αφορά τη χορήγηση δωρεάν εμβολίων στους αστυνομικούς, σας πληροφορούμε ότι το θέμα αντιμετωπίζεται στα πλαίσια της ισχύουσας νομοθεσίας για τους ασφαλισμένους του δημοσίου, σύμφωνα με την οποία, όταν οι εμβολιασμοί είναι ιατρικά επιβεβλημένοι, εκτελούνται σε βάρος των πιστώσεων του Υπουργείου Υγείας και Πρόνοιας και χορηγούνται από τις κατά τόπους Διευθύνσεις Υγείας των Νομαρχιακών Αυτοδιοικήσεων. Κατά το ανωτέρω Υπουργείο, οι αστυνομικοί διεθνώς δεν υπάγονται στις ομάδες υψηλού κινδύνου. 

Τέλος, το θέμα του εκσυγχρονισμού της υλικοτεχνικής υποδομής της Αστυνομίας προωθείται με ταχείς ρυθμούς και αξιοποιείται το εξοπλιστικό πρόγραμμα που έχουμε καταρτίσει, με σημαντικές εγγραφές κονδυλίων και στον εκτελούμενο προϋπολογισμό. Ενδεικτικά σας γνωρίζουμε ότι κατά την τελευταία τριετία στην Αστυνομική διεύθυνση Μαγνησίας χορηγήθηκαν 20 καινούρια οχήματα, διαφόρων τύπων και για τη μηχανοργάνωση δημιουργήθηκε η υποδομή και εγκαταστάθηκε ο αναγκαίος εξοπλισμός. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

23. Στην με αριθμό 9228/20-4-99 ερώτηση δόθηκε με το υπ' αριθμ. 14539/6-5-99 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της ερώτησης 9228/20-4-99 που κατατέθηκε στη Βουλή των Ελλήνων από το Βουλευτή κ. Ευαγγ. Πολύζο, σας γνωρίζουμε τα εξής: 

Οι πιστώσεις που κατανέμονται, μέσω της ΣΑΤΑ, στους νομούς της χώρας προσδιορίζονται στο σύνολό τους με βάση τις διατάξεις του άρθρου 25 του ν. 1828/89. Ο τρόπος διάθεσης των πιστώσεων στους δικαιούχους περιγράφεται στην κοινή υπουργική απόφαση, που περιλαμβάνει τα κριτήρια και τη διαδικασία κατανομής των κεντρικών αυτοτελών πόρων της Τοπικής Αυτοδιοίκησης, που εγγράφονται στον προϋπολογισμό Δημ. Επενδύσεων και καλύπτουν επενδυτικές δραστηριότητες των ΟΤΑ (ΣΑΤΑ-029). 

Η κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Εθνικής Οικονομίας εκδίδεται με βάση την αναλυτική πρόταση του Υπουργείου Εσωτερικών Δημόσιας Διοίκησης και Αποκέντρωσης, το οποίο είναι και το καθ' ύλην αρμόδιο Υπουργείο για την εκτέλεση των έργων της ΣΑΤΑ. Επίσης η κατανομή των πιστώσεων της ΣΑΤΑ γίνεται με απόφαση του Υφυπουργού Εθνικής Οικονομίας, με βάση και πάλι την αντίστοιχη πρόταση του Υπουργείου Εσωτερικών, Δημόσιας Διοίκησης και Αποκέντρωσης. 

Κατόπιν των ανωτέρω επί όλων των αιτουμένων θεμάτων της ερώτησης, αρμόδιο για να απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης, το οποίο είναι και το καθ' ύλην αρμόδιο Υπουργείο και εποπτεύουσα αρχή των ΟΤΑ, προς το οποίο κοινοποιούμε την παραπάνω ερώτηση. 

Ο Υφυπουργός 

ΧΡΗΣΤΟΣ ΠΑΧΤΑΣ" 

24. Στις με αριθμό 9226/20-4-99, 9544/22-4-99 ερωτήσεις δόθηκε με το υπ' αριθμ. 926/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στις ερωτήσεις 9226/20-4-99, 9544/22-4-99 που κατέθεσαν οι Βουλευτές κύριοι Α. Παπαληγούρας και Στ. Δήμας σας πληροφορούμε τα εξής: 

Οι αποζημιώσεις για τις ζημιές που προξενήθηκαν στις καλλιέργειες του Ν. Κορινθίας από παγετούς το Μάρτιο του 1998 έχουν κατά το μεγαλύτερο μέρος τους καταβληθεί στους δικαιούχους παραγωγούς. 

Συγκεκριμένα, μέχρι σήμερα στο Ν. Κορινθίας έχουν καταβληθεί αποζημιώσεις ύψους 1,5 δισ. δρχ. περίπου. 

'Οσον αφορά τις υπόλοιπες αποζημιώσεις, ύψους 600 εκατομμυρίων δρχ. που αφορούν κυρίως παραγωγούς των Κοινοτήτων (Αγ. Βασιλείου, Κουταλά, Ξυλοκέριζας, Κλένιας, Αρχ. Κλεωνών κλπ) επισημαίνουμε ότι από τον Οργανισμό ΕΛΓΑ καταβάλλεται κάθε δυνατή προσπάθεια ώστε και οι αποζημιώσεις αυτές να αποσταλούν στους δικαιούχους το συντομότερο δυνατό. 

Τέλος επισημαίνουμε ότι οι αποζημιώσεις σε όλες γενικά τις περιοχές της χώρας, εφόσον πρόκειται για ζημιές που συνέβησαν την ίδια χρονική περίοδο, ακολουθούν χρονικά τη ροή της μηχανογραφικής επεξεργασίας των πορισμάτων εκτίμησης, χωρίς προτεραιότητες ή διακρίσεις. 

Ο Υπουργός 

Γ. ΑΝΩΜΕΡΙΤΗΣ" 

25. Στην με αριθμό 9243/20-4-99 ερώτηση δόθηκε με το υπ' αριθμ. 927/5-5-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 9243/20-4-99 που κατέθεσε ο Βουλευτής κ. Σ. Π. Σπηλιωτόπουλος σας πληροφορούμε τα εξής: 

Το Δικαστήριο των Ευρωπαϊκών Κοινοτήτων (Δ.Ε.Κ.) δημοσίευσε στις 16 Μαρτίου 1999 την απόφαση του για την προσφυγή της Δανίας, Γερμανίας και Γαλλίας κατά του Κανονισμού 1107/96 της Ευρωπαϊκής Επιτροπής, με τον οποίο καταχωρήθηκε το τυρί "φέτα" ως Προϊόν Ονομασίας Προέλευσης (Π.Ο.Π.). Στη διαδικασία αυτή, η οποία ξεκίνησε το 1996 (Υποθέσεις C 289/293/299/1996) η Ελλάδα παρενέβη με τις δικές της θέσεις. 

Σύμφωνα με την απόφαση, του Δ.Ε.Κ. δεν εισήλθε στα θέματα ουσίας και περιορίστηκε στην ακύρωση του κανονισμού 1107/96 για τυπικούς λόγους, διότι "η αιτιολογία της Επιτροπής δεν ήταν πλήρης". Η απόφαση αναφέρει ότι προκειμένου το Δ.Ε.Κ. να κρίνει αν η ονομασία φέτα είναι γενική ή ειδική ονομασία, απαιτούνται πρόσθετα στοιχεία τα οποία και καταγράφει. Το Δ.Ε.Κ. δεν έκανε δεκτή την πρόταση του Εισαγγελέα, που είχε προτείνει ότι η ονομασία φέτα έχει γίνει κοινή ονομασία, ούτε εισήλθε σε θέματα όπως, η οριοθετημένη γεωγραφική ζώνη παραγωγής, τα ποιοτικά χαρακτηριστικά, η παραδοσιακή τεχνολογία παραγωγής κλπ. Το Δ.Ε.Κ. πειρορίζεται στο να υποδείξει στην Επιτροπή ότι πρέπει να τεκμηριώσει καλύτερα την απόψή της. 

Επιπλέον το Δ.Ε.Κ. δεν καταλογίζει καμία έλλειψη και δεν κάνει καμία παρατήρηση κατά του φακέλου που παρουσίασε η Ελλάδα για την καταχώρηση της φέτας. 

Επομένως, το θέμα της φέτας παραμένει ανοικτό, που σημαίνει ότι η Επιτροπή θα πρέπει να επιληφθεί του θέματος εκ νέου για την καταχώρηση της φέτας ως Π.Ο.Π. διαλαμβάνοντας στην αιτιολογία της και τα στοιχεία τα οποία δεν συνεκτίμησε επαρκώς. 

Το Υπουργείο Γεωργίας εξετάζει την νέα κατάσταση, που δημιουργήθηκε και θα προβεί στις ενδεικνυόμενες ενέργειες για την προστασία της ελληνικής φέτας, που παράγεται από πρόβειο γάλα ή μίγματα πρόβειου και αίγειου γάλακτος. 

Ο Υφυπουργός 

Π. ΦΟΥΝΤΑΣ" 

26. Στην με αριθμό 9246/20-4-99 ερώτηση δόθηκε με το υπ'αριθμ. 933/4-5-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 9246/20-4-99 που κατέθεσε ο Βουλευτής κ. Π. Σκανδαλάκης, για τα θέματα της αρμοδιότητάς μας, σας πληροφορούμε τα εξής: 

Στα πλαίσια του Καν. ΕΟΚ 2078/92 εφαρμόζεται από το 1995 σε όλη τη χώρα πρόγραμμα με τίτλο "Βιολογική Γεωργία". 

Στο διάστημα 1995 - 98 σε συνολική για όλη τη χώρα έκταση 72.000 στρ.- στη Λακωνία κατανεμήθηκαν 14.800 στρ. κυρίως ελαιώνες, δηλ. ποσοστό περίπου 20% της συνολικής έκτασης. 

Με την έκταση του προγράμματος (Μάιος 1998) κατανεμήθηκαν στις 56 Δ/νσεις Αγροτικής Ανάπτυξης της Χώρας από 2.000 επιπλέον στρέμματα, ενώ ειδικά στη Λακωνία, από Εθνικό απόθεμα 28.000 στρ. δόθηκαν επί πλέον 3.000 στρ. σε οργανωμένη Ομάδα παραγωγών των Δήμων Μυστρά και Πελλάνας. 

'Ετσι φέτος το πρόγραμμα στη Λακωνία θα εφαρμόζεται συνολικά σε έκταση 19.800 στρ. (ποσοστό 10% του συνόλου της χώρας). 

Ο Υφυπουργός 

ΝΤ. ΒΡΕΤΤΟΣ" 

27. Στις με αριθμό 9229/20-4-99, 9541/22-4-99 ερωτήσεις δόθηκε με το υπ'αριθμ. 367/6-5-99 έγγραφο από τον Υπουργό Aνάπτυξης η ακόλουθη απάντηση: 

"Σε απάντηση των ερωτήσεων 9229/20-4-99 του Βουλευτή κ. Ε. Πολύζου και 9541/22-4-99 του Βουλευτή κ. Α. Φούσα, αναφορικά με την οδηγία του Αμερικανού Προέδρου και τα θέματα που ανακύπτουν, σας γνωρίζουμε τα εξής: 

1. Το ΥΠΑΝ και ο ΕΟΤ παρακολουθούν σε καθημερινή βάση τις εξελίξεις και έχω ήδη ετοιμάσει εξειδικευμένες ενέργειες διαφήμισης και δημοσίων σχέσεων. Προς το παρόν, και με βάση τα στοιχεία που καθημερινά συλλέγουμε από τα γραφεία του ΕΟΤ στο εξωτερικό, τα μηνύματα για την πορεία της τουριστικής περιόδου του 1999 εξακολουθούν να παραμένουν ενθαρρυντικά, οι περισσότερες δε αγορές μας εμφανίζουν αυξητικές τάσεις. Είναι γεγονός, ότι ορισμένες αγορές, λόγω των ειδικών χαρακτηριστικών τους, σε περιόδους κρίσεων εμφανίζουν πτώση στο σύνολο της κίνησής τους προς όλους τους προορισμούς. Χαρακτηριστική τέτοια αγορά είναι αυτή των Η.Π.Α., η οποία εμφανίζει τη στιγμή αυτή 50% πτώση κρατήσεων προς το εξωτερικό γενικότερα. Οι Αμερικανοί τουρίστες επανεξετάζουν τη στάση τους απέναντι στην Ευρώπη συνολικά ως τουριστικό προορισμό, αποτελούν όμως μόνο (στοιχεία ΕΣΥΕ 1997) το 2,27% των συνολικών αφίξεων στη χώρα μας, ενώ οι οδικά διακινούμενοι, που είναι το δεύτερο προβληματικό σημείο, το 12,47%. Αυτό σημαίνει, ότι θα υπάρξουν επιπτώσεις, περιορισμένης όμως έκτασης, που εντοπίζονται σε λίγους προορισμούς αλλά και σε επί μέρους "τμήματα" της ελληνικής τουριστικής προσφοράς (όπως π.χ. οι κρουαζιέρες, που έχουν "εξάρτηση" από την αμερικάνικη αγορά και ο οδικός τουρισμός από τις χώρες του VISEGRAD). 

Ως προς τον οδικό τουρισμό που έρχεται στη χώρα μας μέσω Βουλγαρίας από τις χώρες του VISEGRAD οργανώνουμε ένα σύστημα επιδότησης των οδικών μεταφορών προσώπων, με επιδότηση των μεταφορέων ή με επιδότηση πτήσεων τσάρτερς που θα υποκαταστήσουν οδικές μεταφορές. Ακόμη, έχω ζητήσει από το Υπουργείο Μεταφορών και Επικοινωνιών και από το Υπουργείο Εθνικής Οικονομίας και Οικονομικών να ανασταλεί η είσπραξη του ειδικού τέλους χρήσης αεροδρομίων ή κάποιο ανάλογο μέτρο για τις χώρες αυτές και για τα αεροδρόμια της Κέρκυρας, της Θεσσαλονίκης, της Καβάλας και της Αλεξανδρούπολης. Δηλαδή για τα αεροδρόμια των περιοχών που έχουν ιδιαίτερο πρόβλημα. 'Ομως οι κύριες τουριστικές αγορές μας (Γερμανία, Αυστρία, Ολλανδία, Βέλγιο, Γαλλία, Ην. Βασίλειο, Σκανδιναβία κλπ.) εμφανίζουν μία αξιοσημείωτη αντοχή στην κρίση και θετική πορεία κρατήσεων για τη χώρα μας και που υπό τις παρούσες τουλάχιστον συνθήκες, εξακολουθούν να δικαιολογούν την πρόβλεψη για αύξηση των συνολικών αφίξεων κατά το 1999, και βέβαια, σε λίγο θα ξεκινήσει μία ειδική επικοινωνιακή εκστρατεία διεθνώς, που προβάλλει αυτήν την εικόνα της ασφάλειας της χώρας, που είναι ένας παράγοντας ειρήνης και σταθερότητας για την περιοχή, αλλά και ένας τόπος εξαιρετικά ασφαλής για τους τουρίστες. 
2. 'Εχοντας, λοιπόν, υπόψη μας την πραγματική κατάσταση πρέπει να είμαστε πολύ προσεκτικοί και πολύ ακριβείς στην περιγραφή των διαστάσεων του προβλήματος, διότι πολύ συχνά δημιουργούμε, με υπερβολές που βλέπουν το φως σε ορισμένα μέσα ενημέρωσης, ένα κλίμα δυσανάλογα βαρύ. Αυτό εξάγεται και επανεισάγεται στη χώρα μας, δημιουργώντας την εντύπωση ότι έχει καταρρεύσει όλο το οικοδόμημα της τουριστικής μας οικονομίας. Δεν είναι έτσι. Ο κορμός του ελληνικού τουρισμού υπάρχει, πηγαίνει πάρα πολύ καλά, τα προβλήματα είναι εντοπισμένα εκεί που ανέφερα στην πρώτη τοποθέτησή μου. 

'Οπως είπα, έχουμε λάβει όλα τα μέτρα, αλλά τα μέτρα αυτά αφορούν αντιμετώπιση της συγκεκριμένης κρίσης και όχι γενικότερα τα προβλήματα που αντιμετώπιζε η τουριστική οικονομία, τα οποία δεν είναι δυνατό να ληφθούν δια μιας, συλλήβδην, με αφορμή το πρόβλημα που υπάρχει με τον πόλεμο στη Γιουκοσλαβία. 

Αναφέρω παρεπιπτόντως ότι το Υπουργείο Οικονομικών δια του συναδέλφου κ. Δρυ κάνει πολύ συγκεκριμένο και καλόπιστο διάλογο για τη φορολογική μεταχείριση των τουριστικών επιχειρήσεων. Η ΕΤΒΑ έχει διακανονίσει τα χρέη των ξενοδοχείων και έχει εκδοθεί η απόφαση του Υπουργού Εθνικής Οικονομίας για τα χρέη των ξενοδοχειακών επιχειρήσεων στο Ανατολικό Αιγαίο. 

Τέλος, σας γνωρίζουμε ότι βρισκόμαστε σε διαρκή συνεργασία με την Τοπική Αυτοδιοίκηση και με τοπικές Ενώσεις Ξενοδόχων, ώστε την κατάλληλη από κάθε άποψη στιγμή, να θέσουμε σε εφαρμογή τα ενδεικνυόμενα μέτρα προς άρση των τυχόν δυσμενών συνεπειών. Εξυπακούεται ότι το εύρος και το είδος των παρεμβάσεων θα εξαρτηθεί από τις ιδιαιτερότητες των επιπτώσεων σε κάθε προορισμό. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

28. Στην με αριθμό 9254/20-4-99 ερώτηση δόθηκε με το υπ' αριθμ. 940/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9254/20-4-99 που κατέθεσε ο Βουλευτής κ. Π. Σκανδαλάκης για τα θέματα της αρμοδιότητάς μας, σας πληροφορούμε τα εξής: 

Κατά τη διάρκεια του ΙΙ ΚΠΣ 1994 - 1999 υποβλήθηκαν τριάντα (30) επενδυτικά σχέδια, για ένταξη στο Καν. (Ε.Ε.) 951/97 "βελτίωση των συνθηκών μεταποίησης και εμπορίας γεωργικών προϊόντων", συνολικού αιτούμενου προϋπολογισμού 8,2 δισ. δρχ. περίπου. 

Από τα παραπάνω έχουν εγκριθεί τα είκοσι έξι (26) επενδυτικά σχέδια συνολικού επιλέξιμου προϋπολογισμού 6,8 δισ. δρχ. Η συμμετοχή του ΕΓΤΠΕ (Ευρωπαϊκό Γεωργικό Ταμείο Προσανατολισμού και Εγγυήσεων). Τμ. Προσανατολισμού προβλέπεται να ανέλθει στα 4,44 δισ. δρχ., η δε εθνική στα 550 εκατ. δρχ. 

'Εχουν ολοκληρωθεί τα 15 επενδυτικά σχέδια, τα οποία έχουν καλύψει το 75% του εγκριθέντος προϋπολογισμού. Τα υπόλοιπα 11 βρίσκονται σε εξέλιξη. 

Οι τέσσερις (4) αιτήσεις που απομένουν θα εξετασθούν στην προσεχή συνεδρίαση της Γνωμοδοτικής Επιτροπής Επενδυτικών Σχεδίων με βάση τον ανωτέρω Κανονισμό και την Κοινή Υπουργική Απόφαση (Υπουργών Εθν. Οικονομίας, Οικονομικών και Γεωργίας). 

Ο Υπουργός 

Γ. ΑΝΩΜΕΡΙΤΗΣ" 

29. Στην με αριθμό 9265/20-4-99 ερώτηση δόθηκε με το υπ'αριθμ. 28549/3-5-99 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 9265/20-4-99 που κατέθεσε στη Βουλή των Ελλήνων ο Βουλευτής κ. Σπ. Σπηλιωτόπουλος, σας πληροφορούμε τα εξής: 

Το κίνητρο απόδοσης που χορηγήθηκε στους υπαλλήλους της Δημόσιας Διοίκησης με το άρθρο 13 του ν. 2470/97, αντικαθιστά τα κάθε είδους κίνητρα παραγωγικότητας ή αποδοτικότητας, ή αυξημένης ευθύνης, που ελάμβαναν με τις προγενέστερες μισθολογικές διατάξεις και τα οποία πλέον καταργούνται με τη ρητή διάταξη της παραγράφου 4 του άρθρου 10 του νόμου αυτού. 

Επίσης, σύμφωνα με το ίδιο άρθρο και νόμο, το κίνητρο απόδοσης αποδίδεται στον Κρατικό Προϋπολογισμό, από τους λογαριασμούς τους οποίους βάρυναν τα προαναφερόμενα επιδόματα. 

Αιτιολογικός λόγος θέσπισης του εν λόγω κινήτρου είναι η αύξηση της αποδοτικότητας των υπαλλήλων, η οποία συνδέεται και με άλλες παραμέτρους, όπως η ανάληψη πρωτοβουλιών εκ μέρους των υπαλλήλων για την εφαρμογή νέων μεθόδων τεχνολογίας και η απλούστευση των διαδικασιών για την καταπολέμηση της γραφειοκρατίας, με στόχο τον εκσυγχρονισμό της Δημόσιας Διοίκησης. 

Στους κληρικούς δεν επεκτάθηκε η ανωτέρω παροχή, επειδή οι προαναφερόμενοι λόγοι χορήγησης του κινήτρου απόδοσης δεν συνδέονται με τα λειτουργικά τους καθήκοντα. 

30. Στην με αριθμό 9271/20-4-99 ερώτηση δόθηκε με το υπ' αριθμ. 928/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9271/20-4-99 που κατέθεσε ο Βουλευτής κ. Στ. Παπαδόπουλος, σας πληροφορούμε τα εξής: 

Για τις ζημιές που προξενήθηκαν από πλημμύρες στην περιοχή Κάτω Νευροκοπίου Δράμας υποβλήθηκαν στον Οργανισμό ΕΛΓΑ 10 δηλώσεις ζημιάς από την Κοινότητα Οχυρού και 21 δηλώσεις από την Κοινότητα Περιθωρίου που αφορούν καλλιέργειες σιτηρών έκτασης 320 στρεμμάτων. 

'Ηδη για τις ζημιές αυτές έχουν γίνει από τον Οργανισμό οι απαραίτητες επισημάνσεις. Οι εκτιμήσεις των ζημιών θα γίνουν αφού αποσυρθούν τα νερά από τις πλημμυρισμένες εκτάσεις και καταστεί δυνατή η πρόσβαση των γεωπόνων εκτιμητών σ' αυτές. 

Το Υπουργείο Γεωργίας, με το αριθμ. 384/Θ/10-3-99 έγγραφό του, ζήτησε από ορισμένες Νομαρχιακές Αυτιοδιοικήσεις της χώρας, μεταξύ των οποίων και τη Δράμας, να προβούν δια των Δ/νσεων Γεωργίας σε εξατομίκευση των ζημιών που προκλήθηκαν από βροχοπτώσεις - πλημμύρες και ανεμοθύελλα κατά τους μήνες Νοέμβριο και Δεκέμβριο 1998 και οι οποίες δεν καλύπτονται ασφαλιστικά από τον ΕΛ.ΓΑ., στην παραγωγή βάμβακος, αραβοσίτου και σακχαροτεύτλων, στα γεωργοκτηνοτροφικά κτίσματα, τα θερμοκήπια και στα αποθηκευμένα γεωργικά τεύτλα και τις ζωοτροφές. 

Επίσης έχει προωθήσει σχέδιο κοινής διϋπουργικής απόφασης (Υπουργών Γεωργίας και Οικονομικών) για έγκριση από την Ε.Ε. στο οποίο προβλέπονται μέτρα υπέρ των σοβαρά ζημιωθέντων αγροτών. 

Ο Υπουργός 

Γ. ΑΝΩΜΕΡΙΤΗΣ" 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μιχαλολιάκο.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 1080/18.5.99 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τους Υπουργούς Εθνικής Οικονομίας, Εργασίας και Κοινωνικών Ασφαλίσεων, σχετικά με την καθυστέρηση δημοσιοποίησης των στοιχείων της Εθνικής Στατιστικής Υπηρεσίας Ελλάδος, για την ανεργία και την απασχόληση του 1998. 

Η επίκαιρη ερώτηση του κ. Μιχαλολιάκου είναι η εξής: 

"Εύλογη απορία και κατάπληξη προξενεί η ασυνήθης για τα δεδομένα της Εθνικής Στατιστικής Υπηρεσίας της Ελλάδος καθυστέρηση για τη δημοσιοποίηση των στοιχείων και των μετρήσεων που αφορούν στα ποσοστά της ανεργίας και της απασχόλησης του έτους 1998. 

Σύμφωνα με δημοσιεύματα του Τύπου το ποσοστό ανεργίας προσεγγίζει σταθερά το 11%, κατ' άλλες πληροφορίες το 11,5%, ενώ κατά το Ευρωπαϊκό Παρατηρητήριο φθάνει στο 13,5%. 

Σύμφωνα με έντονες φήμες, είτε η δημοσιοποίηση αναβάλλεται για την περίοδο μετά τις ευρωεκλογές, ώστε να αποφευχθεί το πολιτικό κόστος για την Κυβέρνηση, είτε τα στοιχεία "μαγειρεύονται", ώστε να φανεί ψευδώς μείωση αντί για αύξηση της ανεργίας. 

Εξάλλου, σύμφωνα με τα ίδια δημοσιεύματα, το Υπουργείο Εργασίας εξασφάλισε κοινοτικά κονδύλια για διπλασιασμό από τέσσερις χιλιάδες σε οκτώ χιλιάδες των ανέργων πτυχιούχων που θα μετάσχουν στο ενδεκάμηνο πρόγραμμα εργασιακής εμπειρίας, με αποτέλεσμα να μεταβάλει τους ανέργους και τις οικογένειές τους σε πολιτικούς ομήρους εν όψει των ευρωεκλογών. 

Κατόπιν των ανωτέρω οι κύριοι Υπουργοί καλούνται να ενημερώσουν το Σώμα: 

Πρώτον, πού οφείλεται η αδικαιολόγητη καθυστέρηση στη δημοσιοποίηση των στοιχείων της Εθνικής Στατιστικής Υπηρεσίας Ελλάδος; 

Δεύτερον, πότε θα γίνει η δημοσιοποίησή τους; 

Τρίτον, αληθεύουν οι πληροφορίες για αύξηση του ποσοστού της ανεργίας; 

Τέταρτον, γιατί επέλεξε η Κυβέρνηση τώρα, τον ύποπτο χρόνο προ των ευρωεκλογών, κατά τον οποίο θα ανακοινώσει την αύξηση των ανέργων που θα συμμετάσχουν στο πρόγραμμα εργασιακής εμπειρίας;". 

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο για να πρωτολογήσει για τρία λεπτά. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, χαίρομαι, πράγματι, γιατί η Νέα Δημοκρατία ανεκάλυψε την ανεργία και με συνεχείς και μάλιστα ταυτόσημες ερωτήσεις των Βουλευτών της -έχουμε άλλη μία την Δευτέρα ακριβώς ίδια- προσπαθεί να μάθει τι γίνεται. 

Εγώ θα μπορούσα να πω ότι έπρεπε να το ξέρουν πολύ καλά, γιατί η Ελλάδα βιώνει εδώ και πάρα πολλά χρόνια μια πολύ μεγάλη αναδιάρθρωση και στον πρωτογενή τομέα, στον αγροτικό χώρο, και στον δευτερογενή τομέα ιδιαίτερα μετά την πτώση του ανατολικού μπλοκ. 

Υπάρχουν συνέπειες που έχουν γίνει ορατές και για τους εργαζόμενους. Υπάρχει ανεργία στην Ελλάδα και κανείς δεν νομίζω ότι έχει την πρόθεση να το κρύψει αυτό. Είμαστε οι πρώτοι που το διαπιστώνουμε, αλλά τονίζω και οι πρώτοι και οι μόνοι, ως Κυβέρνηση, που έχουμε πάρει συγκεκριμένα σαφή μέτρα, προκειμένου να αντιμετωπίσουμε το μείζον αυτό πρόβλημα. Νομίζω ότι κανείς δεν μπορεί να το αμφισβητήσει αυτό. Εδώ είναι η ουσία. 

Θέλω να μάθω, πράγματι, πότε άλλοτε είχαν παρθεί πολιτικές σαν αυτές που έχουμε πάρει σήμερα, πότε άλλοτε υπήρχε εθνικό σχέδιο στρατηγικής δράσης για την απασχόληση, πότε άλλοτε υπήρχαν ενεργητικές πολιτικές απασχόλησης που δίνουν ευκαιρία στον άνεργο να μπει στη δουλειά, σε μια εποχή που ξαναλέω ότι τα προβλήματα είναι μεγάλα. Και ενώ υπάρχουν επενδύσεις και μάλιστα πολύ υψηλές επενδύσεις -το ΑΕΠ τρέχει με ρυθμό αύξησης 3,5% μέσα στη χρονιά- είναι σαφές ότι λόγω της νέας τεχνολογίας, οι θέσεις οι οποίες δημιουργούνται είναι περιορισμένες. 

Δεν υπάρχει λοιπόν κανένας φόβος και καμία ανάγκη να κρύψουμε τίποτα. Οι πολιτικές μας είναι ορατές και από αυτές κρινόμαστε. 

Πεντακόσιες σαράντα πέντε χιλιάδες άνθρωποι έχουν ωφεληθεί μέσα στην τριετία 1997-1999 από τα προγράμματα επαγγελματικής κατάρτισης, απασχόλησης και εργασιακής εμπειρίας, τα οποία προωθούμε. 

'Οσον αφορά τα ποσοστά ανεργίας, πρέπει να γνωρίζει ο κύριος συνάδελφος ότι σύμφωνα με τις κατευθύνσεις που έχει πάρει η Εθνική Στατιστική Υπηρεσία από την Ευρωπαϊκή 'Ενωση, πρέπει τα στοιχεία της σύγκρισης της ανεργίας να είναι στην αυτή χρονική περίοδο. 

Το 1997 ο υπολογισμός της ανεργίας έγινε σε ετήσια βάση, επομένως η έρευνα είχε γίνει το δεύτερο τρίμηνο του 1997. 'Αρα, το συγκριτικό στοιχείο είναι με το δεύτερο τρίμηνο του 1998. Τώρα ολοκληρώνεται αυτή η έρευνα, έχει φτάσει στο τελικό της στάδιο και πολύ σύντομα, μόλις είναι έτοιμη η Εθνική Στατιστική Υπηρεσία, όποιο και αν είναι το ποσοστό -κι αυτό είναι σαφές, δεν έχουμε τίποτα να κρύψουμε- θα το ανακοινώσει στον ελληνικό λαό. 

'Οπως και μέσα στις επόμενες μέρες με πρωτοβουλία του Υπουργείου Εργασίας και Κοινωνικών Ασφαλίσεων θα ανακοινωθούν τα στοιχεία της καταγεγραμμένης ανεργίας, του ΟΑΕΔ δηλαδή, τα οποία βεβαίως δεν έχουν καμία σχέση με τα στοιχεία της πραγματικής ανεργίας. Αυξάνονται λόγω της υποχρεωτικής ρήτρας που θέσαμε -και πολύ καλά κάναμε, για να εξυγιάνουμε το σύστημα και να φύγουν φαινόμενα σαν αυτά που είδαν το φως της δημοσιότητας τελευταία- με βάση την οποία ένας άνεργος για να μπορεί να μπει στα προγράμματα επιδότησης ή επαγγελματικής κατάρτισης, θα έπρεπε να έχει εγγραφεί στον ΟΑΕΔ. Αυτή είναι, λοιπόν, η πραγματικότητα και καμία άλλη. Δεν μπορεί η Νέα Δημοκρατία να προσπαθεί αυθαίρετα να αξιοποιεί και να διαστρεβλώνει την αλήθεια, συγκρίνοντας στοιχεία ανόμοια μεταξύ τους, που δεν έχει καμία σχέση το ένα με το άλλο. 

Κλείνω λέγοντας και κάτι άλλο. Στο πρόγραμμα εργασιακής εμπειρίας, στο περίφημο ΣΤΑΖ, μαζέψαμε τριάντα χιλιάδες αιτήσεις από επιχειρήσεις. Απορώ, πράγματι, γιατί ήταν κακό να ζητήσουμε από την Ευρωπαϊκή 'Ενωση να κάνει την έγκριση για τις τέσσερις χιλιάδες θέσεις εργασιακής εμπειρίας των νέων πτυχιούχων; Οκτώ χιλιάδες, από τη στιγμή που θα μπορούσαμε να αντλήσουμε και άλλα χρήματα, που να είναι και χρήσιμα για τη χώρα μας και χρήσιμα για τους ανώτατους πτυχιούχους. Αυτό γιατί είναι αρνητικό; Και γιατί θα πρέπει να δεχόμαστε κριτική; Δεν έχουμε ανάγκη, κύριε Μιχαλολιάκο, από καμία προεκλογική φανφάρα. Ούτε το χρησιμοποιήσαμε ούτε βγάλαμε προκήρυξη, όπως θα είδατε, γιατί σεβόμαστε και τον πόνο του ανέργου και τη δική μας ευθύνη να του δώσουμε συγκεκριμένες λύσεις. Αλλά ενώ θα περιμέναμε σ' αυτό το σημείο να αναγνωρίσετε την πολιτική μας, βλέπουμε ότι υφιστάμεθα την κριτική. Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μιχαλολιάκος έχει το λόγο για δύο λεπτά για να πρωτολογήσει. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Η υπέρβαση όταν γίνεται ανεκτή, γίνεται ανεκτή για όλους. Ακόμη και η υπέρβαση του χρόνου. 

Κύριε Πρόεδρε, η ανεργία είναι ο μεγαλύτερος εφιάλτης για μια κοινωνία και γίνεται ακόμη μεγαλύτερος εφιάλτης όταν είναι τόσο μεγάλη και η δυναμική της είναι αυξητική και αφορά τον αποκλεισμό μιας ολόκληρης γενιάς, της νέας γενιάς. Αυτό μας υποχρεώνει όλους, αν έχουμε ένα στοιχειώδη σεβασμό στο λειτούργημά μας, να μην επιχειρούμε καμιάς μορφής πολιτικής ή κομματικής καπηλείας. 

Εγώ χαίρομαι σήμερα, που ο κύριος Υφυπουργός Εργασίας έκανε μία τολμηρή ομολογία. Ομολόγησε εμμέσως πλην σαφώς ότι συμμετέχει σε μια κυβέρνηση, που είναι η κυβέρνηση της ανεργίας. Δήλωσε με σαφήνεια ότι στην πατρίδα μας σαφώς υπάρχει αυξητική τάση της ανεργίας. Αυτό είναι το μεγάλο πρόβλημα και αν όλοι έτσι το δεχθούμε, πρέπει όλοι να συμφωνήσουμε ότι πρέπει να συμπράξουμε στην καταπολέμησή της. Ταυτόχρονα, όμως, να πούμε ότι στην ευρωπαϊκή οικογένεια, στην οποία ανήκουμε, όλες οι άλλες χώρες έχουν καταφέρει να είναι μεν μεγάλη η ανεργία, αλλά η τάση της να είναι πτωτική. Στην Ελλάδα δυστυχώς είναι αυξητική και, σε ό,τι αφορά τη νέα γενιά, κινδυνεύει να γίνει καθολική. 'Ενας στους τρεις ή ένας στους δύο νέους είναι άνεργος. Το ένα είναι αυτό. 

'Ενα δεύτερο είναι ότι η πατρίδα μας έχει το μικρότερο βαθμό στήριξης των ανέργων. Η πολιτική μιας σοβαρής κυβέρνησης πρέπει να είναι πολιτική θετικών πολιτικών, που να δημιουργεί θέσεις απασχόλησης, άρα να μειώνει την ανεργία και ταυτόχρονα για εκείνους που δεν βρίσκουν διέξοδο εργασίας, να έχει ένα στοιχειώδες δίκτυο προστασίας. 'Εχουμε το μικρότερο χρόνο επιδόματος ανεργίας, έχουμε το μικρότερο ποσοστό επιδόματος κι έχουμε ένα τεράστιο ποσοστό ανέργων, που δεν συμμετέχουν καθόλου στο πρόγραμμα επιδοματικής πολιτικής. 

Είναι σίγουρο ότι οποιαδήποτε κυβέρνηση, όχι απλώς δικαιούται, υποχρεούται να προσπαθήσει να αυξήσει τα κονδύλια για την απόκτηση εργασιακής εμπειρίας. Αυτό που δεν δικαιούται είναι να επιχειρεί σε περίοδο προεκλογική αυτό να το προβάλλει ως δήθεν μεγάλο έργο. 'Ο,τι χειρότερο μπορείς να κάνεις στην πληθυσμιακή ομάδα των ανέργων είναι να προσπαθείς να κάνεις πολιτική καπηλείας και να τους εντάξεις σε μία πολιτική ομηρία. Αυτό είναι η χειρότερη συνεισφορά. 

Μένω λοιπόν με την ομολογία της ενοχής ότι η Κυβέρνηση δέχθηκε ότι είναι και κυβέρνηση ανεργίας, ότι η ανεργία έχει τάσεις αυξητικές και να δούμε τι μπορούμε να κάνουμε. Και νομίζω ότι θα μπορέσουμε πολλά να κάνουμε, μετά την αλλαγή του πολιτικού τοπίου που θα γίνει στις 13 Ιουνίου. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Μιχαλολιάκο, θα μείνετε με όνειρα θερινής νυκτός στις 13 Ιουνίου και ούτε αλλαγή πολιτικού τοπίου πρόκειται να υπάρξει. 

Από κει και πέρα, όμως, ήθελα να πω ότι πραγματικά απορεί κανείς με τον τρόπο που ο συνάδελφος χειρίζεται το θέμα. 'Ισως να μη θυμάται την περίοδο 1991-1993 ότι η ανεργία αυξήθηκε κατά 36% στην Ελλάδα. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Αυτά τα λέτε στη διαφημιστική σας καμπάνια. Δεν έχετε να προβάλετε δικό σας έργο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Με συγχωρείτε, δεν ξέρω αν το είδατε στη διαφημιστική μας καμπάνια. Θα έπρεπε να το είχατε αντιληφθεί από την περίοδο της διακυβέρνησή σας πολύ καλύτερα και όχι από τη διαφημιστική μας καμπάνια. Οφείλατε να το γνωρίζετε, διότι εσείς είστε υπεύθυνοι γι' αυτό. 

Εμείς θα έχουμε σύντομα τα στοιχεία και θα μπορούμε να τα αναλύσουμε συγκεκριμένα. 'Ενα έχω να σας πω. Τα στοιχεία αυτά, απ' ό,τι φαίνεται, θα δείχνουν αύξηση της απασχόλησης. Και αυτό θα οφείλεται στα συγκεκριμένα προγράμματα τα οποία πήραμε. 

Εγώ βέβαια δεν παραγνωρίζω κάτι -το είπα στην ομιλία μου και εξακολουθώ να το λέω- ότι η μεγάλη αναδιάρθρωση που υφίσταται ο αγροτικός τομέας και η μεγάλη αναδιάρθρωση που γίνεται στις επιχειρήσεις του δευτερογενούς τομέα, ιδίως μετά το άνοιγμα των φθηνών αγορών εργασίας, των ανατολικών χωρών, πραγματικά δημιουργεί προβλήματα. 'Oπως επίσης προβλήματα δημιουργεί το γεγονός ότι οι μεγάλες επενδύσεις που γίνονται στη νέα τεχνολογία δεν συνοδεύονται από αντίστοιχες θέσεις εργασίας. Γι' αυτό και έχει τεθεί επί τάπητος και συζητείται το θέμα της μείωσης του χρόνου εργασίας. 

'Ενα όμως στοιχείο δεν πρόκειται ποτέ να δεχθώ, ότι αυτή η Κυβέρνηση με συγκεκριμένο σχέδιο δράσης κατά της ανεργίας, εθνικό σχέδιο, στρατηγική για την αντιμετώπιση της ανεργίας, δεν έχει κάνει το παν -γιατί το έχει κάνει- δεν έχει κάνει πρωτοφανείς πολιτικές για την Ελλάδα, ενεργητικές πολιτικές απασχόλησης, ένα νέο αποδοτικό σύστημα επαγγελματικής κατάρτισης και πραγματικά καινοτόμα μέτρα για τους νέους μας και τους νέους πτυχιούχους, προκειμένου να δώσει ευκαιρίες και ελπίδα για ένα καλύτερο αύριο. 

'Ισως θα έχουμε την ευκαιρία, όταν τα στοιχεία δημοσιοποιηθούν, να κάνετε κάποια επερώτηση, για να συζητήσουμε αναλυτικότερα. 

ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η πρώτη επίκαιρη ερώτηση δευτέρου κύκλου με αριθμό 1081/18.5.99 του Βουλευτή της Νέας Δημοκρατίας κ. Ιωάννη Χωματά προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικά με την αντιμετώπιση του προβλήματος αλλαγής του συστήματος περιτοναϊκής κάθαρσης των νεφροπαθών ασθενών στο 'Ιδρυμα Κοινωνικών Ασφαλίσεων. 

Η επίκαιρη ερώτηση έχει ως εξής: 

"Kύριε Υπουργέ, σε πρόσφατο διαγωνισμό του Ι.Κ.Α. για την ανάδειξη "προμηθευτή διαλυμάτων και αναλωσίμων περιτοναϊκής κάθαρσης" κατακυρώθηκαν τα διαλύματα διπλού σάκου στον τελευταίο μειοδότη. 

Αποτέλεσμα τούτου είναι η μέχρι σήμερα προμηθεύτρια εταιρεία να διακόψει την παροχή των διαλυμάτων αυτών μέσω Ι.Κ.Α. εις τους νεφροπαθείς και να απαιτεί την αγορά απευθείας από τους χρήστες. 

Συνέπεια τούτου είναι οι περισσότεροι ασθενείς λόγω οικονομικής αδυναμίας να αδυνατούν να αγοράσουν τα απαιτούμενα υλικά για τη συντήρησή τους στη ζωή. 

Και το πρόβλημα εστιάζεται στο γεγονός ότι η νέα προμηθεύτρια εταιρεία έχει διαφορετικού τύπου διπλούς σάκους με τα ανάλογα διαλύματα περιτοναϊκής κάθαρσης, για τη χρήση των οποίων απαιτείται ειδική εκμάθηση και άσκηση του χρήστη διάρκειας ορισμένων ημερών. 

Με δεδομένο ότι και οι γιατροί και οι χρήστες του νέου συστήματος θα χρειαστούν αρκετό χρόνο εξοικείωσης, που ενδεχομένως να έχει δυσάρεστες επιπτώσεις στην υγεία αυτών των ασθενών: 

Ερωτάται ο κύριος Υπουργός, πώς προτίθεται να αντιμετωπίσει το πρόβλημα που δημιουργείται από την αλλαγή του συστήματος, ώστε να αποφευχθούν οι δυσάρεστες επιπτώσεις στην υγεία των εχόντων ανάγκη αυτού του συστήματος (περιτοναϊκής κάθαρσης) ασθενών;". 

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, βεβαίως θα απαντήσω με βάση την πληροφόρηση που πήραμε από τη Διεύθυνση Ασφάλισης. Ο κ. Ιωαννίδης, ο αρμόδιος Υπουργός, δυστυχώς δεν μπορούσε σήμερα να είναι εδώ. 

Θέλω λοιπόν να πω ότι όπως μας ενημέρωσε η διοίκηση του Ι.Κ.Α., ο διαγωνισμός αυτός διενεργήθηκε με αυστηρές προδιαγραφές, με σκοπό το 'Ιδρυμα να προμηθευτεί υψηλής ποιότητας συστήματα και διαλύματα και να παράσχει στους γιατρούς νεφρολόγους όλες τις αναγκαίες και σύγχρονες μεθόδους θεραπείας στους ασθενείς που χρησιμοποιούν τα διαλύματα αυτά. Η επιτροπή που συστάθηκε είναι επιτροπή εμπειρογνωμόνων, αξιολόγησε τις προσφορές και απεφάνθη ότι όλες οι εταιρείες που συμμετείχαν αντιπροσωπεύουν παρασκευαστές ιατρικών προϊόντων της Ευρωπαϊκής 'Ενωσης και ότι τα προϊόντα τους κυκλοφορούν στις αγορές σύμφωνα με τις υπάρχουσες αυστηρές προδιαγραφές. 

Η διαπίστωση είναι ότι όλα αυτά τα επιλεγμένα διαλύματα είναι τα πιο κατάλληλα για χρήση από νεφροπαθείς. Και η σχετική αξιολόγηση έγινε με προδιαγραφές οι οποίες συντάχθηκαν από τους διευθυντές των νεφρολογικών κλινικών του ιδρύματος. Δημιουργήθηκαν μάλιστα επτά κατηγορίες συστημάτων κατά διάλυμα, ανάλογα με τις εκτιμήσεις που οι ειδικοί έκαναν. Μπορώ να δώσω και τα σχετικά στοιχεία στον κύριο συνάδελφο, αν το επιθυμεί. 

'Οπως διαπιστώνεται εδώ, ο νεφρολόγος ιατρός έχει πια εγκεκριμένες πολλές επιλογές όλων των τύπων συστήματα και διαλύματα, ανάλογα με τον τύπο της ασθένειας που έχει να αντιμετωπίσει, ώστε να μην αναγκαστεί ο ασφαλισμένος να αλλάξει τον τύπο συστήματος ή διαλύματος. Εξάλλου σε ανάλογους διαγωνισμούς κρατικών νοσοκομείων, που αφορούσαν υλικά περιτοναϊκής κάθαρσης για τους ασφαλισμένους των άλλων ταμείων, οι επιλογές σε ό,τι αφορά τους προμηθευτές συστημάτων και διαλυμάτων περιτοναϊκής κάθαρσης ήταν σαφώς λιγότερες από αυτές που επέλεξε το ΙΚΑ. 'Αρα, το αντίθετο, όχι μόνο δεν δημιούργησε προβλήματα για διαλύματα ή συστήματα μειωμένης ποιότητας ή αυξημένου βαθμού δυσκολίας, αλλά τους έδωσε πάρα πολλές επιλογές, ώστε να μπορούν ανάλογα με τη σύσταση του αρμόδιου γιατρού να εξυπηρετηθούν σωστά. 

Επίσης πρέπει να τονίσω ότι η διοίκηση του ΙΚΑ πάντα έχει αποδείξει ότι με ιδιαίτερη ευαισθησία και με γνώμονα την υψηλή ποιότητα ζωής των νεφροπαθών έχει αντιμετωπίσει το πρόβλημα. Από κει και πέρα είναι λογικό να φροντίζει κάθε φορά να υπάρχει ο αναγκαίος έλεγχος, προκειμένου να υπάρχει και η προστασία των συμφερόντων όχι του ιδρύματος με τη στενή έννοια, αλλά του ελληνικού λαού, τον οποίον καλύπτει και υπέρ του οποίου εργάζεται. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Χωματάς έχει το λόγο. 

ΙΩΑΝΝΗΣ ΧΩΜΑΤΑΣ: Χαίρομαι ιδιαίτερα για την ειλικρίνεια του κυρίου Υπουργού, ο οποίος ομολόγησε ότι θα μου αναγνώσει το μήνυμα και το σημείωμα που του έδωσαν οι ειδικοί του ΙΚΑ. 

Βέβαια η ερώτηση η δική μου είναι μια ερώτηση που αφορά τη ζωή των νεφροπαθών, για τους οποίους αναφέρομαι στην επίκαιρη ερώτηση και νομίζω ότι ο κύριος Υπουργός και εμένα φέρνει σε δύσκολη θέση, μια που και ο ίδιος δεν είναι ειδικός, να τον ρωτήσω αν πραγματικά οι σύμβουλοι αυτοί του έχουν δώσει προμαντεύοντες και την τοποθέτηση τη δική μου τις απαντήσεις για όσα έχω να του θέσω. 

Κύριε Υπουργέ, θα ήθελα να σας πω ότι ο διαγωνισμός αυτός, ο οποίος έγινε, αναγνώρισε τον τελευταίο μειοδότη. Αλλά επειδή θέσατε το θέμα για άλλες προμηθεύτριες εταιρείες κλπ., θα σας πω το εξής: Ο μειοδότης αυτός είχε πράγματι τις προδιαγραφές που ορίζει ο διαγωνισμός; Γιατί εκεί προβλέπεται μια ειδική εμπειρία, να έχει καταθέσει τα ποσά που είχε διαθέσει στην αγορά τα τρία τελευταία χρόνια, όπως επίσης και να αποδείξει ότι υπάρχει και κάποια σχετική εμπειρία και βεβαίωση νοσοκομείων εδώ στην Ελλάδα. 

Επειδή ίσως γνωρίζω το θέμα καλύτερα από σας λόγω ειδικότητας, θα ήθελα να σας πω ότι σχεδόν ούτε στην Ευρώπη δεν υπάρχει εμπειρία απ' αυτό το νέο σύστημα. Και θα πρέπει να ξέρετε ότι αυτή είναι μια ειδική κατηγορία ασθενών, οι οποίοι δυστυχώς έχουν πολλαπλά προβλήματα. Και αυτοί που καταλήγουν στην περιτοναϊκή κάθαρση είναι αυτοί που δεν μπορούν τον τεχνητό νεφρό ή έχουν άλλα συμπαραμαρτούντα προβλήματα στεφανιαίας νόσου με καρδιακή ή χωρίς καρδιακή ανεπάρκεια, ζουν σε απομακρυσμένα κέντρα, που εκεί δεν υπάρχει τεχνητός νεφρός, αλλά και αν ακόμα υπάρχει, δεν υπάρχει θέση γι' αυτούς. 

Θα παρακαλέσω πολύ να καταλάβετε τη σοβαρότητα του θέματος και να μεταφέρετε στους ειδικούς ότι η απόφαση αυτή είναι πρόχειρη και επιπόλαιη και θέτει σε κίνδυνο τη ζωή των ασθενών. Μη μου πείτε ότι για λόγους οικονομικούς γίνεται αυτό, διότι η απάντηση θα είναι εύλογη. Είναι δυνατόν να βρήκατε τον τομέα της υγείας για να κάνετε οικονομία, όταν δισεκατομμύρια χαρίζονται και κατασπαταλώνται από εδώ και από εκεί για άλλους στόχους και για να εξυπηρετήσουν άλλους σκοπούς και να εγκρίνεται τώρα στο μειοδοτικό διαγωνισμό ο τελευταίος μειοδότης, για να καλύψουμε αυτές τις ανάγκες υγείας; 

Αυτή η αλλαγή του συστήματος που προϋποθέτει εκπαίδευση όχι μόνο των ασθενών και εξοικείωση στο νέο σύστημα αλλά και των ιατρών, η υποδομή αυτή δεν υπάρχει στη νέα μειοδότρια εταιρεία, αλλά εγκυμονεί και κινδύνους από πιθανές επιπλοκές οι οποίες θα απαιτήσουν μακρότερη παραμονή, όπως για την περιτονίτιδα παραδείγματος χάρη των ασθενών μέσα στο νοσοκομείο με ταλαιπωρία ψυχική και οικονομική των ασθενών και των συγγενών. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): 

Κύριε Πρόεδρε, αυτό που έχω να προσθέσω είναι ότι έγινε ένας διαγωνισμός από τη διοίκηση του ΙΚΑ και όχι από το Υπουργείο Εργασίας και Κοινωνικών Ασφαλίσεων. 'Εγινε από τη διοίκηση του ΙΚΑ και έκανε το παν για να προστατεύσει και τα συμφέροντα των ασθενών, παρέχοντας την καλύτερη δυνατή ποιότητα ελεγμένη μέσα από τις προδιαγραφές που έθεσε και τον έλεγχο των ειδικών με εναλλακτικές λύσεις για τους έχοντες ανάγκη. Είναι σαφές, όπως φαίνεται από τα στοιχεία που υπάρχουν, ότι δεν έχει πάει σε μια υποχρεωτική λύση, αλλά δίνει τη δυνατότητα επιλογής στους γιατρούς. Και είναι λογικό αυτό. Δεν είναι θέμα οικονομίας. Είναι θέμα μιας στοιχειώδους, ορθής και ορθολογικής διαχείρισης χρημάτων. Χρήματα που ανήκουν στην κοινωνική ασφάλιση και πρέπει σε κάθε περίπτωση να επιλέγεται αυτό που είναι το καλύτερο και για την προστασία των ασφαλισμένων, αλλά και για τα συμφέροντα του ελληνικού λαού υπέρ του οποίου το ΙΚΑ δρα. Διότι δεν πρόκειται ούτε για καμία κερδοσκοπική επιχείρηση ούτε για κανένα χώρο ο οποίος πάει να κερδίσει από οτιδήποτε. Το ΙΚΑ καλύπτει ουσιαστικά όλον τον ελληνικό λαό και πρέπει να φροντίζει τα χρήματα του ελληνικού λαού, τα οποία διαχειρίζεται, να τα διαχειρίζεται με τον καλύτερο, τον πιο ορθολογικό, σωστό και αποδοτικότερο τρόπο. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. Εξάλλου είναι σύνηθες το φαινόμενο, όσοι χάνουν τις δημοπρασίες και τους διαγωνισμούς, οι δεύτεροι και τρίτοι να δημιουργούν όλα τα υπόλοιπα προβλήματα τα οποία υπάρχουν. 

Η δεύτερη και με αριθμό 1090/19.5.99 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Εργασίας και Κοινωνικών Ασφαλίσεων, Εξωτερικών, σχετικά με την επίλυση προβλημάτων που αντιμετωπίζουν οι επαναπατρισθέντες πολιτικοί πρόσφυγες, είπατε, κύριε Μπούτα, σε συνεννόηση με τον κύριο Υπουργό, να διαγραφεί και να επανυποβληθεί; 

ΕΥΑΓΓΕΛΟΣ ΜΠΟΥΤΑΣ: Μάλιστα, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η εν λόγω ερώτηση διαγράφεται και θα επανυποβληθεί. 

Επίσης η τέταρτη και με αριθμό 1085/19.5.99 επίκαιρη ερώτηση πρώτου κύκλου της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τις προαγωγικές και απολυτήριες εξετάσεις στα λύκεια κλπ., διαγράφεται κατόπιν κωλύματος της κυρίας Βουλευτού. 

Επίσης η τρίτη και με αριθμό 1083/19.5.99 επίκαιρη ερώτηση δευτέρου κύκλου του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση και λειτουργία λατομείου στη θέση "Στρογγύλι" του Δήμου Μαρκόπουλου, διαγράφεται λόγω κωλύματος του κυρίου Υπουργού. 

Προχωρούμε στη συζήτηση της δεύτερης και με αριθμό 1089/19.5.99 επίκαιρης ερώτησης πρώτου κύκλου του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας σχετικά με τη ρύθμιση των αγροτικών χρεών. 

Η επίκαιρη ερώτηση του κ. Μπούτα σε περίληψη έχει ως εξής: 

"Η δημοσίευση της εγκυκλίου της ΑΤΕ για τη ρύθμιση των αγροτικών χρεών, που εξαναγκάστηκε να εξαγγείλει ο Υπουργός Γεωργίας κατά τη διάρκεια των τελευταίων αγροτικών κινητοποιήσεων, αποδείχνει ότι λίγοι αγρότες θα ενταχθούν στη ρύθμιση και πολύ λιγότεροι θα ανταποκριθούν στους όρους της, ενώ πολύ σύντομα θα διαπιστώσουν ότι εγκλωβίστηκαν σε μια διαδικασία που δεν έχει στόχο να λύσει το πρόβλημά τους, αλλά να εξυγιάνει το χαρτοφυλάκιο της ΑΤΕ, για να επισπευσθεί η ιδιωτικοποίησή της. 

Οι διαπιστώσεις αυτές επιβεβαιώνονται από τους όρους της εγκυκλίου, βασικότεροι από τους οποίους είναι η μερική αντιμετώπιση του προβλήματος (ληξιπρόθεσμα χρέη μέχρι 31.12.96) η σύνταξη και έγκριση από την ΑΤΕ μελέτης βιωσιμότητας για συνολικά χρέη πάνω από δεκαπέντε εκατομμύρια (15.000.000) δραχμές, οι διασφαλίσεις των ρυθμιζόμενων χρεών, τα τοκογλυφικά επιτόκια αποπληρωμής, η απορύθμιση σαν ποινή, όταν υπάρχει καθυστέρηση καταβολής δύο συνεχόμενων δόσεων κλπ. 

Ερωτάται ο κύριος Υπουργός, γιατί και με τους όρους της εγκυκλίου εκμηδένισε το περιεχόμενο των πενιχρών εξαγγελιών του;". 

Ο Υπουργός Γεωργίας κ. Ανωμερίτης έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, κύριοι συνάδελφοι, η Κυβέρνηση, όχι γιατί υπήρχαν κινητοποιήσεις αλλά στα πλαίσια μιας δέσμης μέτρων για τους αγρότες, αλλά και για την ΑΤΕ -γιατί η εξυγίανση της ΑΤΕ έχει άμεση σχέση με την επιβίωση της αγροτικής εκμετάλλευσης- υπέδειξε στην ΑΤΕ και το Δ.Σ. της ΑΤΕ έλαβε για πρώτη φορά στην ιστορία του αποφάσεις ρύθμισης χρεών, που έχουν τα ακόλουθα χαρακτηριστικά. Και αυτά ας μην τα αμφισβητεί κανείς. 

Πρώτον και πιο σημαντικό, ρυθμίζονται οι τοκοχρεολυτικές δόσεις αυτόματα όλων των αγροτών και των επτακοσίων χιλιάδων πιστούχων για όλα τα ληξιπρόθεσμα και άληκτα μέρη των μεσομακροπροθέσμων δανείων από 1.1.99 και το επιτόκιο από 16%-17% μειώνεται για δύο έτη στο 11%-12%. 

Αυτή είναι η πιο μεγάλη και πιο σημαντική ρύθμιση, γιατί αφορά όλους τους αγρότες. Δηλαδή, ενώ όλες οι τράπεζες κατεβαίνουν μισή μονάδα ή μία μονάδα, έχουμε μείωση τεσσάρων-πέντε εκατοστιαίων μονάδων αυτόματα και χωρίς αίτηση του αγρότη, που καταλαβαίνει κανείς ότι αντιπροσωπεύει ένα 25% μείωσης από το 1.1.1999 της τοκοχρεολυτικής του δόσης. Λέμε δύο έτη, γιατί αμέσως μετά από 1.1.2001 θα ισχύουν επιτόκια Ευρώ, δεν θα ισχύουν τα επιτόκια αυτά. 

Δεύτερον, για όλους τους αγρότες, που είχαν ληξιπρόθεσμες δόσεις, διαγράφεται το 100% των τόκων ποινής και το 50% των δεδουλευμένων τόκων, το δε υπόλοιπο γίνεται ένα νέο δάνειο, το οποίο θα εξοφληθεί σε μια δεκαετία με επιτόκιο για τα δύο πρώτα χρόνια 12%, τέσσερις μονάδες κάτω και αυτό. 

Τρίτον, ειδικά για τις χοιροτροφικές επιχειρήσεις, επειδή ο κλάδος χοιροτροφίας αντιμετωπίζει μεγάλη κρίση, ρυθμίζονται όλα τους τα χρέη με υπολογισμό 31.12.98, με επιτόκιο 12% και διετή περίοδο χάριτος. Δηλαδή για δύο χρόνια οι χοιροτρόφοι δεν θα πληρώνουν τα τοκοχρεολύσια της ρύθμισης. 

Τέταρτον, υπάρχουν σημαντικοί όροι. Πρώτα από όλα, για να απαντήσω, επειδή το λέει μέσα και η ερώτηση, μέχρι δεκαπέντε εκατομμύρια (15.000.000) δραχμές χρέος που είναι η πλειοψηφία των μικρών αγροτών δεν γίνεται ούτε έλεγχος βιωσιμότητας αλλά δεν γίνεται ούτε έλεγχος αν έχουν διασφαλίσεις ή όχι διασφαλίσεις. Από εκεί και πέρα δεν απαιτείται μελέτη βιωσιμότητας. Κακώς υπάρχει αυτή η αντίληψη. Γίνεται έλεγχος της βιωσιμότητας. Και αυτό είναι τελείως διαφορετικό. 

Τέλος να πω ότι πραγματικά γίνεται μεγάλη συζήτηση για ένα θέμα που πρέπει να περιμένουμε να έλθει η 30ή Ιουνίου, που λήγει η περίοδος όπου θα πάνε να κάνουν οι αγρότες αιτήσεις, να δούμε. Εγώ το λέω, αν πράγματι στις 30 Ιουνίου που θα έχουν πάει όλοι εκείνοι που πρέπει να κάνουν τις αιτήσεις τους, κάνουν τις αιτήσεις -για τις επτακόσιες χιλιάδες αγρότες, υπάρχουν και επτακόσιες χιλιάδες περιπτώσεις είναι διαφορετικές οι περιπτώσεις- αν δούμε ότι δεν έχουν εφαρμοσθεί σωστά αυτά που έχουμε αποφασίσει, τότε θα το ξαναδούμε. Αλλά μέχρι τότε αυτά που λέω υπάρχουν και τίποτε άλλο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπούτα, έχετε δύο λεπτά να αναπτύξετε την ερώτησή σας. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κατά τη διάρκεια των αγροτικών κινητοποιήσεων αναγκάστηκε πραγματικά η Κυβέρνηση να εξαγγείλει μέτρα για τη ρύθμιση των χρεών. Βέβαια είχε πει ότι θα εξαγγείλει και άλλα μέτρα, τα περιμένουμε, κύριε Υπουργέ, τα περιμένουν οι αγρότες. Είχατε πει πάρα πολλά τότε, είχε συνεδριάσει και το Υπουργικό Συμβούλιο κλπ. Μάλιστα η αντιπροσωπεία της Πανθεσσαλικής Συντονιστικής Επιτροπής που σας επισκέφθηκε κατά τη διάρκεια της συζήτησης που είχαμε, είχατε διαβεβαιώσει εσείς ο ίδιος ότι θα επαναρυθμιστούν και περιπτώσεις αγροτών που είχαν ρυθμίσει μέχρι 31.12.96. Και μάλιστα αναφέρατε τους Νομούς Καρδίτας, Πιερίας, Ημαθίας κλπ. Είστε πολύ πίσω από αυτά που υποσχεθήκατε και συμφωνήσαμε τότε ως Πανθεσσαλική Συντονιστική Επιτροπή. 

Δεύτερον, αποδεικνύεται από την εγκύκλιο που στάλθηκε στην Αγροτική Τράπεζα -η δεύτερη διαφέρει από την πρώτη- ότι πολύ ελάχιστοι αγρότες είναι εκείνοι οι οποίοι τελικά θα μπορέσουν να χρησιμοποιήσουν αυτήν τη ρύθμιση. 

'Οσον αφορά τα επιτόκια, θέλω να σας πω ότι το καθαρό επιτόκιο είναι πολύ μεγαλύτερο και από αυτό που ήταν όταν τα επιτόκια ήταν 27% και ο πληθωρισμός ήταν 24%-25%. Είναι το μεγαλύτερο καθαρό επιτόκιο που υπήρξε ποτέ για τον αγρότη. Και περιμένετε να ορθοποδήσει ο μικρομεσαίος αγρότης. Δεν πρόκειται να γίνει αυτό. 

Γνωρίζουμε πολύ καλά -άλλωστε το αναφέρει η εγκύκλιος- ότι όσοι τόκοι έχουν κεφαλαιοποιηθεί, δεν διαγράφονται. 'Αρα λοιπόν είναι παχιά λόγια, χοντρά λόγια εν όψει των εκλογών, για να μπορέσετε να πείσετε τους αγρότες ότι κάτι πάτε να κάνετε. Δυστυχώς δεν κάνετε τίποτα. Το μόνο που κάνετε είναι να εξυγιαίνετε το χαρτοφυλάκιο της Αγροτικής Τράπεζας, για να τη δώσετε και αυτή στους ιδιώτες και να ησυχάσουμε μια για πάντα, για να περάσει αυτή η πολιτική του ξεκληρίσματος που θέλετε να εφαρμόσετε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ανωμερίτη, έχετε το λόγο για δύο λεπτά για να δευτερολογήσετε. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, τρεις είναι οι απαντήσεις. 

Πρώτον, για το θέμα των ειδικών ρυθμίσεων εγώ διαβάζω την εγκύκλιο του Διοικητικού Συμβουλίου της ΑΤΕ που λέει: "Στη ρύθμιση αυτή περιλαμβάνονται και οι ανεξόφλητες κατά την 1.1.99 οφειλές λήξεως 1997" -και όχι 1996, πήγε και ένα χρόνο ακόμα- "που προήλθαν από την κλαδική κρίση στη χοιροτροφία και τις καταστροφές στο Νομό Καρδίτσας για τους βαμβακοπαραγωγούς και στους Νομούς Ημαθίας, Πέλλας, Πιερίας για τους ροδακινοπαραγωγούς". Επομένως είναι μέσα στην εγκύκλιο αυτό που λέτε. 

Δεύτερον, η ρύθμιση των χρεών έχει να κάνει με ένα γενικότερο πλέγμα, το οποίο έχει σχέση, πρώτον, με τα προβλήματα τα οποία υπήρξαν από τους τόκους ιδιαίτερα ποινής, τόκους υπερημερίας, τόκους εξ ανατοκισμού κλπ, ιδιαίτερα στο χώρο της αγροτικής πίστης. Και εγώ δεν αρνούμαι ότι κάθε ρύθμιση οδηγεί και στην εξυγίανση του χαρτοφυλακίου μιας τράπεζας. Η ΑΤΕ είναι όμως και θα παραμείνει κρατική. Αυτό το λέω για άλλη ακόμη φορά, να μην το ξαναπούμε. 'Αλλο πράγμα, όμως, η ανασυγκρότησή της και η εξυγίανσή της. 

Εγώ δεν καταλαβαίνω πώς μπορούμε να λέμε ότι δεν είναι η ρύθμιση σωστή, όταν περιλαμβάνει γι'αυτό που είπα προηγουμένως επτακόσιες χιλιάδες αγρότες και πως η ρύθμιση αυτή, η οποία έχει κόστος τριακοσίων δέκα δισεκατομμυρίων (310.000.000.000) δραχμών και περιλαμβάνονται όλοι όσοι έχουν ληξιπρόθεσμες οφειλές μέχρι το 1996 και για ειδικές κατηγορίες μέχρι το 1997, δεν είναι ρύθμιση. Οι όροι της ρύθμισης είναι σαφείς. Πιστεύω ότι κάνει κανείς ό,τι μπορεί.

Να μην ξεχνάμε ότι μόνο το επιτόκιο για τους νέους αγρότες, που έχει ένα πολύ μεγάλο κόστος, έχει καθοριστεί σε 8,5%. Και αυτό δείχνει το ενδιαφέρον συνολικά για τους αγρότες και ειδικά για τις κατηγορίες εκείνες τις οποίες θέλει η Κυβέρνηση να βοηθήσει. 

Θα παρακολουθούμε την εξέλιξη μέχρι τις 30 Ιουνίου. Στις 30 Ιουνίου θα έχουμε τα συνολικά στοιχεία. Εμείς ελπίζουμε ότι θα δικαιωθούμε και φυσικά εάν υπάρχουν παρεκκλίσεις, τότε θα τις δούμε. Νομίζω, όμως, ότι δεν θα υπάρχουν. 

ΕΥΑΓΓΕΛΟΣ ΜΠΟΥΤΑΣ: Να έχουμε τουλάχιστον το φθινόπωρο. 

ΠΡΟΕΔΡΕΥΩΝ (Παναγιώτης Σγουρίδης): Να πείτε στα υποκαταστήματα της Αγροτικής Τράπεζας να παίρνουν όλες τις αιτήσεις. Να μην απορρίπτουν καμία αίτηση, άσχετα αν εκ των υστέρων απαντήσουν αρνητικά. Να παίρνουν όλες τις αιτήσεις. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, μια και κάνετε την παρέμβαση, παρατηρήθηκαν δύο περιπτώσεις, οι οποίες όμως ήταν από κάποιους πιθανόν ανόητους, οι οποίοι νόμιζαν ότι μπορούν να κάνουν κομματική πολιτική από τη θέση την οποία διαθέτουν και έλεγαν στους αγρότες... 

ΠΡΟΕΔΡΕΥΩΝ (Παναγιώτης Σγουρίδης): Μην κάνετε αιτήσεις. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτά είναι συνηθισμένα στην Ελλάδα. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 1086/19.5.99 επίκαιρη ερώτηση πρώτου κύκλου της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Γεωργίας, σχετικά με την κατοχύρωση έκτασης στην περιοχή Αστέρια Γλυφάδας ως δασικής. 

Η επίκαιρη ερώτηση της κ. Δαμανάκη έχει ως ακολούθως: 

"Στις 8.2.1999 κατέθεσα επίκαιρη ερώτηση σχετικά με τη σκανδαλώδη πράξη χαρακτηρισμού δασικής έκτασης διακοσίων εβδομήντα οκτώ στρεμμάτων ως "χορτολιβαδικής" στη θέση Αστέρια Γλυφάδας. 

Κατά τη συζήτηση της ερώτησής μου στη Βουλή (12/2/1999) ο αρμόδιος Υφυπουργός Γεωργίας δήλωσε κατηγορηματικά ότι "δεν πρόκειται ποτέ να αποχαρακτηρισθεί αυτή η έκταση". Δεσμεύθηκε επίσης να ελέγξει, σε συνεννόηση με το Γενικό Γραμματέα της Περιφέρειας, τη νομιμότητα ή μη της εκδοθείσας πράξης και να ενεργήσει ανάλογα. 

Επειδή μέχρι σήμερα δεν έχει ανακληθεί η πράξη αυτή και εκπνέει η τρίμηνη προθεσμία για απόφαση της Επιτροπής Επιλύσεων Δασικών Αμφισβητήσεων της Νομαρχίας Πειραιά επί των προσφυγών πολιτών, δημοτικών συμβούλων, περιβαλλοντικών κινήσεων και του Γενικού Γραμματέα Περιφέρειας χωρίς να έχει ακόμα συνεδριάσει η επιτροπή: 

Ερωτάται ο κύριος Υπουργός: 

1. Αν προτίθεται να ζητήσει από την επιτροπή την πρόταξη της υπόθεσης, ώστε να ληφθεί απόφαση εντός της προθεσμίας του νόμου. 

2. Σε ποιες ενέργειες προτίθεται να προχωρήσει ώστε να κατοχυρωθεί οριστικά η έκταση στα Αστέρια Γλυφάδας ως δασική". 

Ο Υφυπουργός Γεωργίας κ. Φουντάς έχει το λόγο για τρία λεπτά για να πρωτολογήσει. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, τα γεγονότα πράγματι έχουν έτσι όπως τα περιγράφει η κυρία συνάδελφος. 

Εναντίον της πράξης χαρακτηρισμού, που έγινε από τον αρμόδιο δασάρχη, έχει ασκηθεί στην πρωτοβάθμια Επιτροπή Επίλυσης Δασικών Αμφισβητήσεων ένσταση, όπως ορίζεται από τη διαδικασία του ν. 998/1979. 

"Ανάκληση των πράξεων χαρακτηρισμού δεν είναι δυνατή, δεδομένου ότι ο νόμος ορίζει συγκεκριμένη ενδικοφανή διαδικασία για την ανατροπή του περιεχομένου του. Σύμφωνα με τη διαδικασία αυτή, αρμόδιος για το χαρακτηρισμό μιας έκτασης είναι ο οικείος δασάρχης και κατά αυτής της πράξης του δασάρχη επιτρέπονται αντιρρήσεις από τους έχοντες έννομο συμφέρον". 

Από πλευράς δημοσίου, όπως είπαμε, έχει ασκηθεί αυτή η προσφυγή από το Γενικό Γραμματέα της Περιφέρειας Αττικής από τις 17-2-1999. 

Στο πρώτο ερώτημά σας έχω να απαντήσω ότι για να μην παρατείνεται η εκρεμμότητα σε ό,τι αφορά το χαρακτήρα της έκτασης, θα ζητηθεί αρμοδίως η επίσπευση της συζήτησης της υποβληθείσας αντίρρησης. Και δεν έχει υποβληθεί μόνο από το Γενικό Γραμματέα της Περιφέρειας Αττικής αλλά και από άλλους, όπως αναφέρεται και στην ερώτηση, από οικολογικές οργανώσεις, από απλούς πολίτες κλπ. 'Εχουν υποβληθεί είκοσι πέντε προσφυγές. Και όλες αυτές είναι εμπρόθεσμες. 

Συνεπώς δεν τίθεται θέμα αναγνώρισης αυτής της έκτασης προτού αποφασίσουν τα αρμόδια όργανα. Και θέλω εδώ να διαβεβαιώσω την κυρία συνάδελφο, όπως και την άλλη φορά, ότι θα εφαρμοστεί ο νόμος. Εμείς δεσμευόμαστε ότι δεν θα χαριστούμε σε κανέναν. Περιμένουμε την απόφαση της Επιτροπής Επίλυσης Δασικών Αμφισβητήσεων και από εκεί και πέρα θα λειτουργήσουμε αναλόγως. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Η κ. Μαρία Δαμανάκη έχει το λόγο για δύο λεπτά. 

ΜΑΡΙΑ ΔΑΜΑΝΑΚΗ: Κύριε Πρόεδρε, δεν αμφισβητώ ότι εφαρμόζονται οι νόμοι. Είναι, όμως, ανάγκη να γίνει κατανοητό ότι αυτήν τη στιγμή κινδυνεύει μία από τις ελάχιστες εκτάσεις που υπάρχουν στο Σαρωνικό ελεύθερες να οικοδομηθεί, επειδή ορισμένα μεγάλα συμφέροντα το επιδιώκουν αυτό μέσα από μία διαδικασία σκανδάλου. Αυτή είναι η υπόθεση. Δηλαδή ο Δασάρχης Πειραιά κήρυξε την έκταση ως χορτολιβαδική, μη δασική. 'Εχει παραπεμφθεί στον εισαγγελέα γι'αυτήν την υπόθεση. Δεν μιλώ δηλαδή για κάτι αφηρημένο. 

Ο κύριος Υπουργός πράγματι δεσμεύθηκε σωστά, όπως και ο Γενικός Γραμματέας της Περιφέρειας -και αυτές είναι σωστές ενέργειες- και έκανε την ένσταση, για να σώσουμε την κατάσταση μέσω της διαδικασίας του νόμου. 

Κοιτάξτε όμως. Η ένσταση έγινε σε μια Επιτροπή Επίλυσης Δασικών Αμφισβητήσεων, η οποία συνεδριάζει μία φορά το μήνα. Και η προθεσμία από το νόμο είναι τρίμηνη. Στις 13 Ιουνίου τελειώνει η προθεσμία η τρίμηνη, κύριε Υφυπουργέ. Βέβαια δεν είναι αποκλειστική και δεν γνωρίζω τι θα γίνει μετά. Αλλά τελειώνει η προθεσμία. 

Και οι ιδιώτες, οι οποίοι θέλουν να κτίσουν εκεί, να τσιμεντοποιήσουν αυτήν την έκταση, ασφαλώς αυτό θα το αξιοποιήσουν. 

Ομιλούμε, λοιπόν, για μία επιτροπή η οποία συνεδριάζει μία φορά το μήνα και απ' ό,τι πληροφορήθηκα -γιατί ασχολήθηκα με αυτήν την ιστορία και όλες οι οικολογικές οργανώσεις και οι κάτοικοι της περιοχής δεν θα το αφήσουν έτσι- έχει εκκρεμείς υποθέσεις από το 1996. 

Εάν λοιπόν η Κυβέρνηση δεν επιμείνει και δεν ασκηθεί μέγιστη πολιτική επιρροή για να προταχθεί το θέμα, σε μία εβδομάδα, σε δύο εβδομάδες θα έχει τελειώσει η υπόθεση. Εγώ δεν αμφισβητώ ότι η Κυβέρνηση τηρεί τις νόμιμες διαδικασίες. Αυτό, όμως, το οποίο θέλω να ζητήσω και να επιμείνω είναι ότι: Να δεσμευθεί ο Υπουργός ότι θα παρέμβει, για να προταχθεί η υπόθεση. Γιατί αν χαθεί η προθεσμία, μετά τα πράγματα πολύ θα περιπλακούν. Και αμφιβάλλω αν τελικά απέναντι σε ένα σκάνδαλο η νομιμότητα και η πολιτεία μπορεί να αμυνθεί. 

Κύριε Πρόεδρε, ζούμε σε μία φοβερή εποχή! Δηλαδή το δημόσιο απέναντι σε καταπατητές και σε ιδιώτες δεν μπορεί να αμυνθεί μέσω της γραφειοκρατίας και μέσω αυτών των διαδικασιών; 

Θέλω να πω ότι οι κάτοικοι εκεί, οι οποίοι έχουν αντιληφθεί περί τίνος πρόκειται, δεν θα δεχθούν μέσω της γραφειοκρατίας και μέσω των διαδικασιών αυτών ουσιαστικά να χαθεί μία από τις τελευταίες εκτάσεις που υπάρχουν στο Σαρωνικό. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε 

Πρόεδρε, έχω να προσθέσω σ' αυτά που είπα προηγουμένως ότι θα κάνουμε κάθε προσπάθεια η επιτροπή να συνεδριάσει μέσα στα τακτά χρονικά όρια, ούτως ώστε να πάρει την απόφασή της. Η πρόεδρος είναι δικαστικός και μέλη είναι ένας δασολόγος και ένας γεωπόνος. Να έρθουν σε επαφή τουλάχιστον τα δύο μέλη, να ασκήσουν πίεση στην κ. Ευγενία Τρυγάκη, αν λέω καλά το όνομά της, ούτως ώστε να επισπευσθεί η διαδικασία, διότι είπαμε ότι στόχος μας είναι να εφαρμοστεί ο νόμος και, επαναλαμβάνω, να μη χαριστούμε, κυρία Δαμανάκη, σε κανένα. 

ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμόν 48/12.5.99 επερώτηση των Βουλευτών της Νέας Δημοκρατίας κυρίων Γεωργίου Καρασμάνη, Νικολάου Κατσαρού, Ευάγγελου Μπασιάκου, Θεόφιλου Λεονταρίδη, Σταύρου Παπαδόπουλου, Ευάγγελου Πολύζου, Ηλία Βεζδρεβάνη, Σάββα Τσιτουρίδη και Σταύρου Δήμα προς τον Υπουργό Γεωργίας σχετικά με την πολιτική της Κυβέρνησης στον αγροτικό τομέα. 

Ο κ. Καρασμάνης, ως πρώτος επερωτών, έχει το λόγο για είκοσι λεπτά. 

ΓΕΩΡΓΙΟΣ ΚΑΡΑΣΜΑΝΗΣ: Κύριοι συνάδελφοι, κύριε Υπουργέ, ελπίζουμε να μη μας κατηγορήσει και αυτήν τη φορά η ηγεσία του Υπουργείου, όπως το έχει πράξει και στο παρελθόν, για υπερβολική ευαισθησία απέναντι στα αγροτικά προβλήματα, προσάπτοντας μάλιστα και πρόθεση να αντλήσουμε μικροπολιτικά οφέλη. 'Οχι ότι δεν αποδεχόμαστε το πρώτο σκέλος της κατηγορίας, αντίθετα ομολογούμε ότι το δραματικό αδιέξοδο στο οποίο έχει περιέλθει ο αγροτικός κόσμος αποτελεί για μας ύψιστης σημασίας και νευαισθησίας προτεραιότητα. Και αυτός είναι ο μόνος λόγος για τον οποίο τόσο συχνά εγκαλούμε σ' αυτήν εδώ την Αίθουσα τους υπεύθυνους για την αγροτική πολιτική ή μάλλον για την ανυπαρξία εθνικής αγροτικής στρατηγικής τα τελευταία χρόνια. Αυτά, για να ξεκαθαρίσουμε κάποια πράγματα από την αρχή. 

Κύριοι συνάδελφοι, δεν νομίζω ότι υπάρχει έστω και ένας εξ ημών που να αμφισβητεί τη βαθύτατη και παρατεταμένη κρίση η οποία πλήττει τα τελευταία κυρίως χρόνια τον αγροτικό τομέα της χώρας μας, με σοβαρότατες πρωτίστως συνέπειες για τον αγρότη, αλλά ασφαλώς και για άλλες συναφείς παραγωγικές τάξεις, όπως είναι οι διακινητές, οι εξαγωγείς και οι έμποροι, αλλά και γενικότερα όλη η εθνική οικονομία. 

Ειδικότερα -το έχω επισημάνει και άλλη φορά αυτό- όσοι εξ ημών έχουμε την τιμή να εκπροσωπούμε αγροτικές περιοχές, είμαστε οι αυτόπτες μάρτυρες της κατάστασης που έχει διαμορφωθεί στην ύπαιθρο και οι καθημερινοί αποδέκτες της απόγνωσης για το σήμερα και της αγωνίας για το αύριο, των αγροτών μας. Από πού να αρχίσουμε και πού να τελειώσουμε, κύριε Υπουργέ; 

Θα αμφισβητήσετε μήπως τα βαρύτατα πλήγματα τα οποία έχουν δεχθεί τα τελευταία χρόνια οι σημαντικότεροι τομείς της αγροτικής μας παραγωγής, όπως τα οπωροκηπευτικά, το βαμβάκι, η σιτοκαλλιέργεια, οι ριζοπαραγωγοί, οι σταφιδοπαραγωγοί, η καπνοκαλλιέργεια, η κτηνοτροφία, οι ελαιοπαραγωγοί, από τις δυσμενέστατες αποφάσεις της Ευρωπαϊκής 'Ενωσης τις οποίες η δική σας Κυβέρνηση και οι προκάτοχοί σας Υπουργοί είτε προσυπέγραψαν αδιαμαρτύρητα είτε αποδέχθηκαν μοιρολατρικά; 

Θα αμφισβητήσετε το πάγωμα των θεσμικών τιμών επί συνεχή σειρά ετών και τη χρόνο με το χρόνο μείωση του αγροτικού εισοδήματος, όταν αυτό καταγράφεται ακόμα και στα τελευταία επίσημα και τελικά στοιχεία της κοινοτικής στατιστικής υπηρεσίας EUROSTAT και αποτελεί, όπως πολύ καλά γνωρίζετε, αρνητικό ρεκόρ από την εποχή της χώρας μας στην Ευρωπαϊκή Κοινότητα; 

O κύριος Πρωθυπουργός στην προ ημερησίας διάταξης συζήτηση πριν δύο μέρες, ούτε λίγο ούτε πολύ, είπε ότι αυξήθηκε το αγροτικό εισόδημα. 'Εχω να επισημάνω ότι ειδικά τα τελευταία τρία χρόνια της εκσυγχρονιστικής Κυβέρνησης του κ. Σημίτη είχαμε τη χειρότερη εξέλιξη του αγροτικού εισοδήματος από τότε που η χώρα μας έγινε μέλος της Ευρωπαϊκής 'Ενωσης και αυτό το ζουν οι 'Ελληνες αγρότες. 

Το 1998 ήταν η τρίτη συνεχής χρονιά που οι 'Ελληνες αγρότες είδαν το μέσο καθαρό αποπληθωρισμένο εισόδημά τους να μειώνεται αισθητά. Ποτέ στο παρελθόν δεν είχε συμβεί αυτό το φαινόμενο. Δηλαδή για τρεις συνεχείς χρονιές έχουμε αλλεπάλληλη πτώση του αγροτικού εισοδήματος. 

Με βάση τα τελευταία επίσημα στοιχεία που έδωσε στις 20.4.1999 η Στατιστική Υπηρεσία της Ευρωπαϊκής 'Ενωσης EUROSTAT το μέσο καθαρό αγροτικό εισόδημα στη χώρα μας το 1998 παρουσίασε σε σχέση με το 1997 μείωση κατά 1,3%. Το 1996 και 1997 η μείωση του αγροτικού εισοδήματος σε σχέση με τα αμέσως προηγούμενα χρόνια ήταν της τάξης του 2,5% και 4,4% αντίστοιχα. 'Ετσι την τριετία 1996-1998 έχασαν συνολικά το 8% του καθαρού τους εισοδήματος και αυτό τη στιγμή που το μέσο καθαρό κοινοτικό αγροτικό εισόδημα στα δεκαπέντε κράτη -μέλη της Ευρωπαϊκής 'Ενωσης παρουσίασε την ίδια τριετία κάμψη μόνο κατά 2,4%. 

Με άλλα λόγια, κύριε Υπουργέ, οι 'Ελληνες αγρότες επί πρωθυπουργίας του κ. Σημίτη έχασαν τρεισήμισι φορές περισσότερο εισόδημα από το μέσο Ευρωπαίο αγρότη. Η νέα περσινή μείωση του αγροτικού εισοδήματος στη χώρα μας έγινε μάλιστα σε μία περίοδο που συνεχίζεται η μείωση του αγροτικού πληθυσμού. Τη διετία 1996-1997 ο αριθμός των απασχολουμένων στην ελληνική γεωργία μειώθηκε κατά 2,6%, ενώ οι κοινοτικές ενισχύσεις και επιδοτήσεις διατηρήθηκαν στα περσινά περίπου επίπεδα, οκτακόσια δέκα δισεκατομμύρια (810.000.000.000) δραχμές περίπου το 1998 έναντι οκτακοσίων δεκαεννέα δισεκατομμυρίων (819.000.000.000) το 1997. Βλέπουμε, λοιπόν, ότι έχουμε και μία ερήμωση της υπαίθρου. Φεύγουν οι αγρότες από την ύπαιθρο. Ξέρετε ότι αν ερημώσει η ύπαιθρος θα φτιάξουμε μία κοινωνία για την οποία θα έχουμε ευθύνη και θα ντρεπόμαστε όλοι γι' αυτήν, κύριε Υπουργέ, διότι η αγροτική ύπαιθρος έχει τα δικά της πολιτιστικά και κοινωνικά στοιχεία, που είναι πραγματικά ο αυθεντικός υπερασπιστής της ελληνικής επικράτειας. 

Κρατάτε σε ομηρία, κύριε Υπουργέ, χιλιάδες αγρότες, μη καταβάλλοντας τις αποζημιώσεις του ΕΛΓΑ. Αυτό ο κ. Σημίτης ξέχασε προχθές να μας το πει. Ακόμα περιμένουν οι δενδροκαλλιεργητές της Μακεδονίας αλλά και άλλων περιοχών τις αποζημιώσεις από τον ΕΛΓΑ. Δεν έχουν πληρωθεί από τους περσινούς παγετούς οι δενδροκαλλιεργητές, δεν έχουν πληρωθεί οι κερασοπαραγωγοί της Μακεδονίας από τις περσινές βροχοπτώσεις. Δεν έχουν πληρωθεί οι παραγωγοί από το χαλάζι του περσινού Μαϊου. Δεν έχουν πληρωθεί ακόμα οι παραγωγοί που έχουν υποβάλει ενστάσεις. 'Ενας Θεός ξέρει εάν αυτοί οι παραγωγοί θα πληρωθούν. Εκτός εάν υλοποιηθεί η πληροφορία που έχω ότι θα πάτε πάλι σε δανεισμό, δηλαδή θα υπερχρεώσετε πάλι τον ΕΛΓΑ για να πληρώσετε και ενδεχομένως πριν από τις 13 Ιουνίου, πριν από τις ευρωεκλογές. Πέρασαν οι 'Ελληνες δενδροκαλλιεργητές μαύρα Χριστούγεννα, μαύρη Πρωτοχρονιά, μαύρο Πάσχα και από ό,τι φαίνεται θα περάσουν και τις ευρωεκλογές μαύρες. 

Εγώ ερωτώ το εξής, κύριε Ανωμερίτη, και παρακαλώ να μου απαντήσετε. Ο ίδιος ο Πρωθυπουργός ο κ. Σημίτης δεσμεύτηκε ότι θα ενισχύσει τον ΕΛΓΑ με ένα μεγάλο κονδύλι τουλάχιστον είκοσι δισεκατομμυρίων (20.000.000.000) από τον προϋπολογισμό. Τι απέγινε εκείνη η υπόσχεση; 

Ερωτώ ειλικρινά και καλόπιστα: Γιατί πρέπει κάποτε να μετράμε την αξιοπιστία της κυβερνητικής πολιτικής. Πρέπει κάποτε να ξέρουμε πόσο να υπολογίζουμε στις πρωθυπουργικές δεσμεύσεις και εμείς αλλά κυρίως οι άμεσα ενδιαφερόμενοι παραγωγοί. 

Κύριε Υπουργέ, μήπως θα διαψεύσετε την καταβαράθρωση των εξαγωγών μας τόσο προς τις κοινοτικές αγορές όσο και προς εκείνες των ανατολικών χωρών και την οποία αποκαλύπτουν τα τελευταία επίσημα στοιχεία των υπηρεσιών του ίδιου του Υπουργείου σας; 'Η ότι στον αντίποδα έχουμε έναν κατακλυσμό της δικής μας αγοράς από ομοειδή προϊόντα τρίτων χωρών, που εκτοπίζουν τα δικά μας από την κατανάλωση και τα αφήνουν να σαπίζουν στις αποθήκες των παραγωγών και των συνεταιρισμών; 

Πρόσφατα έχουμε εισαγωγή επιτραπέζιας ντομάτας από την Τουρκία και εισάγεται μέσω Ιταλίας. Ενώ η δική μας ντομάτα και ποιοτικά είναι καλύτερη και οι τιμές, ειδικότερα την προηγούμενη εβδομάδα, κατρακύλησαν κάτω από το 50% της περσινής τιμής. 

Δεν έχει τέλος, κύριε Υπουργέ, ο κατάλογος των προβλημάτων. 'Ωρες χρειάζονται μόνο για να αναφερθούν, όχι όλα, αλλά τα γενικότερα και τα μεγαλύτερα προβλήματα, που έχουν οδηγήσει την ελληνική γεωργία στο σημερινό τέλμα. Προβλήματα που αφορούν βέβαια όλους τους αγρότες και για τα οποία ουδείς από την Κυβέρνησή σας, ουδείς εκ των προκατόχων σας, κύριε Υπουργέ, είχε την τόλμη να αναλάβει την ευθύνη να παραδεχθεί την αυταπόδεικτη διαπραγματευτική ανεπάρκεια στα κοινοτικά όργανα, την αδυναμία προστασίας των ελληνικών αγροτικών συμφερόντων, την παντελή απουσία μιας συγκροτημένης εθνικής αγροτικής στρατηγικής. Στην απόγνωση των αγροτών μας και στις αλλεπάλληλες κινητοποιήσεις τους η μοναδική απάντηση της Κυβέρνησής σας ήταν είτε οι διώξεις και οι ποινικοποιήσεις των αγώνων τους είτε το σαθρό άλλοθι των δυσμενών διεθνών ευρωπαϊκών συγκυριών και της σφιχτής αγροτικής πολιτικής της Ευρωπαϊκής 'Ενωσης. Μέχρι που ήρθε η ώρα της αλήθειας για όλους, κύριε Υπουργέ. 'Ηρθαν τα τεράστια προβλήματα για κάποιες κατηγορίες αγροτών μας, απέναντι στα οποία η πολιτική της Κυβέρνησής σας δεν μπορεί να δικαιολογηθεί με τις προφάσεις περί δυσμενών συγκυριών και κοινοτικών δεσμεύσεων. 'Αρα αποκαλύπτει τη σκληρότητα, την αναλγησία και στην καλύτερη περίπτωση την αδιαφορία απέναντι σε μία δεινώς δοκιμαζόμενη παραγωγική τάξη. 

'Ηρθαν οι θεομηνίες, κύριοι συνάδελφοι, οι αλλεπάλληλες θεομηνίες, που έπληξαν την αγροτική παραγωγή σε όλη τη χώρα τα τελευταία χρόνια και οι οποίες, ειδικότερα στη Μακεδονία, προξένησαν σε ορισμένες καλλιέργειες, κυρίως δενδροκαλλιέργειες, ολοκληρωτικές καταστροφές. Για τρεις-τέσσερις συνεχόμενες χρονιές οι άνθρωποι αυτοί είδαν τις σοδειές τους να χάνονται, τις ελπίδες τους για εισόδημα να εξανεμίζονται, την ίδια ώρα που οι υποχρεώσεις τους έτρεχαν και που τα πανωτόκια της ΑΤΕ -άλλο έγκλημα κι αυτό- τους έβγαζε στο σφυρί ό,τι τους είχε απομείνει. Γι' αυτό θα επανέλθω αργότερα, για το θέμα της Αγροτικής Τράπεζας και γι' αυτήν την περιβόητη ρύθμιση. 

Και τι έκανε γι' αυτούς τους ανθρώπους η Κυβέρνησή σας, κύριε Υπουργέ; Επιστράτευσε τον ΕΛΓΑ, όχι όμως για να σταθεί, ως οφείλει, εκ του καταστατικού και της αποστολής του, αρωγός στο τεράστιο πρόβλημα, αλλά για να συνδράμει μία μεθοδευμένη επιχείρηση εμπαιγμού των πληγέντων και να καρατομήσει την απαίτησή τους για δίκαιες αποζημιώσεις. Την τελευταία τους δηλαδή ελπίδα, για να επιβιώσουν και να συνεχίσουν τη δουλειά τους. Είναι απίστευτο για μία ευνομούμενη χώρα το ποιες μεθόδους χρησιμοποίησε και επινόησε αυτός ο κοινωφελής, υποτίθεται, οργανισμός, για να περιορίσει σε επίπεδα κυριολεκτικώς εξευτελιστικά τις αποζημιώσεις, που ήταν υποχρεωμένος να καταβάλει. Πρωτοφανείς σε σύλληψη αλχημείες και ευτελή τεχνάσματα στις εκτιμήσεις των ζημιών, στις προσδοκόμενες αποδόσεις των πληγεισών καλλιεργειών, στις τιμές των προϊόντων κ.ο.κ. 

Να ήταν μόνο αυτό; Να σταμάταγε ο εμπαιγμός και η αναλγησία; Μήπως κι αυτές τις πενταροδεκάρες, που καθόρισε ο ΕΛΓΑ, τις έχουν πάρει, κύριε Υπουργέ; Μήνες τώρα έχουν περάσει και οι περισσότεροι απ' αυτούς ακόμη περιμένουν, όπως είπα και προηγουμένως, έστω κι αυτήν την ελεημοσύνη των ψευτοαποζημιώσεων. 

'Εχει επανειλημμένα διαβεβαιώσει η ηγεσία του Υπουργείου σε σχετικές ερωτήσεις του ομιλούντος και άλλων συναδέλφων ότι η πληρωμή είναι θέμα ημερών. Αλλά φαίνεται ότι επί ημερών εκσυγχρονισμού έχει χάσει και ο χρόνος την έννοιά του, αφού υπάρχουν περιπτώσεις όπως οι κερασοπαραγωγοί της Μακεδονίας που περιμένουν τις αποζημιώσεις-κοροϊδία εδώ και ένα χρόνο. Και το γνωρίζετε καλύτερα απ'όλους, κύριε Υπουργέ, αυτό. 

'Η έχουμε άλλες περιπτώσεις παραγωγών που υπέβαλαν ενστάσεις, που εκδικάστηκαν, αλλά δεν τους έχουν ακόμη στείλει τις απαντήσεις για τις επανεκτιμήσεις. Καθυστερούν σκόπιμα για να μην πληρώσουν, αλλά και όσες επανεκτιμήσεις έχουν πάει στα χέρια των παραγωγών, είναι στα επίπεδα των πρώτων εκτιμήσεων. 

Ξέρετε πώς αποκαλούν τα εκτιμητήρια, κύριε Υπουργέ, οι αγρότες; Μηδενιστήρια, γιατί είναι κοροϊδία. Κρατάτε χιλιάδες αγρότες σε οικονομική ομηρία και σε απόγνωση με αλυσιδωτές οικονομικές και κοινωνικές επιπτώσεις και στις τοπικές κοινωνίες. Γνωρίζετε καλά ότι υπάρχουν περιοχές που έχουν μονοκαλλιέργεια τη δεδροκαλλιέργεια και περιμένουν απ'αυτές τις αποζημιώσεις να ζήσουν οι δενδροκαλλιεργητές, να επιβιώσουν οι οικογένειές τους, να πληρώσουν την Αγροτική Τράπεζα, να προγραμματίσουν την παραγωγή τους και οι τοπικές κοινωνίες και η τοπική οικονομία να ρολάρει την αγορά. 

Προσωπικώς, κύριοι συνάδελφοι και κύριε Υπουργέ, πιστεύω ότι εξήγηση για όλα αυτά δεν είναι μόνο η κυβερνητική σκληρότητα απέναντι στους αγρότες. Είναι παράλληλα και η συνειδητή εγκατάλειψη του ΕΛΓΑ σε μία πορεία κατάρρευσης μέχρι της πλήρους αδυναμίας του να ανταποκριθεί στις στοιχειώδεις υποχρεώσεις του, ώστε να ανοίξει ο δρόμος στην εισβολή ιδιωτών στο χώρο της ασφάλισης της αγροτικής παραγωγής και του εισοδήματός τους. 

Αλλιώς πώς να εξηγηθεί το γεγονός ότι αντί να ενισχυθεί ο Οργανισμός από τον κρατικό προϋπολογισμό, με είκοσι δισεκατομμύρια (20.000.000.000) όπως ο κ.Σημίτης είχε εξαγγείλει, υποχρεώθηκε σε δανεισμό και υπερχρέωση, που, όπως όλοι γνωρίζουμε, οδήγησε στην παραίτηση του τότε διοικητή του κ. Ζερβούδη. 

Πώς αλλιώς να εξηγήσουμε το γεγονός ότι αφήνεται να λειτουργεί με έναν αναχρονιστικό οργανισμό που η σημερινή Κυβέρνηση έχει πολλές φορές δεσμευθεί να εκσυγχρονίσει; Και πού να αποδώσουμε την κυβερνητική πρακτική να επιβάλει νέες αυξημένες εισφορές στους αγρότες χωρίς την παραμικρή βελτίωση της ασφαλιστικής ανταπόδοσης που έχουν το δικαίωμα να απολαμβάνουν; 

Αλλά μια και σταθήκαμε ιδιαίτερα στους αγρότες της βόρειας Ελλάδας, ελπίζουμε και ευχόμαστε να έχετε πειστικές απαντήσεις σε ένα πολύ μεγάλο, σοβαρό καινούριο πρόβλημα. Τόσο σοβαρό που να απειλεί με ολέθριες και μακροχρόνιες συνέπειες το σύνολο της αγροτικής μας παραγωγής. Εκπέμπουν sos και οι εξαγωγείς για τις συνέπειες από τον πόλεμο στη Γιουγκοσλαβία. Οι καταστροφές ή η επικινδυνότητα των χερσαίων δρομολογίων διακίνησης, καταφέρουν ήδη το τελειωτικό κτύπημα στις εξαγωγές μας. Αλλά οι κοινοτικοί εταίροι μας δεν φαίνεται να αναγνωρίζουν ή να συμμερίζονται τη σοβαρότητα του προβλήματος. 

Εσείς ο ίδιος θέσατε, και πολύ σωστά, στο τελευταίο Συμβούλιο Υπουργών το αίτημα να επιδοτηθεί το μεταφορικό κόστος με όσο άλλων αξόνων διακίνησης. Και σεις ο ίδιος εισπράξατε την απάντηση του ασκούντος ακόμη χρέη επιτρόπου κ. Φίσλερ, ότι δεν θεωρει τις επιπτώσεις για τη χώρα μας τόσο σοβαρές και ότι περιμένει περισσότερα στοιχεία. Δηλαδή παραπέμπει ουσιαστικά το αίτημά μας στις καλένδες. 

Υπάρχει και κάτι χειρότερο, κύριε Υπουργέ. Η άθλια διαφημιστική εκστρατεία που έχουν εξαπολύσει σε βάρος μας κάποιοι ανταγωνιστές, διαδίδοντας ότι τα προϊόντα μας έχουν επιβαρυνθεί με ραδιενέργεια και με τοξικά από τα κατάλοιπα των νατοϊκών πυραύλων. 

Βεβαίως αναζητήσατε και δημοσιοποιήσατε, ορθότατα, τα αποτελέσματα ερευνών των πιο έγκυρων επιστημονικών ιδρυμάτων, που πιστοποιούν το αβάσιμο αυτών των ισχυρισμών. Αλλά φοβούμαι ότι αυτό δεν αρκεί. Το καταναλωτικό κοινό, όχι μόνο στο εξωτερικό αλλά και στη χώρα μας, είναι ιδιαίτερα ευάλωτο σε τέτοιου είδους φήμες. Κάτι που αν δεν αντιμετωπιστεί έγκαιρα, θα απειλήσει με ολοκληρωτικό εξοστρακισμό τα προϊόντα μας και από τις μεγάλες αγορές του εξωτερικού και από την προτίμηση των δικών μας καταναλωτών. 

Απαιτείται συνεπώς μια κινητοποίηση σε όλα τα επίπεδα, με διαβήματα στα κοινοτικά όργανα, με παρεμβάσεις στις αρμόδιες υπηρεσίες των χωρών όπου εκδηλώθηκε η δυσφημιστική επίθεση και το σημαντικότερο μια συστηματική και ολοκληρωμένη καμπάνια ενημέρωσης των καταναλωτών και εδώ και στο εξωτερικό. Διαφορετικά μέσα στις συμπληγάδες που έχει εγκλωβιστεί τα τελευταία χρόνια η γεωργία και οι αγρότες μας αυτό θα αποτελέσει τη χαριστική βολή. Αυτό το είδαμε με το σπαράγγι, κύριε Υπουργέ. Διαπιστώσατε με τι τεχνάσματα στη Γαλλία μια ανύπαρκτη στην ουσία ένωση αγροτών τι δυσφήμιση έκανε στο σπαράγγι, με αποτέλεσμα να δυσφημιστεί στους καταναλωτές και το σπαράγγι μας στη Γαλλία να μην προτιμάται. 'Επεσαν κατακόρυφα οι εξαγωγές και κατρακύλησαν οι τιμές απίστευτα, σε χαμηλά επίπεδα κάτω από το 50% των περσινών τιμών. 

Και θα ήθελα να σας ρωτήσω, κύριε Υπουργέ, πώς θα καλύψετε αυτούς τους ανθρώπους και πώς θα τους αποζημιώσετε όταν αυτές τις τιμές που πιάνουν από τις εξαγωγές δεν καλύπτουν ούτε το κόστος μεταφοράς και όπως λένε ούτε καν το κόστος της συλλογής. 

Πάντως υπάρχει μεγάλο πρόβλημα στο σπαράγγι και πρέπει να το προσέξετε αυτό το συναλλαγματοφόρο προϊόν, γιατί, όπως ξέρετε, ουδέποτε απασχόλησε τον κρατικό προϋπολογισμό, ακόμη και τον ΕΛΓΑ. Εδώ όμως υπάρχει εμπαιγμός από πλευράς του ΕΛΓΑ. Λέει ότι ασφαλίζει το σπαράγγι και θέλω να το προσέξετε αυτό με μια γενική ρύθμιση που ασφαλίζει όλα τα φυτά. Ξέρετε ότι το σπαράγγι από τον παγετό θα πληγεί τη συγκεκριμένη μέρα που θα έχουμε παγετό και το ποσοστό της ζημιάς είναι κάτω από το 30%, πράγμα που δεν τους δίνει τη δυνατότητα της αποζημίωσης. Επιπλέον βάζετε ημερομηνία ασφαλιστικής κάλυψης στο σπαράγγι μετά τις 15 Μαϊου όταν ξέρετε ότι 15 Μαϊου είναι η ημερομηνία που πλησιάζει το σπαράγγι προς το τέλος. 

Κύριε Πρόεδρε, τα υπόλοιπα θα τα πω στη δευτερολογία μου. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" πενήντα τρεις μαθητές και τέσσερις συνοδοί -καθηγητές από το 2ο Γυμνάσιο Γιαννιτσών Πέλλας. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Θέλω να πω στα παιδιά, αφού πρώτα παρακολούθησαν και την αγόρευση του Βουλευτή του νομού τους, ότι σήμερα έχουμε κοινοβουλευτικό έλεγχο και παρίστανται στην Αίθουσα μόνο ο Υπουργός που επερωτάται και οι επερωτώντες Βουλευτές. 

Ο κ. Σταύρος Παπαδόπουλος έχει το λόγο. 

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είμαι υποχρεωμένος με λύπη να καταγγείλω για άλλη μια φορά, ειλικρινά με λύπη, την Κυβέρνηση του ΠΑ.ΣΟ.Κ., την Κυβέρνηση του κ. Σημίτη για την ολιγωρία που δείχνει στους σκληρά δοκιμαζόμενους 'Ελληνες αγρότες για τις τεράστιες καταστροφές που υπέστησαν από χαλαζοπτώσεις το καλοκαίρι του έτους 1998. 

Και έχω ιδία αντίληψη ότι ο Νομός Δράμας, κύριε Υπουργέ, επλήγη από διαδοχικές χαλαζοπτώσεις την 1.6.98, Ξηροπόταμος, Μοναστηράκι και Δήμος Δράμας στις 26.6.98, ο 'Αγιος Αθανάσιος, το Δοξάτο, το Καλαμπάκι, ο Καλαμώνας, Μικροχώρι και άλλα χωριά και στις 29.6.98 η άλλη πλευρά του νομού η Γραμμένη, η Καλή Βρύση, οι Πηγές, Προσοτσάνη και άλλα μικρότερα χωριά της περιοχής με συνέπεια να καταστραφούν σχεδόν ολοσχερώς οι καλλιέργειες καπνού, βάμβακος, αραβοσίτου, οπωροκηπευτικών και σιτηρών, γιατί το χαλάζι που έπεφτε σ' αυτές τις περιοχές ήταν περίπου μεγέθους καρυδιού. Το ίδιο όμως συμβαίνει, όπως συμβαίνει και στην ιδιαίτερη πατρίδα μου τη Δράμα, σε όλη την Ελλάδα, στην Ξάνθη, στην Ροδόπη, στον 'Εβρο και σε άλλες περιοχές, όπως είναι η κεντρική Μακεδονία, που έχουν υποστεί τεράστιες ζημιές και από τότε μέχρι σήμερα, δηλαδή το Μάϊο και τον Ιούνιο του 1998 δεν έχουν πληρωθεί. 

Κυρίες και κύριοι συνάδελφοι, πέρασαν από τότε δέκα μήνες. Οι πληγέντες αγρότες, με τεράστιες ζημίες μέχρι σήμερα, δεν πήραν καμία αποζημίωση. 

Ειλικρινά, κύριε Υπουργέ, πώς χαρακτηρίζετε αυτές τις ενέργειες και τις παραλείψεις του Ε.Λ.Γ.Α.; Μήπως πρέπει να επαινέσουμε τον Ε.Λ.Γ.Α. και τους διευθυντές για την εγκληματική αμέλεια και την αδιαφορία που δείχνουν απέναντι στους ανήμπορους να αντιδράσουν αγρότες, μικροκαλλιεργητές, γεωκτηνοτρόφους; Ειλικρινά είναι για λύπηση! 

Στις 20/7/1998, κύριε Υπουργέ, κατέθεσα ερώτηση -και τότε δεν ήσασταν εσείς, αλλά ο συνάδελφός σας- ακριβώς γι'αυτά που συνέβησαν στην ιδιαίτερη πατρίδα μου. Πήρα απάντηση στις 1/9/1998. Ο κύριος Υπουργός τότε με διαβεβαίωσε ότι δεν υπάρχει ολιγωρία από μέρους των οργάνων του Ε.Λ.Γ.Α. και ότι πολύ σύντομα οι καλλιεργητές που είχαν αυτήν την τεράστια ζημία, θα αποζημιωθούν. Από τότε ειλικρινά πέρασαν δέκα μήνες και μέχρι σήμερα δεν έχει γίνει τίποτα. Οι άνθρωποι αυτοί αποτελούν θύματα της ολιγωρίας, της εγκληματικής αμέλειας και του πρωτοφανούς εμπαιγμού του Ε.Λ.Γ.Α., ενός οργανισμού που υποτίθεται ότι συνεστήθη με αποκλειστική αρμοδιότητα και αποστολή την προστασία του αγρότη και της αγροτικής παραγωγής. 

Ειλικρινά είναι προστασία αυτή, που ενώ οι τόκοι υπερημερίας και τα πάντα τρέχουν για τους αγρότες που έχουν υποστεί αυτήν τη ζημία, από τότε μέχρι σήμερα δεν έχουν αποζημιωθεί και οι τόκοι τρέχουν; Ειλικρινά είναι κράτος πρόνοιας και αγάπης αυτό, απέναντι σ'αυτούς τους ανθρώπους που αποτελούν τη σπονδυλική στήλη, αν θέλετε, μαζί με τους μικρομεσαίους επαγγελματίες της ελληνικής κοινωνίας και γενικότερα της ελληνικής οικονομίας; 

Αντί, όμως, προστασίας, ο Ε.Λ.Γ.Α. έχει επινοήσει και έχει επιστρατεύσει κάθε είδους αλχημείες και τεχνάσματα προκειμένου να υποβαθμίσει την έκταση των ζημιών και έτσι να πληρώσει μικρότερες αποζημιώσεις ή αν θέλετε, να μην πληρώσει καθόλου. Τέτοιος ήταν ο εμπαιγμός των μικροκαλλιεργητών, που πολλές φορές αγγίζει τα όρια της απάτης. 

Πήρα τηλέφωνο πολλές φορές το διευθυντή του Ε.Λ.Γ.Α., κύριε Υπουργέ, στην Καβάλα. Οι παραγωγοί της περιοχής ειλικρινά είναι αγανακτισμένοι και έφθασαν στο σημείο να δηλώσουν -και του το είπαν- ότι, αν θα έρθει ο ίδιος στην περιοχή της Δράμας, ήταν διατεθειμένοι να τον δείρουν και να τον δείρουν πολύ άσχημα. Λυπούμαι πραγματικά, που θα έφθαναν σ'αυτό το σημείο! Δεν είναι δυνατόν να έχουν πληγεί οι καλλιεργητές με χαλαζόπτωση μεγέθους καρυδιού και οι ζημίες που διαπιστώνει ο Ε.Λ.Γ.Α. ύστερα από τρεις μήνες να είναι μόνο 15% και 20%! Και το ξέρετε πολύ καλά, κύριε Υπουργέ, ότι, όταν οι ζημίες είναι σ'αυτό το επίπεδο, δεν παίρνουν αποζημιώσεις και τους υποχρεώνουν και τους λένε να κάνουν ένσταση. Και κάνουν ένσταση. Και τι γίνεται; Τους αναγκάζουν να πληρώσουν και τετρακόσιες (400) δραχμές ανά στρέμμα και όχι μόνο δεν παίρνουν, αλλά πληρώνουν και από την τσέπη τους δανειζόμενοι, γιατί πραγματικά δεν έχουν χρήματα. Οι περισσότεροι είναι χρεωμένοι στην Αγροτική Τράπεζα. 

Οι κάτοικοι της περιοχής Νευροκοπίου, όπου υπάρχει αυτήν τη στιγμή μια τεράστια λίμνη από τις πλημμύρες που έγιναν από τις πολλές χιονοπτώσεις και βροχοπτώσεις, που έχουν καλύψει περίπου τριάμισι χιλιάδες στρέμματα, είναι γνωστό πια σε όλους ότι χρωστούν πάνω από επτά δισεκατομμύρια (7.000.000.000) δραχμές. Οι άνθρωποι αυτοί, που κάποτε ήταν πάνω από είκοσι τρείς χιλιάδες και τώρα είναι μόνο οκτώμισι χιλιάδες, όλη την κινητή και ακίνητη περιουσία τους να πληρώσουν, δεν μπορούν να εξοφλήσουν τα χρέη που έχουν αυτήν τη στιγμή προς την Αγροτική Τράπεζα. 

Επειδή, κύριε Υπουργέ, οι αγρότες βρίσκονται σε άθλια οικονομική κατάσταση και ο Ε.Λ.Γ.Α. πραγματικά τους εμπαίζει, επειδή υπάρχουν ακόμα 'Ελληνες με φιλότιμο που μένουν εκεί στις παραμεθόριες περιοχές και "φυλάνε τις θερμοπύλες", λέμε -και είπε και ο κύριος Πρωθυπουργός- ότι θα εφαρμόσουμε παλλαϊκή άμυνα και ιδιαίτερα σε αυτές τις περιοχές. 

Για να εφαρμόσουμε παλλαϊκή άμυνα σημαίνει ότι πρέπει να υπάρχει λαός, κύριε Υπουργέ. Και στην περιοχή εκείνη δεν έμεινε λαός. Πώς θα την εφαρμόσουμε την παλλαϊκή άμυνα, όταν έμειναν μόνο γέροντες; Σας το είπα προηγουμένως, ήταν είκοσι τρεις χιλιάδες περίπου οι κάτοικοι της περιοχής Νευροκοπίου κάποτε. Είναι οκτώ χιλιάδες τριακόσιοι ενενήντα τέσσερις με την προηγούμενη απογραφή και τώρα είμαι σίγουρος ότι θα είναι ακόμη λιγότεροι. 

'Ολα αυτά,κύριε Υπουργέ, ειλικρινά τα λέω, γιατί όλοι εμείς είμαστε βγαλμένοι μέσα από το χωράφι και το μαντρί. Αισθανόμαστε τον πόνο αυτών των ανθρώπων και ξέρουμε πώς ζουν. Ξέρουμε ότι ζουν στα όρια της φτώχειας, ξέρουμε ότι τα παιδιά πολλές φορές δεν έχουν τροφή να φάνε. Γι' αυτό φωνάζουμε, γι' αυτό με καλή πίστη απευθυνόμαστε σε σας, που πιστεύω ότι γνωρίζετε το πρόβλημα. 

Γνωρίζετε ότι όντως ο ΕΛΓΑ αυτήν τη στιγμή κωλυσιεργεί και δεν πληρώνει. Γι' αυτό, λοιπόν, φροντίστε λίγο περισσότερο, πιέστε λίγο περισσότερο τον διοικητή του ΕΛΓΑ και τους διευθυντές, για να δείξουν μεγαλύτερη αγάπη γι' αυτούς τους ανθρώπους, που φυλάνε Θερμοπύλες. Να δείξουν μεγαλύτερη αγάπη, για να προλάβουμε, κύριε Υπουργέ, την Ελλάδα ζωντανή, πριν να είναι πολύ αργά. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, η Νέα Δημοκρατία συζητεί σήμερα μία επερώτηση, η οποία είναι ιδιαίτερα σημαντική, αφού αναφέρεται στον ευαίσθητο για την ελληνική περιφέρεια και την ελληνική οικονομία τομέα της γεωργίας. 

Για πολλοστή φορά επιμένουμε στα ζητήματα, τα οποία περιγράφονται στην επερώτηση, ασκώντας κριτική -καλόπιστη πιστεύω, κύριε Υπουργέ- στην Κυβέρνηση για τα λάθη και τις ολιγωρίες που έχει επιδείξει στην άσκηση της κυβερνητικής πολιτικής. 

Εστιάζουμε την κριτική μας και στους δύο άξονες άσκησης της κυβερνητικής πολιτικής, δηλαδή και στον άξονα που αναφέρεται στη στήριξη των δίκαιων εθνικών αγροτικών θέσεων στις Βρυξέλλες και στα αρμόδια κοινοτικά όργανα, αλλά και μέσω των κρατικών υπηρεσιών στήριξης του αγρότη, που πάσχει κατά τρόπο πρωτοφανή. 

Σε επίπεδο Βρυξελλών και σε επίπεδο κοινοτικών οργάνων, η Κυβέρνηση δεν έχει να επιδείξει παρά μόνον αποτυχίες. Τα παραδείγματα που σας έχουμε πολλάκις αναφέρει, σε σχέση με τις τιμές και τις καταβαλλόμενες επιδοτήσεις, πείθουν για τους ισχυρισμούς μας και για το βάσιμο των θέσεών μας, ότι δηλαδή χάνονται πολλές ευκαιρίες. 

Αρκεί να σκεφθεί κανείς την πτώση των τιμών και των πτώση των επιδοτήσεων σε μία σειρά κρίσιμα, ευαίσθητα προϊόντα της ελληνικής περιφέρειας, όπως είναι το βαμβάκι, ο καπνός, τα σιτηρά, το ελαιόλαδο, τα οπωροκηπευτικά και πολύ περισσότερο βέβαια τα κτηνοτροφικά προϊόντα. 

Λάθη διαπραγμάτευσης και ολιγωρίες ως προς τη στήριξη των δίκαιων εθνικών θέσεων στα αρμόδια όργανα, όταν συνεζητούντο οι νέοι κανονισμοί, οδήγησαν σε καταστροφικές ρυθμίσεις, για τις οποίες τελικά υποφέρει η ελληνική περιφέρεια. 

Και βέβαια πέραν των αποτυχιών στις Βρυξέλλες και πέραν της αδυναμίας απορρόφησης κοινοτικών κονδυλίων, όχι μόνο για τα προϊόντα, αλλά και για τα έργα υποδομής, τα οποία υστερούν -είναι χαρακτηριστικό ότι δεν μπορείτε να μας αναφέρετε κανένα μεγάλο αρδευτικό ή εγγειοβελτιωτικό έργο, που να έχει ξεκινήσει ή να έχει προχωρήσει επί των ημερών σας στην ελληνική περιφέρεια- υπάρχει και το μείζον πρόβλημα της δυσλειτουργίας των κρατικών υπηρεσιών στήριξης, των εποπτευόμενων από το Υπουργείο Γεωργίας οργανισμών και πολύ περισσότερο της Αγροτικής Τράπεζας. Αυτοί οι οργανισμοί χαρακτηρίζονται από μία δυσλειτουργία, από μια μία ανικανότητα, δεν είναι καθόλου ευέλικτοι και μπορούν κάλλιστα να χαρακτηριστούν "οι δυνάστες" του αγρότη. 

Επικεντρώνουμε το ενδιαφέρον μας στην επερώτηση σε θέματα που αφορούν την Αγροτική Τράπεζα και τον ΕΛΓΑ, χωρίς να παραβλέπουμε βέβαια και τα προβλήματα που υπάρχουν με τους άλλους οργανισμούς στήριξης. 

Για την Αγροτική Τράπεζα, είναι σαφέστατο ότι η κακή λειτουργία της Τράπεζας και η πολιτική που είχε ως στόχο το κομματικό όφελος του κυβερνώντος κόμματος, οδήγησαν στη συσσώρευση χρεών, σε επισφάλειες, σε ανεπίδεκτα είσπραξης ποσά ύψους πολλών εκατοντάδων δισεκατομμυρίων, όπως έχει ομολογήσει και ο προηγούμενος διοικητής της Αγροτικής Τράπεζας κ. Παπαθανασίου. Και καλείσθε τώρα, προσπαθώντας να εξυγιάνετε το χαρτοφυλάκιο, να επιβάλετε αυξημένα επιτόκια δανεισμού στους ενήμερους και καλόπιστους αγρότες. 

Το επιτόκιο δανεισμού σήμερα, κύριε Υπουργέ, είναι δεκαέξι και δεκαοκτώ μονάδες με πληθωρισμό που είναι κάτω από 4%, όπως ισχυρίζεται η Κυβέρνηση και όπως πράγματι είναι. Και είναι απαράδεκτο να καλούνται οι 'Ελληνες αγρότες και κτηνοτρόφοι να ανταγωνίζονται άλλους συναδέλφους τους, άλλων χωρών, όταν το αντίστοιχο επιτόκιο στη Γερμανία, για παράδειγμα, των χοιροτρόφων και κτηνοτρόφων δεν υπερβαίνει τις τρεισήμισι ποσοστιαίες μονάδες. 

Πώς να ανταγωνιστούν οι χοιροτρόφοι και οι κτηνοτρόφοι, οι οποίοι δικαίως κινητοποιούνται και διαμαρτύρονται τις τελευταίες ημέρες, όταν οι συνάδελφοί τους άλλων χωρών μπορούν να είναι ανταγωνιστικότεροι λόγω του κόστους του χρήματος; 

'Εχετε βέβαια και το πρόβλημα της ρυθμίσεως των χρεών, που είναι απαράδεκτο. Καλλιεργείτε τις ελπίδες ότι επτακόσιες χιλιάδες αγρότες -το έβλεπα πρόσφατα σε δημοσίευμα- πρόκειται να ωφεληθούν από τη ρύθμισή σας, όταν είναι βέβαιο ότι καλύπτεται ένας πολύ μικρός αριθμός αγροτών, οι οποίοι οφείλουν και προφανώς βέβαια αδικούνται εκείνοι οι οποίοι καλόπιστα είχαν εξοφλήσει τα χρέη τους. 

Βέβαια η Νέα Δημοκρατία επανέρχεται στο αίτημά της για τη μείωση των επιτοκίων δανεισμού, την εξυγίανση του χαρτοφυλακίου της Αγροτικής Τράπεζας, που έχει φθάσει σε αυτό το αδιέξοδο λόγω λαθών της Κυβέρνησης του ΠΑ.ΣΟ.Κ. και βέβαια σε καμία περίπτωση δεν συμφωνούμε με τις σκανδαλώδεις ρυθμίσεις που εγκρίθηκαν δυστυχώς από την πλειοψηφία της Βουλής το 1997, επί υπουργίας του κ. Τζουμάκα και που δυστυχώς επανέρχεστε και επιμένετε να τις νομιμοποιείτε. 

Είχαμε εκτεθεί και τότε, εκτιθέμεθα και τώρα στις Βρυξέλλες και γενικότερα διεθνώς από τη στιγμή που στηρίζουμε σκανδαλώδεις ρυθμίσεις που ουσιαστικά είναι φωτογραφικές διατάξεις για κάποιους ημέτερους συνεταιρισμούς ή ημέτερους φίλους, ιδιώτες, με τρόπο σκανδαλώδη. 

Θα θυμάσθε, κύριοι συνάδελφοι, τι προέβλεπε η ρύθμιση για τους ιδιώτες, για τα χέλια. 'Ελεγε ότι πρέπει να ρυθμιστούν τα χρέη γιατί δεν είχαν το σωστό μάνατζμεντ και δεν μπορούσαν να διαχειριστούν το θέμα. 'Ηταν δύσκολος ο τομέας που ανακατατεύθηκαν, δεν μπορούσαν να τον χειριστούν και είχαν δημιουργήσει αυτά τα χρέη. 

Με την ίδια λογική, κύριε Υπουργέ, καλόπιστα οποιοσδήποτε άλλος ιδιώτης, οποιοσδήποτε άλλος επιχειρηματίας θα ζητήσει τη ρύθμιση των χρεών του, σύμφωνα με τη ρύθμιση την οποία έφερε η Κυβέρνησή σας, ο προηγούμενος Υπουργός Γεωργίας, προς έγκριση. 

Ως χώρα αντιμετωπίσαμε και αντιμετωπίσατε και εσείς ως Υπουργός, την μήνιν των Ευρωπαίων συναδέλφων σας και των αρμοδίων οργάνων της Ευρωπαϊκής 'Ενωσης, εκτεθήκαμε διεθνώς, αν θέλετε, απαλλοτριώσαμε διαπραγματευτικά μας δικαιώματα για να στηρίξουμε μία σκανδαλώδη ρύθμιση, αντί να στηρίξουμε δίκαιες εθνικές αγροτικές αξιώσεις για το βαμβάκι, για τον καπνό, για το ελαιόλαδο, για τα σιτηρά, για τα οπωροκηπευτικά που θέλουν βελτιώσεις και που και εσείς, αλλά και ο προηγούμενος Υπουργός έχετε ομολογήσει ότι είναι καταστροφικές ρυθμίσεις. Αντί, λοιπόν, γι'αυτά, έρχεστε και υποχρεώνεστε και απαλλοτριώνετε διαπραγματευτικές δυνατότητες πιέζοντας και στηρίζοντας μια σκανδαλώδη ρύθμιση. 

Δυστυχώς μας φέρατε χθες το πρωί στην επιτροπή μία άλλη ρύθμιση, η οποία ουσιαστικά επεκτείνει την παλιά ρύθμιση, παρά το γεγονός ότι ο προηγούμενος Υπουργός και η Κυβέρνηση βέβαια, είχε δεσμευθεί ότι δεν πρόκειται να εγκριθεί καμία άλλη ανάλογη ρύθμιση επέκτασης του προηγούμενου σκανδαλώδη νόμου. Και όλα αυτά τα κάνετε χωρίς έγκριση από την Ευρωπαϊκη 'Ενωση και εκτιθέμεθα για μία ακόμα φορά. 

Επίσης εκτιθέμεθα από τη στιγμή που δεν εισπράττετε τα παρανόμως εισπραχθέντα ως κοινοτικές επιδοτήσεις, από διάφορους ιδιώτες. Αφήνετε στην τύχη τους τα ποσά αυτά, τα καταβάλλει η ελληνική πλευρά, τα καταβάλλει το δημόσιο, τα καταβάλλει ο 'Ελληνας φορολογούμενος στις Βρυξέλλες και την ίδια στιγμή αμνηστεύονται και τα αδικήματα, όταν με διάταξη του κ. Βενιζέλου, ως Υπουργού Δικαιοσύνης, ουσιαστικά μεταβάλατε το χρόνο παραγραφής, αφού χαρακτηρίσατε τα αδικήματα της κατασπατάλησης του δημοσίου χρήματος από τα πέντε εκατομμύρια (5.000.000) δραχμές στα πενήντα εκατομμύρια (50.000.000) δραχμές ως κακούργημα. Δηλαδή όποιος καταχράστηκε ποσό λιγότερο των πενήντα εκατομμυρίων (50.000.000) δραχμών δεν έχει καμιά ποινική συνέπεια διότι όλα αυτά τα αδικήματα παραγράφησαν. 

Χθες μας λέγατε στην επιτροπή ότι κάποιοι πήγαν στη φυλακή. Να μας πείτε ποίοι δεν πήγαν στη φυλακή και να μας πείτε ποίοι δεν πλήρωσαν αυτά τα οποία παρανόμως εισέπραξαν. 

'Αρα το Υπουργείο Γεωργίας ασχολείται με αυτά τα θέματα, ουσιαστικά δηλαδή να αμνηστεύει σκάνδαλα, ουσιαστικά να νομιμοποιεί παρανομίες και δεν ασχολείται με τα μεγάλα προβλήματα του τόπου. 

Βέβαια η Νέα Δημοκρατία με την επερώτησή της σας θίγει ένα πάρα πολύ σοβαρό θέμα, το θέμα της καθυστέρησης των αποζημιώσεων, αλλά και των επιδοτήσεων. Βλέπετε ότι έχουμε έναν ΕΛΓΑ δυσκίνητο, δυσλειτουργικό, αναποτελεσματικό, ο οποίος το μόνο που επιδιώκει είναι να εισπράξει αυξήσεις εισφορών κατά 50%. Να εισπράξει δηλαδή αυξημένες εισφορές από το 2% στο 3% χωρίς να επισπεύσει την καταβολή των αποζημιώσεων, χωρίς να επεκτείνει την κάλυψη και σε άλλους ασφαλιστικούς κινδύνους και χωρίς να διακρίνεται για την αξιοπιστία του ως προς την αξιολόγηση των ζημιών και την καταβολή των αποζημιώσεων. 

Το επισημαίνει αυτό η Νέα Δημοκρατία και επανέρχεται, γιατί την ίδια στιγμή που ο αγρότης καλείται να πληρώσει στην Αγροτική Τράπεζα αυξημένους τόκους και τόκους υπερημερίας, την ίδια στιγμή έχει λαμβάνειν από τον ΕΛΓΑ ή έχει λαμβάνειν από τη Δημόσια Διοίκηση, από τις υπηρεσίες σας, την τέως ΔΙΔΑΓΕΠ, την οποία υποτίθεται ότι αναδιαρθρώσατε και επιβάλλατε τελικά ένα χειρότερο σύστημα. Ζητάει, λοιπόν, να πάρει τις επιδοτήσεις, οι οποίες καθυστερούν πέραν του χρόνου. Αυτό είναι απαράδεκτο και πολλές φορές κινδυνεύουμε να απωλέσουμε αυτές τις κοινοτικές επιδοτήσεις. 

Η Νέα Δημοκρατία σας κατηγορεί γι' αυτά τα λάθη σας. Πιστεύει ότι έχετε δημιουργήσει ένα δυσλειτουργικό σύστημα, ουσιαστικά έχετε μεταβάλει τους κρατικούς οργανισμούς σε δυνάστες του αγρότη κι αν δεν αλλάξετε πολιτική και μέτρα, ο αγρότης θα συνεχίσει να εξεγείρεται και τα αποτελέσματα θα φανούν περίτρανα στις επόμενες ευρωεκλογές. Εκεί θα πάρετε ηχηρό μήνυμα μέχρι να κατανοήσετε τα λάθη που έχετε κάνει στον αγροτικό τομέα. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύζος έχει το λόγο. 

Θέλετε και εσείς να πάρετε και το χρόνο της δευτερολογίας σας; 

ΕΥΑΓΓΕΛΟΣ ΠΟΛΥΖΟΣ: Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, η Κυβέρνηση του κ. Σημίτη, σύμφωνα με τη μέχρι τώρα πολιτική της σε όλους τους τομείς πρέπει να αναδειχθεί και να ανακηρυχθεί και επίσημα ως πρωταθλήτρια της πολιτικής ανικανότητας για να αντιμετωπίσει τα αδιέξοδα, τα οποία η ίδια δημιούργησε στα εθνικά, πολιτικά, κοινωνικά και οικονομικά θέματα. 

Κυρίες και κύριοι συνάδελφοι, η Κυβέρνηση με την αγροτική της πολιτική απέδειξε ότι δεν έχει συνειδητοποιήσει ότι ο αγροτικός τομέας της οικονομίας μας απασχολεί το 21% του ενεργού πληθυσμού και συμβάλλει με 6% μέχρι και 7% στο ακαθάριστο εθνικό προϊόν. Επίσης δεν έχει συνειδητοποιήσει ότι η ελληνική γεωργία, επειδή έχει αυτά τα μεγέθη και χαρακτηριστικά και επειδή το σύνολο των αγροτών κινείται στην ύπαιθρο -δηλαδή, βρίσκεται σε περιοχές όπου η απασχόληση, αλλά και το εισόδημα που παράγεται είναι πάνω από 60%- ο αγροτικός τομέας δεν είναι απλά ένας ακόμη οικονομικός τομέας για την πατρίδα μας, αλλά είναι ένας έντονα νευραλγικός οικονομικός και κοινωνικός τομέας ανάπτυξης πάνω στον οποίο οφείλουμε χωρίς διαφορές να σκύψουμε όλοι μαζί με οικονομικό ρεαλισμό, όπως απαιτούν οι σύγχρονες συνθήκες παραγωγής και εμπορίας, οι σύγχρονες αγορές, αλλά και με κοινωνική ευαισθησία γιατί έχουν σωρευθεί πάρα πολλά προβλήματα τα τελευταία χρόνια στον αγροτικό τομέα από την αγροτική πολιτική με αποτέλεσμα τη συρρίκνωση του αγροτικού εισοδήματος. 

Κυρίες και κύριοι συνάδελφοι, η κυβερνητική πολιτική στον αγροτικό τομέα είναι σκληρή και ανάλγητη παρά τις δικές σας φιλότιμες προσπάθειες, κύριε Υπουργέ, γι' αυτό και προκαλεί την αντίδραση του συνόλου των αγροτών, ανεξάρτητα από την κομματική τους τοποθέτηση. Επιτέλους η Κυβέρνηση πρέπει να αντιληφθεί ότι οι αγρότες μας έχουν νιώσει την απαράδεκτη πολιτική, γιατί καθημερινά νιώθουν τη φτώχεια και τη δυστυχία να γίνεται μεγαλύτερη, καθημερινά βλέπουν και αντιμετωπίζουν την περιφρόνηση του κράτους και τέλος καθημερινά βλέπουν και αντιμετωπίζουν την καταπίεση των μεσαζόντων. 

Η Κυβέρνηση του κ. Σημίτη δεν είναι μόνο σκληρή και ανάλγητη, αλλά είναι και άδικη, διότι εκμεταλλεύεται κατά τρόπο απαράδεκτο και προκλητικό τους αγρότες. Πώς είναι δυνατόν να υπάρξει διαφορετική ερμηνεία, όταν δεν έχουν καταβληθεί ακόμη από τον ΕΛΓΑ οι αποζημιώσεις στους πληγέντες αγρότες από ζημίες του 1998, ενώ έχουν περάσει δεκατρείς και δεκατέσσερις μήνες. 

Γνωρίζετε, κύριε Υπουργέ, ότι τώρα γίνεται η συγκομιδή των κερασιών στην Πιερία και δεν έχει καταβληθεί η αποζημίωση από ζημιές που έγιναν το 1998, ενώ έχουν περάσει δεκατρείς και δεκατέσσερις μήνες; 

Γνωρίζετε ότι ο ΕΛΓΑ οφείλει μόνο από περσινές αποζημιώσεις πάνω από εξακόσια εκατομμύρια (600.000.000) δραχμές στην Πιερία, τα οποία θα καταβληθούν στους δικαούχους τον Ιούλιο του 1999, σύμφωνα με μία πληροφορία που έχω, διότι τότε θα δοθεί το δάνειο των δεκαοκτώ δισεκατομμυρίων (18.000.000.000) δραχμών στον ΕΛΓΑ και τότε θα βγάλει και τις συνολικές του υποχρεώσεις. 

'Ολα αυτά, κυρίες και κύριοι συνάδελφοι, γίνονται στον ΕΛΓΑ, όταν γνωρίζουμε ότι η Κυβέρνηση, προκειμένου να μη δώσει αυτά τα δεκαοκτώ δισεκατομμύρια (18.000.000.000) δραχμές, που θα έδιναν ανάσα ζωής στους αγρότες, δεν κάνει τίποτα προς αυτήν την κατεύθυνση περιφρονώντας για μια ακόμη φορά τα δίκαια αιτήματα των αγροτών. Παράλληλα όμως τι έκανε; Χάρισε επτακόσια δισεκατομμύρια (700.000.000.000) δραχμές στην Ολυμπιακή Αεροπορία, εννιακόσια σαράντα επτά δισεκατομμύρια (947.000.000.000) δραχμές στις Αστικές Συγκοινωνίες των Αθηνών, οκτακόσια δισεκατομμύρια (800.000.000.000) δραχμές στην ΕΤΒΑ, εξακόσια δισεκατομμύρια (600.000.000.000) δραχμές στον ΟΣΕ και εξακόσια εξήντα πέντε δισεκατομμύρια (665.000.000.000) δραχμές στον Οργανισμό Ανασυγκρότησης Επιχειρήσεων, καθώς και πολλά άλλα δισεκατομμύρια σε άλλες επιχειρήσεις. 

Αν αυτή, κύριε Υπουργέ, δεν λέγεται κοινωνική αδικία σε βάρος των αγροτών, τότε είναι γεγονός ότι πράγματι η Κυβέρνηση δεν γνωρίζει τα πραγματικά προβλήματα του ελληνικού λαού και είναι αποκομμένη από αυτά. 

Κυρίες και κύριοι συνάδελφοι, η Κυβέρνηση έχει υποχρέωση να δει τα πραγματικά προβλήματα του ελληνικού λαού. Πρέπει να καταλάβει ότι οι αγρότες δεν έχουν άλλη υπομονή ούτε και οικονομική αντοχή. Πρέπει να καταλάβει ότι δεν είναι δυνατόν να θυσιάζει τον ιδρώτα των ανθρώπων του μόχθου και της προσφοράς στα υπερκέρδη των ολίγων. Δεν είναι δυνατόν να υπάρξει πλέον ζωή στην ύπαιθρο. Λέχθηκε και από άλλους συναδέλφους. Δεν είναι δυνατόν η ελληνική επαρχία να ζήσει, αν συνεχιστεί αυτή η απαράδεκτη κυβερνητική πολιτική. Γνωρίζετε, κύριε Υπουργέ, ότι σε όλα τα αγροτικά και κτηνοτροφικά προϊόντα έχει συρρικνωθεί η τιμή. Πώς είναι δυνατόν να ζήσουν οι αγρότες; Γνωρίζετε ότι οι καπνοπαραγωγοί της Πιερίας υπόκεινται ψυχολογική και οικονομική καταπίεση των καπνεμπόρων στη διαμόρφωση της εμπορικής τιμής και το κράτος είναι απόν; Γνωρίζετε ότι δεν είναι δυνατόν να δημιουργηθούν νέες οικογένεις; Σε κάθε χωριό δεν γίνονται πλέον γάμοι. Τα αγόρια και τα κορίτσια δεν παντρεύονται, γιατί δεν είναι δυνατόν να αντιμετωπίσουν τη ζωή. Και αντί να δοθεί κάποια ποσόστωση στην Πιερία, δύο-διόμισι εκατομμύρια κιλά, όπως ακριβώς συνέπεσε να έρθω και στο Υπουργείο να σας πω, αλλά και στον κ. Βρεττό, μεταφέρθηκαν φέτος ενάμισι εκατομμύριο κιλά στην Ιταλία, στην ουσία δική μας ποικιλία, της Πιερίας. 

Τέλος, θέλω να σας πω, κύριε Υπουργέ, ότι το κόστος παραγωγής συνεχώς ανεβαίνει και δεν έχουν γίνει καθόλου έργα αγροτικής υποδομής, αλλά ούτε και γίνονται. Και το μόνο που βλέπει ο ελληνικός λαός είναι τα διαφημιστικά σποτ στην τηλεόραση εν'όψει των ευρωεκλογών. Σήμερα το πρωί έβλεπα και εγώ στην τηλεόραση ότι γίνονται έργα αγροτικής υποδομής, ενώ στην ουσία ούτε αγροτική οδοποιϊα γίνεται, μα ούτε αρδευτικά έργα γίνονται. Απορώ πώς είναι δυνατόν να συμπέσουν με το κόστος παραγωγής, προκειμένου να δώσουμε μια ανάσα στους αγρότες. Διότι όλοι γνωρίζουμε, ότι ως προς τις τιμές υπάρχει ο διεθνής ανταγωνισμός. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Δευτέρας 24 Μαϊου 1999. 

A. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 130 παρ.4 Καν.Βουλής) 

1. Η με αριθμό 1078/18.5.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Μεταφορών και Επικοινωνιών, Υγείας και Πρόνοιας σχετικά με τη διαφημιστική προβολή κινητών τηλεφώνων για παιδιά, τον κίνδυνο για την υγεία τους κλπ. 

2. Η με αριθμό 1079/18.5.99 επίκαιρη ερώτηση του Βουλευτή της Νέας Δημοκρατίας κ. Σταύρου Δήμα προς τους Υπουργούς Εργασίας και Κοινωνικών Ασφαλίσεων, σχετικά με την αύξηση της ανεργίας στη χώρα μας, τη λήψη μέτρων αντιμετώπισής της κλπ. 

3. Η με αριθμό 1029/19.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εξωτερικών σχετικά με τη στάση της Ελλάδας στο σχέδιο της γερμανικής προεδρίας "Σύμφωνο Σταθερότητας για τη Νοτιοανατολική Ευρώπη". 

4. Η με αριθμό 1088/19.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Ανάπτυξης, Δημόσιας Τάξης, σχετικά με τα προβλήματα ηχορύπανσης σε τουριστικές περιοχές της Κρήτης κλπ. 

5. Η με αριθμό 1082/19.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καθυστέρηση ολοκλήρωσης των έργων στην παραλιακή λεωφόρο του Νέου Φαλήρου. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παρ. 4 Καν.Βουλής) 

1. Η με αριθμό 1076/17.5.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την καθυστέρηση καταβολής των αποζημιώσεων τους αγρότες του Νομού Πέλλας, για τις καταστροφές που υπέστησαν από τον παγετό και τις βροχοπτώσεις το 1998. 

Αυτή η Πέλλα με τις βροχοπτώσεις και με τις καταστροφές, μας έχει κατασπαταλήσει όλο το χρόνο μέσα στη Βουλή! 

2. Η με αριθμό 1091/19-5-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την παραχώρηση χώρου στο Γουδί για την κατασκευή ποδοσφαιρικού γηπέδου της Ποδοσφαιρικής Ανωνύμου Εταιρείας "ΠΑΝΑΘΗΝΑΙΚΟΣ". 

3. Η με αριθμό 1084/19-5-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τους Υπουργούς Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Οικονομικών, σχετικά με την ανεργία των πτυχιούχων καθηγητών. 

Κύριοι συνάδελφοι, ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος ορίζει ως Κοινοβουλευτική Εκπρόσωπο στη συγκεκριμένη επερώτηση την κ. Ανδριανή Λουλέ. 

Επίσης ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ ορίζει ως Κοινοβουλευτικό Εκπρόσωπο στη συγκεκριμένη επερώτηση τον κ. Μπούτα Ευάγγελο. 

Ο κ. Βεζδρεβάνης έχει το λόγο. 

Κύριε Βεζδρεβάνη, θέλετε και εσείς όλο το χρόνο σας; 

ΗΛΙΑΣ ΒΕΖΔΡΕΒΑΝΗΣ: Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βεζδρεβάνη, έχετε το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, μετά την εμπεριστατωμένη ομιλία του πρώτου εκ των επερωτώντων συναδέλφων, κ. Καρασμάνη, αλλά και των υπολοίπων συναδέλφων που προηγήθησαν εμού, θεωρώ, κύριε Υπουργέ, ότι ετέθη με σαφήνεια το πρόβλημα, ένα πρόβλημα που καταταλανίζει το σύνολο των Ελλήνων αγροτών, πολύ δε περισσότερο όμως καταταλανίζει αυτούς που υφίστανται το συγκεκριμένο πρόβλημα, στο οποίο ο ΕΛΓΑ δείχνει, όχι μόνο ολιγωρία, αλλά και αναλγησία. 

Προσυπέγραψα αυτήν την επερώτηση, κύριε Υπουργέ, γιατί αυτά τα οποία κατηγγέλθησαν για όλη την περιοχή της Μακεδονίας συνέβησαν και στους καλλιεργητές εσπεριδοειδών του Νομού Θεσπρωτίας και μέχρι στιγμής δεν εμφανίστηκε πουθενά ένα όργανο του ΕΛΓΑ. 

Κύριε Υπουργέ, έχω τονίσει κατ'επανάληψη στην Αίθουσα αυτήν ότι ο κοινοβουλευτικός έλεγχος δεν σημαίνει σώνει και καλά να κρίνουμε την Κυβέρνηση, να την κατακρίνουμε, να τη μεμφθούμε, να την εγκαλέσουμε. Ο κοινοβουλευτικός έλεγχος έχει και ένα άλλο νόημα, να βγάλουμε από το λήθαργο κάποιες υπηρεσίες των υπουργείων που κοιμούνται το νήδυμον. 'Εχει ένα νόημα να υποδείξουμε προς την Κυβέρνηση τα λάθη της, έχει το νόημα να εκφράσουμε την άλλη άποψη μέσα στην Αίθουσα αυτή, που μπορεί να είναι χρήσιμη για την Κυβέρνηση, για να λύσει προβλήματα του λαού. Διότι ο στόχος ο δικός μας και η αποστολή μας εδώ μέσα είναι, πώς θα υπηρετήσουμε καλύτερα τον ελληνικό λαό, καθένας βεβαίως βάσει της δικής του ιδεολογικής πλατφόρμας, στο δικό του δρόμο, με τις δικές του τακτικές. Αλλά είναι χρήσιμο να ακούσει και την άλλη άποψη. 

Γι'αυτό, κύριε Υπουργέ, μη θεωρείτε δεδομένο ότι η επερώτηση έχει σκοπό να μεμφθεί την Κυβέρνηση ή να μεμφθεί εσάς προσωπικά. 'Εχει τον σκοπό τον οποίο ανέλυσα προηγουμένως. 

Εμείς, κύριε Υπουργέ, δεν ισχυριζόμεθα ότι μπορείτε να λύσετε όλα τα προβλήματα του αγροτικού κόσμου. Εμείς δεν αγνοούμε ότι αυτήν τη στιγμή υπάρχει η διεθνοποίηση, η παγκοσμιοποίηση του εμπορίου, υπάρχουν δεσμεύσεις, υπάρχει η ελευθέρα αγορά και ως εκ τούτου υπάρχουν προβλήματα, τα οποία δεν μπορείτε να λύσετε με μια εθνική πολιτική. Αυτό το αντιλαμβανόμαστε, διότι τη λεγομένη επανεθνικοποίηση της γεωργίας, εμείς σαν Νέα Δημοκρατία, ασφαλώς δεν τη δεχόμεθα, δεν την ασπαζόμεθα, δεν κινούμεθα προς αυτήν την κατεύθυνση. 'Αρα, λοιπόν, δεν θα σας δείχναμε και τέτοιο δρόμο. 

Εκείνο, όμως, το οποίο μπορούμε να σας πούμε είναι το εξής. Αφήστε τα θέματα που δεν μπορείτε, αφήστε τα θέματα που οι συμβατικές υποχρεώσεις έναντι της Κοινότητος δεν σας το επιτρέπουν και κοιτάξτε τα θέματα που μπορείτε να κάνετε. 

Και ποιο είναι αυτό το οποίο μπορείτε, κύριε Υπουργέ; Μπορείτε ασφαλώς να δραστηριοποιήσετε τον κύριο διοικητή του ΕΛΓΑ και τους διευθυντάδες του. Μπορείτε να κινητοποιήσετε τους υπαλλήλους του ΕΛΓΑ. Μπορείτε να τους πείτε να πάνε να δούνε το πρόβλημα επί τόπου και ταχύτατα. Δεν το κάνετε,κύριε Υπουργέ. 'Η,αν το κάνετε, δεν βλέπουμε να υλοποιείται. Και αν συμβαίνει και αυτό, κύριε Υπουργέ, τότε η ευθύνη η προσωπική είναι μεγάλη, διότι δίνετε εντολές που δεν εκτελούνται. Τι συμβαίνει, λοιπόν, κύριε Υπουργέ; Διότι πολύ φοβούμαι ότι από την πολιτική του προκατόχου σας -που την έχω ονομάσει στην Αίθουσα αυτήν πολιτική του τσαμπουκά- μέχρι τη δική σας πολιτική, του μην ταράσσετε τα ύδατα, δημιουργείται τεράστιο πρόβλημα,κύριε Υπουργέ. Διότι εάν μ' αυτήν την τακτική του να μην ενοχλούμε κανέναν, για να μας λένε καλά λόγια οι υφιστάμενοί μας, φθάνουμε στο σημείο να μην επιτελούμε το χρέος μας, το καθήκον μας και τις υποχρεώσεις μας απέναντι του όποιου αξιώματος έχουμε, μάλλον δεν ευρίσκεσθε στο σωστό δρόμο. 

Κύριοι συνάδελφοι, ο κύριος Πρωθυπουργός δήλωσε ότι θα λύσει το πρόβλημα των αποζημιώσεων του ΕΛΓΑ και ότι μέσω του κρατικού προϋπολογισμού θα διαθέσει το ποσό των είκοσι δισεκατομμυρίων 20.000.000.000. Είναι υπόσχεση του Πρωθυπουργού, κύριε Υπουργέ, και εν πάση περιπτώσει μας έχει συνηθίσει σε σωρεία ψευδών ο κύριος Πρωθπουργός. 'Εχουμε καταγράψει εκατοντάδες ψεύδη του κυρίου Πρωθυπουργού, πιστεύαμε όμως ότι τουλάχιστον σ' αυτόν τον ευαίσθητο τομέα των αγροτών που πνέουν τα λοίσθια και το γνωρίζουμε όλοι, που είναι η τάξη που βρίσκεται στα όρια της φτώχειας, ότι εκεί θα υπήρχε κάποια συνέπεια μεταξύ λόγων και πράξεων. Αντί των είκοσι, κύριοι συνάδελφοι, σας πληροφορώ ότι ζητήθησαν δέκα δισεκατομμύρια 10.000.000.000. Το Γενικό Λογιστήριο είπε από πού; Αρνήθηκε, παρ'ότι ο κ. Χριστοδουλάκης είπε υπογράψτε και φέρτε το μου έτοιμο για να μου δώσουν τα δέκα δισεκατομμύρια (10.000.000.000). Οι υπηρεσίες του είπαν από ποιο κωδικό; Και ο συνάδελφος εδώ, κ. Γεωργακόπουλος, το ίδιο θα έκανε και εκείνος. Θα έλεγε από πού; Φέρτε μου τον κωδικό. Τελικά από κάποιες άλλες αλχημείες το είκοσι έγινε τέσσερα. Με τέσσερα δισεκατομμύρια, κύριε Υπουργέ, δεν κάνετε τίποτε. Και δεν είμαι σίγουρος αν ακόμη ενεκρίθησαν και τα τέσσερα. 

Με αυτήν την τακτική δεν μπορείτε να ανταποκριθείτε στα προβλήματα των Ελλήνων αγροτών. 

Κύριε Υπουργέ, εμείς σας συνιστούμε με κάθε διάθεση εποικοδομητικής προσπάθειας μέσα σ' αυτήν την Αίθουσα να κοιτάξετε τις υπηρεσίες του ΕΛΓΑ αρχίζοντας από τον κύριο διοικητή και φθάνοντας μέχρι τον τελευταίο, αν ανταποκρίνονται στα καθήκοντά τους. Εμείς σαν Αντιπολίτευση σας λέμε ότι δεν ανταποκρίνονται διότι δεν διανοούμεθα ότι δεν δίνετε τις δέουσες εντολές. Γι' αυτό κάντε το καθήκον σας, αρχίζοντας πρώτα από τη σωστή λειτουργία του ΕΛΓΑ και ύστερα με άλλες προσπάθειες να εξεύρετε τους αναγκαίους πόρους για να δώσετε λύση στα προβλήματα των Ελλήνων αγροτών που πένονται. Ευχαριστώ, κύριε Πρόεδρε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για τριάντα λεπτά να πρωτολογήσετε και απαντήστε επιτέλους όσον αφορά τις αποζημιώσεις της Πέλλας. Πείτε ναι, να τα πληρώσει ο ΕΛΓΑ να τελειώνουμε. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αγαπητοί συνάδελφοι, η επερώτηση της Νέας Δημοκρατίας αν την κρίνω έτσι όπως έγιναν και οι τοποθετήσεις σε ατομικό επίπεδο και κατά περιοχή, εκφράζει πράγματι μια αγωνία για ορισμένα θέματα τα οποία είμαι βέβαιος ότι έχουν επισημανθεί και από πολίτες ή έχουν υπάρξει και πιέσεις αλλά η ίδια η επερώτηση αποδεικνύει ότι χωρίς δείκτες, χωρίς μεγέθη και χωρίς στοιχεία αποδεικνύει ως σύνολο όχι ατομικά -το ξεχωρίζω- απλώς μία ακόμη συνήθη αντιπολιτευτική τακτική και μάλιστα σε προεκλογική περίοδο. 

Αυτό φαίνεται και από τους ακραίους χαρακτηρισμούς, ομηρία, ελεημοσύνη, αυτά που δίνει ο ΕΛΓΑ και άλλες τέτοιες εκφράσεις, οι οποίες δεν στέκουν. Δεν είναι θέμα προσωπικής τακτικής. Εγώ έτσι έχω συνηθίσει να απαντάω και έτσι θα απαντήσω. Θα απαντήσω δίνοντας τα ακριβή και πλήρη στοιχεία με σαφή θέση απέναντι σ' αυτό το οποίο εγώ ονομάζω στρατηγική για τον αγροτικό τομέα και μέσα στο σύνολο των προβλημάτων, γιατί υπάρχουν προβλήματα να βρούμε τις επιμέρους τακτικές ή αντιμετωπίσεις, γιατί η Ελλάδα μπορεί να είναι μικρή χώρα, σε σχέση με άλλες μεγάλες αγροτικές χώρες, αλλά έχει και βορρά και νότο, έχει και παγετό και καύσωνα -για να μείνω μόνο στις καταστροφές- αλλά πρέπει να συμφωνήσουμε σε κάποια πράγματα. Και από τις ομιλίες και από τις επερωτήσεις διακρίνω από έντονο κρατισμό και παρέμβαση, μέχρι πλήρη πίστη και πλήρη συμφωνία με αυτά που έχουμε συμφωνήσει στα πλαίσια της Κοινής Αγροτικής Πολιτικής και ιδιαίτερα μέσα στα ευρωπαϊκά όργανα. 

Τέλος, οι αποφάσεις που έχουμε πάρει εδώ και καιρό, δεν ισοπεδώνονται και οι αποφάσεις που θα πάρουμε πραγματικά θα ταράξουν τα ύδατα, γιατί βρισκόμαστε λίγους μήνες πριν από την εφαρμογή των πολιτικών της αγροτικής πτυχής της "ΑΤΖΕΝΤΑΣ 2000" και θα κάνουμε βαθιές τομές, ώστε αυτά τα οποία θα απολαύσουμε είτε ως ποσά είτε ως πολιτικές από το 2000 έως το 2006, να τα πολλαπλασιάσουμε για το καλό του αγροτικού τομέα. 

Θα μείνω ακριβώς στη δομή της δικής σας επερώτησης. Πρώτα πρώτα ΕΛΓΑ. O EΛΓΑ αυτήν την ελεημοσύνη από το 1995 μέχρι σήμερα έχει καταβάλει εκατόν ογδόντα τέσσερα δισεκατομμύρια (184.000.000.000) δραχμές. Εάν σκεφθούμε ότι σ' αυτά τα τέσσερα χρόνια έχει με μέσο ρυθμό είκοσι πέντε με τριάντα δισεκατομμύρια εισπράξει από το σύστημα εσόδων που έχει, καταλαβαίνει κανείς ότι περίπου τα μισά έχει εισπράξει, άρα ο προϋπολογισμός έχει καταβάλει τα υπόλοιπα μισά. 

Δεν θέλω να προκαλέσω, αγαπητοί συνάδελφοι, πόλεμο μεταξύ νομών. Αλλά από τα εκατόν ογδόντα τέσσερα δισεκατομμύρια (184.000.000.000) δραχμές, τα ογδόντα ένα δισεκατομμύρια (81.000.000.000) δραχμές έχουν πάει σε δύο νομούς την Πέλλα και την Ημαθία, οι οποίοι μονίμως διαμαρτύρονται. Και στους άλλους πενήντα νομούς έχουν πάει όλα τα υπόλοιπα. Και αναγνωρίζω αυτό που είπε ο συνάδελφος κ. Παπαδόπουλος για τη Δράμα, γιατί υπάρχει μία μεγάλη υστέρηση και αυτό θα ελεχθεί και θα δούμε γιατί υπάρχει αυτή η υστέρηση στις αποζημιώσεις, παρ' ότι γνωρίζω ότι υπάρχουν κριτήρια στον ΕΛΓΑ με τα οποία καταβάλλονται αυτές οι αποζημιώσεις. 

Το 1998 ήταν μία πολύ κακή χρονιά, ήταν μάλιστα η τρίτη κακή χρονιά, γι' αυτό και συζητάμε για τον ΕΛΓΑ. Είναι χαρακτηριστικό ότι υπεβλήθηκαν τριακόσιες δέκα οχτώ χιλιάδες δηλώσεις ζημιών και έγιναν ένα εκατομμύριο εκατό χιλιάδες πράξεις πραγματογνωμοσύνης. Αυτή είναι η ακριβής εικόνα των μεγεθών που μπορώ να σας δώσω. Οι ζημιές ανέρχονται σε πενήντα δισεκατομμύρια (30.000.000.000) δραχμές. Μέχρι σήμερα έχουν καταβληθεί τριάντα δισεκατομμύρια (30.000.000.000) δραχμές. Πρόσφατα εδόθησαν άλλα τέσσερα δισεκατομμύρια (4.000.000.000) δραχμές και για να εξοφληθεί το υπόλοιπο. Tώρα συνήφθη δάνειο με εγγύηση φυσικά του ελληνικού δημοσίου στις 19 του μήνα, προχθές και σήμερα ανοίγονται οι προσφορές των τραπεζών για να δούμε από ποια θα ληφθεί το δάνειο με βάση τους όρους που θα δώσουν. 

Δεν θα επιβαρυνθεί ο ΕΛΓΑ. Η φετινή χρονιά είναι καλή, άρα θα καλύψει το ποσό αυτό στο τέλος του χρόνου και επομένως δεν θα επιβαρυνθεί για τρία με πέντε χρόνια τους τόκους, τους οποίους θα έπρεπε να πληρώσει. Και με αυτό το δάνειο των δεκαοκτώ δισεκατομμυρίων, το οποίο έχει υπογραφεί από τον κ. Παπαντωνίου, τον κ. Χριστοδουλάκη κι εμένα, ήδη κλείνει ο κύκλος των πολύ μεγάλων ζημιών του 1998. 

'Οσον αφορά την πρωθυπουργική υπόσχεση, εγώ κοίταξα ξανά τα χαρτιά μου και είδα ότι πράγματι έχουν δοθεί από το δημόσιο ως μεσοπρόθεσμο προκαταβολών όχι είκοσι, που είχε υποσχεθεί ο Πρωθυπουργός, αλλά 23,5 δισεκατομμύρια. 

Βρισκόμαστε μπροστά όμως σε δύο στοιχεία, τα οποία πρέπει να πούμε. Το πρώτο είναι ότι διαμορφώνεται, αυτός είναι και ο λόγος που εγώ τουλάχιστον δεν έχω -παρ' όλο που δεν έχω θέσεις και προτάσεις- προχωρήσει ακόμα σε θέματα, που έχουν σχέση με τον ΕΛΓΑ. Την επόμενη εβδομάδα στη Μαδρίτη, μετά από συνεχείς διαβουλεύσεις των κρατών-μελών της Ευρωπαϊκής 'Ενωσης, διαμορφώνεται το τελικό πλαίσιο του τομέα της ασφαλιστικής κάλυψης της αγροτικής παραγωγής και επομένως και με τις υποδείξεις από εκεί και με τις δικές μας θέσεις, θα διαμορφώσουμε το νέο ΕΛΓΑ. Αυτό το μοντέλο, το οποίο υπήρξε, το οποίο λειτούργησε και το οποίο έχει δώσει διακόσια έξι δισεκατομμύρια μόνο τα τελευταία πέντε χρόνια στον 'Ελληνα αγρότη, δεν μπορεί να συνεχιστεί με αυτό το μοντέλο, το οποίο έχει... 

ΕΥΑΓΓΕΛΟΣ ΜΠΟΥΤΗΣ: Από την τσέπη του τα έδωσε; Μνημόσυνο με ξένα κόλλυβα έκανε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Από τον προϋπλογισμό τα έδωσε. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επομένως, θα πρέπει να ξαναδούμε το θέμα του ΕΛΓΑ και να απαντήσω στα "ξένα κόλλυβα", που λέει ο συνάδελφος, για να πω ότι εκεί πρέπει να είναι το ενδιαφέρον μας, κύριε Μπούτα, στο ότι αυτό το σύστημα, έτσι όπως λειτουργεί κι εμείς σαν Κυβέρνηση θα το αλλάξουμε, λειτουργεί υπέρ των εμπόρων, κατά των αγροτών και κατά του ΕΛΓΑ. 

Το έχω ξαναπεί σ' αυτήν την Αίθουσα και το έχει επισημάνει και ο Κοινοβουλευτικός Εκπρόσωπος του ΠΑΣΟΚ κ. Γεωργακόπουλος σε προηγούμενη συζήτηση, ότι δεν μπορούμε να μιλάμε για έσοδα του ΕΛΓΑ, όταν κυκλοφορούν στην Ελλάδα με τη συνενοχή όλων, και των αγροτών, 2,1 τρισεκατομμύρια δραχμές αγροτικά προϊόντα χωρίς τιμολόγια. Και γι' αυτό μαζί με το Υπουργείο Οικονομικών αυτήν τη στιγμή έχουμε συστήσει ειδική επιτροπή, προκειμένου να δούμε πώς θα αλλάξουμε όλο αυτό το σύστημα φορολογικά και από πλευράς διακίνησης, ώστε να μην είναι το μεγάλο θύμα ο αγρότης, διότι αυτός χάνει, γιατί δεν του επιστρέφουμε το ΦΠΑ, αλλά και ο ΕΛΓΑ ο οποίος από τη δική του πλευρά επίσης χάνει, γιατί δεν εισπράττει τα έσοδα, τα οποία έπρεπε να εισπράττει, αλλά τα εισπράττει μέσα από την έκδοση των τιμολογίων. 

Υπάρχει, λοιπόν, ένα μεγάλο θέμα, στο οποίο εμείς θα επιφέρουμε τις τομές εκείνες, τις οποίες πρέπει να επιφέρουμε, παρά τις βελτιώσεις που έχουμε κάνει όλα αυτά τα χρόνια στο θέμα της λειτουργίας του ΕΛΓΑ. 

Το δεύτερο θέμα που θέτει η επερώτησή σας, είναι η γιουγκοσλαβική κρίση. 

Είναι γνωστό ότι από την πρώτη στιγμή η Κυβέρνησή μας κι εγώ προσωπικά απευθύνθηκα και στον Πρόεδρο του Συμβουλίου Υπουργών Γεωργίας, το Γερμανό Υπουργό Γεωργίας κ. Φούνκεν, επίσης απευθύνθηκα αμέσως και προφορικά και εγγράφως σε έξι Υπουργούς της Ευρωπαϊκής 'Ενωσης, το ίδιο θέμα έθεσα στη Σύνοδο της Ρώμης των δεκατριών Υπουργών Γεωργίας της Μεσογείου και φυσικά και επισήμως ενεγράφη και συζητήθηκε την περασμένη Δευτέρα ως θέμα στο Συμβούλιο Υπουργών Γεωργίας. Και εκεί εισηγηθήκαμε το πρόβλημα, το οποίο έχουμε. Και δεν είναι μόνο πρόβλημα διακίνησης προϊόντων, αλλά είναι και πρόβλημα ότι σ' αυτές τις χώρες είχαμε επίσης σημαντικές εξαγωγές, που πιθανόν να μη γίνουν στο μέγεθος, που εμείς θα θέλαμε. 'Αρα, έχουμε ένα πρόβλημα. 

Δεν είναι σωστό ότι ο κ. Φίσλερ είπε όχι. Πρέπει να σας πω και να δηλώσω σ' αυτήν την Αίθουσα: Πρώτον υπήρξε ομόφωνη απόφαση κατά κάποιο τρόπο, η συναίνεση όλων των Υπουργών. Ουδείς από τους άλλους δεκατέσσερις Υπουργούς Γεωργίας είπε κάτι αντίθετο. Μάλιστα, τρείς Υπουργοί σηκώθηκαν και με θέρμη συναίνεσαν σ' αυτό το θέμα το οποίο υπήρχε για να μην πω -γιατί ήταν σε άλλο όργανο- ότι δυο ώρες πριν συζήτησα και με όλους τους Υπουργούς Γεωργίας που ανήκουν στο Ευρωπαϊκό Σοσιαλιστικό Κόμμα και όλοι δήλωσαν ότι στηρίζουν αυτή μας τη θέση. 

ΕΥΑΓΓΕΛΟΣ ΜΠΟΥΤΑΣ: Τους βομβαρδισμούς τους στηρίζουν; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αλλά εν πάση περιπτώσει, η Κυβέρνηση αντιμετώπισε άμεσα αυτό το θέμα. 

Δεύτερον, για να μιλάμε υπεύθυνα, η εικόνα που έχουμε δεν είναι αυτή που μπορούμε αυτήν τη στιγμή να δώσουμε. Γιατί τώρα αρχίζει το μεγάλο κύμα των εξαγωγών. Επομένως ο Επίτροπος όταν πήρε στο τέλος το λόγο, αποδέχθηκε το αίτημά μας, συμφώνησε ότι υπάρχει θέμα αλλά επειδή εμείς ζητούσαμε με το αίτημά μας να επανέλθει το καθεστώς του 1992, με τον κανονισμό που βγάλαμε τότε, όπου πάλι συζητήσαμε τα ίδια θέματα, ζητώντας κάποια κάλυψη λόγω του εμπάργκο που υπήρχε στη Γιουγκοσλαβία. Τότε, λοιπόν, εξεδόθη κάποιος κανονισμός που ζητήσαμε τώρα, προσαρμοσμένος στα νέα δεδομένα, να ξαναεκδοθεί. Και εκεί ο Επίτροπος κ. Φίσλερ είπε ότι έχουν αλλάξει τα στοιχεία και ότι πρέπει να τα δούμε. Αλλά ουδείς από τους Υπουργούς, τον Πρόεδρο ή τον Επίτροπο, δεν απέρριψε το δικό μας αίτημα. 'Εγινε ομόφωνα δεκτό και αναμένουμε από την επιτροπή να υπάρξει η συνέχεια πάνω στα μεγέθη. Ξαναλέω, όμως, ότι δεν είναι σωστό, όταν θέτουμε αυτό το θέμα να το θέτουμε μόνο σαν θέμα διακίνησης των αγροτικών μας προϊόντων προς τις αγορές της Κεντρικής Ευρώπης. Και θα σας πω γιατί δεν είναι σωστό. Γιατί μετά το 1992 οι 'Ελληνες μεταφορείς έμαθαν τους άλλους δρόμους και δεν ξαναεπανήλθαν από την Γιουγκοσλαβία. 'Εχω τα ακριβή στοιχεία της διακίνησης των δικών μας φορτηγών, τα οποία ελάχιστα πια περνούν μέσα από την Γιουγκοσλαβία. Το θέμα δεν είναι μόνον, λοιπόν, αυτό. Το θέμα είναι ότι για τη συγκεκριμένη αυτή περίοδο εξαγωγών εμείς θα είχαμε μεγάλες εξαγωγές και στις χώρες αυτές. Και αυτό είναι ένα δεύτερο στοιχείο το οποίο πρέπει να καταγράψουμε. Πρέπει όμως να πω ότι έθεσα και στις δυο συσκέψεις την περασμένη Δευτέρα και ένα άλλο θέμα το οποίο έγινε δεκτό, ότι κατ' εξαίρεση να επιτρέψουμε να εξάγουμε φρούτα και λαχανικά σ' αυτές τις χώρες παρακάμπτοντας αισθήματα ποινών, οτιδήποτε περιγράφουν αυτοί οι κανονισμοί και να δώσουμε με τη στήριξη της Ευρωπαϊκής Κοινότητας, ως δωρεάν βοήθεια επίσης μεγάλο ποσοστό αυτών των αγροτικών προϊόντων. 

Τέλος, πράγματι μια διεπαγγελματική οργάνωση ιδιωτική γαλλική -η γαλλική πλευρά προς τιμήν της και ο ίδιος ο Υπουργός Γεωργίας αλλά και η γαλλική πρεσβεία απάντησαν εντός δυο ημερών- προσπάθησε να δημιουργήσει κάποια προβλήματα με το ελληνικό σπαράγγι. Και αυτό γιατί υπάρχει υπερπροσφορά φέτος, το σπαράγγι πρέπει να πούμε ότι οι αυξήσεις των εξαγωγών είναι σημαντικές και αυτό έχει φοβίσει κάποιους και οι τιμές του είναι καλές. Αλλά υπάρχει μια περίεργη ιστορία πίσω απ' αυτήν την υπόθεση, για την οποία τώρα δεν θέλω να επεκταθώ, μια και θα αποτελέσει αντικείμενο έρευνας. Γιατί η γαλλική οργάνωση απάντησε μετά απ' όλα αυτά ότι αυτό το έγγραφο είναι πλαστογραφημένο και δεν είναι δικό της. 

'Ερχομαι στο τρίτο θέμα της επερώτησής σας. Είναι οι ρυθμίσεις για την ΑΤΕ. 'Εχουμε ξεκινήσει μια μεγάλη προσπάθεια εξυγίανσης του χαρτοφυλακίου της ΑΤΕ, γιατί η ΑΤΕ την 1.1.2000 παύει να έχει την ομπρέλα του ειδικού πιστωτικού ιδρύματος και επομένως από 1.1.2000 θα είναι όπως είναι όλες οι άλλες τράπεζες. Και γι' αυτό μαζί με την εξυγίανση του χαρτοφυλακίου της και την ενίσχυση του κεφαλαίου της προχωράμε όπως γνωρίζετε και σε θέματα που έχουν σχέση με την πλήρη λειτουργική οργανωτική πληροφοριακή ανασυγκρότησή της. 

Η ΑΤΕ είναι η δεύτερη τράπεζα του τραπεζικού μας συστήματος. Εμείς θέλουμε να την στηρίξουμε και θα την στηρίξουμε. Η τράπεζα θα παραμείνει -για να απαντήσω για ακόμη μία φορά- κρατική, κρατικοσυνεταιριστική. Δεν θα γίνει ποτέ ιδιωτική. Και προς αυτήν την κατεύθυνση, επειδή υπήρχαν και τεράστια προβλήματα τα οποία είχαμε καταγράψει λόγω μιάς μακρόχρονης περιόδου υψηλών επιτοκίων και είχαν δημιουργηθεί προβλήματα, υποδείξαμε στην ΑΤΕ να προχωρήσει σε μία τραπεζικού χαρακτήρα ρύθμιση, στην οποία και προχώρησε. 

Επειδή πολλές φορές και προηγουμένως συζητήσαμε πάλι σε επίκαιρη ερώτηση αυτό το θέμα, θέλω έτσι επιγραμματικά να δώσω το στίγμα αυτής της ρύθμισης, για να γίνει κατανοητό από όλους. 

Πρώτον, ρυθμίζονται οι τοκοχρεολυτικές δόσεις όλων των μεσομακροπροθέσμων δανείων, ληξιπροθέσμων ή αλήκτων από 1.1.1999 και μετά αυτόματα χωρίς αίτηση του αγρότη, λόγω της μείωσης από 16%-17% σε 11%-12% των επιτοκίων για δύο χρόνια. Αυτό αυτόματα σημαίνει απλά ότι από 1.1.1999 θα υπάρχουν μειωμένα κατά 25%-30% τοκοχρεολύσια για όλους τους 'Ελληνες αγρότες, είτε χρωστούσαν είτε δεν χρωστούσαν. Αυτό είναι και το πιο σημαντικό θέμα της ρύθμισης, το οποίο δεν εχει αναδειχθεί, διότι αφορά επτακόσιες χιλιάδες αγρότες, των οποίων όλες οι καρτέλες μετά την 1.1.1999 θα αναπροσαρμοσθούν λόγω μείωσης κατά τέσσερις-πέντε εκατοστιαίες μονάδες των επιτοκίων της τράπεζας. Και καμία τράπεζα στην Ελλάδα δεν προχώρησε σε τόσο γενναία μείωση των επιτοκίων, όταν είναι γνωστό ότι όλες κατεβάζουν τα επιτόκιά τους με μισή ή μία μονάδα. Η τράπεζα αναγνώρισε ότι μέσα στα νέα δεδομένα έπρεπε να μειώσει τα επιτόκιά της και τα μείωσε. Τα δε μειωμένα αυτά επιτόκια είναι το 50% των επιτοκίων, τα οποία είχαμε το 1994. 'Αρα από το 1994 μέχρι σήμερα, έχουμε μειώσει τα επιτόκια κατά 50%. Από δε 1.1.1999 αυτόματα και χωρίς αίτηση των αγροτών θα μειωθούν τα τοκοχρεολύσιά τους. 

Δεύτερον, για όλους εκείνους που είχαν ληξιπρόθεσμες οφειλές, οι περισσότερες μέχρι τέλος του 1996 με ενημέρωση του 1998 και άλλες για ειδικές κατηγορίες μέχρι το 1997, διαγράφεται το 100% των τόκων ποινής και διαγράφεται το 50% των δεδουλευμένων. Το δε υπόλοιπο που μένει κεφαλαιοποιείται σε ένα νέο δεκαετές δάνειο με επιτόκιο 12%, τέσσερις μονάδες δηλαδή κάτω από το ισχύον, όταν αναγγέλθηκε η ρύθμιση, επιτόκιο. 

Και επειδή τέθηκε το θέμα των χοιροτροφικών μονάδων, θα πω το εξής: Εγώ πήρα το λόγο στο Συμβούλιο Υπουργών Γεωργίας την περασμένη Δευτέρα, όπως το πήραν και αλλοι συνάδελφοι Υπουργοί. Το θέμα κρίσης της χοιροτροφίας στην Ελλάδα είναι θέμα μιας ευρύτερης κρίσης της χοιροτροφίας στην Ευρώπη. Και μάλιστα ζήτησα και επιπλέον από ό,τι ζήτησαν οι άλλοι Υπουργοί μέτρα όπως η επιδότηση των ζωοτροφών για να δώσουμε ζωοτροφές, προκειμένου να στηρίξουμε αυτές τις μονάδες τώρα, αλλά σε χρηματοπιστωτικό επίπεδο πήραμε ένα σημαντικό μέτρο, το οποίο στη χθεσινή συνάντηση που είχα με τους χοιροτρόφους όλων των οργανώσεων από όλη την Ελλάδα, το έθεσα και το αποδέχθηκαν. Το λέγω δε ξανά. Για τις χοιροτροφικές επιχειρήσεις ρυθμίζονται όλα τους τα χρέη με υπολογισμό 31.12.1998 με επιτόκιο 12% και με διετή περίοδο χάρητος. Εξαιρετικά για την κτηνοτροφία υπάρχει για το 1999 και το 2000 στην ουσία μη καταβολή χρημάτων. Καταλαβαίνουμε ότι υπαρχει κρίση. Να, όμως που εμείς παίρνουμε μέτρα. 

Φυσικά δεν θα μιλήσω για τους επί μέρους όρους της ρύθμισης. Αυτά βγήκαν σε εγκύκλιο διαταγή της τράπεζας και φυσικά εκεί μέσα περιλαμβάνονται και ειδικές κατηγορίες. 

Τέλος, δεν νομίζω ότι μπορούμε συνέχεια με μία κριτική να ισοπεδώνουμε πολιτικές οι οποίες έχουν γίνει. Και έχουν γίνει από μία Κυβέρνηση και από εθνικούς και από κοινοτικούς πόρους. 

'Ομως τα πράγματα δεν είναι έτσι. 'Εχουν καταβληθεί για ενισχύσεις, έχουν πάει στη γεωργία 4,5 δισεκατομμύρια δραχμές και αυτά τα τέσσερα, πέντε χρόνια: 

'Εγιναν τέσσερις χιλιάδες εκατόν πενήντα τέσσερα αγροτικά έργα μόνο για βοσκοτόπους. 

Είκοσι πέντε χιλιάδες τριακόσιες σαράντα τέσσερις γεωργικές εκμεταλλεύσεις ενισχύθηκαν με επενδύσεις. 

'Εχουν γίνει τουλάχιστον δώδεκα χιλιάδες έργα σε δασικές και αγροτολιβαδικές εκτάσεις. 

'Εχουν ενταχθεί είκοσι μία χιλιάδες αγρότες στο σύστημα της πρόωρης συνταξιοδότησης και έχουν εισπράξει σαράντα δισεκατομμύρια δραχμές. 

'Εχουν γίνει επτακόσιες μελέτες μετεγκατάστασης κτηνοτροφικών μονάδων. 

Διατέθηκαν σαράντα δισεκατομμύρια (40.000.000.000) δραχμές για οκτακόσια εβδομήντα έξι έργα αλιείας. 

'Εγιναν εκατόν τρία εγγειοβελτιωτικά έργα-συστήματα εκ των οποίων τα οκτώ είναι φράγματα και τα δώδεκα είναι λιμνοδεξαμενές. 

'Εχουν δοθεί, όπως είπα, διακόσια έξι δισεκατομμύρια (206.000.000.000) δραχμές για την κάλυψη ζημιών. 

Και φυσικά, από το 1994 μέχρι σήμερα είκοσι μία φορές ρυθμίσαμε δάνεια γενικά ή ορισμένων κατηγοριών ή της ίδιας της ΑΤΕ ύψους 1,6 τρισεκατομμυρίων δραχμών σε συνεταιρισμούς και σε αγρότες. 

Χωρίς να βάλω σε όλα αυτά τα τριακόσια είκοσι τέσσερα δισεκατομμύρια (324.000.000.000) δραχμές που περάσαμε μέσα από τα επιχειρησιακά προγράμματα των περιφερειών και χωρίς να κάτσω να αναφέρω το μακρύ κατάλογο των θεμάτων στα οποία είτε θεσμικά είτε με συγκεκριμένα έργα. Γιατί αν αρχίσω να μιλάω για όλα αυτά θα πω ότι έχουμε κάνει για χιλιάδες κατηγορίες αγροτών και δεκάδες κλάδους και θα χρειαζόμουν πάρα πολύ ώρα και ο χρόνος δεν φτάνει. 

'Ομως, επειδή τέθηκε και αυτό το θέμα και επειδή το συζητούσαμε και χθες σ' έναν άλλον χώρο, εμείς και μπροστά στις ευρωεκλογές, δεν ερχόμαστε να πούμε τι θα κάνουμε. Εμείς με πείσμα, σταθερά, αποκρούοντας τα σενάρια επανεθνικοποίησης, με συνεχείς πιέσεις, καταφέραμε τουλάχιστον στην αγροτική πτυχή της "ΑΤΖΕΝΤΑ 2000" που αφορά το χρονικό διάστημα από το 2000 εώς το 2006, να πάρουμε συγκεκριμένα ποσά κατά έτος και κατά προϊόν, τα οποία ανέρχονται για τις ενισχύσεις σε επτά τρισεκατομμύρια (7.000.000.000.000) δραχμές. Δηλαδή ένα τρισεκατομμύριο (1.000.000.000.000) δραχμές ετησίως θα πηγαίνουν στους αγρότες για ενισχύσεις και επιπλέον διακόσια, τριακόσια, τετρακόσια -ανάλογα, είναι θέμα δικό μας πως θα τα απορροφήσουμε- δισεκατομμύρια δραχμές ετησίως και μέσα από τα σχέδια περιφερειακής ανάπτυξης και μέσα από τα σχέδια για την ανάπτυξη της υπαίθρου. Και αυτήν τη στιγμή γνωρίζουμε -και αυτό αποτελεί μια νίκη της ελληνικής διαπραγματευτικής ομάδας, της Ελληνικής Κυβέρνησης- τι ποσά θα έχουμε για τα επόμενα επτά χρόνια. Γι' αυτό λέω πολλές φορές, ότι το θέμα είναι πως εμείς θα αξιοποιήσουμε, μέσα από βαθιές τομές τις οποίες οφείλουμε να κάνουμε, αυτά τα χρήματα. 

Και φυσικά δεν προσθέτω τι άλλο πετύχαμε σε επιμέρους προϊόντα είτε στον αμπελοοινικό τομέα είτε στον τομέα του γάλακτος με τις πρόσθετες ποσοστώσεις των εβδομήντα χιλιάδων τόνων φρέσκου γάλακτος, που τα δικαιώματα αυτά θα δοθούν μέχρι την 1.1.2000. Γιατί μόνο για μας ισχύει η ημερομηνία 1.1.2000 ειδικά γι αυτούς τους τομείς. Και ούτε μιλάω για τα ποσά της πρόσθετης συνταξιοδότησης και όλα τα άλλα έργα τα οποία πετύχαμε μέσα από την "ΑΤΖΕΝΤΑ 2000". 

Θα δώσω μόνον ένα δείκτη, που δείχνει το μέγεθος της δικής μας επιτυχίας. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Η ελληνική γεωργία συμμετέχει με 3,8 στην ευρωπαϊκή γεωργία και οι πόροι που πήραμε για τα υπόλοιπα επτά χρόνια, είναι 8,3 των συνολικών δαπανών. Πήραμε δηλαδή υπερδιπλάσια λεφτά απ' αυτά που αν πήγαιναν αναλογικά θα έπρεπε να πάρουμε. 

Εγώ όμως πρώτος αγαπητοί συνάδελφοι έχω πει, ότι δεν είναι δυνατόν παρά να προχωρήσουμε σε όλα αυτά με βαθιές τομές. Γι' αυτό ξεκινήσαμε κι από χθες με ένα θεσμό που συμφωνούν όλα τα κόμματα, πλην του Κ.Κ.Ε., το θεσμό των διεπαγγελματικών οργανώσεων. Δεν είχαμε διεπαγγελματικές οργανώσεις. Κάνουμε μία βαθιά τομή. Θα υπάρχουν, λοιπόν, οργανώσεις κατά προϊόν -αυτά που παλιά ονομάζαμε "εθνικά συμβούλια αγροτών"- για να συζητάνε τα δικά τους θέματα και να μπορούν να κάνουν τις παρεμβάσεις τους στην αγορά. Τις παρεμβάσεις στην αγορά δεν τις κάνει το κράτος. Τις παρεμβάσεις στην αγορά τις κάνουν οι ίδιοι οι επιχειρηματίες, τις κάνουν οι ίδιοι οι παραγωγοί μέσα από τις συνεταιριστικές οργανώσεις. 

Φυσικά, έχουμε πει ότι μαζί μ' αυτήν την τομή, η επόμενη τομή για την οποία έχουμε ολοκληρώσει τον κύκλο των συζητήσεων, είναι η τομή στη δομή και τη λειτουργία του συνεταιριστικού μας κινήματος. 'Ηδη έχουμε συζητήσει τα τέσσερα, πέντε βαθιά μέτρα-τομές τα οποία είναι κοινώς αποδεκτά -έχουν ωριμάσει πια οι συνθήκες- και τα οποία θα φέρουμε, καθώς επίσης και την ίδρυση μιας σειράς οργανισμών, όπως ο οργανισμός "Δήμητρα", ο οποίος θα αρχίσει να εκπαιδεύει εξήντα χιλιάδες αγρότες από τον επόμενο Σεπτέμβριο. Θα αλλάξουμε το σύστημα ενημέρωσης, το οποίο θα περάσει σε σύγχρονες και σημερινές μορφές επικοινωνίας του Υπουργείου με τον αγρότη. Επίσης, θα αρχίσει με το νομοσχέδιο, στο οποίο κάνουμε τις τελευταίες νομοτεχνικές παρατηρήσεις, να λειτουργεί ένα άλλο σύστημα ελέγχου και πληρωμών -δεν το έχουμε βάλει ακόμα μπροστά, γιατί υπήρχαν κάποια προβλήματα- το οποίο πιστεύω ότι θα λύσει το θέμα των όποιων χρονικών τριβών, που υπήρχαν για κάποιες χρονιές στις ενισχύσεις. Μπορώ να πω ότι δεν υπάρχει ούτε μία εκκρεμότητα στο θέμα των ενισχύσεων και για κανένα προϊόν αυτήν τη στιγμή που μιλάμε. 

Ακόμα, θα δώσουμε ιδιαίτερο βάρος, όπως πολλές φορές έχουμε πει, στα δεκαεπτά ειδικά προγράμματα των νέων αγροτών, γιατί πάνω εκεί θέλουμε να στηρίξουμε πολλά. Θέλουμε να στηρίξουμε πολλά στους νέους αγρότες, γι' αυτό τα δεκαεπτά αυτά προγράμματα έχουν ένα κόστος εκατόν εβδομήντα δισεκατομμυρίων (170.000.000.000) δραχμών, που θα πάνε μόνο στους νέους αγρότες και μόνο μέσα από ειδικές διαδικασίες. Γι' αυτό ιδρύουμε σε όλες τις νομαρχίες -μόλις ψηφισθεί αυτός ο νόμος, τον επόμενο μήνα- ειδικά γραφεία εξυπηρέτησης νέων αγροτών, ώστε να πάψουν να πηγαίνουν από την ΑΤΕ στην πολεοδομία, στην εφορία και οπουδήποτε αλλού. Κάνουμε, δηλαδή, ένα ιδιότυπο one stop shop, όπως λέγαμε, για να εξυπηρετήσουμε μία κατηγορία αγροτών, τους νέους αγρότες, πάνω στους οποίους στηρίζουμε πάρα πολλά. 

Αγαπητή και αγαπητοί συνάδελφοι... 

ΣΑΒΒΑΣ ΤΣΙΤΟΥΡΙΔΗΣ: Με ήτα και με όμικρον γιώτα! 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ναι, με ήτα και όμικρον γιώτα! 

ΗΛΙΑΣ ΒΕΖΔΡΕΒΑΝΗΣ: Σώζει την κατάσταση η κ. Λουλέ! 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εξάλλου η κ. Λουλέ είναι από δυναμική αγροτική περιοχή και έχει δυναμική παρουσία στα κοινά κι όχι μόνο, αλλά και στα διεθνή της περιοχής της. 

Θα ήθελα να κλείσω -στη δευτερολογία μου θα πω περισσότερα για άλλα θέματα- λέγοντας ξανά, ότι όλα αυτά που λέμε και κάνουμε, είναι το ένα μέρος -τουλάχιστον για μας- της πολιτικής μας. Γιατί, από το 2000 μέχρι το 2006 κοντά σ' αυτά οι πολιτικές μας θα σηματοδοτηθούν από μία άλλη ευρύτερη πολιτική, που είναι η πολιτική της ανασυγρότησης της υπαίθρου. Διότι όλα αυτά που λέμε, δεν φτάνουν για να διατηρήσεις την ελληνική περιφέρεια. Δεν φτάνουν οι ενισχύσεις στις τιμές, δεν φτάνει η ενίσχυση στο εισόδημα. Πρέπει να ανασυγκροτήσουμε την ύπαιθρο, δίνοντας όχι μόνο χρήματα, αλλά και άλλα στοιχεία, τα οποία έχουν σχέση με την κοινωνική καταξίωση του επαγγέλματος, έχουν σχέση με την ίδια τη γη, έχουν σχέση με την ποιότητα ζωής. Γιατί και χίλιες δραχμές να δώσουμε παραπάνω στο κιλό σε κάθε προϊόν, κανείς δεν θα θέλει κάτω από κακές συνθήκες να παραμείνει στην ελληνική περιφέρεια. Να, γιατί κοντά στις πολιτικές ανάπτυξης της γεωργίας, θα δώσουμε ιδιαίτερο βάρος και στις πολιτικές ανασυγκρότησης της υπαίθρου που πάνε πέρα από τα προϊόντα, πέρα από τους κλάδους, πέρα από τους τομείς της αγροτικής περιοχής, πάνε στην ίδια την καθημερινή ζωή του 'Ελληνα αγρότη. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", παρακολουθούν την συνεδρίασή μας εξήντα ένα μαθητές και πέντε συνοδοί- καθηγητές του Γυμνασίου Κουφαλίων Θεσσαλονίκης, καθώς και δώδεκα μαθητές και ένας συνοδός-καθηγητής του ΙΕΚ Καλαμάτας. 

Η νεολαία του ελληνικού νότου και του ελληνικού βορρά. Τους καλωσορίζουμε στο Κοινοβούλιο! 

(Χειροκροτήματα απ'όλες τις πτέρυγες) 

Ο κ. Τσιτουρίδης Κοινοβουλευτικός Εκπρόσωπος της Νέας Δημοκρατίας έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κυρία και κύριοι συνάδελφοι, ο κύριος Υπουργός ξεκινώντας την παρέμβασή του είπε ότι χωρίς δείκτες, χωρίς μεγέθη και χωρίς στοιχεία καταλήγουμε εδώ στη Βουλή σε προεκλογικές ομιλίες και ισοπεδώνουμε προσπάθειες και πολιτικές, οι οποίες έχουν θετικά αποτελέσματα. 

Ας ξεκινήσουμε, λοιπόν, όσο κουραστικοί και ανούσιοι και αν είναι οι δείκτες, με μερικά ερωτήματα τα οποία αφορούν τους πραγματικούς δείκτες, αυτούς που εκφράζουν την κατάσταση και στον αγροτικό τομέα. 

Είναι αληθές, κύριε Υπουργέ, ναι ή όχι ότι η ανάπτυξη στον αγροτικό τομέα υστερεί σημαντικά από την ανάπτυξη σε άλλους τομείς οικονομικής δράσης, οι οποίοι τομείς με τη σειρά τους, εάν τους συγκρίνουμε με τα άλλα κράτη της Ευρωπαϊκής 'Ενωσης, υστερούν σημαντικά σε σχέση με αυτούς; 

Είναι αλήθεια, ναι ή όχι, ότι το εισόδημα των Ελλήνων αγροτών τα τρία τελευταία χρόνια διαρκώς συρρικνώνεται; 

Είναι αλήθεια, ναι ή όχι, ότι η παραγωγικότητα και η ανταγωνιστικότητα, σύμφωνα με όλους τους δείκτες της ελληνικής γεωργίας δεν είναι αυτοί οι οποίοι πρέπει να είναι και είναι αρνητικοί; 

Είναι αλήθεια, ναι ή όχι, ότι το εμπορικό μας ισοζύγιο παραμένει αρνητικό και διευρύνεται διαρκώς, ειδικά στον τομέα των ζωοκομικών και κτηνοτροφικών προϊόντων; 

Είναι αλήθεια, ότι ένας άλλος δείκτης είναι η κατάσταση στο δημόσιο. 

Είναι αλήθεια, ναι ή όχι, ότι υπάρχει διάλυση στο Υπουργείο της Γεωργίας, στην Αγροτική Τράπεζα, στους εποπτευόμενους οργανισμούς, με αποτέλεσμα να μην υπάρχει η αρωγή η οποία απαιτείται προς τους 'Ελληνες αγρότες; 

Θα σας αναφέρω ένα δείγμα μη λειτουργίας του Υπουργείου της Γεωργίας. 

Είναι αλήθεια, ναι ή όχι ότι αυτή η Βουλή ψήφισε τέσσερις ή πέντε νόμους αρμοδιότητας Υπουργείου Γεωργίας από το 1996 μέχρι σήμερα και ουδείς εφηρμόσθη ακόμα -και στην ουσία είστε αναγκασμένος πριν εφαρμοστούν οι νόμοι αυτοί να ζητάτε την τροποποίησή τους- και ότι χάθηκαν τρία πολύτιμα χρόνια; 

Είναι αλήθεια ναι ή όχι, ότι η ανεργία ειδικά στην ύπαιθρο χώρα, στις αγροτικές περιοχές έχει φθάσει σε πολύ ψηλά επίπεδα σε ό,τι αφορά τον ενεργό πληθυσμό; 

Είναι αλήθεια ναι ή όχι, ότι η ύπαιθρος ερημώνει, ότι η ανεργία στα αστικά κέντρα διογκούνται και διευρύνεται, σύμφωνα με τα στοιχεία της Κυβέρνησης και του κ. Πρωτόπαπα εδώ σε αυτήν την Αίθουσα, εκ της εξόδου από τον αγροτικό τομέα; 

Αυτοί είναι οι δείκτες, αν θέλετε να μιλήσουμε για δείκτες. Και όσο και αν μιλούμε για το τι πήραμε και το τι θα πάρουμε, όπου και να πάμε στην Ελλάδα να βγούμε από την Αθήνα, από τον 'Εβρο μέχρι την Κρήτη, είτε είσαι παραγωγός δημητριακών είτε είσαι παραγωγός οπωροκηπευτικών, ελαιολάδου, γάλακτος, κρέατος, ό,τι και αν παράγεις στην Ελλάδα ξέρουν οι παραγωγοί μας ότι χρόνο με το χρόνο τα πράγματα πηγαίνουν χειρότερα. Αυτή είναι η πραγματικότητα, πέραν από τους δείκτες. 

Να έλθω τώρα σε μερικά στοιχεία τα οποία αφορούν την επερώτησή μας. 

Ας ξεκινήσω από τον ΕΛΓΑ. Πραγματικά η κατάσταση είναι απερίγραπτη. 'Ερχονται αθώοι, απλοί άνθρωποι σε βουλευτικά γραφεία να ζητούν παρεμβάσεις από εμάς ώστε οι δεκαπέντε, οι δεκαέξι, οι δεκαεπτά μήνες πολλές φορές στις καθυστερήσεις να γίνεται μικρότερη. Και λέτε ότι κάνει ότι μπορεί ο ΕΛΓΑ και μάλιστα αναφέρατε σε ποίους νομούς πήγανε, με καταγγελτικό μάλλον τρόπο όλες αυτές οι δαπάνες στις οποίες προχωρά ο ΕΛΓΑ. 

Μα, δεν μπορούμε να καταγγέλλουμε νομούς. Υποθέτω ότι εάν δύο νομοί της χώρας πήραν αυτά που πήραν, νομίμως τα πήρανε. Το θέμα είναι με τι καθυστερήσεις παίρνουν οι νομοί αυτοί τα χρήματα και τι γίνεται με τους άλλους νομούς, οι οποίοι δεν φθάνουν στο ύψος των αποζημιώσεων των δύο νομών που αναφέρατε. 

Σε ό,τι αφορά μία άλλη παρατήρησή σας ότι υπάρχει διακίνηση αγροτικών προϊόντων 2,1 τρισεκατομμυρίων δραχμών, χωρίς τιμολόγια, ποιον καταγγέλλετε; 

Από το 1993 έως σήμερα είσαστε στην Κυβέρνηση. Το ότι θα συστήσετε μια επιτροπή για να δείτε το μεγάλο πρόβλημα δεν σας απαλλάσσει από τις ευθύνες σας. Αν υπάρχουν αγροτικά προϊόντα της τάξης των δύο δισεκατομυρίων τα οποία κυκλοφορούν χωρίς τιμολόγια, πράξτε κάτι. Κυβέρνηση είσαστε γι' αυτό κρύβεσθε. 

Να έρθουμε τώρα στη Γιουγκοσλαβία. Εγώ θα συμφωνήσω μαζί σας ότι οι επιπτώσεις στις εξαγωγές αγροτικών μας προϊόντων εξαιτίας του πολέμου είναι και άμεσες και έμμεσες. Οι άμεσες προέρχονται ή θα προέλθουν απο συμβόλαια με τις χώρες αυτές ή με τις γειτονικές FYROM και Αλβανία που λόγω επαναλαμβάνω του πολέμου και της γενικής απορύθμισης εκεί δεν μπορούν να υλοποιηθούν. Επισημαίνουμε ότι αυτές οι τρεις χώρες έχουν περίπου το 15% των συνολικών εξαγωγών στα εσπεριδοειδή και ως 35% στα καλοκαιρινά φρούτα, καρπούζια, σταφύλια κ.λπ. Το πρόβλημα είναι πολύ σημαντικό. 

Πρέπει να σας πω ότι μετά τον πόλεμο της Βοσνίας χάσαμε αγορές και από εκεί με αποτέλεσμα οι τιμές των προϊόντων μας να συμπιέζονται και του ανταγωνισμού, όταν επιχειρούν να φτάσουν σε άλλες αγορές και να καλύψουν τις απώλειες και της Βοσνίας και των άλλων τριών χωρών που αναφερόμαστε. 

Τρίτο πρόβλημα είναι το κόστος των μεταφορικών. Παρά το γεγονός ότι βρέθηκαν και άλλοι δρόμοι τις τελευταίες εβδομάδες και γι' αυτούς τους άλλους δρόμους αυξάνεται το κόστος. Ειδικά για τα καλοκαιρινά προϊόντα οι νταλίκες προς Ιταλία έχουν ακόμα μεγαλύτερο κόστος από το σημερινό. 

'Ενα άλλο πρόβλημα είναι η μείωση της φρεσκότητας και εμπορικότητας των προϊόντων μας εξαιτίας του πολέμου. 'Ηδη ο χρόνος μεταφοράς από σαράντα οκτώ ώρες έφθασε τις εβδομήντα δύο ώρες για τις αγορές της Ευρωπαϊκής 'Ενωσης και υπάρχουν πληροφορίες ότι τις προσεχείς εβδομάδες οι εβδομήντα δύο ώρες θα αυξηθούν ακόμη παραπάνω. 

Για όλους αυτούς τους λόγους είναι επιτακτική ανάγκη και να επιμείνετε για αντιστάθμιση σε επίπεδο Ευρωπαϊκής 'Ενωσης όπως έγινε το 1992, έχετε ένα προηγούμενο που για πρώτη φορά πετύχαμε αντιστάθμιση στο κόστος των μεταφορικών λόγω του εμπάργκο της Γιουγκοσλαβίας αλλά επιπλέον πρέπει επειγόντως να προβλέψετε σε εθνικό επίπεδο και φορολογικές και χρηματοπιστωτικές ελαφρύνσεις στις εξαγωγικές εταιρείες, που θα πληγούν σε κάθε περίπτωση. Αυτή είναι η πρότασή μας για τη Γιουγκοσλαβία. 

Και μια και αναφερθήκατε για τη δωρεάν επισιτιστική βοήθεια θα σας παρακαλούσα να μου πείτε εάν έχετε στοιχεία, εκτός πρέπει να βάλουμε ερώτημα σε άλλο Υπουργείο, εξήχθη λίαν προσφάτως από τη χώρα μας ή όχι, σιτάρι ή άλευρα στα πλαίσια της βοήθειας προς την Αλβανία; Επίσης με ποιες διαδικασίες έγινε η εξαγωγή αυτή νομίζω της τάξης εκατόν εξήντα εκατομμυρίων (160.000.000) δραχμών και ακόμα το εξαγόμενο προϊόν τηρούσε ναί ή όχι τις ποιοτικές προδιαγραφές; Αυτά που εξήγαμε ως επισιτιστική βοήθεια στην Αλβανία πέρασαν απο διαδικασίες ελέγχου των ποιοτικών προδιαγραφών του Υπουργείου Γεωργίας; Εάν δεν πέρασε από αυτές τις διαδικασίες πως έφθασε στην Αλβανία το συγκεκριμένο προϊόν και ποιος ήταν ο φορέας πού το εξήγαγε; 

Σε ό,τι αφορά τις ρυθμίσεις της Αγροτικής Τράπεζας πρέπει να σας πω, κύριε Υπουργέ, ότι όποια προσπάθεια και αν καταβάλετε είτε αυτή αφορά τους χοιροτρόφους είτε τον οποιοδήποτε παραγωγό στη χώρα, είτε αφορά τις συνεταιριστικές οργανώσεις ή ιδιώτες που επιχειρούμε να διαγράψουμε χρέη, όσο τα παθογόνα αίτια που υπάρχουν στην ελληνική γεωργία συνεχίζουν να παραμένουν, όλα αυτά θα είναι στον αέρα. 'Οτι προσπάθεια έγινε τα έτη 1980 και 1990 ελπίζω να μην μπούμε στον καινούριο αιώνα με τέτοιες λογικές, όσο λέω τα παθογόνα αίτια είναι αυτά που είναι κάθε χρόνο θα είμαστε αναγκασμένοι να κάνουμε δεκάδες διαγραφές χωρίς κανένα νόημα. 

Σε ό,τι αφορά τα επιτόκια στα οποία αναφέρεσθε, θέλω να προλάβω πάλι το συνάδελφο ή τους συναδέλφους από την άλλη Αντιπολίτευση ή τη Συμπολίτευση οι οποίοι θα μας πουν πάλι "επί Νέας Δημοκρατίας είχαμε τέτοια επιτόκια στην Αγροτική Τράπεζα. Εσείς ομιλείτε;" Θα σας πω ότι ουδέποτε το πραγματικό επιτόκιο της Αγροτικής Τράπεζας δεν ήταν διψήφιο, όπως είναι σήμερα. 

Επειδή κυκλοφορεί αυτές τις μέρες, εν όψει των Ευρωεκλογών, ένα φυλλάδιο του ΠΑ.ΣΟ.Κ. με τα επιτόκια στον αγροτικό τομέα, θέλω να σας πω ότι κάνετε γκρίζα διαφήμιση εις βάρος του εαυτού σας. Τα στοιχεία του φυλλαδίου λένε, ότι τη δεκαετία του 1990 ουδέποτε είχαμε, μέχρι πρόσφατα, διψήφιο πραγματικό επιτόκιο στον αγροτικό τομέα. Τώρα έχουμε. 'Οσο και να μειώσετε τα επιτόκια, συνεχίζουν να είναι διψήφια, δηλαδή, σε σχέση με τον πληθωρισμό. Για να αποφύγετε, λοιπόν, τη γκρίζα διαφήμιση, το "αυτογκόλ" που έχετε βάλει αποσύρτε το φυλλάδιο αυτό. 

Σε ό,τι αφορά τη χοιροτροφία, είπατε ότι θα είναι επαρκής παρέμβαση η ρύθμιση των χρεών. Υπάρχουν σημαντικά προβλήματα στον κλάδο αυτό, πέρα από τα χρέη. Σημαντικά επίσης είναι και τα προβλήματα της πτηνοτροφίας. 'Οταν καταστρατηγείται ο ανταγωνισμός, με αφελείς έως ύποπτες παρεμβάσεις της Αγροτικής Τράπεζας σε χώρους όπως είναι η πτηνοτροφία, τότε ό,τι χρέη και αν ρυθμίσετε στους πτηνοτρόφους, αυτοί θα συνεχίσουν να έχουν προβλήματα. 

Δεν θέλω να αναφερθώ στις "μεγάλες επιτυχίες σας", στις οποίες αναφερθήκατε για το 2000 μέχρι το 2006. Θα θέσω το εξής ερώτημα: Είναι ακριβές ότι οι δαπάνες για τον αγροτικό τομέα από το 2000 μέχρι 2006 "παγώνουν" στο ύψος του 1998 ή όχι; Η απάντηση είναι, ναι. 'Αρα, ό,τι πέρναμε το 1998, θα πάρουμε και το 1999 και θα συνεχίσουμε σε σταθερές τιμές να το παίρνουμε μέχρι το 2007. 

Εμείς δεν σας κάνουμε κριτική γι'αυτό, αλλά μην πανηγυρίζετε διότι συμφωνήσατε στο "πάγωμα" των πιστώσεων μέχρι το 2007, από το FEOGA εγγυήσεις, δεν ήταν σημαντικό το επίτευγμα. Κάθε άλλο. Σηματοδοτεί μείωση του εισοδήματος των Ελλήνων παραγωγών αυτό το "πάγωμα" στα σαράντα ένα δισεκατομμύρια (41.000.000.000) Ευρώ για τα προσεχή χρόνια στον κοινοτικό προϋπολογισμό για τη γεωργία. 

Επειδή αναφερθήκατε και στο τρίτο Κοινοτικό Πλαίσιο Στήριξης και τι θα πάρει ο αγροτικός τομέας θέλω να πω, ότι κατ'αρχήν θεωρώ λίγο αντιδεοντολογικό να βλέπουμε προεκλογικώς κάθε έναν από τους Υπουργούς της Κυβέρνησης του κ. Σημίτη να βγαίνει και αυτά τα οποία επιδιώκει να πάρει από το τρίτο Κοινοτικό Πλαίσιο Στήριξης να τα εξαγγέλλει πανηγυρικά ως ενισχύσεις στον τομέα της γεωργίας, του τουρισμού, της βιομηχανίας. Είναι αυτά που ζητάτε από τον κ. Παπαντωνίου και τα περνάτε ως επιτεύγματα "τόσα δισεκατομμύρια ο ένας τομέας και τόσα ο άλλος". Αν προσθέσω εγώ τις τελευταίες εβδομάδες τις εξαγγελίες των Υπουργών του ΠΑ.ΣΟ.Κ. το τρίτο Κοινοτικό Πλαίσιο Στήριξης φθάνει τα πενήντα τρισεκατομμύρια. 

Δεν θα πρέπει, λοιπόν, να δημιουργείτε ιδιαίτερες ελπίδες. Αύριο ή μεθαύριο θα μας λέτε "εμείς τόσα λέγαμε" και θα βρεθείτε στην Αντιπολίτευση και θα λέτε "φταίει η Κυβέρνηση της Νέας Δημοκρατίας που μείωσε στον αγροτικό τομέα, μείωσε στον τουρισμό", ό,τι εξαγγέλετε εσείς. 'Ισως να έχετε βρει ότι είναι ο καλύτερος τρόπος να πιέσετε τον κ. Παπαντωνίου, αλλά συνεννοηθείτε ως Κυβέρνηση. Μη δημιουργείτε ελπίδες στον ελληνικό λαό, ότι τόσα θα πάρουν οι αγρότες, τόσα οι ξενοδόχοι, τόσα οι έμποροι, προεκλογικά, μάλιστα. 

Θα αναφερθώ σε ορισμένα άλλα σημεία που αφορούν την επερώτησή μας, για να μην μας ξαναπείτε ότι μιλάμε καταγγελτικά μόνο, χωρίς να έχουμε προτάσεις για τον αγροτικό τομέα. Εγώ θα συμφωνήσω μαζί σας και χαίρομαι που έχουμε μια συναντίληψη σε ό,τι αφορά την ανάγκη για ολοκληρωμένη ανάπτυξη της ελληνικής υπαίθρου. Αυτή η συναντίληψη μπορώ να πω ότι θα μας είναι ιδιαιτέρως χρήσιμη, όταν θα σας βρούμε αύριο, όπως εμείς ελπίζουμε, στην Αντιπολίτευση. Ελπίζουμε να συνεχίσετε να έχετε την ίδια αντίληψη για το τι πρέπει να γίνει για την ολοκληρωμένη ανάπτυξη της ελληνικής υπαίθρου, διότι πράγματι η αγροτική πολιτική αποτελεί ένα μόνο πυλώνα για να φθάσουμε σ' αυτήν την ολοκληρωμένη ανάπτυξη της υπαίθρου. 

Στα πλαίσια, λοιπόν, της αγροτικής πολιτικής δεν φθάνουν οι κοινοτικές επιδοτήσεις, όσες και αν είναι. Είναι πολύ σημαντικό να υπάρχουν οι κοινοτικές επιδοτήσεις. 'Οταν άλλοι βιολογικά και πολιτικά ενήλικες παλαιότερα έλεγαν άλλα, το δικό μας κόμμα έλεγε πάντοτε από τη δεκαετία του 1970, του 1980 και του 1990, ότι ειδικά για τον αγροτικό τομέα ένα τρισεκατομμύριο εισροές από την Ευρωπαϊκή 'Ενωση, που έχουμε σήμερα, είναι πάρα πολύ σημαντικό, έστω και αν "παγώσει". 

Αλλά το αγροτικό εισόδημα δεν διαμορφώνεται μόνο από τις επιδοτήσεις αυτές. Διαμορφώνεται από τις εμπορικές τιμές, το πόσο πωλούμε το προϊόν μας. Και όταν χάνουμε διαρκώς αγορές, όταν το εμπορικό μας ισοζύγιο γίνεται αρνητικό, τότε υπάρχει πρόβλημα. 

Θα σας καλούσαμε ως Αντιπολίτευση με το Υπουργείο Γεωργίας, με άλλους οργανισμούς να ενημερώσετε επιτέλους τους 'Ελληνες αγρότες για το τι μπορεί να περιμένουν για τη χρονιά αυτή σε ό,τι αφορά τις τιμές. Λίγο πολύ ξέρουμε πού θα πάει το σιτάρι, πού είναι το γάλα, πού είναι τα οπωροκηπευτικά. Μην αφήνετε τους αγρότες ανυπεράσπιστους στο έλεος των εμπόρων. Θα σας πω ένα παράδειγμα. Μέχρι την προηγούμενη εβδομάδα όλο το σιτάρι παραγωγής του Νομού Κιλκίς ήταν στις αποθήκες της ένωσης, γιατί ουδείς είπε στους παραγωγούς του Νομού Κιλκίς και της άλλης Ελλάδος, ότι δεν μπορούσαν στο σιτάρι του 1998-1999 να πιάσουν τις τιμές του 1997-1998 λόγω της διεθνούς τιμής. 

'Αρα, όταν έρχεται η νέα σοδειά, τότε θα πρέπει να πείτε στους αγρότες τι μπορούν να περιμένουν, διότι οι διεθνείς τιμές λίγο-πολύ σας είναι γνωστές. Πρέπει, λοιπόν, να κάνετε κάτι και προς την κατεύθυνση αυτή. 

Επίσης το εισόδημα διαμορφώνεται από το κόστος παραγωγής. Και το κόστος παραγωγής διαμορφώνεται από πολλούς παράγοντες. Εμείς έχουμε συγκεκριμένες προτάσεις για το τι πρέπει να μειωθεί στα καύσιμα, στην ενέργεια, στις υποδομές γενικότερα. Το κόστος παραγωγής βεβαίως διαμορφώνεται και από τα έργα. 

Αναφερθήκατε εδώ σε έναν κατάλογο έργων μικρών ή μεγάλων, τα οποία εξελίσσονται κατ'εσάς. Εγώ δεν θα μπω ούτε σε δείκτες ούτε σε αριθμούς έργων ούτε σε ποσά. 'Εχουμε το πρώτο, το δεύτερο Κοινοτικό Πλαίσιο Στήριξης. Εφόσον έρχονται τόσα ποσά από την Ευρωπαϊκή 'Ενωση για έργα και κανείς από τους δείκτες, στους οποίους προαναφέρθηκα, δεν έχει αλλάξει, προφανώς υπάρχει ένα πρόβλημα στον αγροτικό τομέα. 

'Αρα, θα πρέπει και στον τομέα των έργων να κάνετε σημαντικές προσπάθειες και να πείσετε τον κ. Σημίτη και τον κ. Παπαντωνίου, ότι τουλάχιστον για τον αγροτικό τομέα το ποσοστό το οποίο θα δεσμευτεί στα πλαίσια του τρίτου Κοινοτικού Πλαισίου Στήριξης, θα πρέπει να είναι σημαντικά υψηλότερο από το 12%, το οποίο δεσμεύεται ή θα απορροφηθεί από το δεύτερο Κοινοτικό Πλαίσιο Στήριξης για τον αγροτικό τομέα. 

Οφείλω να σας πω επίσης ότι εμείς ως Νέα Δημοκρατία επισημαίνουμε, ότι οι απαιτούμενες διαρθρωτικές παρεμβάσεις πρέπει να αποτελέσουν αντικείμενο για τον αγροτικό τομέα και για τους άλλους τομείς, ενός ευρύτατου εθνικού διαλόγου και σχεδιασμού, με τη συμμετοχή όλων των παραγωγικών δυνάμεων του κλάδου και των πολιτικών δυνάμεων. Διότι εκτιμούμε ως Νέα Δημοκρατία ότι η Κυβέρνηση του ΠΑ.ΣΟ.Κ. στο τέλος της θητείας της δεν έχει το πολιτικό δικαίωμα να δεσμεύσει τη χώρα σε τέτοια κρίσιμα θέματα, για τα προσεχή επτά χρόνια. Να πω από τώρα και στην Εθνική Αντιπροσωπεία ότι εμείς ως Νέα Δημοκρατία δεν δεσμευόμαστε από τις κυβερνητικές αποφάσεις για έργα στον αγροτικό τομέα, εάν αυτές προωθηθούν χωρίς τον απαιτούμενο διάλογο και με τη Νέα Δημοκρατία και με τα άλλα κόμματα της Αντιπολίτευσης. 

Θα καταλήξω, κυρία και κύριοι συνάδελφοι, λέγοντας για μία ακόμα φορά, ότι η κατάσταση στον αγροτικό τομέα δεν είναι καθόλου μα καθόλου καλή. Και όταν στο τέλος της θητείας μιας κυβέρνησης ακούω εξαγγελίες περί τομών, για το τι πρέπει να γίνει σε επίπεδο τομών, σας λέω, κύριε Υπουργέ, ότι αργήσατε πάρα πολύ. Και για επαγγελματικές οργανώσεις και για συνεταιριστικές οργανώσεις και οι θεσμοί οι οποίοι δεν λειτουργούν, είναι πράγματα που εμείς σας επισημαίνουμε εδώ και τρία χρόνια σ' αυτήν τη Βουλή και τα προηγούμενα χρόνια στη Βουλή υπό την προηγούμενη σύνθεσή της. 

'Οταν τίποτα απ'όλα αυτά δεν γίνεται, όταν πολύτιμος χρόνος χάνεται, τότε οφείλουμε να πούμε ότι, ό,τι σποτάκια και αν παίξετε στην τηλεόραση, όσο και αν επιχειρήσετε να πείσετε τους αγρότες εξ Αθηνών, δεν θα πετύχετε. 

Αν κάποιος από σας τώρα στην πορεία προς τις ευρωπαϊκές εκλογές βγει και πάει να μιλήσει με αγρότες στην Ορεστιάδα, στην Ηγουμενίτσα, στα Γιαννιτσά, στο Κιλκίς ή στα Χανιά, αναρωτιέμαι εάν τα μηνύματα τα οποία θα πάρει σας ικανοποιήσουν ή όχι. Σε κάθε περίπτωση εμείς κρίνουμε, επειδή τίποτα δεν πάει καλά -αυτή είναι η πρόσκληση και η πρότασή μας προς τον ελληνικό λαό και είμαστε βέβαιοι ότι ο ελληνικός λαός θα το πράξει- ότι στις ευρωεκλογές θα πάρετε ένα ηχηρό μήνυμα από τον αγροτικό πληθυσμό. 

Το μήνυμα αυτό, ελπίζουμε, για όσο διάστημα σας απομείνει μέχρι τις βουλευτικές εκλογές, να το αξιοποιήσετε όσο μπορείτε καλύτερα. Ο αγροτικός τομέας δεν μπορεί να περιμένει άλλο τίποτε από τις πολιτικές που ασκήσατε ή δεν ασκήσατε. Και εμείς λέμε στην πορεία προς τις ευρωεκλογές και προς τις εθνικές εκλογές ότι πέραν της κριτικής που σας κάνουμε, έχουμε καταλήξει σ' ένα ολοκληρωμένο πρόγραμμα για την ανάπτυξη της ελληνικής υπαίθρου, κοστολογημένο και ρεαλιστικό πρόγραμμα στη βάση της διάγνωσης που κάνουμε -και στην οποία όλοι, νομίζω, ότι συμφωνούμε- στη βάση των δεδομένων που υπάρχουν σε ευρωπαϊκό, σε εθνικό επίπεδο και σε παγκόσμιο επίπεδο. 

Και είμαστε βέβαιοι ότι το πρόγραμμά μας αυτό μετά από πολλές συζητήσεις που έχουμε με τον ελληνικό λαό, τους 'Ελληνες αγρότες και κτηνοτρόφους, θα σταματήσει πολύ σύντομα την κατηφόρα που υπάρχει στον τομέα και θα μπορέσει από το 2000 και μετά να βάλει τον αγροτικό τομέα σε καλύτερους δρόμους απ' αυτούς στους οποίους τον έχετε οδηγήσει από το 1980 ως Κυβέρνηση του ΠΑ.ΣΟ.Κ. Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο Βουλευτής κ. Θεόδωρος Πάγκαλος ζητεί ολιγοήμερη άδεια απουσίας του στο εξωτερικό από τις 24 έως τις 28 Μαϊου. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε τη ζητηθείσα άδεια. 

Παρακαλώ το Σώμα να εγκρίνει τροποποίηση της ημερησίας διατάξεως της ερχόμενης εβδομάδας και στη συνεδρίαση της Πέμπτης αντί της προτάσεως νόμου να συζητηθεί το νομοσχέδιο του Υπουργείου Πολιτισμού, όπως έχει αποφασίσει και η Διάσκεψη των Προέδρων. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε την προτεινόμενη αλλαγή. 

Τη συνεδρίασή μας παρακολουθούν από τα δυτικά θεωρεία τριάντα μαθητές και δύο συνοδοί-καθηγητές του Γυμνασίου 

Αρχίλοχου Μαρμαρά Πάρου καθώς και έξι μαθητές και ένας συνοδός-καθηγητής του Γυμνασίου και Λυκείου της Κιμώλου, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, συζητούμε για πολλοστή φορά τα αγροτικά προβλήματα, με επερώτηση της Νέας Δημοκρατίας, η οποία προσπαθεί με αυτόν τον τρόπο όπως διατυπώνει την επερώτηση, όπως βάζει τα προβλήματα, να βγάλει λάδι την πολιτική της Ευρωπαϊκής 'Ενωσης και να επιρρίψει όλη την ευθύνη στο ΠΑ.ΣΟ.Κ. 

Το ίδιο συνέβαινε και επί διακυβέρνησης της χώρας απο τη Νέα Δημοκρατία, όταν το ΠΑ.ΣΟ.Κ. προσπαθούσε να βγάλει λάδι την πολιτική της Ευρωπαϊκής 'Ενωσης και να ρίξει όλη την ευθύνη στην πολιτική της κυβέρνησης της Νέας Δημοκρατίας. Δηλαδή, βλέπουμε ανάποδα το έργο που βλέπουμε όταν κυβέρνηση ήταν η Νέα Δημοκρατία. Και η ουσία είναι ότι συμφωνούν σ' αυτήν την πολιτική που η πραγματική αλήθεια βρίσκεται στο ότι αυτή η πολιτική χαράσσεται στην Ευρωπαϊκή 'Ενωση με την ευθύνη των κυβερνήσεων, γιατί συμμετέχουν στα όργανα της Ευρωπαϊκής 'Ενωσης διά των Υπουργών Γεωργίας κάθε φορά αλλά και στα συμβούλια των αρχηγών ο Πρωθυπουργός μας. Και την εφαρμόζουν και οι δύο όταν βρίσκονται στην Κυβέρνηση και προσπαθεί ο ένας να καλύψει τον άλλον όταν οι αγρότες βρίσκονται στους δρόμους, διεκδικούν λύση των προβλημάτων για να μπορέσουν να παραμείνουν στα χωράφια και στα χωριά τους. 

'Ετσι θέλω να ξεκινήσω λέγοντας, ότι κατά τη διάρκεια των κινητοποιήσεων που αναγκάστηκε η Κυβέρνηση να ασχοληθεί με το αγροτικό πρόβλημα για πολλοστή φορά και μάλιστα διά τυμπανοκρουσιών δηλώθηκε, ότι το Υπουργικό Συμβούλιο πήρε σειρά αποφάσεων που θα διευκολύνει τους αγρότες λύνοντας τα προβλήματά τους, τα χρέη, τα καύσιμα και μια σειρά άλλα ζητήματα. Και τότε ήταν που βγήκε ο Υπουργός Εθνικής Οικονομίας κ. Παπαντωνίου με τον κύριο Υπουργό Γεωργίας και ανακοίνωσαν την περιβόητη ρύθμιση των χρεών. 

Η Νέα Δημοκρατία έσπευσε να βγάλει ανακοίνωση και να χαιρετήσει σαν θετική αυτήν την απόφαση της Κυβέρνησης εν μέσω των αγροτικών κινητοποιήσεων, υπονομεύοντας κατ' αυτόν τον τρόπο τις κινητοποιήσεις και απήλλαξε στο τέλος από την πίεση που δεχόταν η Κυβέρνηση από τους αγρότες που ήταν στο δρόμο, για να περάσει αυτή η πολιτική. 

Σήμερα η Νέα Δημοκρατία εκτιμά ότι δεν είναι καλή η ρύθμιση. Βεβαίως, δεν είναι καλή η ρύθμιση, βεβαίως, δεν ρυθμίζει χρέη των αγροτών, αλλά λύνει προβλήματα της Αγροτικής Τράπεζας για την εξυγίανση του χαρτοφυλακείου, όπως είπε και ο κύριος Υπουργός πριν. 

Ωστόσο, όμως, όταν οι εργαζόμενοι, η αγρότες βγαίνουν στο δρόμο, αναγκάζονται τότε όλα τα κόμματα να είναι μαζί τους. 'Οταν, λοιπόν, αυτή η πίεση εξασθενεί, τότε ο καθένας παίρνει τη θέση που του αρμόζει και πρέπει ο λαός να βγάζει τα συμπεράσματά του. 

Κύριε Υπουργέ, είναι κοροϊδία πραγματικά η εξαγγελία που κάνατε και αυτό που εφαρμόζετε τελικά για τη ρύθμιση των χρεών, γιατί δεν καλύπτει το σύνολο των χρεών και γιατί θα υποστούν τα ίδια οδυνηρά αποτελέσματα των προηγούμενων ρυθμίσεων που έκανε η Αγροτική Τράπεζα. 

Δεν ανταποκρίνεται στα αιτήματα των αγροτών για ρύθμιση των χρεών στην ΑΤΕ αλλά στο "αίτημα" της Κυβέρνησης για εξυγίανση της Αγροτικής Τράπεζας. 

Στην τελευταία ερμηνευτική εγκύκλιο που στάλθηκε -γιατί στάλθηκαν δύο εγκύκλιοι- που εξειδικεύει το πως θα γίνει η ρύθμιση, αναφέρονται θολά παραδείγματα, παρέχοντας έτσι τη δυνατότητα στους "ειδικούς" απεσταλμένους της Αγροτικής Τράπεζας να εμπαίζουν διπλά τους αγροκτηνοτρόφους, να το ερμηνεύουν κι έτσι, να το ερμηνεύουν κι αλλιώς. Οι άνθρωποι δεν είναι οικονομολόγοι και δεν είναι ειδικοί σε αυτήν την απόφαση. 'Ετσι περνά μήνυμα ότι και η ρύθμιση να μη γίνει και ευχαριστημένοι να είναι. 

Η αλήθεια είναι ότι αυτά τα χρέη που φορτώθηκαν στις πλάτες των αγροτών στην πλειοψηφία τους δεν είναι ευθύνη των ίδιων των αγροτών, αλλά είναι ευθύνη της πολιτικής της Ευρωπαϊκής 'Ενωσης που εφάρμοζαν οι κυβερνήσεις αλλά και της τοκογλυφικής πολιτικής που ακολούθησε η Αγροτική Τράπεζα μέχρι σήμερα, που έχει τα υψηλότερα επιτόκια από όλες τις Τράπεζες. 

Εδώ ομολογήθηκε και από την Αξιωματική Αντιπολίτευση αλλά και από την Κυβέρνηση, ότι έτσι είναι, ωστόσο όμως δεν παίρνονται αυτά τα μέτρα που θα ανακουφίσουν τους αγρότες. 

Η λεγόμενη διαγραφή το 50% των συμβατικών και δεσμευμένων τόκων, είναι όνειρο θερινής νυκτός, αφού διευκρινίζεται στην εγκύκλιο ότι οι τόκοι που έχουν κεφαλαιοποιηθεί θεωρούνται κεφάλαιο. 'Ετσι, λοιπόν, ενώ λέγατε ότι θα διαγραφεί το 50% των δεδουλευμένων τόκων, ξαφνικά έρχεται μετά από δύο μήνες περίπου η εγκύκλιος και λέει ότι όσοι τόκοι έχουν κεφαλαιοποιηθεί δεν παραγράφονται. Πρακτικά σημαίνει ότι οι συμβατικοί τόκοι που θα διαγραφούν και οι τόκοι ποινής δεν αγγίζουν ούτε το 10% και αυτό γίνεται για χρέη ληξηπρόθεσμα μέχρι τις 31.12.96 και όχι μέχρι τις 21.12.98, ενώ δεν δίνεται καμία περίοδος χάριτος εκτός από τους κτηνοτρόφους, που είπατε για δύο χρόνια. 

Η Κυβέρνηση και η Αγροτική Τράπεζα δεν νοιάζονται για το πώς οι αγροτοκτηνοτρόφοι θα μπορέσουν να αποπληρώσουν τα χρέη τους στην Αγροτική Τράπεζα και να απαλλαγούν από αυτόν το βραχνά, απ' αυτήν τη θηλιά που καθημερινά σφίγγει στο λαιμό τους, αλλά με την εγκύκλιο που στάλθηκε πρόσφατα, την προηγούμενη εβδομάδα, λένε το εξής, επί λέξει: 

"Η μη έγκυρη πληρωμή δύο συνεχόμενων τοκοχρεολυτικών δόσεων του ρυθμιζόμενου ποσού επιφέρει ακύρωση της ρύθμισης και κήρυξη όλου του δανείου ως ληξιπρόθεσμου και απαιτητού με τον επαναϋπολογισμό των τόκων, με τους οποίους απαλλάχθηκε ο πιστούχος και την κεφαλοποίησή τους με ημερομηνία κήρυξης την 1.1.1999". 

Προχωράει παρακάτω η εγκύκλιος, ότι η συνέχεια θα δοθεί με πλειστηριασμούς και κατασχέσεις των περιουσιακών στοιχείων των αγροτών. Αυτό σημαίνει πρακτικά μαζικό ξεκλήρισμα των μικρομεσαίων αγροτών διά της χρεοκοπίας. Ξεκληρίζονται, τα χάνουν όλα οι άνθρωποι και βεβαίως δεν είναι αυτοί οι υπαίτιοι. 

Η απάτη συνεχίζεται, αφού το νέο ποσό που ρυθμίζεται, το ρυθμιζόμενο χρέος, κεφαλαιοποιείται. Δίνεται καινούριο δάνειο για δέκα χρόνια με 12% επιτόκιο και μάλιστα σταθερό για δύο χρόνια, τη στιγμή κατά την οποία η Κυβέρνηση διαφημίζει ότι κατάφερε να κατεβάσει τον πληθωρισμό στο 2%. Για πρώτη φορά έχουμε τόσο μεγάλο καθαρό επιτόκιο. Εκτός αυτού, κατά τη διάρκεια των κινητοποιήσεων και στις συναντήσεις που έγιναν με την πανθεσσαλική συντονιστική επιτροπή, εσείς είπατε, κύριε Υπουργέ, ότι θα υπάρξουν ρυθμίσεις και στα ρυθμιζόμενα χρέη που έγιναν στους Νομούς Καρδίτσας, Πέλλας και Πιερίας. Η ρύθμιση γίνεται μόνο για τη δόση που δεν πληρώθηκε από τα ρυθμιζόμενα χρέη για το 1997. Για το 1998 δεν γίνεται καμία ρύθμιση. Για τα προηγούμενα χρόνια δεν γίνεται καμία ρύθμιση. Λέτε ότι θα γίνει σε επτακόσιες χιλιάδες αγρότες τακτοποίηση λόγω της μείωσης του επιτοκίου. Ε, δεν πρέπει να γίνει αυτό, κύριε Υπουργέ; Αυτό τι είναι δηλαδή; Βεβαίως τα χρέη μπορεί να τρέχουν με 18% επιτόκιο, όταν το επιτόκιο κατεβαίνει στο 12%; Λέμε ότι είναι πάρα πολύ. Εδώ πρέπει να πούμε ότι δεν τηρήσατε αυτά τα οποία υποσχεθήκατε και έχετε προσωπική ευθύνη. Σας άδειασαν; Δεν ξέρω τι σας έκαναν. Σας χρησιμοποίησαν να εξαγγείλετε πράγματα για τους αγρότες και μετά ήρθαν και τα πήραν πίσω; Πάντως, σε κάθε περίπτωση έχετε ευθύνη, κύριε Υπουργέ, και προσωπική, γιατί είστε εκτεθειμένος. 

Θέλω να πω ότι με τον ΕΛΓΑ υπάρχει τεράστιο πρόβλημα. 

Καταρχήν, επί πολλά χρόνια, πάνω από δέκα χρόνια, δέκα δισεκατομμύρια (10.000.000.000) το χρόνο που έπρεπε να δίνει ο κρατικός προϋπολογισμός, δεν τα δίνει. 

Δεύτερον, οι αλλαγές που πάνε να γίνουν, είναι ακόμα σε αντιδραστικότερη κατεύθυνση. 

Τρίτον, κάνετε μνημόσυνο με ξένα κόλλυβα. Διαχειρίζεστε χρήματα των αγροτών όπως θέλετε και σε βάρος τους πολλές φορές, με καθυστερήσεις, με το ένα με το άλλο. Και όχι μόνο αυτό, αλλά το λογαριασμό τον υπερχρεώνετε και με δάνεια, τα οποία σε τελική ανάλυση ποιος θα τα πληρώσει; Θα κληθούν οι αγρότες να τα πληρώσουν, πέρα από τα προβλήματα της καθυστέρησης που είναι υπαρκτά. Και η Νέα Δημοκρατία εδώ δεν κάνει κριτική για τον οργανισμό, αλλά κάνει κριτική ότι οι υπηρεσιακοί παράγοντες είναι εκείνοι που φταίνε, δεν φταίει ο ίδιος ο κανονισμός, δεν φταίει το ίδιο το πλαίσιο λειτουργίας του οργανισμού. Γιατί; Διότι συμφωνεί με τη δική σας πολιτική. 

Κλείνοντας θέλω να πω, κύριε Υπουργέ, ότι τα προβλήματα είναι μεγάλα και θα οξυνθούν ακόμη περισσότερο. 'Οσο και να προσπαθείτε να ωραιοποιήσετε την κατάσταση, τα ίδια τα στοιχεία αποδεικνύουν ότι με την "Ατζέντα 2000" θα οξυνθεί περισσότερο το πρόβλημα. Επόμενο είναι, αν δεν αλλάξετε πολιτική, να υπάρξει και όξυνση της κοινωνικής αντίδρασης. Και τότε να μη λέτε ότι ευθύνονται οι αγρότες, οι εργαζόμενοι που βγαίνουν στους δρόμους. Ευθύνονται αυτοί που αποφασίζουν και εφαρμόζουν αυτές τις πολιτικές. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Λουλέ, Κοινοβουλευτική Εκπρόσωπος του Συνασπισμού της Αριστεράς και της Προόδου έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, θα μιλήσω από τη θέση μου αν και μείναμε εγώ, ο Υπουργός και ο κ. Γεωργακόπουλος. Ούτε καν οι συνάδελφοι που έκαναν την επερώτηση δεν είναι μέσα. 

ΠΡΟΕΔΡΕΥΩΝ (Παναγιώτης Ν. Κρητικός): Από τη θέση σας θα έχετε μεγαλύτερο ακροατήριο. 

ΑΝΔΡΙΑΝΗ ΛΟΥΛΕ: 'Οχι είναι καλύτερα έτσι, γιατί βλέπω και τον Υπουργό στα μάτια, αλλιώς θα έπρεπε να γυρίζω το κεφάλι. 

Πιστεύω ότι θα συμφωνήσετε μαζί μου, κύριε Υπουργέ, ότι δεν είναι και η καλύτερη εποχή για τους αγρότες. Πιστεύω ότι θα συμφωνήσετε μαζί μου πως τα χωριά μας ερημώνουν και πιστεύω ότι θα συμφωνήσετε μαζί μου πως οι νέοι αφήνουν τη γη τους και ψάχνουν να βρουν την τύχη τους στις πόλεις. 

Διανύουμε μια χρονιά κρίσιμη για την ανάπτυξη της χώρας γενικά, αλλά και για τον αγροτικό τομέα ειδικά. 'Εχουν ήδη κλείσει συζητήσεις και έχουν ληφθεί οριστικές αποφάσεις για την "Ατζέντα 2000" και στο αμέσως επόμενο διάστημα θα σχεδιαστούν από τη χώρα μας τα προγράμματα που θα χρηματοδοτηθούν από το Γ' Κοινοτικό Πλαίσιο Στήριξης. Αυτά είναι που θα καθορίσουν και την πορεία της χώρας μας και τη δυνατότητα της οικονομίας μας να επιβιώσει μετά την ένταξή της στην ΟΝΕ. 

Η νέα μεταρρύθμιση της Κοινής Αγροτικής Πολιτικής βρίσκει την ελληνική γεωργία σε μια μεταβατική περίοδο και στο μετέχμιο εξελίξεων από τις οποίες εξαρτάται σε ένα πολύ μεγάλο βαθμό το μέλλον της. 

Οι αλλαγές στο χαρακτήρα της ΚΑΠ και στους τρόπους χρηματοδότησης της γεωργίας, καθώς και οι μεταρρυθμίσεις στο ΚΟΑ συνυπάρχουν πλέον με τις καθυστερήσεις που έχουν ήδη σημειωθεί στον αγροτικό μας τομέα. 

Τα επόμενα χρόνια η ελληνική γεωργία θα πρέπει να επιβιώσει και να αναπτυχθεί σε ένα περιβάλλον το οποίο καθορίζεται από νέες παραμέτρους. Οι αγορές απελευθερώνονται ακόμα περισσότερο, περιορίζεται σταδιακά η στήριξη των αγροτικών προϊόντων, μπαίνουν περιορισμοί στις παραγόμενες ποσότητες των προϊόντων στις χώρες της Ενωμένης Ευρώπης και όλα αυτά χωρίς να έχουν αποκατασταθεί οι ενδοευρωπαϊκές ισορροπίες. 

Πιστεύω ότι για μια ακόμα φορά η ελληνική Κυβέρνηση προχώρησε σε διαπραγματεύσεις, το αποτέλεσμα των οποίων είναι καθοριστικό για την ύπαρξη της ελληνικής γεωργίας, χωρίς στόχους και στην ουσία χωρίς εθνική στρατηγική για τον αγροτικό τομέα. 

Ο φόβος για τη μερική επανεθνικοποίηση της ΚΑΠ οδήγησε σχεδόν όλες τις χώρες της Νότιας Ευρώπης να αποδεχθούν σημαντικές αρνητικές ρυθμίσεις για τα προϊόντα τους, κινούμενες στη λογική του μικρότερου κακού. Δεν λέω ότι είναι μόνο η Ελλάδα, που το έκανε αυτό. Επαναλαμβάνω ότι είναι κι άλλες χώρες της Νότιας Ευρώπης, αλλά δεν μπορεί να σκεφτόμαστε ποιο θα είναι το μικρότερο κακό σ' αυτές τις περιπτώσεις. Πιστεύω ότι θα πρέπει να προσπαθούμε να διεκδικούμε περισσότερα. 

Είμαστε, λοιπόν, υποχρεωμένοι να λύσουμε σοβαρά θεσμικά και διαρθρωτικά προβλήματα, στα οποία παρουσιάζουμε σημαντική υστέρηση, την ίδια στιγμή που πρέπει να αφομοιώσουμε τις αλλαγές και να λειτουργήσουμε στο νέο πλαίσιο, που θέτει η νέα μεταρρύθμιση της Κοινής Αγροτικής Πολιτικής. 

Ο θεσμικός εκσυγχρονισμός της ελληνικής γεωργίας ακούστηκε από τον Πρωθυπουργό πριν από δυόμισι χρόνια, στο πρώτο συμβούλιο της αγροτικής πολιτικής. Εμείς σαν Συνασπισμός, αυτά τα δυόμισι χρόνια, φωνάζουμε σε κάθε ευκαιρία για τις τεράστιες καθυστερήσεις που σημειώνονται. Καθυστερήσεις που εμποδίζουν την επίλυση σημαντικών προβλημάτων στον τομέα. 

Χθες μόλις μπήκε ως επείγον στην επιτροπή για συζήτηση νομοσχέδιο του Υπουργείου Γεωργίας, με το οποίο προσπαθούν να λύσουν τις νομικές ατέλειες των δύο που ψηφίστηκαν τα τρία τελευταία χρόνια στη Βουλή και τα οποία δεν μπορούν να εφαρμοστούν λόγω λαθών. 

Θα έλθω τώρα στα θέματα που βάζει η επερώτηση της Νέας Δημοκρατίας. Η αναμόρφωση του ΕΛΓΑ συζητήθηκε στο δεύτερο ΣΑΠ, το Μάρτιο του 1997. 'Εκτοτε δεν έγινε τίποτε προς αυτήν την κατεύθυνση για να αντιμετωπιστούν τα προβλήματα των αγροτών. 

'Οσον αφορά το πρόβλημα με τους έμπορους των αγροτικών προϊόντων, αν προχωρούσε η κατάρτιση των κλαδικών μητρώων και η εξαίρεση των απατεώνων στο πρώτο τους παράπτωμα, θα μπορούσαν οι αγρότες να προφυλαχθούν, αλλά και οι ίδιοι οι έμποροι θα το ξανασκέφτονταν, εάν επρόκειτο να χάσουν τη δουλειά τους. 

'Οσον αφορά το θέμα των οπωροκηπευτικών προϊόντων, που κινδυνεύουν αυτήν τη στιγμή από τον πόλεμο, θέλω να πω ότι χθες είχα μία επίκαιρη ερώτηση εδώ γι'αυτό το θέμα. 'Ηρθε ο Υφυπουργός κ. Βρεττός και αν πάρετε τα Πρακτικά, κύριε Υπουργέ, νομίζω ότι δεν θα συμφωνήσετε καθόλου με τον τρόπο με τον οποίο απάντησε. 

Του ανέφερα συγκεκριμένα -το είπατε κι εσείς πριν- για τα σπαράγγια της Καβάλας που πήγαν έξω, για τους Γερμανούς που τα βρήκαν ακατάλληλα -και δεν μίλησα για τους Γάλλους- και μου απάντησε με πολύ άσχημο ύφος ότι δεν πρέπει να φέρνουμε αυτά τα θέματα εδώ, ότι δεν πρέπει να δημιουργούμε εντυπώσεις και δεν πρέπει να πανικοβάλουμε τους αγρότες. 

Μα, είμαστε σοβαροί; Οι αγρότες είναι έτσι κι αλλιώς πανικόβλητοι με αυτήν την ιστορία, που συμβαίνει. Και πώς να μην είναι, όταν ξέρουμε πως πέφτουν βόμβες με ουράνιο; Και ξέρουμε πάρα πολύ καλά ότι αυτά θα έχουν επιπτώσεις στα προϊόντα μας. 

Δεν μπορούμε να κρυβόμαστε. Αν δεν τα φέρουμε αυτά στη Βουλή να τα συζητάμε, πού θα τα συζητάμε; Αυτό μου θυμίζει το "έχουμε καρκίνο, αλλά μην το λέτε και το μάθουν οι άλλοι". Νομίζω ότι δεν είναι σωστό να απαντάτε έτσι, όταν ένας Βουλευτής κάνει μια ερώτηση, επειδή δεν έχει τη δυνατότητα εκείνος να μιλήσει για δεύτερη φορά. 

Θα μπορούσαμε, κύριοι συνάδελφοι, να συνεχίσουμε σ' αυτήν τη λογική που είπα πριν και να βρούμε λύση σ' αυτά τα οποία εσείς σήμερα φέρατε στη Βουλή, αρκεί να το θέλαμε. Ακούμε τόσα χρόνια την Κυβέρνηση να προβάλει ως δικαιολογία την ένταξή μας στην ΟΝΕ, για να καλύψει την απουσία του έργου της. 

Μα, η νομοθετική διαδικασία δεν χρειάζεται χρήματα. Χρειάζεται μόνο πολιτική βούληση και στοιχειώδη ικανότητα. Νομίζω ότι την ικανότητα αυτή την έχουμε εδώ μέσα. Ας βάλουμε, λοιπόν, και την πολιτική βούληση, για να βρούμε τις λύσεις. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεωργακόπουλος, Κοινοβουλευτικός Εκπρόσωπος του Πανελλήνιου Σοσιαλιστικού Κινήματος, έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ξανά μανά τα ίδια, που λέει και ο λαός. Είναι η δέκατη ή η δωδέκατη επερώτηση προς τον Υπουργό Γεωργίας που συζητούμε αυτήν την περίοδο. Ιδιαίτερα οι δυο, τρεις τελευταίες επερωτήσεις είναι σχεδόν πανομοιότυπες. Αφορούν το γιατί ο ΕΛΓΑ δεν έχει δώσει νωρίς τις αποζημιώσεις, γιατί οι αγρότες υποφέρουν στην ύπαιθρο και φεύγουν από τα χωριά τους και πάει λέγοντας. 

Δηλαδή ουσιαστικά, όπως είπα και άλλη μια φορά μιλώντας, φαίνεται ότι η Νέα Δημοκρατία δεν έχει άλλο πεδίο άσκησης κριτικής στην Κυβέρνηση. Το μοναδικό πεδίο που της έχει μείνει, για να ασκεί κριτική στην Κυβέρνηση, είναι μόνο η αγροτική πολιτική, όπως φαίνεται. Γιατί αν υπήρχε πεδίο άλλο, θα έπρεπε οι επερωτήσεις να εναλλάσσονται τουλάχιστον κατά Υπουργείο και να μην έχουμε εδώ κάθε δεύτερη εβδομάδα τον Υπουργό Γεωργίας και να του λέμε συνέχεια τα ίδια. 

ΑΝΔΡΙΑΝΗ ΛΟΥΛΕ: Τον συμπαθούμε, κύριε Γεωργακόπουλε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν η συμπάθειά σας εκδηλώνεται με επερωτήσεις, δεν νομίζω ότι είναι ιδιαίτερα ευτυχής ο Υπουργός. Θα προτιμούσε τη συμπάθειά σας να την εκδηλώνετε με άλλο τρόπο. 

Κύριε Υπουργέ, όσον αφορά την αγροτική οικονομία, δεν θα μπορούσε κανείς να πει ότι οι αγρότες είναι ευτυχείς και πλέουν σε πελάγη ευτυχίας ή ότι τρέχουν τα δισεκατομμύρια από τα μπατζάκια τους; Θα ήμουν ο τελευταίος που θα μπορούσε να το ισχυριστεί αυτό και πιστεύω πως ούτε και σεις θα μπορούσατε να το ισχυριστείτε. 

Βεβαίως υπάρχουν προβλήματα στην αγροτική οικονομία και γι' αυτό ακριβώς γίνεται μια τεράστια προσπάθεια την τελευταία περίοδο, έτσι ώστε όλα αυτά τα προβλήματα τα οποία υπάρχουν στην αγροτική οικονομία να ξεπεραστούν και οι αγρότες να μπορέσουν να επιβιώσουν καλύτερα στους τόπους, τους οποίους μένουν και να μη χρειάζεται να μετακινηθούν. 

Θίξατε ένα θέμα, το θέμα της διακίνησης και της εμπορίας των αγροτικών προϊόντων. Το έχω θίξει πάρα πολλές φορές. Θα το επαναλάβω άλλη μια φορά. Τα 3/5, όχι τα 2/5, των αγροτικών προϊόντων διακινείται εκτός συστήματος, δηλαδή εκτός φορολογικού συστήματος. Το αποτέλεσμα είναι να έχουμε απώλειες μόνο από το ΦΠΑ, αν λάβουμε υπόψη μας ότι είναι στο 8% επειδή είναι τρόφιμα, ύψους εκατόν εξήντα δισεκατομμυρίων (160.000.000.000). 

Αν δε δούμε τις απώλειες που έχει ο ΕΛΓΑ και ο ΟΓΑ, είναι περίπου άλλα εκατό δισεκατομμύρια (100.000.000.000). Αυτές είναι οι απώλειες που έχει ο ΕΛΓΑ και ο ΟΓΑ από το ότι δεν διακινούνται κανονικά τα αγροτικά προϊόντα μέσα από το φορολογικό σύστημα. Τα 3/5, λοιπόν, και ιδιαίτερα τα οπωροκηπευτικά κινούνται εκτός. 

Τι έπρεπε να γίνει; Πολλά έπρεπε να έχουν γίνει. Και νομίζω ότι έχουν ωριμάσει οι συνθήκες κάτω από τις οποίες μπορεί να συνεργαστούν και οι αγρότες και οι υπηρεσίες των Υπουργείων Γεωργίας και Οικονομικών και όχι μόνο. Χρειάζεται και το Υπουργείο Εμπορίου και το Υπουργείο Μεταφορών, αν θέλετε να κάνετε σωστή δουλειά. Δεν πρόκειται τώρα εδώ, λόγω του περιορισμένου χρόνου που έχω, να αναλύσω πώς μπορεί να γίνει αυτός ο έλεγχος της διακίνησης των αγροτικών προϊόντων. 

Το είχαμε ξεκινήσει στο Υπουργείο Οικονομικών πριν από τρία, τριάμισι χρόνια. 'Ακουσα ότι το ξανανακαλύπτετε και το ξανακινητοποιείτε. Ελπίζω να το ολοκληρώσετε εσείς, κύριε Υπουργέ. 

Θέλω όμως, να σταματήσω και σε ένα άλλο θέμα. 'Εχω μπροστά μου ένα έγγραφο της Αγροτικής Τράπεζας που λέει: "Στα πλαίσια της ρύθμισης αυτής διαγράφονται αφ' ενός μεν το σύνολο των τόκων ποινής του ανεξόφλητου ποσού δανείων λήξης μέχρι 31.12.1996 εκτοκιζόμενο μέχρι 31.12.1998, αφ' ετέρου δε το 50% των οφειλομένων δεδουλευμένων τόκων για το ίδιο ως ανωτέρω ποσό δανείων". 

Εάν ισχύει αυτό, τότε λέει αναλήθειες ο κ. Μπούτας. Εάν όμως έχει δίκιο ο κ. Μπούτας, που λέει ότι οι τόκοι είναι μόνον εκείνοι οι οποίοι δεν έχουν κεφαλαιοποιηθεί, τότε έχει δίκιο ο κ. Μπούτας και έχουμε άδικο εμείς. 'Οταν γνωρίζουμε ότι οι τράπεζες ανά τρίμηνο κεφαλαιοποιούσαν τους τόκους, δεν έχουν μείνει τόκοι δεδουλευμένοι που δεν έχουν κεφαλαιοποιηθεί. Ακόμα και οι τόκοι υπερημερίας κεφαλαιοποιούνται. 

Προσέξτε το αυτό, κύριε Υπουργέ, γιατί εγώ δεν έχω μπροστά μου την εγκύκλιο την οποία έχει στείλει στα υποκαταστήματά της η Αγροτική Τράπεζα. Γιατί εσείς μεν μπορεί να λέτε άλλα, αλλά η Αγροτική Τράπεζα άλλα να αποφασίζει. 

Είχα επισημάνει από την αρχή, ότι, αν θέλουμε πραγματικά να αποδώσει αυτή η ρύθμιση, θα πρέπει να γίνει η εκκαθάριση από την τράπεζα και να σταλεί ένα σημείωμα στον αγρότη που να του λέει ότι είχες πάρει τόσο κεφάλαιο, ήταν τόσοι οι δεδουλευμένοι τόκοι σου μέχρι σήμερα, τόσοι οι τόκοι υπερημερίας, ήσουν υποχρεωμένος να πληρώσεις αυτό το ποσόν και από κάτω ακριβώς διαγράφεται το μισό των τόκων μείον 50% μένει τόσο, συν διαγραφή το 100% των τόκων υπερημερίας ίσον μηδέν, υπόλοιπο προς πληρωμή τόσο. Αυτό το ποσό των δέκα εκατομμυρίων (10.000.000) το κεφαλαιοποιούμε σε ένα δάνειο με 12% και πρέπει να πληρώνεις κατά δόση μετά από ένα χρόνο τόσο κάθε χρόνο. Αν δεν το πληρώσεις, τότε πραγματικά αναστέλλεται αυτή η ρύθμιση. Και αν μεν συμφωνούσε, να προσυπέγραφε και να έστελνε πίσω στο υποκατάστημα το ένα αντίγραφο και να κρατούσε το άλλο για να είναι ενήμερος και από εκεί και πέρα η τράπεζα θα προχωρούσε, χωρίς να χρειάζεται ούτε να πάει ο αγρότης εκεί ούτε να ζητήσει καμία ειδική ρύθμιση ούτε τίποτα. Και μη σας λένε ότι δεν μπορεί να τα κάνει η τράπεζα αυτά, γιατί είμαι βέβαιος ότι η τράπεζα θα σας είπε ότι δεν μπορεί να κάνει αυτήν τη ρύθμιση γιατί είναι πολυδάπανη και πολύ χρονοβόρα. 

Το αντιμετωπίσαμε το πρόβλημα αυτό στο Υπουργείο Οικονομικών -το ξέρετε πάρα πολύ καλά, κύριε Υπουργέ, γιατί μετά από εμένα πήγατε εσείς στο Υπουργείο Οικονομικών- με επτάμισι εκατομμύρια χρήσεις και το αντιμετωπίσαμε χάρη στην επιμονή, την οποία είχαμε να επιβάλουμε στους υπαλλήλους να κάνουν αυτήν την εκκαθάριση. 

Εάν δεν το κάνετε αυτό, δεν θα πετύχετε αυτό το οποίο θέλετε για τους αγρότες. Ο ένας θα τα ρυθμίζει με τον ένα τρόπο, ο άλλος υπάλληλος θα ερμηνεύει διαφορετικά την εγκύκλιο της Αγροτικής Τράπεζας και θα τα ρυθμίζει με διαφορετικό τρόπο και το αποτέλεσμα θα είναι να έχουμε σε λίγο σωρεία παραπόνων. Και ενώ το δημόσιο θα έχει πληρώσει πάρα πολλά χρήματα στην Αγροτική Τράπεζα -πεντακόσια δισεκατομμύρια σας είχα πει εγώ αν κάνατε τη ρύθμιση αυτή, εσείς είχατε πει διακόσια δεκατρία, πιστεύω ότι πιο κοντά θα είμαι εγώ στο τέλος, όταν θα ρυθμισθούν όλα τα χρέη αυτά, ψεύτης να βγω δεν θέλω να επιβαρύνω το δημόσιο- και οι αγρότες δεν θα είναι ικανοποιημένοι. 

Πρέπει, λοιπόν, αυτό να το προσέξετε ιδιαιτέρως, γιατί έχουν επικεντρώσει την προσοχή οι αγρότες στο θέμα της ρύθμισης αυτών των αγροτικών χρεών και δεν πρέπει οπωσδήποτε να το παραβλέψετε. 

Παρακαλώ πάρα πολύ, επειδή πιστεύω στην ειλικρινή σας διάθεση για να ρυθμισθούν αυτά τα χρέη των αγροτών, όπως εσείς τα εξαγγείλατε και όπως βεβαίως η Κυβέρνηση απεφάσισε -γιατί τα εξαγγείλατε μετά από συνεδρίαση του Υπουργικού Συμβουλίου- να μην πέσουν στις καλένδες του Υπουργείου και της Αγροτικής Τράπεζας και "πάμε για μαλλί και βγούμε κουρεμένοι", να το πω έτσι. Γιατί, αν δεν γίνουν αυτές οι ρυθμίσεις, θα έχουμε δυσαρεστημένους στο τετράγωνο τους αγρότες, γιατί θα έχουν την αίσθηση ότι τους κοροϊδέψαμε, ότι τους δουλέψαμε, ενώ η πρόθεση της Κυβέρνησης δεν είναι τέτοια και το επισημαίνω αυτό, όσο είναι καιρός. 

Θα πω δύο λόγια σχετικά με το ουράνιο, τις βόμβες κλπ. Θέλω να πω στους αγαπητούς συναδέλφους, επειδή μου έχει μείνει κάτι στη μνήμη μου σπουδάζοντας στη Φυσικομαθηματική, ότι αυτό το ουράνιο των βομβών όχι ότι δεν κάνει κακό και όλα τα σχετικά -προς Θεού!- αλλά δεν είναι ραδιενεργό. Το ουράνιο σε όλες του τις μορφές δεν είναι ραδιενεργό. Ραδιενεργό είναι μονάχα όταν εμπλουτίζεται και από ουράνιο 235, που υπάρχει στη φυσική του μορφή, όπως χρησιμοποιείται τώρα σε αυτές τις βόμβες, γίνεται 238, για τους γνωρίζοντες λίγο χημεία. 

Επομένως, δεν μπορούμε να μιλάμε περί ραδιενέργειας. 'Αλλες επιπτώσεις έχει στο περιβάλλον, οι οποίες είναι βλαβερές στο έπακρο, γιατί γίνεται σκόνη και αιωρείται στην ατμόσφαιρα ή πέφτει με τη βροχή και μπορεί να πάει στο νερό κ.ο.κ. Αυτά έχουν τις βλαβερές συνέπειες των βαρέων μετάλλων στον οργανισμό. Γι' αυτό ακούτε πολλές φορές τους επιστήμονες που λένε ότι δεν ανιχνεύεται η ραδιενέργεια στα τρόφιμα και στα νωπά λαχανικά. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχει και τις βλαβερές του επιπτώσεις. Μετατρέπει τον άνθρωπο σε επουράνιο, προώρως. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, αυτό επισημαίνω. Διαφώνησα μόνο στο "ραδιενεργό". Δεν διαφώνησα στις υπόλοιπες βλαβερές συνέπειες. 

ΑΝΔΡΙΑΝΗ ΛΟΥΛΕ: Είπα εγώ τη λέξη "ραδιενεργό"; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είπατε για ραδιενέργεια. 

ΑΝΔΡΙΑΝΗ ΛΟΥΛΕ: 'Οχι, δεν είπα αυτήν τη λέξη. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εν πάση περιπτώσει, εάν δεν το είπατε, δεν θα διαφωνήσουμε. Το είπατε όμως, αλλά εγώ το επισημαίνω απλώς και μόνο, για να μη δημιουργείται μία φοβία στον πληθυσμό, η οποία δεν έχει κανένα αντικείμενο επί της ουσίας. 

Θα πω δυο ακόμα λόγια και τελείωσα, κύριε Πρόεδρε. 

Για τα υπόλοιπα τα οποία είπε η Νέα Δημοκρατία, για τον ΕΛΓΑ, για τις επιδοτήσεις, που δεν παίρνουν έγκαιρα και όλα τα σχετικά, πιστεύω ότι έδωσε πειστικότατες απαντήσεις ο Υπουργός, αφ' ενός και αφ' ετέρου σας πληροφορώ ότι πολλές φορές οι καθυστερήσεις δεν οφείλονται στον ΕΛΓΑ. Το ξέρετε πάρα πολύ καλά και το ξέρουν οι ίδιοι οι αγρότες πάρα πολύ καλά, ότι δεν οφείλεται στην αδράνεια των υπαλλήλων του ΕΛΓΑ. Οφείλεται στο ότι αυτοί οι οποίοι είναι επιφορτισμένοι, είτε λέγονται συνεταιρισμοί είτε λέγονται διευθύνσεις γεωργίας, να προσκομίσουν τα δικαιολογητικά στον ΕΛΓΑ και να κάνει τις εξοφλήσεις, δεν συμπληρώνουν σωστά τα δικαιολογητικά, αναγκάζεται ο ΕΛΓΑ να τα γυρίσει πίσω, γιατί δεν μπορεί να πληρώνει έναν έκαστο των αγροτών, με αποτέλεσμα εκείνοι μεν που έχουν κάνει σωστά τα δικαιολογητικά να παραπονούνται, εκείνοι δε που δεν έχουν κάνει σωστά τα δικαιολογητικά, να ξέρουν την αιτία για την οποία καθυστερούν οι εξοφλήσεις των αποζημιώσεων. 

Θέλω να πιστεύω όμως ότι ο ΕΓΛΑ έχει κάνει πάρα πολύ μεγάλο έργο. Είναι πολύ σημαντικό έργο. Μην το παραγνωρίζετε και το μηδενίζετε και έρχεται ο κ. Μπούτας και λέει αυτά που λέει. 

Πέρσι, το 1998 άλλαξε ο κανονισμός και μπήκε μέσα ο καύσωνας, μπήκαν αυτά που είναι κοντά στη θάλασσα που παθαίνουν ζημιές, μπήκαν οι βροχοπτώσεις που είναι εκτός εποχής. Διευρύναμε, δηλαδή, το πεδίο ασφάλισης του ΕΛΓΑ, με αποτέλεσμα πραγματικά οι αγρότες να έχουν μία μεγαλύτερη προστασία. Απόλυτη προστασία, γνωρίζουμε πολύ καλά, ότι δεν υπάρχει πουθενά. Ο ΕΛΓΑ είναι ένας από τους καλύτερους ασφαλιστικούς οργανισμούς για την αγροτική εκμετάλλευση στην Ευρώπη. 

Αν μου πείτε ότι θέλει να οργανωθεί πιο σωστά, να μηχανογραφηθεί, θα σας πω, ναι. Αλλά όσον αφορά το τι καλύπτει και πώς το καλύπτει, είναι ένας από τους καλύτερους οργανισμούς. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρασμάνης έχει το λόγο για να δευτερολογήσει. 

ΓΕΩΡΓΙΟΣ ΚΑΡΑΣΜΑΝΗΣ: Ο κ. Γεωργακόπουλος, τον οποίο τιμώ για την ευρυμάθειά του, στο θέμα του ΕΛΓΑ δεν είναι ενημερωμένος σωστά. 

Κατ' αρχήν θα πρέπει να ξέρετε, κύριε Γεωργακόπουλε, ότι δεν εμπλέκεται ούτε ο συνεταιρισμός ούτε η διεύθυνση γεωργίας στο σύστημα των εκτιμήσεων του ΕΛΓΑ. Από τη στιγμή που υπάρχει το ζημιογόνο γεγονός, γίνεται η αναγγελία από τους ανταποκριτές, υποβάλλουν δηλώσεις οι θιγόμενοι κι από κει και πέρα αρχίζουν οι εκτιμήσεις από πλευράς γεωπόνων. 

Το θέμα για μας δεν είναι αν ο ΕΛΓΑ κινητοποιείται. Το ζήτημα είναι αν μπορεί να ανταποκριθεί στις υποχρεώσεις του, κύριε Γεωργακόπουλε. Το θέμα για μας δεν είναι αν θα γίνουν εκτιμήσεις, αλλά τι εκτιμήσεις θα γίνουν. Το θέμα δεν είναι αν θα δοθούν αποζημιώσεις, αλλά τι αποζημιώσεις θα δοθούν και πότε θα πληρωθούν. 

Ακούσατε πάρα πολύ καλά ότι υπάρχει εδώ και δώδεκα, δεκατρείς μήνες, ένα σημαντικό κομμάτι των Ελλήνων αγροτών, οι δενδροκαλλιεργητές, οι οποίοι περιμένουν τις αποζημιώσεις τους από τους περσινούς ανοιξιάτικους παγετούς. 

O κύριος Υπουργός μας απέδωσε αντιπολιτευτική διάθεση με την κατάθεση της επερώτησης. Μακριά από εμάς αυτός ο πειρασμός, κύριε Υπουργέ. Εμείς ελέγχουμε την Κυβέρνηση για τις υποσχέσεις, για τις δεσμεύσεις, για την αναντιστοιχία λόγων και πράξεων. Δεν ήλθαμε εδώ για να δείξουμε το αντιπολιτευτικό μας μένος. 

Είπατε ότι δεν καταθέσαμε δείκτες κλπ. Εγώ σας κατέθεσα δείκτες. Σας είπα ότι τα τελευταία τρία χρόνια της διακυβέρνησης από τον κ. Σημίτη, έχουμε μείωση του αγροτικού εισοδήματος κατά 8% και σας ανέφερα τους δείκτες. Το 1996 2,5% , το 1997 4,4% , το 1998 1,3%, σύνολο 8%. Η μείωση του αγροτικού εισοδήματος των αγροτών σε σχέση με το μέσο ευρωπαϊκό δείκτη είναι τρεισήμισι φορές μεγαλύτερο. Τρεισήμισι φορές λιγότερο αγροτικό εισόδημα από τους Ευρωπαίους συναδέλφους τους. 

Να σας δώσω και άλλο δείκτη; Πέρα από την εκτίναξη σε δυσθεώρητα ύψη του ελλείμματος στο εμπορικό γεωργικό ισοζύγιο έχουμε παράλληλα και μία σημαντική πτώση κατά 5,4% των συνολικών ενισχύσεων και επιδοτήσεων που εισέπραξαν οι 'Ελληνες αγρότες, οι κτηνοτρόφοι και οι αλιείς από το γεωργικό ταμείο της Ευρωπαϊκής 'Ενωσης, τα τελευταία τρία χρόνια της διακυβέρνησης του κ. Σημίτη. Επομένως, υπάρχουν πάρα πολλοί δείκτες. 

Να σας πω για το δεύτερο Κοινοτικό Πλαίσιο ότι από 13,5% κατέβηκε στο 11,5%; 'Εχασαν οι 'Ελληνες αγρότες διακόσια δισεκατομμύρια (200.000.000.000), τα οποία θα πήγαιναν σε έργα ανάπτυξης και υποδομής που θα μείωναν το κόστος της παραγωγής και θα αύξαναν την ανταγωνιστικότητα της ελληνικής γεωργίας. Να σας πω ότι ανάμεσα σε δεκαέξι τομείς της εθνικής οικονομίας στο δεύτερο Κοινοτικό Πλαίσιο Στήριξης η ελληνική γεωργία είναι δέκατη τέταρτη; Αυτό είναι το αγροτικό ενδιαφέρον της ελληνικής Κυβέρνησης; 

Μας είπατε, κύριε Υπουργέ, "κάνετε λάθος, ο κρατικός προϋπολογισμός έχει επιχορηγήσει αρκετές φορές το Ταμείο του ΕΛΓΑ". Νομίζω ότι δεν είστε εσείς ενημερωμένος. Από το 1988 που έγινε ο ΕΛΓΑ, μέχρι και σήμερα, δεν έχει δώσει μία δραχμή, εκτός και εάν εννοείτε τις προκαταβολές που δίνει κάθε φορά σε δέσμευση των μελλοντικών εισφορών που θα εισπράξει ο ΕΛΓΑ. Για οδικές εισφορές πάνε και κλείνουν το άνοιγμα που ανοίγεται στο Υπουργείο Οικονομικών. Εκτός εάν εννοείτε αυτό. Διαφορετικά δεν θα πηγαίνατε το 1997 σε δάνειο από την Αγροτική Τράπεζα δεκαπεντέμισι δισεκατομμυρίων (15.500.000.000) που ανάγκασε τον τότε διοικητή, τον κ. Ζερβούρδη, να παραιτηθεί, καταγγέλλοντας ότι αυτό το δάνειο είναι ωρολογιακή βόμβα στα θεμέλια του ΕΛΓΑ. 

Επομένως, μη λέτε τέτοια πράγματα, ότι ο κρατικός προϋπολογισμός έχει ενισχύσει το ταμείο του ΕΛΓΑ. Δεν έχει πάρει ούτε μία δραχμή. 

Και από εκεί και πέρα, εγώ μίλησα γενικότερα για τις δενδροκαλλιέργειες της Ελλάδος και ειδικότερα της Μακεδονίας. Λέτε ότι ο Νομός Πέλλας, ο Νομός Ημαθίας πήρε τόσα δισεκατομμύρια. Ξεχνάτε ότι αυτοί οι Νομοί -Πέλλας και Ημαθίας- υπέστησαν βιβλική καταστροφή, τα τελευταία τρία-τέσσερα χρόνια. Δεν υπήρχε ροδάκινο. Επομένως, στοιχειώδης υποχρέωση της πολιτείας ήταν να ενισχύσει το αγροτικό εισόδημα. 

ΑΝΔΡΙΑΝΗ ΛΟΥΛΕ: Μισό λεπτό, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε δικαίωμα, κυρία Λουλέ. 

ΑΝΔΡΙΑΝΗ ΛΟΥΛΕ: Συγγνώμη, κύριε Πρόεδρε, αλλά έχω εδώ την κασέτα... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Πώς παρεμβαίνετε έτσι χωρίς να σας δοθεί ο λόγος. 

ΑΝΔΡΙΑΝΗ ΛΟΥΛΕ: ... να την βάλω να την ακούσετε. 

ΠΡΟΕΔΡΕΥΩΝ (Παναγιώτης Ν. Κρητικός): Μα, μη διαταράσσετε την τάξη και τη διαδικασία! 

ΑΝΔΡΙΑΝΗ ΛΟΥΛΕ: Μα, κύριε Πρόεδρε... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Μετά, αν θέλετε, να επικαλεσθείτε ζήτημα προσωπικό. Δεν μπορείτε να διακόπτετε τον ομιλητή. Τι είναι αυτά τα πράγματα; 

ΑΝΔΡΙΑΝΗ ΛΟΥΛΕ: 'Α, κύριε Πρόεδρε, δεν είστε εντάξει. 

ΠΡΟΕΔΡΕΥΩΝ (Παναγιώτης Ν. Κρητικός): Κυρία Λουλέ, δεν διακόπτουν κατ'αυτόν τον τρόπο. 

Συνεχίστε, κύριε Καρασμάνη. 

ΓΕΩΡΓΙΟΣ ΚΑΡΑΣΜΑΝΗΣ: Σας παρακαλώ, κύριε Πρόεδρε, το χρόνο μου. 

ΠΡΟΕΔΡΕΥΩΝ (Παναγιώτης Ν. Κρητικός): Θα σας τον δώσω το χρόνο σας. 

ΓΕΩΡΓΙΟΣ ΚΑΡΑΣΜΑΝΗΣ: 'Αρα το πρόβλημα δεν είναι μεταξύ μας. Το πρόβλημα της κ. Λουλέ είναι με το Προεδρείο. 

ΠΡΟΕΔΡΕΥΩΝ (Παναγιώτης Ν. Κρητικός): Ούτε με το Προεδρείο είναι, με τον Κανονισμό είναι. 

ΑΝΔΡΙΑΝΗ ΛΟΥΛΕ: Μπορώ να πάρω το λόγο, κύριε Πρόεδρε τώρα; 

ΠΡΟΕΔΡΕΥΩΝ (Παναγιώτης Ν. Κρητικός): Στο τέλος της αγόρευσης του κυρίου συναδέλφου. 

ΓΕΩΡΓΙΟΣ ΚΑΡΑΣΜΑΝΗΣ: Δυσανασχετήσατε γιατί μιλήσαμε για ψευτοαποζημιώσεις. Αυτή είναι η πραγματικότητα. Το πρόβλημα ξεκινάει από το αρνητικό ταμείο. Αν δεν έχεις χρήματα στο ταμείο, είναι επόμενο και φυσικό να κάνεις όχι αντικειμενικές και δίκαιες εκτιμήσεις. Μιλάμε για βιβλικές καταστροφές στο τρίγωνο Πέλλας, Ημαθίας, Πιερίας και δεν δόθηκε η αποδοτικότητα των δένδρων. Σας λέω για παράδειγμα, δενδροκαλλιέργειες των εκατόν πενήντα κιλών, που μια ροδακινιά υποεκτιμήθηκε στα τριάντα και σαράντα κιλά, πέρα από το γεγονός ότι οι τιμές που δόθηκαν ήταν πολύ χαμηλές. Το ανεγνώρισε η προηγούμενη ηγεσία του Υπουργείου, λέγοντας ότι θα φτιάξει επιτροπές, θα καθίσουν οι παραγωγοί μαζί με τον ΕΛΓΑ και όπου έγιναν λάθη, θα βγάλουν καινούριες τιμές και ακόμη περιμένουν οι παραγωγοί τις καινούριες τιμές. Εγώ δεν λέω τίποτε επί πλέον, λέω αυτά τα οποία έχουν παρατηρηθεί και έχει αποδεχθεί η τότε ηγεσία του τότε Υπουργείου Γεωργίας. Υπάρχει πραγματικά κλίμα αξιοπιστίας μεταξύ των παραγωγών και του ΕΛΓΑ. Και πρέπει σε αυτά τα πράγματα κάτι να γίνει. Θα πρέπει να γίνει ένα νομοθετικό πλαίσιο διαφάνειας, να συμμετέχουν οι παραγωγοί κατά τη διάρκεια της εκτίμησης. Και επί πλέον το έχω πει κατ' επανάληψη αυτό το πράγμα ότι θα πρέπει να υπάρχουν και κάποια υποβοηθητικά στοιχεία κατά τις εκτιμήσεις, όπως παραδείγματος χάρη τα τιμολόγια της τελευταίας τριετίας ή πενταετίας που θα παίρνουν το μέσο όρο παραγωγής για να αποτελεί το δείκτη, τον οδηγό των εκτιμήσεων, ώστε να μην αφήνεται ο γεωπόνος να κάνει από μόνος του τις εκτιμήσεις, σύμφωνα με τις εντολές, σύμφωνα με την ψυχική διάθεση που έχει κλπ. 

Από εκεί και πέρα, κύριε Υπουργέ, σας είχα πει και την άλλη φορά και χαίρομαι που το ακούσατε και συστήσατε την επιτροπή αυτή της φοροδιαφυγής. Πραγματικά το 40% των αγροτικών προϊόντων φοροδιαφεύγουν. Πέρα από το ΦΠΑ, όπως είπατε, που χάνει το κράτος, χάνεται και ένα σημαντικό κονδύλι της τάξεως από μετρήσεις που έχουν γίνει των δεκαπέντε δισεκατομμυρίων. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το 60% είναι. 

ΓΕΩΡΓΙΟΣ ΚΑΡΑΣΜΑΝΗΣ: Από ένα πρακτικό μιας επιτροπής που είχε συσταθεί από το Υπουργείο Οικονομικών το 1995 -το έχω μπροστά μου και θα σας το δείξω- μιλάει για 40%. Ακόμη χειρότερα, αν είναι 60%. Εν πάση περιπτώσει, το κονδύλι που χάνεται είναι της τάξεως του δεκαπέντε με είκοσι δισεκατομμύρια. 

Αντιλαμβάνεσθε αν αυτά τα χρήματα πήγαιναν στο ταμείο, πόσο ισχυρό θα ήταν το ταμείο και πόσο σωστές και δίκαιες εκτιμήσεις θα γινόντουσαν. 

Υπάρχει και ένα άλλο πρόβλημα, σε σχέση με την καταβολή στους παραγωγούς του τιμήματος από την πώληση αγροτικών προϊόντων. Παρουσιάζονται κρούσματα, μεταποιητές, έμποροι παίρνουν το προϊόν, δεν πληρώνουν, εξαφανίζονται, κλείνουν εργοστάσια, πτωχεύουν και ο παραγωγός μένει ακάλυπτος. Τα έχουμε κουβεντιάσει και κατ'ιδίαν με τους Υφυπουργούς και υπηρεσιακούς παράγοντες, μιλάω για τη βιομηχανική τομάτα, για ένα συγκεκριμένο εργοστάσιο που χρωστάει εδώ και ενάμιση χρόνο στους παραγωγούς. Βέβαια από τη συνεργασία που είχαμε με τους υπηρεσιακούς παράγοντες θα δεσμευτεί η επιδότηση, αλλά την εμπορική αξία ποιος θα την πληρώσει; 

Είπατε, κύριε Υπουργέ, ότι έχετε συνάψει ένα δάνειο δεκαοκτώ δισεκατομμυρίων δραχμών για την εξόφληση των δεδροκαλλιεργητών, δηλαδή υπερχρεώνετε τον ΕΛΓΑ για μια ακόμη φορά, αλλά εν πάση περιπτώσει εδώ που έχει φθάσει το πράγμα τουλάχιστον βγάλτε μια ανακοίνωση για όλες τις κοινότητες, που αυτήν τη στιγμή περιμένουν την αποπληρωμή, τις ημερομηνίες για να μη βγαίνουν κάθε τόσο και λιγάκι δελτία τύπου από ορισμένους τοπικούς φορείς, λες και πρόκειται περί ρουσφετολογικής εξυπηρέτησης, ενώ είναι αυτονόητη υποχρέωση της πολιτείας να πληρώσει. Βγάλτε πότε θα πληρωθούν οι αποζημιώσεις στο σύνολό τους; Θα πληρωθεί μόνο ο παγετός ή οι βροχοπτώσεις ή οι χαλαζοπτώσεις ή οι εντάσεις, που είναι ένας σημαντικός αριθμός παραγωγών. Θα πληρωθούν και αυτοί πριν τις 13 Ιουνίου; Αντιλαμβάνομαι θέλετε να βελτιώσετε το κλίμα, αλλά σας είπα πέρασαν μαύρα Χριστούγεννα, μαύρο Πάσχα και θα δούμε αν θα είναι μαύρες και οι ευρωεκλογές. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρία Λουλέ, σε τι συνίσταται το προσωπικό σας θέμα, αν επικαλείσθε προσωπικό και επιμένετε σε αυτό; 

ΑΝΔΡΙΑΝΗ ΛΟΥΛΕ: Επιμένω, κύριε Πρόεδρε, διότι ο κ. Γεωργακόπουλος που είναι και πολύ φίλος μου έκανε ένα μάθημα... 

ΠΡΟΕΔΡΕΥΩΝ (Παναγιώτης Ν. Κρητικός): Μεταξύ όμως φίλων δεν πρέπει να δημιουργούνται τέτοια προβλήματα. 

ΑΝΔΡΙΑΝΗ ΛΟΥΛΕ: 'Ομως όταν πρόκειται για τα Πρακτικά και για τη Βουλή, γίνονται. 

Μας έκανε, λοιπόν, ο κ. Γεωργακόπουλος ένα μάθημα γύρω από το ουράνιο, που ήταν πολύ βέβαια εποικοδομητικό, αλλά το έκανε με αφορμή μιας λέξης την οποία εγώ δεν είπα, τη λέξη "ραδιενέργεια". Τα Πρακτικά ήλθαν τώρα και αποδεικνύουν ότι δεν ειπώθηκε αυτή η λέξη. Απλώς θα ήθελα να ανακαλέσει το μάθημα. 

ΠΡΟΕΔΡΕΥΩΝ (Παναγιώτης Ν. Κρητικός): Το παρέδωσε τώρα, αλλά δεν θα σας πάρει δίδακτρα. 

'Οπως αντιλαμβάνεσθε, κυρία Λουλέ, δεν υπάρχει προσωπικό θέμα. 

Ορίστε, κύριε Γεωργακόπουλε, έχετε το λόγο, για να κλείσει η συζήτηση όμορφα και φιλικά, μια και επικαλέσθηκε τη φιλία μεταξύ σας η κ. Λουλέ. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, εγώ δεν αναφέρθηκα στην κ. Λουλέ, όταν μίλησα για το ουράνιο 235 και 238 περί ραδιενέργειας. Βεβαίως η κ. Λουλέ, εκεί ανεγνώρισε τον εαυτό της ότι το είχε πει εκείνη. 

ΑΝΔΡΙΑΝΗ ΛΟΥΛΕ: 'Οχι. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και άλλοι συνάδελφοι μίλησαν για τις επιπτώσεις από τον πόλεμο στα Βαλκάνια. 

ΓΕΩΡΓΙΟΣ ΚΑΡΑΣΜΑΝΗΣ: Για τη δυσφήμηση είπαμε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει.

Εν πάση περιπτώσει, εάν η κ. Λουλέ θεωρεί ότι εθίγη γιατί δεν γνώριζε για το ραδιενεργό ουράνιο ή όχι, εγώ δεν έχω καμία αντίρρηση να πάρω πίσω τα όσα λέγει η κ. Λουλέ ότι δεν είπε. 

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κύριος Υπουργός Γεωργίας για να δευτερολογήσει. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, τέθηκαν και στις δευτερολογίες αρκετά θέματα, από τα οποία όμως θα σχολιάσω εκείνα που τέθηκαν τουλάχιστον είτε σαν ερωτήσεις είτε σαν καινούρια στοιχεία, μια και πιστεύω ότι με την πρωτολογία μου έχω καλύψει τα τέσσερα βασικά σημεία των επερωτώντων συναδέλφων. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Μείωση αγροτικού εισοδήματος. Μείωση αγροτικού εισοδήματος υπήρξε τα τελευταία χρόνια στην Ευρωπαϊκή 'Ενωση, αλλά είναι ακριβώς το αντίστροφο από το στοιχείο που δίνετε. Η δική μας μείωση του αγροτικού εισοδήματος είναι τρεις φορές πιο μικρή και όχι τρεις φορές πιο μεγάλη, όπως είπατε, και αυτό προκύπτει, αν συσχετίσετε αυτήν τη μείωση με τη μείωση που έχει γίνει και στο κόστος των εισροών στην Ελλάδα, ενώ υπήρξε αύξηση του κόστους εισροών στις άλλες ευρωπαϊκές χώρες. Αν συσχετίσετε αυτό το στοιχείο, τότε θα δούμε ότι η μείωση δεν είναι αυτή που υπήρξε σε άλλες ευρωπαϊκές χώρες. 

Δεύτερον, όσον αφορά τις οικονομικές ενισχύσεις τα τελευταία χρόνια. Δεν είναι σωστός ο ισχυρισμός που είπατε, γιατί, αν δει κανείς τις οικονομικές ενισχύσεις της γεωργίας σε τρέχουσες τιμές από το 1995 μέχρι σήμερα, θα διαπιστώσει ότι από εθνικούς πόρους και από την Ευρωπαϊκή 'Ενωση από 1,2 τρισεκατομμύρια το 1995 πήγε 1,4 τρισεκατομμύρια το 1996, 1,5 τρισεκατομμύρια το 1997, 1,6 τρισεκατομμύρια το 1998 και 1,78 τρισεκατομμύρια το 1999. Δηλαδή το σύνολο της οικονομικής ενίσχυσης της ελληνικής γεωργίας ειδικά το 1999 προς το 1998 αυξήθηκε 11,8%. Επομένως υπάρχει μια συνεχής ροή αύξησης. Και δεν είναι ότι χάθηκαν πόροι ή δεν απορροφήθηκαν. Εξάλλου ξέρετε ότι απέναντι στην κριτική που κάνει το κόμμα σας για την υλοποίηση των μέτρων και την απορρόφηση των κοινοτικών κονδυλίων στους διάφορους τομείς, τουλάχιστον στον τομέα της γεωργίας δεν υπάρχει πρόβλημα αφού σχεδόν έχει απορροφηθεί το 100% και έχει ήδη υπερκαλυφθεί. 

Συμφωνώ με τον κ. Τσιτουρίδη και εγώ ήδη έχω προτείνει και μάλιστα μέσα στην επόμενη εβδομάδα θα κυκλοφορήσει η απόφαση για την ανασύνθεση και νέα δομή και λειτουργία του Συμβουλίου Αγροτικής Πολιτικής, το οποίο πλέον θα κινείται σε τρία επίπεδα. Θα υπάρχει ΣΑΠ σε νομαρχιακό επίπεδο, ΣΑΠ σε περιφερειακό επίπεδο και ΣΑΠ σε εθνικό επίπεδο. 

'Ετσι θα δίνεται η δυνατότητα να συμμετέχουν ακόμα πιο κοντά στον αγροτικό κόσμο οι φορείς εκείνοι που διαμορφώνουν στοιχεία τα οποία είναι χρήσιμα σε εθνικό επίπεδο. Συμφωνώ με την υπόδειξη και θα προτείνω και εγώ στο επόμενο συμβούλιο αγροτικής πολιτικής, σε νομαρχιακό, περιφερειακό και εθνικό επίπεδο, να συζητήσουμε και τα σχέδια περιφερειακής ανάπτυξης. 

Θέλω, όμως, να πω ότι το σχέδιο περιφερειακής ανάπτυξης του Υπουργείου Γεωργίας δεν είναι ανεδαφικό. Είναι ακριβώς πάνω στα μεγέθη τα οποία ρεαλιστικά μπορούμε να δούμε και να έχουμε. Δεν είναι υπερφίαλο. Και μάλιστα όπως έχει σχολιαστεί απ'όλους, αξιολογητές και διαχειριστές αυτών των προγραμμάτων σε όλα τα Υπουργεία, είναι το πιο τεκμηριωμένο και το πιο σημαντικό. 

Πρέπει, λοιπόν, να πω ότι στο σύνολο των 3,9 τρισεκατομμυρίων -και υπάρχει μία σύγχυση, γι'αυτό το λέω για να το ξεκαθαρίσουμε εδώ- στο σύνολο του κόστους των σχεδίων που υποβάλαμε, των 3,9 τρισεκατομμυρίων δραχμών, το 1,7 τρισεκατομμύρια είναι κοινοτικοί πόροι. Επομένως είμαστε μέσα στα όρια, θα έλεγα. Αν σκεφθούμε ότι μιλάμε και για μία επταετία, είμαστε λίγο παραπάνω από το προηγούμενο. Δεν ήλθαμε να προβάλουμε ιδέες, να προβάλουμε παράλογα πράγματα. Το σχέδιο περιφερειακής ανάπτυξης του Υπουργείου Γεωργίας είναι και τεκμηριωμένο και καλογραμμένο. Εξ'άλλου θα έχουμε δύο φορές ακόμα, μία τον Ιούνιο και μία το Σεπτέμβριο για να δούμε τις αναθεωρήσεις του. Είμαι προσγειωμένος στην πραγματικότητα. Και φυσικά ξαναλέω ότι από τα 3,9 τρισεκατομμύρια δραχμές, εάν βγάλουμε τα 2,4 που είναι δημόσια δαπάνη και το 1,4 που είναι ιδιωτική συμμετοχή, από κοινοτικούς πόρους, δηλαδή από τα 9,5 - 10 τρισεκατομμύρια, εμείς αυτό το οποίο έχουμε καταγράψει είναι το 1,7 από κοινοτικούς πόρους. Επομένως δεν ερχόμαστε να ζητήσουμε ό,τι θεωρίες και ό,τι προτάσεις ο καθένας μπορούσε να διατυπώσει. 

Στο θέμα που θέσατε για τις εξαγωγές, για την επισιτιστική βοήθεια, το Υπουργείο Γεωργίας αποφάσισε να διαθέσει στο σύνολο της δικής του επισιτιστικής βοήθειας ύψους 2,3 δισεκατομμυρίων δραχμών, όχι μόνο στις χώρες με τις οποίες έχει κάποιες σχέσεις και έχει αναλάβει κάποιες υποχρεώσεις, παραδείγματος χάρη σίτος στην Αρμενία, αλλά και σε άλλες χώρες. Ακριβώς, όμως, για να έχουμε ένα καλύτερο αποτέλεσμα, το σύνολο αυτών των χρημάτων το διαθέσαμε για να πάει γρήγορα στο Υπουργείο Εξωτερικών, γιατί, αν ακολουθούσαμε τις δικές μας διαδικασίες, η επισιτιστική βοήθεια θα πήγαινε μετά από τέσσερις-πέντε μήνες. Υπάρχει ανάγκη να πάει τώρα και μάλιστα σε τρόφιμα άμεσα και όχι απλώς σε κάποια προϊόντα γεωργικών βιομηχανιών. Ανατέθηκε, λοιπόν, στο Υπουργείο Εξωτερικών, έχω συζητήσει με το Υπουργείο Εξωτερικών για να μην υπάρξουν και εκεί παρατυπίες ή παρεξηγήσεις, να έχουμε μία συνεννόηση ώστε πραγματικά εάν υπάρχει κάποιο θέμα πρέπει να αναζητηθεί στο Υπουργείο Εξωτερικών. 

Να αναφερθώ τώρα στην Πέλλα και στην Ημαθία. Εγώ δεν λέω ότι νόμιμα υπήρξαν μεγάλες ζημιές σε αυτούς τους νομούς και πραγματικά κατευθύνθησαν μεγάλα ποσά. 'Οπως είπα, από τα 184 δισεκατομμύρια των τεσσάρων τελευταίων ετών που δόθηκαν ως αποζημιώσεις για την αγροτική παραγωγή, τα 81 δισεκατομμύρια πήγαν σε αυτούς τους δύο νομούς. Εγώ δεν λέω ότι έκανε κανείς κανενός το χατήρι. Ζημιές υπήρξαν και πήγαν. 

Δεν μπορούν, όμως, να λένε ότι δεν καταβλήθηκαν ζημιές. Εγώ αναγνώρισα ότι υπάρχει μία υστέρηση. Γιατί η μεταφορά μεγάλων ζημιών παρελθόντων ετών οδήγησε σε μία αδυναμία τον ΕΛΓΑ, που είχε ένα θετικό υπόλοιπο τα προηγούμενα χρόνια. Γι'αυτό και προσπαθήσαμε να βρούμε μία λύση μέσα από ένα δανεισμό, ώστε να καλυφθεί το σύνολο των απαιτήσεων που έχουν οι αγρότες από τον ΕΛΓΑ. Και θα καλυφθεί. Γι'αυτό και προχωρήσαμε στη σύναψη του δανείου των 18 δισεκατομμυρίων. 

Θέλω να πω, όμως, ότι ειδικά στην Ημαθία έχει καταβληθεί το 74,2 των αποζημιώσεων, στη δε Πέλλα έχει καταβληθεί το 80,3 των αποζημιώσεων. Δηλαδή έχει καταβληθεί το μεγαλύτερο ποσό των απαιτούμενων αποζημιώσεων και θα καταβληθεί και το υπόλοιπο εντός των προσεχών εβδομάδων μέσα από τη διαδικασία την οποία προηγουμένως σας είπα. 

'Οσον αφορά τη γιουγκοσλαβική κρίση, ανέφερα τι έκανε η Κυβέρνηση από την πρώτη στιγμή, εγγράφως, με το να θέσει το θέμα στο Συμβούλιο Υπουργών Γεωργίας. Πιστεύω ότι κινούμαστε σε μία κατεύθυνση όπου θα έχουμε και την τελική συμφωνία. Ξαναλέω, όμως, ότι δεν είναι το θέμα της διακίνησης των προϊόντων. Θα είναι λάθος αν το στηρίξουμε εκεί. 

Με βάση τα ακριβή στοιχεία που έχουμε, διαφαίνεται ότι μετά από το εμπάργκο του 1992 και την κρίση του 1992 οι ελληνικές μεταφορές κινούνται πλέον από την Αδριατική σε ποσοστό 90%. Δηλαδή οι εξαγωγές μας προς τα κράτη-μέλη της Ευρωπαϊκής 'Ενωσης διακινούνται κατά 90% από την Αδριατική και κατά 10% μέσω Γιουγκοσλαβίας και άλλων χωρών. Επομένως, το θέμα μας δεν είναι εκεί. 

Το θέμα μας είναι -όπως είπε και ο κ. Τσιτουρίδης- ότι εμείς έχουμε σημαντικές εξαγωγές στη FYROM, στην Αλβανία, στο Μαυροβούνιο, στη Σερβία και αυτές οι εξαγωγές φέτος λόγω της κατάστασης που υπάρχει εκεί δεν θα επιτευχθούν. 

'Αρα εμείς ζητάμε από την Ευρωπαϊκή 'Ενωση να μας καλύψει για άλλα πράγματα απ' αυτά που συνήθως ζητούσαμε για κάλυψη. 

'Οσον αφορά τέλος τα θέματα φυτοϋγιεινής κλπ., ακριβώς λόγω της κρίσης στη βόρειο Ελλάδα κάνουμε εβδομαδιαίες μετρήσεις στο νερό, το έδαφος και τον αέρα προκειμένου να δούμε αν υπάρχουν τοξίνες και τι τοξίνες υπάρχουν ή αν υπάρχουν άλλου είδους επιβαρύνσεις. Και μέχρι αυτήν τη στιγμή υπεύθυνα ενημερώνω το Κοινοβούλιο ότι δεν υπάρχει ούτε μία επιβάρυνση στο χώρο της βόρειας Ελλάδας. Αυτές τις μετρήσεις τις κάνει το ΕΘΙΑΓΕ, τις κάνει ο "ΔΗΜΟΚΡΙΤΟΣ", τις κάνουν ερευνητικά ιδρύματα και υπάρχουν πανεπιστήμια στα οποία το έχουμε αναθέσει και οι απαντήσεις είναι υπεύθυνες. 

Δεν θα ήθελα να ανοίξω ξανά το θέμα της ΑΤΕ. Νομίζω ότι το κάλυψα. Είπα τι ακριβώς υπάρχει. Παρακολουθούμε αν αυτά που αποφασίζουμε εφαρμόζονται γιατί είναι ένας ολόκληρος μηχανισμός τριακοσίων καταστημάτων και πρέπει να δεις πώς εφαρμόζει ο κάθε ένας στην περιοχή του αυτά τα οποία έχουν αποφασιστεί. Εφαρμόζονται όμως. Και δεν είναι εδώ ο κ. Μπούτας για να του το πω για μια ακόμη φορά -διότι του απήντησα ήδη για το θέμα αυτό σε επίκαιρη ερώτηση λίγο πριν από την παρούσα επερώτηση- ότι όλα όσα αφορούν την Καρδίτσα, την Πέλλα και την Ημαθία είναι μέσα και στις δύο εγκυκλίους. 

Επομένως η δική μου εντύπωση αυτήν τη στιγμή -και θα ελεγχθεί η παραπέρα πορεία, αλλά αυτό είπα ότι θα το εξετάσουμε στις 30 Ιουνίου όταν θα λήξουν οι αιτήσεις και θα δούμε αν υπήρχαν μέσα σε αυτές τις αιτήσεις όλες αυτές οι παράμετροι τις οποίες είχαμε θέσει- είναι ότι η ρύθμιση της ΑΤΕ είναι η πιο σημαντική ρύθμιση που έχει γίνει τα τελευταία χρόνια, είναι μοναδική. Kαι κυρίως η μοναδικότητά της εστιάζεται όχι μόνο στη ρύθμιση των ληξιπρόθεσμων οφειλών, αλλά στο γεγονός ότι αυτόματα και χωρίς αίτηση των αγροτών, υπάρχει για επτακόσιες χιλιάδες αγρότες η ρύθμιση λόγω μείωσης του επιτοκίου των μακροπρόθεσμων δανείων από το 16%-17% στο 11%-12% και αυτό θα ωφελήσει κατά 25% με 30% την τοκοχρεωλυτική δόση από το πρώτο εξάμηνο του 1999. Αυτό πρέπει να γίνει κατανοητό. 

Ευχαριστώ. 

ΓΕΩΡΓΙΟΣ ΚΑΡΑΣΜΑΝΗΣ: Στο κεφαλοποιημένο ή στο αρχικό κεφάλαιο; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κοιτάξτε, η δεύτερη εγκύκλιος η οποία έχει βγει τα αναφέρει όλα αυτά αναλυτικά. θα σας απαντήσω όμως μετά. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο για πέντε λεπτά. 

ΣΑΒΒΑΣ ΤΣΙΤΟΥΡΙΔΗΣ: Για πολύ λιγότερο, κύριε Πρόεδρε. 

Θα ξεκινήσω με μία παρατήρηση προς τον κ. Γεωργακόπουλο ο οποίος μας κατήγγειλε ότι ξανά-μανά ερχόμαστε εδώ στο Κοινοβούλιο θέτοντας αγροτικό θέμα. Βλέπω ότι, όσο πλησιάζουμε προς τις ευρωεκλογές, κάποιοι χάνουν την ψυχραιμία τους και χρησιμοποιούν εκφράσεις οι οποίες μάλλον θα έπρεπε να αποφεύγονται σε δημόσιο διάλογο. 'Ετσι ακούμε "νύχτα ήλθαν, νύχτα θα φύγουν", "τζάμπα μάγκες", "ξανά-μανά". Τι να κάνουμε; Αν τα προβλήματα υπάρχουν, εάν δεν επιλύονται προβλήματα θα ερχόμαστε ξανά και ξανά με επερωτήσεις. 

Από εκεί και πέρα, για να ικανοποιήσω και την περιέργειά του, εμείς δεν κάνουμε επερωτήσεις μόνο προς τον Υπουργό Γεωργίας. Εμείς θεωρούμε ότι όλα τα μεγάλα ζητήματα του τόπου είτε είναι παιδεία είτε είναι υγεία είτε είναι εγκληματικότητα είτε είναι διάλυση του κράτους είτε είναι ανεργία, είναι ζητήματα τα οποία μας ταλαιπωρούν, ταλαιπωρούν τους 'Ελληνες και τα φέρνουμε και στο Κοινοβούλιο ως έχουμε θεσμική και δημοκρατική υποχρέωση να πράξουμε. 

Από εκεί και πέρα θα ήθελα να θέσω δύο ζητήματα. 

Εγώ δεν χρησιμοποίησα όρους, όπως "ανεδαφική" ή "υπερφίαλη" -δεν τα είπα εγώ τουλάχιστον αυτά- για την πρότασή σας για το τρίτο Κοινοτικό Πλαίσιο Στήριξης. Εμείς λέμε και χωρίς να κάνουμε καμία κριτική για απορροφητικότητα ότι σημασία για μας έχει η αξιοποίηση. Και επιχαίρεστε για την απορροφητικότητα στο δεύτερο Κοινοτικό Πλαίσιο Στήριξης. Νομίζω ότι οφείλουμε να αναγνωρίσουμε πως η απορροφητικότητα οφείλεται στο ότι πολλά από τα ποσά αυτά -ένα πολύ μεγάλο ποσοστό- είναι για αξιωτικές αποζημιώσεις οι οποίες απορροφώνται σχετικώς εύκολα. Εμάς, κύριε Υπουργέ, μας ενδιαφέρει η αξιοποίηση των πόρων. Ας πούμε ένα πρόγραμμα θα μπορούσε πολλά να προσφέρει για την ολοκληρωμένη ανάπτυξη, όπως είναι το Leader. Ξέρετε πολύ καλά ότι σ' αυτό το πρόγραμμα η απορροφητικότητα είναι της τάξης του 22%. 

Και εκείνο το οποίο είπαμε και θα επαναλάβουμε είναι ότι οι απαιτούμενες διαρθρωτικές παρεμβάσεις πρέπει να αποτελέσουν αντικείμενο ενός ευρύτατου εθνικού διαλόγου και σχεδιασμού, αλλιώς δεν δεσμευόμεθα ότι θα τις ακολουθήσουμε. Σας λέγω υπεύθυνα ότι τουλάχιστον σε επίπεδο κεντρικής Μακεδονίας, πάρα πολλές φορές τους τελευταίους μήνες ο Γενικός Γραμματέας Περιφέρειας Κεντρικής Μακεδονίας καλεί τους Βουλευτές του ΠΑΣΟΚ, καλεί τους Νομάρχες του ΠΑΣΟΚ, έρχεται στο Νομό του Κιλκίς και καλεί μόνο τους παράγοντες του ΠΑΣΟΚ και σχεδιάζουν την αγροτική ανάπτυξη. Ε, δεν θα το δεχθούμε αυτό! Είπαμε επανειλημμένα, όταν έρχονται κυβερνητικοί παράγοντες στο Κιλκίς, στην Πέλλα ή οπουδήποτε αλλού, να καλούνται και οι Βουλευτές της Αντιπολίτευσης. Αλλιώς, επαναλαμβάνω, δεν θα δεσμευθούμε από αυτά τα οποία πράττονται εν κρυπτώ και αποφασίζονται εν κρυπτώ. 'Αρα, λοιπόν, δεν δεσμευόμαστε για ό,τι αποφασίζεται για την αγροτική ανάπτυξη, εάν δεν κληθούμε να λάβουμε μέρος στις συνεννοήσεις αυτές. 

'Ενα τελευταίο ζήτημα. Κατανοώ την αδυναμία σας να απαντήσετε για το τι κάνει το Υπουργείο Εξωτερικών. Θα θέσουμε τη Δευτέρα ένα ερώτημα προς το Υπουργείο Εξωτερικών. Γιατί σύμφωνα με τις πληροφορίες μας επισιτιστισκή βοήθεια, εγκρίθηκε από το Υπουργείο Εξωτερικών προς την Αλβανία για σιτάρι ή άλευρα που δεν ανταποκρίνονται στις ποιοτικές προδιαγραφές. Θα θέσουμε όμως αυτό το ερώτημα προς το Υπουργείο Εξωτερικών. 

Θα τελειώσω λέγοντας το εξής, κύριε Υπουργέ, κύριε Πρόεδρε, κυρίες και κύριοι συνάδελφοι, για να μη μείνουμε μόνο στην κριτική. Θα επανέλθω στην επερώτηση την οποία κάναμε και αφορά τον τρόπο με τον οποίο γίνονται οι πληρωμές. Εμείς, ως Νέα Δημοκρατία, προτείνουμε και δεσμευόμαστε -και αξιοποιήστε την πρότασή μας- ότι θα πρέπει να αποφασίσουμε ότι πρέπει να φθάσουμε επειγόντως σε ένα κράτος το οποίο για κάθε κατηγορία καταβολής επιδοτήσεων ή άλλης πληρωμής από το δημόσιο, που σχετίζεται με την παραγωγή και την εμπορία αγροτικών προϊόντων θα θεσπίσουμε ένα χρονικό διάστημα, εντός του οποίου θα πρέπει να γίνεται η πληρωμή προς τον αγρότη, το μεταποιητή, τον εξαγωγέα. Εάν παρέλθει ο χρόνος αυτός, θα πρέπει να δεσμευθούμε -έτσι αισθανόμαστε ότι πρέπει να λειτουργεί ένα αποτελεσματικό κράτος- ότι το δημόσιο θα πληρώνει εντόκως. Το ίδιο λέμε και για τον ΕΛΓΑ. Θα βάλουμε ένα χρονικό διάστημα -τρεις μήνες λέμε εμείς- από τη στιγμή του ζημιογόνου γεγονότος ή από τη στιγμή κατά την οποία το προϊόν θα έμπαινε στην αγορά. Εάν καταστραφεί τώρα το σιτάρι στο Κιλκίς, δεν θα μετρήσουμε τρεις μήνες από τώρα. Τον Ιούνιο θα έμπαινε στην αγορά. Να μετρήσουμε τρεις μήνες από τον Ιούνιο και να πληρωθούν οι αποζημιώσεις. Και μετά την παρέλευση του τριμήνου, πρότασή μας, ο ΕΛΓΑ να πληρώνει εντόκως, όπως εντόκως ζητούμε, εάν έχει χρέη ένας παραγωγός. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε και εμείς, κύριε Τσιτουρίδη. 

Κηρύσσεται περαιωμένη η συζήτηση επί της υπ' αριθμ. 48/12.5.1999 επερώτησης των Βουλευτών της Νέας Δημοκρατίας κυρίων Γεωργίου Καρασμάνη, Νικολάου Κατσαρού, Ευάγγελου Μπασιάκου, Θεόφιλου Λεονταρίδη, Σταύρου Παπαδόπουλου, Ευάγγελου Πολύζου, Ηλία Βεζδρεβάνη, Σάββα Τσιτουρίδη και Σταύρου Δήμα προς τον Υπουργό Γεωργίας σχετικά με την αγροτική πολιτική της Κυβέρνησης. 

Κυρίες και κύριοι συνάδελφοι, έχω να ανακοινώσω προς το Σώμα τα εξής: Οι Διαρκείς Επιτροπές Μορφωτικών Υποθέσεων και Οικονομικών Υποθέσεων καταθέτουν την έκθεσή τους στο σχέδιο νόμου του Υπουργείου Πολιτισμού: "Σχεδιασμός και ολοκληρωμένη ανάπτυξη περιοχών Ολυμπιακών 'Εργων". 

'Εχουν διανεμηθεί τα Πρακτικά των συνεδριάσεων της Τρίτης 11 Μαΐου 1999 και της Τετάρτης 12 Μαΐου 1999 και παρακαλώ για την επικύρωσή τους. 

Επικυρούνται; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά των συνεδριάσεων της Τρίτης 11 Μαΐου 1999 και της Τετάρτης 12 Μαίου 1999 επικυρώθηκαν. 

Δέχεσθε, κύριοι συνάδελφοι, στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 13.52' λύεται η συνεδρίαση για τη Δευτέρα 24 Μαΐου 1999 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί. 

Ο ΠΡΟΕΔΡΟΣ                                                                                           ΟΙ ΓΡΑΜΜΑΤΕΙΣ































