Σελίδα 2817 
Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΞΒ'

Τρίτη 21 Ιανουαρίου 1997

Αθήνα, σήμερα, στις 21 Ιανουαρίου 1997, ημέρα Τρίτη και ώρα 18.10' συνήλθε στην Αίθουσα συνεδριάσεων του Βουλευτηρίου, η Βουλή σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από τη Βουλευτή Α. Αθηνών κα Ελένη Ανουσάκη τ' ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Παράρτημα Βέροιας Νομού Ημαθίας της ΠΕΑΕΑ υποβάλλει αιτήματα για την αποκατάσταση των Αγωνιστών της Εθνικής Αντίστασης και του Δημοκρατικού Στρατού.

2) Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δήμος Αμφιλοχίας Νομού Αιτωλ/νίας διαμαρτύρεται για την καθυστέρηση δημοπράτησης του έργου "Κέντρο Αποθεραπείας Φυσικής και Κοινωνικής Αποκατάστασης Αμφιλοχίας".

3) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Πανελλήνια 'Ενωση Αγωνιστών Εθνικής Αντίστασης Παράρτημα 'Εδεσσας Νομού Πέλλας διαμαρτύρεται για τη βεβήλωση του Μνημείου Ηρώων του Μουχαρέμ - Χάνι που είχε στηθεί προς τιμήν των νεκρών αγωνιστών του ΕΛ.ΑΣ.

4) Οι Βουλευτές κ.κ. ΛΕΩΝ ΑΥΔΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Επιτροπή 'Ιδρυσης Αρχαιολογικού Μουσείου Μεγάρων ζητεί να ιδρυθεί Αρχαιολογικό Μουσείο στα Μέγαρα Αττικής.

5) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η 'Ενωση Αγροτικών Συνεταιρισμών Ορεστιάδας Νομού 'Εβρου ζητεί την επίλυση των προβλημάτων που αντιμετωπίζουν οι αγρότες της περιοχής της.

6) Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η 'Ενωση Οικοδομοεργατοτεχνιτών Καμένων Βούρλων Νομού Φθιώτιδας ζητεί την ικανοποίηση των αιτημάτων του κλάδου.

7) Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΛΕΩΝ ΑΥΔΗΣ κατέθεσαν αναφορά με την οποία ο Πρόεδρος της Κοινότητας Λάρυμνας Νομού Φθιώτιδας ζητεί την αναβάθμιση της Κοινότητας Λάρυμνας σε Δήμο.

8) Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η 'Ενωση Αγροτικών Συνεταιρισμών Κεφαλλονιάς και Ιθάκης ζητεί να ικανοποιηθούν τα δίκαια αιτήματα των αγροτών της χώρας.

9) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία η Πανελλήνια 'Ενωση Αγωνιστών Εθνικής Αντίστασης υποβάλλει προτάσεις για το Προσχέδιο Νόμου "Ρυθμίσεις θεμάτων της Εθνικής Αντίστασης και των αγωνιστών της και συμπλήρωσης της σχετικής νομοθεσίας".

10) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΛΕΩΝ ΑΥΔΗΣ κατέθεσαν αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί τη χορήγηση του επιδόματος ανικανότητας κατά τη συνταξιοδότηση των αναπήρων της ΕΛ.ΑΣ.

11) Οι Βουλευτές κ.κ. ΟΡΕΣΤΗΣ ΚΟΛΟΖΩΦ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία οι Σύλλογοι Πολιτικών Υπαλλήλων ΕΜΥ επισημαίνουν τα προβλήματα που προκαλεί η συνεχιζόμενη υπαγωγή της ΕΜΥ στο Γενικό Επιτελείο Αεροπορίας.

12) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Γονέων Παιδιών και Πασχόντων από Μεσογειακή Αναιμία Θεσ/νίκης ζητεί τη λήψη μέτρων για την αποτελεσματική περίθαλψη των πασχόντων από τη μεσογειακή αναιμία.

13) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Μαρία Νιαμονιτάκη, δασκάλα στο 5ο Δημοτικό Σχολείο Κερατσινίου ζητεί να γίνει δεκτή η από 15.10.96 αίτηση απόσπασής της από το ΚΥΣΠΕ Πειραιά στο ΚΥΣΠΕ Χίου.

14) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία κάτοχοι επιβατηγών αυτοκινήτων βάσει του Ν. 1819/89 ζητούν νέες ρυθμίσεις φορολόγησης των αυτοκινήτων κατά τον εκτελωνισμό τους.

15) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων υποβάλλει προτάσεις μισθολογικών ρυθμίσεων του κλάδου.

Σελίδα 2818 

 

16) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Κονοπίνας Νομού Αιτωλ/νίας ζητεί χρηματοδότηση για την αξιοποίηση του σπηλαίου Κονοπίνας του Νομού Αιτωλ/νίας.

17) Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία οι Κοινότητες Χούνης, Σιδήρων, Αλευράδας, Αγίου Βλασσίου του Νομου Αιτωλ/νίας ζητούν διευκρινήσεις για τον τόπο της έδρας του συγκροτήματος των ΥΗΣ Αχελώου.

18) Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία ο Δήμος Μακρακώμης Φθιώτιδας ζητεί την ανανέωση της σύμβασης μεταξύ ΟΑΕΔ και Δήμου Μακρακώμης.

19) Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η Κοινότητα Μαρμαρίου Εύβοιας ζητεί το διορισμό και δεύτερου ιατρού στο Περιφερειακό Ιατρείο Μαρμαρίου για την βελτίωση της ιατρικής περίθαλψης των κατοίκων της.

20) Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ, ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Δήμος Λίμνης Εύβοιας ζητεί την ίδρυση γραφείου δευτεροβάθμιας εκπαίδευσης Βορείου Εύβοιας.

21) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Κύμης Εύβοιας ζητεί την μετεγκατάσταση του Τάγματος Πεζοναυτών από την Χαλκίδα στην Κύμη.

22) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Κοινότητα Μαρμαρίου Εύβοιας ζητεί τον διορισμό ιατρού στην κενή θέση του Περιφερειακού Ιατρείου Μαρμαρίου για την κάλυψη των αναγκών των κατοίκων.

23) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Λίμνης Εύβοιας ζητεί την ίδρυση γραφείου Δευτεροβάθμιας Εκπαίδευσης Βόρειας Εύβοιας στην περιοχή του.

24) Οι Βουλευτές κ.κ. ΛΕΩΝ ΑΥΔΗΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία η 'Ενωση Γονέων και Κηδεμόνων 4ου Διαμερίσματος Δήμου Αθηναίων ζητεί χρηματοδότηση για τις επισκευές και συντηρήσεις των σχολικών κτιρίων του 4ου Δημοτικού Διαμερίσματος Αθήνας.

25) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Νομάρχης Εύβοιας ζητεί τη λήψη μέτρων για την αντιμετώπιση της ανεργίας στην Εύβοια καθώς και κατά της προβληματικής λειτουργίας πολλών επιχειρήσεών της.

26) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Κοινότητα Πηλίου του Νομού Εύβοιας ζητεί χρηματοδότηση για την εκτέλεση εργασιών επισκευής στο αλιευτικό καταφύγιο Πηλίου.

27) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Κύμης του Νομού Εύβοιας με αφορμή την ναυτική τραγωδία του "ΔΥΣΤΟΣ" υποβάλλει προτάσεις για να ληφθούν τα κατάλληλα μετρα αντιμετώπισης ατυχημάτων στα χωρικά ύδατα της Κύμης Εύβοιας.

B' AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 618/13-11-96 ερώτηση δόθηκε με το υπ' αριθμ. 76399/30-12-96 έγγραφο από τον Υφυπουργό Εξωτερικών η ακόλουθη απάντηση:

"Σε απάντηση της ερώτησης 618/13-11-96 που κατατέθηκε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα, σας πληροφορούμε ότι στην Περιφέρεια Πελοποννήσου έχει κατατεθει από το "Σύνδεσμο Υδρευσης Νοτιοανατολικής Κυνουρίας" αιτημα για ύδρευση των αναφερομένων στην ερώτηση Κοινοτήτων.

'Ηδη εξετάζεται η δυνατότητα ένταξης του έργου στο ΠΕΠ Πελοποννήσου και κατά συνέπεια η χρηματοδότηση του έργου.

Ο Υφυπουργός

Λ. ΠΑΠΑΔΗΜΑΣ"

2. Στην με αριθμό 738/15-11-96 ερώτηση δόθηκε με το υπ' αριθμ. 76394/30-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 738/15-11-96 που κατατέθηκε στη Βουλή των Ελλήνων από το Βουλευτή κ. Αντ. Φούσα και αναφέρεται στο πιο πάνω θέμα, σας πληροφορούμε τα εξής:

Στο πρόγραμμα ΣΑΝΑ/2 έχει ενταχθεί από το 1994 το έργο "Βελτίωση - ασφαλτόστρωση 36ης επαρχιακής οδού Κόνιτσα - Ελεύθερο - Δίστρατο μετά διακλάδωσης προς Βρυσοχώρι" προϋπολογισμού 1.424.000 δρχ.

Μέχρι στιγμής έχουν συσταθεί και εγκατασταθεί τρεις (3) εργολαβίες προϋπολογισμού α) 400.000.000 δρχ.

β) 300.000.000 δρχ.

γ) 600.000.000 δρχ.

αντίστοιχα με τις οποίες προβλέπεται να γίνει ασφαλτόστρωση μέχρι την Κοινότητα Πάδων και τεχνικά οδοστρωσία στο κομμάτι Δίστρατο - Βασιλίτσα (14 χλμ.). Η ολοκλήρωσή τους υπολογίζεται μέχρι το τέλος του 1997.

Το υπόλοιπο τμήμα Πάδες - Αρματα - Δίστρατο θα αντιμετωπισθεί με νέες εργολαβίες στα πλαίσια του εγκεκριμένου προϋπολογισμού.

Ο Υφυπουργός

Λ. ΠΑΠΑΔΗΜΑΣ"

3. Στην με αριθμό 867/21-11-96 ερώτηση δόθηκε με το υπ' αριθμ. 76575/31-12-96 έγγραφο από τον Υφυπουργό Εσωτερικών η ακόλουθη απάντηση:

"Σχετικά με την ερώτηση 867/21-11-96 του Βουλευτού κ. Ν. Νικολόπουλου σας πληροφορούμε ότι από το Ε.Α.Π.Τ.Α. ΙΙ έχουν χρηματοδοτηθεί τα έργα:

α) κατασκευή αποχετευτικού δικτύου Ακράτας Αιγείρας με προϋπολογισμό 350.000.000 δρχ. το οποίο υλοποιείται και έχει ήδη απορροφήσει ποσό 68.000.000 δρχ.

β) Ο βιολογικός καθαρισμός με προϋπολογισμό 250.000.000 δρχ. Για το έργο αυτό έχει εκδοθεί, σύμφωνα με την ΚΥΑ 69269/90 η προέγκριση χωροθέτησης με απόφαση του Υπουργού ΠΕ.ΧΩ.ΔΕ. και η έγκριση περιβαλλοντικών όρων με κοινή απόφαση των Υπουργών ΕΣ.Δ.Δ.Α. και Υ.ΠΕ.ΧΩ.ΔΕ. Κατά των παραπάνω αποφάσεων ασκήθηκε από ενδιαφερομένους αίτηση ακύρωσης στο Συμβούλιο Επικρατείας η οποία συζητείται στις 12.2.97. Εν τω μεταξύ έχουν αρχίσει οι διαδικασίες θεώρησης της μελετης και δημοπράτησης του έργου.

Η κατασκευή αρδευτικού δικτύου προβλέπεται να γίνει σε επόμενη φάση.

Τέλος, σας πληροφορούμε ότι η παραπάνω απόφαση έγκρισης περιβαλλοντικών όρων περιέχει όλα τα απαιτούμενα μέτρα για την προστασία του περιβάλλοντος, του φυσικού τόπου και της υγείας των κατοίκων.

Ο Υφυπουργός

Λ. ΠΑΠΑΔΗΜΑΣ"

4. Στην με αριθμό 1092/3-12-96 ερώτηση δόθηκε με το υπ' αριθμ. 951/30-12-96 έγγραφο από τον Αναπλ. Υπουργό Εξωτερικών η ακόλουθη απάντηση:

"Σε απάντηση της ερώτησης 1092 από 3.12.96 σας γνωρίζουμε τα εξής:

Το Υπουργείο Εξωτερικών βρίσκεται σε συνεχή συνεργασία

Σελίδα 2819 

με τις Αρχές μας στο εξωτερικό καθώς και το Ιδρυμα Ελληνικού Πολιτισμού (ΙΕΠ), προβάλλοντας έτσι στο διεθνές πεδίο τον Ελληνικό Πολιτισμό και χαράσσοντας την πολιτιστική πολιτική.

Ειδικώτερα, το Ιδρυμα Ελληνικού Πολιτισμού και ο Πρόεδρός του, καθηγητής κ. Αδαμάντιος Πεπελάσης, ο οποίος γνωρίζει απο την μακρά ακαδημαϊκή του θητεία την αμερικανική διανόηση και τον τρόπο που αντιμετωπίζονται επιστημονικές ή δήθεν επιστημονικές θέσεις, ήδη, ζήτησε από αμερικανούς και ευρωπαίους ιστορικούς, να συγκροτηθεί ομάδα ανεξάρτητων διανοούμενων, εμπνευσμένων όμως με τις ελληνικές αξίες του Δυτικού Πολιτισμού, για να επιμεληθούν τη συγγραφή επιστημονικού έργου με το οποίο, ανάμεσα στα άλλα, θα ανασκευασθούν πειστικά και αποτελεσματικά οι ανακρίβειες και τα σαθρά επιχειρήματα του Διευθυντή του Ινστιτούτου Στρατηγικών Σπουδών στο Πανεπιστήμιο του Χάρβαρντ, καθηγητή κ. Σάμιουελ Χάντιγκτον.

Επιπλέον ζήτησε να προκριθούν άλλοι αμεσότεροι τρόποι αντιδράσεων όπως η διοργάνωση διάλεξης στο Πανεπιστήμιο Χάρβαρντ και σ' άλλα αμερικανικά Πανεπιστήμια εντός του 1997, με αντικείμενο τόσο την ανασκευή του πυρήνα του επιχειρήματος του κ. Σάμιουελ Χάντιγκτον, όσο και τη συμβολή του ελληνικού στοιχείου στο Δυτικό Πολιτισμό.

Το 'Ιδρυμα Ελληνικού Πολιτισμού κρίνει ότι δηλώσεις και απαντήσεις δια του Τύπου, είναι τελείως αναποτελεσματικές για το ακαδημαϊκό κοινό στο οποίο απευθύνονται βιβλία όπως αυτό του κ. Σάμιουελ Χάντιγκτον.

Σε κάθε ανάλογη περίπτωση δημοσιευμάτων που αναφέρονται στη χώρα μας και προξενούν αρνητικές εντυπώσεις, οι Αρχές μας στο Εξωτερικό σε συνεργασία με τα Γραφεία Τύπου και Πληροφοριών (στις Αρχές όπου αυτά λειτουργούν) μεριμνούν για την ανασκευή τους και την αποκατάσταση της αλήθειας.

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

5. Στην με αριθμό 1102/3-12-96 ερώτηση δόθηκε με το υπ' αριθμ. 8900/2-1-97 έγγραφο απο τον Υφυπουργό Οικονομικών η ακόλουθη απάντηση:

"Σε απάντηση της ερώτησης 1102/3.12.96 που κατατέθηκε στη Βουλή των Ελλήνων από τον Βουλευτή κ. Ιωάννη Βαρβιτσιώτη, αναφορικά με την παραχώρηση τμήματος του δημοσίου κτήματος ΒΚ 30 και 31 Χαλανδρίου, για την ανέγερση Γυμνασίου και Λυκείου Ν. Φιλοθέης Αμαρουσίου, σας πληροφορούμε τα εξής:

'Οπως μας ανέφερε η Κτηματική Εταιρεία του Δημοσίου (ΚΕΔ) η οποία διαχειρίζεται τα ακίνητα του Δημοσίου, σύμφωνα με τις διατάξεις του Ν. 973/79, εν όψει της αναμόρφωσης του ρυθμιστικού σχεδίου της περιοχής που εκπονείται από τον οργανισμό Αθήνας με σύμπραξη της εν λόγω εταιρείας, εντός της οποίας βρίσκονται και τα πιο πάνω ακίνητα του Δημοσίου καμιά απόφαση δεν μπορεί να ληφθεί προς το παρόν ως προς τις χρήσεις γης στην περιοχή και ειδικότερα στα εν λόγω ακίνητα, δεδομένου ότι ένα μεγάλο τμήμα των ακινήτων χρησιμοποιείται αυθαίρετα από το Δήμο, ο οποίος έχει δημιουργήσει αθλοπαιδιές και χώρο αναψυχής και περιπάτου, σε σημαντικό δε τμήμα αυτού έχει κτιριακές εγκαταστάσεις το Υπουργείο Γεωργίας και γίνεται χρήση του χώρου για πειραματικές καλλιέργειες, θερμοκήπια κ.λπ.

Άλλωστε, τόσο η υπηρεσία μας ύστερα από αίτημα του ΟΣΚ έχει παραχωρήσει συνολικά έκταση 4278 τ.μ. με το 46443/8.6.79 παραχωρητήριο, για την στέγαση των 70η Δημοτικού Σχολείου και Νηπιαγωγείου Αμαρουσίου, όσον και η ΚΕΔ με την 19/16.9.93 απόφασή της έχει παραχωρήσει τη χρήση τμήματος 2 στρέμματα από τα πιο πάνω ακίνητα προς την Ιερά Μητρόπολη Αττικής, για την ανέγερση του Ιερού Ναού Εισοδίων της Θεοτόκου Ν. Φιλοθέης.

Ο Υφυπουργός

ΓΕΩΡΓΙΟΣ ΔΡΥΣ"

6. Στην με αριθμό 1121/4-12-96 ερώτηση δόθηκε με το υπ' αριθμ. 5738/31-12-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην 1121/4-12-96 ερώτηση του Βουλευτή κ. Γ. Καρατζαφέρη, σχετικά με την ανάθεση μίσθωσης εργου σε γιατρούς στο ΤΕΒΕ σας γνωρίζουμε τα ακόλουθα:

Με την 43/29-10-96 απόφαση της επιτροπής του άρθρου 2 παρ. 2 της αρ. 236/1994 ΠΥΣ δόθηκε έγκριση να αναθέσει το ΤΕΒΕ με μίσθωση το έργο της παροχής εξωνοσοκομειακής περίθαλψης στους ασφαλισμένους του σε 1800 θεραπευτές γιατρούς διαφόρων ειδικοτήτων, κατά το χρονικό διάστημα από 1/1 έως 31/12/97.

Με την αρ. 77/6-12-96 απόφαση της παραπάνω επιτροπής δόθηκε η έγκριση για την ανάθεση έργου σε 500 ακόμη θεραπευτές γιατρούς διαφόρων ειδικοτήτων.

Ετσι και τον επόμενο χρόνο ο αριθμός των γιατρών του ΤΕΒΕ θα είναι ίσος με αυτόν του 1996.

Ο Υφυπουργός

ΝΙΚΟΣ ΦΑΡΜΑΚΗΣ"

7. Στην με αριθμό 1124/4-12-96 ερώτηση δόθηκε με το υπ' αριθμ. 99/23-12-96 έγγραφο από τον Υπουργό Δικαιοσύνης η ακόλουθη απάντηση:

"Απαντώντας στην 1124/4-12-96 ερώτηση που κατέθεσε στη Βουλή των Ελλήνων ο Βουλευτής κ. Απόστολος Ανδρεουλάκος, σας γνωρίζουμε ότι, στα ερωτήματα 1 και 2 αρμόδιοι να απαντήσουν είναι οι Υπουργοί Δημόσιας Τάξης και Εξωτερικών αντίστοιχα.

Ως προς το ερώτημα 3 και σε ό,τι αφορά τις αρμοδιότητες του Υπουργείου Δικαιοσύνης, σημειώνουμε ότι οι αναφερόμενες στην ερώτηση εγκληματικές πράξεις προβλέπονται και τιμωρούνται απο τις ποινικές διατάξεις.

Η εποπτεία εφαρμογής των διατάξεων αυτών ασκείται από τις αρμόδιες Εισαγγελικές Αρχές. Ειδικότερα, για τις περιπτώσεις των εμπρησμών της Ρόδου, όπως μας ενημέρωσε η Εισαγγελία Πρωτοδικών Ρόδου, έχει παραγγελθεί προκαταρκτική εξέταση, για το αποτέλεσμα της οποίας θα σας ενημερώσουμε, ευθύς ως μας γνωστοποιηθεί.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

8. Στην με αριθμό 1138/4-12-96 ερώτηση δόθηκε με το υπ' αριθμ. 2570/23-12-96 έγγραφο από τον Υφυπουργό Εθν. Οικονομίας η ακόλουθη απάντηση:

"Σε απάντηση της υπ' αριθμ. 1138/4.12.96 ερώτησης των Βουλευτών Αχαϊας Κ.Δ. Κατσικόπουλου σας ενημερώνουμε τα ακόλουθα:

1. Η πλειοψηφία των έργων ύδρευσης - αποχέτευσης βιολογικών καθαρισμών και διαχείρισης απορριμμάτων που έχουν προταθεί από το ΥΠΕΘΟ για έγκριση απο το Ταμείο Συνοχής, έχουν εγκριθει.

Οι κυριώτεροι λόγοι που κάποια από τα προταθέντα έργα δεν έχουν ακόμη εγκριθεί είναι:

α) παρουσιάζουν ορισμένες ελλείψεις (π.χ. έγκριση περιβαλλοντικών όρων, επικαιροποίηση στοιχείων κ.α.)

β) με την έγκριση όλων των έργων θα ξεπερνούσαμε την δέσμευση (quota) του 1996 για την Ελλάδα.

Τα έργα αυτά θα εγκριθούν το 1997.

'Οσον αφορά στα έργα ύδρευσης επειδή τα περισσότερα είναι "μικρά" κάτω των 10 ΜΕCU, υπήρξαν κάποιες δυσκολίες και λόγω του κανονισμού για την άμεση έγκρισή τους, πλην όμως τα προβλήματα αυτά έχουν ξεπεραστεί, ορισμένα εξ αυτών έχουν εγκριθεί και τα υπόλοιπα θα εγκριθούν σύντομα.

2. Το έργο της Αποχέτευσης της Πάτρας εμφανίζει απορροφητικότητα της τάξης των 10% επί του συνολικού όμως προϋπολογισμού του έργου και όχι επί της ετήσιας πίστωσης.

Το έργο έχει προϋπολογισμό 32 MECU και χρονοδιάγραμμα εκτέλεσης 1995 - 99.

3. Τα έργα "Ολοκλήρωση κατασκευής χώρου Υγειονομικής 

Σελίδα 2820 

ταφής απορριμμάτων (ΧΥΤΑ) Πάτρας", "Υδρευση Πάτρας", και "Αποχέτευση Πάτρας", προχωρούν κανονικά και δεν υπάρχει πρόβλημα χρηματοδότησης από το Τ.Σ.

Σύμφωνα με τα στοιχεία των υπηρεσιών του ΥΠΕΘΟ για το έργο "Ολοκλήρωση ΧΥΤΑ Πατρών", έχουν εκταμιευθεί από το Τ.Σ. ποσοστό 80% περίπου της αναλογούσας συνδρομής. Για το έργο της "Υδρευσης Πατρών" έχουν εκταμιευθεί τα 2/10 και αναμένονται τα 4/10 σύντομα. Για δε την "Αποχέτευση Πάτρας" έχει εκταμιευθεί ποσοστό 55%.

Πρέπει να σημειώσουμε όμως ότι οι χρηματοδοτήσεις απο το Τ.Σ. είναι ανάλογες της προόδου των εργασιών κάθε έργου.

Ο Υφυπουργός

ΧΡ. ΠΑΧΤΑΣ"

9. Στην με αριθμό 1179/5-12-96 ερώτηση δόθηκε με το υπ' αριθμ. 8958/2-1-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης 1179/5.12.96 που κατατέθηκε στη Βουλή των Ελλήνων από τον Βουλευτή κ. Πέτρο Τατούλη, αναφορικά με το ιδιοκτησιακό καθεστώς ακινήτων στη θέση "ΜΟΥΣΤΟΥ" Παραλίου Αστρους, σας γνωρίζουμε ότι όλη η βαλτώδης έκταση "ΜΟΥΣΤΟΣ" Κυνουρίας είναι καταγραμμένη ως δημόσιο κτήμα και προστατεύεται από το δημόσιο, σύμφωνα με τις διατάξεις που ισχύουν, περί προστασίας των δημόσιων κτημάτων.

Αυτονόητο είναι ότι στην έννοια των διαχειριστικών πράξεων δεν περιλαμβάνεται και η εκποίηση.

Στην περίπτωση που η παραλία έχει καθορισθεί αλλά δεν έχει υλοποιηθεί (απόκτηση κοινόχρηστου χαρακτήρα), το Δημόσιο δεν ασκεί καμμία διαχειριστική πράξη επ' αυτης.

Ο Υφυπουργός

Γ. ΔΡΥΣ"

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

10. Στην με αριθμό 1193/5-12-96 ερώτηση δόθηκε με το υπ' αριθμ. 5914/31-12-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 1193/5-12-96 η οποία κατατέθηκε στη Βουλή από τους Βουλευτές κ.κ. Θεοφάνη Δημοσχάκη και Αναστάσιο Καραμάριο, σας γνωρίζουμε ότι:

Ο ΟΓΑ διαθέτει σε λειτουργία ένα τηλεφωνικό κέντρο με δέκα εννιά (19) γραμμές από τις οποίες εξυπηρετούνται οι ασφαλισμένοι του και οι λοιποί συναλλασσόμενοι με τον Οργανισμό.

Εκτός των παραπάνω γραμμών μέσω του τηλεφωνικού κέντρου, οι ασφαλισμένοι του ΟΓΑ έχουν τη δυνατότητα να εξυπηρετηθούν τηλεφωνικά μέσο των απευθείας τηλεφωνικών συνδέσεων των Τμημάτων και Δ/νσεων του ΟΓΑ οι οποίες έχουν γνωστοποιηθεί στους Ανταποκριτές του Οργανισμού στους Δήμους και Κοινότητες της χώρας για το σκοπό αυτό.

Η δυσκολία επικοινωνίας μέσο του τηλεφωνικού κέντρου οφείλεται στο ότι οι ασφαλισμένοι του ΟΓΑ στη συντριπτική τους πλειοψηφία κατοικούν στην ύπαιθρο χώρα με αποτέλεσμα το τηλεφωνικό Κέντρο, να είναι συνεχώς κατειλημμένο επειδή δεχεται καθημερινά ένα τεράστιο αριθμό τηλεφωνικών κλήσεων.

Τέλος, ο ΟΓΑ με σκοπό να βελτιώσει τη δυνατότητα τηλεφωνικής επικοινωνίας με τους ασφαλισμένους του έχει ξεκινήσει τη διαδικασία αγοράς μέσο του ΟΤΕ ενός σύγχρονου τηλεφωνικού Κέντρου και για το σκοπό αυτό έχει εγγράψει στον προϋπολογισμό του έτους 1997, πίστωση ποσού 35.000.000 δρχ.

Ο Υφυπουργός

ΝΙΚΟΣ ΦΑΡΜΑΚΗΣ"

11. Στην με αριθμό 1224/6-12-96 ερώτηση δόθηκε με το υπ' αριθμ. 7244/30-12-96 έγγραφο από τον Υφυπουργό Εθν. Οικονομίας η ακόλουθη απάντηση:

"Σε απάντηση της ερώτησης 1224/6-12-96 που κατατέθηκε στη Βουλή από την Βουλευτή κ. 'Ελσα Παπαδημητρίου σχετικα με τα "Εργα προστασίας υπογείων υδροφορέων από υφαλμύρωση (Αργολικό πεδίο)", σας γνωρίζουμε ότι με την απόφαση του Υφυπουργού Εθνικής Οικονομίας με αρ. 43214/ΔΕ 9654, 5968, 3401/ 1996 ο Προϋπολογισμός του παραπάνω έργου ανήλθε στα 3 δις δρχ. ενώ παράλληλα εγκρίθηκαν για απαλλοτριώσεις 284 εκατ. δρχ.

Ο Υφυπουργός

Χ. ΠΑΧΤΑΣ"

12. Στην με αριθμό 1227/6-12-96 ερώτηση δόθηκε με το υπ' αριθμ.

22852/27.12.96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 1227/6-12-96 που κατατέθηκε στη Βουλή από τον Βουλευτή κ. Ε. Χαϊτίδη, σας πληροφορούμε ότι:

Η ΕΚΟ καλύπτει τη ζήτηση υγραερίων της Β. Ελλάδας κατά 50% από την παραγωγή του Διϋλιστηρίου, ενώ το υπόλοιπο 50% καλύπτεται με μεταφορές από το Νότο με πλοία και βυτιοφόρα αυτοκίνητα.

Η σημερινή παραγωγή υγραερίων από το Διυλιστήριο Θεσσαλονίκης είναι η μέγιστη δυνατή, αφού τόσο η μονάδα ατμοσφαιρικής απόσταξης όσο και η μονάδα αναμόρφωσης - απο τις οποίες παράγονται τα υγραέρια - λειτουργούν στη μέγιστη δυναμικότητά τους.

Από τον Ιούνιο του 1997 με την αναβάθμιση της μονάδας αναμόρφωσης αναμένεται να αυξηθεί η παραγωγή των υγραερίων περίπου κατά 25%.

Επίσης προγραμματίζεται να εγκατασταθεί στο Διυλιστήριο Θεσσαλονίκης σφαίρα αποθήκευσης υγραερίων χωρητικότητας 4.0 χιλιάδων μέτρων η οποία θα διευκολύνει τον ομαλό εφοδιασμό της Βόρειας Ελλάδας με υγραέριο.

Η Υπουργός

ΒΑΣΩ ΠΑΠΑΝΔΡΕΟΥ"

13. Στην με αριθμό 1228/9-12-96 ερώτηση δόθηκε με το υπ' αριθμ. 77/31-12-96 έγγραφο από τον Υφυπουργό Πολιτισμού η ακολουθη απάντηση:

"Απαντώντας στην υπ αριθμ. 1228/9-12-96 ερώτηση του Βουλευτή κ. Μ. Φραγκιαδουλάκη σας πληροφορούμε:

'Οπως είναι γνωστό, στην περίοδο Ιουλίου - Αυγούστου 1996 υπήρξαν μεγάλα και σημαντικά αθλητικά γεγονότα (Ολυμπιακοί αγώνες, Παρολυμπιάδα) στα οποία η χώρα μας είχε ουσιαστική συμμετοχή, αποτέλεσμα της οποίας ήταν η αποκόμιση μεταλλίων πέραν κάθε προσδοκίας.

Τα γεγονότα αυτά σε συνδυασμό με την παράλληλη ύπαρξη 2 άλλων κορυφαίων εκδηλώσεων (Αθήνα '97, Αθήνα 2004) συνέβαλλαν ώστε να παρουσιαστεί στην Γ.Γ.Α. οικονομική στενότητα, κάτι το αναπόφευκτο, αφού όπως θα συμφωνείτε και εσείς, η επιβράβευση των Ολυμπιακών, η συνέχιση των προσπαθειών για την διεκδίκηση της Ολυμπιάδας του 2004 καθώς και η καλύτερη διοργάνωση του Παγκοσμίου Πρωταθλήματος Στίβου που θα πραγματοποιηθεί στην Ελλάδα, δημιούργησαν δαπάνες που δεν είχαν προϋπολογισθεί.

Κατόπιν όλων των προαναφερθέντων, θα ήθελα να σας πληροφορήσω ότι οι διάφορες αιτιάσεις που επικαλείσθε δεν ευσταθούν, αντίθετα μάλιστα κατεβλήθησαν αρκετές προσπάθειες από την πλευρά μας προκειμένου να εξευρεθούν τα αναγκαία χρήματα για την ολοκλήρωση των αθλητικών έργων, κάτι αλλωστε που προκύπτει αβίαστα αφού ήδη έχει δοθεί από τον ΟΠΑΠ εντολή εκταμίευσης προς την Εμπορική Τράπεζα 12.000.000 δρχ. για την Κοινότητα Βενεράτου.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

14. Στην με αριθμό 1232/9-12-96 ερώτηση δόθηκε με το

Σελίδα 2821 

υπ' αριθμ. 70/2-1-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1232/9-12-96 σας πληροφορούμε ότι η αναφορά του κ. Μπουρτζάλα καθώς και τα επισυναπτόμενα πορίσματα που πρόσφατα μας κοινοποιήθηκαν, εξετάζονται από τις αρμόδιες Υπηρεσίες της Γ.Γ.Α.

Μόλις ολοκληρωθούν οι έρευνες θα δοθούν από την πλευρά μας όλες οι αναγκαίες κατευθύνσεις προκειμένου να υπάρξουν τα νόμιμα.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

15. Στην με αριθμό 1249/9-12-96 ερώτηση δόθηκε με το υπ' αριθμ. 23321/2-1-97 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της υπ' αριθμ. 1249/9.12.96 ερώτησης που κατέθεσε στη Βουλή των Ελλήνων η Βουλευτής κα Φάννη Πάλλη - Πετραλιά όσο αφορά αρμοδιότητες του Υπουργείου μας, σας γνωρίζουμε τα ακόλουθα:

Α.1. Φορέας διαχείρισης του Ευρωπαϊκού Κοινωνικού Ταμείου (ΕΚΤ) στην Ελλάδα, είναι το Υπουργείο Εργασίας. Το καλοκαίρι του 1996, εκδόθηκαν η υπ' αριθμ. 111456/8.7.96 απόφαση του Υπουργού Εργασίας όσον αφορά το "Σύστημα Διαχείρισης, Παρακολούθησης, Αξιολόγησης και Ελέγχου Ενεργειών Συνεχιζόμενης Επαγγελματικής Κατάρτισης χρηματοδοτούμενων από το Ευρωπαϊκό Κοινωνικό Ταμείο (Ε.Κ.Τ.) στα πλαίσια του 2ου Κοινοτικού Πλαισίου Στήριξης (Κ.Π.Σ.) και διαδικασία εφαρμογής τους και η υπ' αριθμ. 111457/8.7.96 απόφαση Υπουργού Εργασίας όσον αφορά το Σύστημα Πιστοποίησης Κέντρων Άτυπης Συνεχιζόμενης Επαγγελματικής Κατάρτισης (ΚΕΚ).

2. Με βάση τις δύο παραπάνω υπουργικές αποφάσεις, ο ΕΟΤ ως φορέας διαχείρισης του επιχειρησιακού προγράμματος "Τουρισμός - Πολιτισμός" προχώρησε στην επεξεργασία του Μέτρου 1.6 "Επιμόρφωση, του Υποπρογράμματος "Τουρισμός", η υλοποίηση του οποίου χρηματοδοτείται από το ΕΚΤ. Συγκεκριμένα, η Δ/νση Εκπαίδευσης του ΕΟΤ έχει ήδη συντάξει αναλυτική πρόταση υλοποίησης ενεργειών κατάρτισης για τα έτη 1997 - 1998, η οποία περιλαμβάνει την πραγματοποίηση 317 εκπαιδευτικών προγραμμάτων στις 13 περιφέρειες της χώρας για 5.510 άτομα (άνεργους, εργαζόμενους στον ΕΟΤ), συνολικής διάρκειας 911.000 ωρών και συνολικού προϋπολογισμού 2.325.500.000 δρχ. (βλ. αναλυτικό πίνακα). Η πρόταση αυτή έχει προωθηθεί για έγκριση στην Δεύτερη Επιτροπή παρακολούθησης η οποία αναμένεται να συνεδριάσει εντός του δεύτερου δεκαημέρου του έτους 1997. Οσον αφορά το υπόλοιπο ποσό του 1.674.500 δρχ. που απομένει για απορρόφηση, από το συνολικό προϋπολογισμό χρηματοδότησης του μέτρου που είναι 4.000.000.000 δρχ. περίπου, προβλέπεται ν' απορροφηθεί μετά την υλοποίηση του παραπάνω προγράμματος, ανάλογα με την παράταση του προγράμματος που θα δοθεί.

3. 'Οπως μας γνώρισε το Υπουργείο Εργασίας, μέχρι στιγμής δεν έχει δοθεί καμμιά άδεια λειτουργίας σε κανένα ΚΕΚ, καθώς μελετάται εκ νέου το Σύστημα Πιστοποίησής τους. Επειδή όλες οι ενέργειες κατάρτισης προκηρύσσονται και δικαιούχοι φορείς για την υποβολή προτάσεων και την υλοποίηση των ενεργειών είναι τα ΚΕΚ, βάσει της 111456/8.7.96 απόφασης του Υπουργού Εργασίας, ο ΕΟΤ αναμένει την ολοκλήρωση των σχετικών διαδικασιών του Υπουργείου Εργασίας για να προχωρήσει στη φάση υλοποίησης των σχετικών προγραμμάτων.

Β. Στο Επιχειρησιακό Πρόγραμμα Ερευνας και Τεχνολογίας (ΕΠΕΤ ΙΙ) 1994 - 1999 από το Ευρωπαϊκό Κοινωνικό Ταμείο (ΕΚΤ) χρηματοδοτείται το Υποπρόγραμμα IV με τίτλο: "Κατάρτιση Ανθρώπινου Δυναμικού".

Ο συνολικός προϋπολογισμός του Υποπρογράμματος ΙV ανέρχεται σε 14.075.400 χιλ. δρχ. ή 46.918 ΚΕCU (1 ECU=300 δρχ.) Από το ποσό αυτό το 64,2% χρηματοδοτείται από το ΕΚΤ, το 21,4% από το Πρόγραμμα Δημοσίων Επενδύσεων (ΠΔΕ) και το 14,4% από Ιδιωτικούς φορείς.

Οι συνολικές δεσμεύσεις του Υποπρογράμματος μέχρι 10.12.96 ανέρχονται σε 7.331.000 χιλ. δρχ. και οι πληρωμές σε 2.777.225 χιλ. δρχ. Ουσιαστικά στην πρώτη τριετία, στην οποία σημειωτέον περιλαμβάνεται και ο σχεδιασμός, προκήρυξη, αξιολόγηση και έγκριση των προς χρηματοδότηση έργων, έχει δεσμευτεί το 52,1% του συνολικού προϋπολογισμού του Υποπρογράμματος και το 125%% του προϋπολογισμού των ετών 1994, 1995 και 1996, ενώ οι πληρωμές (απορρόφηση) καλύπτουν το 54,8% των δημοσίων δαπανών των αντιστοίχων ετών.

Ειδικότερα, οι εγκεκριμένες δράσεις και οι μέχρι σήμερα δεσμεύσεις ανά δράση και μέτρο καθώς και οι προβλεπόμενες νέες δράσεις παρουσιάζονται αναλυτικά στη συνέχεια:

1. Μέτρο 4.1: Κατάρτιση ανθρώπινου δυναμικού Ερευνας και Τεχνολογίας

Προϋπολογισμός Μέτρου: 34.482 KECU ή 10.344.600 χιλ.

Δράσεις:

α) Πρόγραμμα Ενίσχυσης Ερευνητικού Δυναμικού (ΠΕΝΕΔ)

Στη δράση συμμετέχουν μόνο δημόσιοι ερευνητικοί φορείς. Στην πρώτη προκήρυξη που έγινε το 1994, δεσμεύτηκαν 6.500.000 χιλ. δρχ., ποσό που αντιστοιχεί στο 62,8% του προϋπολογισμού του Μέτρου και το 73% των αντιστοίχων Δημοσίων Δαπανών.

β) Προσφορά καριέρας σε νέους Έλληνες επιστήμονες που βρίσκονται στο εξωτερικό (Νέα δράση).

Προγραμματίζεται να προκηρυχθεί το β' εξάμηνο του 1996 και θα δεσμεύσει τον υπόλοιπο προϋπολογισμό του Μέτρου (3.844.000 χιλ. δρχ.)

2. Μέτρο 4.2: Ανάπτυξη κινητικότητας ερευνητών και σύνδεσή τους με παραγωγική διαδικασία.

Προϋπολογισμός Μέτρου: 3.730.800 χιλ. δρχ. (12.436 KECU).

Δράσεις:

α) Ανθρώπινα Δίκτυα Διάδοσης της Επιστημονικής και Τεχνολογικής γνώσης.

Στη δράση συμμετέχουν ιδιωτικοί και δημόσιοι φορείς. Στην πρώτη προκήρυξη, που έγινε το 1995 δεσμεύτηκαν347.000 χιλ. δρχ. ενώ το πρόγραμμα θα επαναπροκηρυχθεί τον Ιανουάριο του 1997 και του 1998.

Οι συνολικές δεσμεύσεις για την εγκεκριμένη δράση εκτιμάται ότι θα ανέλθουν στο ποσό των 1.300.000 χιλ. δρχ. (ποσοστό 34,8% του εγκεκριμένου προϋπολογισμού του Μέτρου).

β) Δίαυλος

Στη δράση συμμετέχουν Ιδιωτικοί και Δημόσιοι Φορείς. Στην πρώτη προκήρυξη το 1996 δεσμεύτηκαν 57.000 χιλ. δρχ., ενώ το πρόγραμμα θα επαναπροκηρυχτεί το 1998.

Οι συνολικές δεσμεύσεις για την συγκεκριμένη δράση υπολογίζεται ότι θα ανέλθουν στο ποσό των 200.000 χιλ. δρχ. (ποσοστό 5,4% του εγκεκριμένου προϋπολογισμού του Μέτρου).

γ) Θέσπιση Υποτροφιών για νέους ερευνητές (Νέα δράση)

Η δράση θα προκηρυχθεί για πρώτη φορά το β' εξάμηνο του 1997 και προγραμματίζεται να δεσμεύσει τον υπόλοιπο προϋπολογισμό του Μέτρου ύψους 2.230.000 χιλ. δρχ.

δ) Νέες δράσεις υπό εξέταση

Στην περίπτωση που στο πλαίσιο του Υποπρογράμματος υπάρξει ανάγκη ένταξης και νέας δράσης τότε θα γίνει ανακατανομή του προϋπολογισμού των ήδη εγκεκριμένων δράσεων.

Με βάση όσα προαναφέρθηκαν είναι φανερό ότι οι απορροφήσεις μέχρι σήμερα όχι μόνο δεν είναι μηδενικές, αλλά ξεπερνούν και τον κοινοτικό μέσο όρο (το 32% που αναφέρεται στην ερώτηση), ενώ από τον προγραμματισμό που έχει γίνει εκτιμάται ότι μέχρι το τέλος του 1999 η απορρόφηση των κονδυλίων ΕΚΤ θα είναι 100%.

Γ) Οι ενέργειες που χρηματοδοτούνται από το Κοινωνικό Ταμείο στο πλαίσιο του Επιχειρησιακού Προγράμματος Βιομηχανίας υπάγονται στο Υποπρόγραμμα 5 "Ανθρώπινο Δυναμικό", το οποίο περιέχει δράσεις που στοχεύουν στη βελτίωση και 

Σελίδα 2822 

αξιοποίηση του ανθρώπινου δυναμικού για τη στήριξη και την ανάπτυξη της μεταποίησης στην Ελλάδα.

Ο κύριος όγκος των πιστώσεων αυτών είχε υπολογιστεί κατά την κατάρτιση του λειτουργικού προγράμματος να χρηματοδοτήσει το Μέτρο 5.1 "Ειδικές κατηγορίες ενδοεπιχειρησιακής κατάρτισης εργαζομένων" που περιλαμβάνει προγράμματα κατάρτισης εργαζομένων - στελεχών επιχειρήσεων που ενισχύονται α) για την βελτίωση της ανταγωνιστικότητας στο πλαίσιο του μέτρου 3.1 του Ε.Π.Β., όπως αυτό υλοποιείται μέσο του άρθρου 23 Α του Ν. 1892/90, όπως αυτός ισχύει σήμερα, και β) για την ενσωμάτωση στην παραγωγική διαδικασία, τεχνικών ευελιξίας, καινοτομίας, ποιότητας, οικολογικά φιλικών μεθόδων, όπως αυτές υλοποιούνται μέσω του άρθρου 23 Β του Ν. 1892/90.

Η κατάρτιση αυτή μπορεί να περιλαμβάνεται στα Επενδυτικά Σχέδια Επιχειρήσεων τα οποία χρηματοδοτούνται βάσει των παραπάνω αναφερομένων άρθρων, αντίστοιχα, στο πλαίσιο των Μέτρων 3.1 και 3.2 του Ε.Π.Β.

Το ποσό αυτο στον προϋπολογισμό του προγράμματος είχε αρχικά υπολογισθεί σε 106,67 MECU (περίπου 30 δις δραχμές).

Στα υποβληθέντα μέχρι σήμερα Επενδυτικά Σχέδια βάσει των οποίων έχουν εξαντληθεί σε δεσμεύσεις οι προϋπολογισμοί των Μέτρων 3.1 και 3.2, τα ποσά που αφορούν κατάρτιση ανέρχονται στο ύψος των 3,864 δις δραχμών μόνο.

Οι εκταμιεύσεις προς τους δικαιούχους ακολουθούν τη διαδικασία των πιστοποιήσεων των σχετικών δαπανών, ύστερα από αίτηση των ενδιαφερομένων επιχειρήσεων. Από τις αιτήσεις για πιστοποίηση εξαρτάται ο ρυθμός απορρόφησης. Οι πιστοποιήσεις δαπανών κατάρτισης μέχρι σήμερα αφορούν το ποσό των 58,8 εκατ. δραχμών.

Από τα παραπάνω προκύπτει ότι για την κατάρτιση έχει δεσμευθεί το υψηλότερο δυνατό μέσο των Επενδυτικών Σχεδίων, το οποίο αυτό ποσό είναι μικρό συγκριτικά με το ύψος της προϋπολογιζόμενης στο Μέτρο 5.1 δαπάνης.

Η Υπουργός

Β. ΠΑΠΑΝΔΡΕΟΥ"

16. Στην με αριθμό 1246/9-12-96 ερώτηση δόθηκε με το υπ' αριθμ. 39575/30-12-96 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1246/9-12-96 που κατέθεσε ο Βουλευτής κ. Δ. Κωστόπουλος, σας γνωρίζουμε τα παρακάτω:

1. Το Διοικητικό Συμβούλιο της Εταιρείας RICOMEX A.E. σε έκτακτη συνεδρίασή του στις 25 Ιανουαρίου 1996 αποφάσισε ομόφωνα και χορήγησε ειδική εντολή κατ' εξουσιοδότηση στον κ. Παναγιώτη Στυλ. Κοραή, Οικονομολόγο Σύμβουλο Επιχειρήσεων ΑΦΜ 06280970, προκειμένου εκπροσωπών την Εταιρεία υπογράφει για λογαριασμό της Εταιρείας κάτωθεν της Εταιρικής Επωνυμίας σε όλες τις επαφές και αλληλογραφία με το ΥΒΕΤ σχετικά με την αίτηση για την υπαγωγή επένδυσης της Εταιρείας στον Αναπτυξιακό Νόμο 1892/90 όπως ισχύει.

Τη μελέτη της συγκεκριμένης επένδυσης όπως φαίνεται στο σχετικό ερωτηματολόγιο το οποίο και σας επισυνάπτουμε συνέταξε ο κ. Χρήστος Αθ. Μιχαηλίδης, Οικονομολόγος.

Οι παραπάνω είναι μέλη του Οικονομικού Επιμελητηρίου Ελλάδος με αντίστοιχους αρ. μητρώου 26487 και 44352 και κατά συνέπεια πληρούν τις προϋποθέσεις που ορίζει το άρθρο 18 παρ. 2 του Ν. 1892/90.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

17. Στην με αριθμό 1252/9-12-96 ερώτηση δόθηκε με το υπ' αριθμ. 69/2-1-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1252/9-12-96 του Βουλευτή κ. Ι. Καλαμακίδη σας πληροφορούμε ότι την περίοδο Ιουλίου Αυγούστου 1996, υπήρξαν μεγάλα και σημαντικά αθλητικά γεγονότα (Ολυμπιακοί αγώνες, Παρολυμπιάδα) στα οποία η Χώρα μας είχε ουσιαστική συμμετοχή αποτέλεσμα της οποίας ήταν να αποκομίσουμε μεγάλες διακρίσεις.

Τα γεγονότα αυτά, σε συνδυασμό με την παράλληλη ύπαρξη 2 άλλων κορυφαίων εκδηλώσεων (Αθήνα '97, Αθήνα 2004) συνέβαλλαν ώστε να παρουσιαστεί στη Γ.Γ.Α. οικονομική στενότητα, κάτι το αναπόφευκτο, αφού όπως θα συμφωνείτε και εσείς, η επιβράβευση των Ολυμπιακών, η συνέχιση των προσπαθειών για τη διεκδίκηση της Ολυμπιάδας του 2004, καθώς και η καλύτερη διοργάνωση του Παγκοσμίου Πρωταθλήματος Στίβου, που θα πραγματοποιηθεί στην Ελλάδα, δημιούργησαν δαπάνες που δεν είχαν επακριβώς προϋπολογισθεί.

Παρ' όλα αυτά από την πλευρά μας μέσα στα πλαίσια του προγραμματισμού μας θα ανταποκριθούμε το συντομότερο δυνατό στις υποχρεώσεις που έχουμε αναλάβει.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

18. Στην με αριθμό 1253/9-12-96 ερώτηση δόθηκε με το υπ' αριθμ. 62/23-12-96 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1253/9-12-96 ερώτηση των Βουλευτών κ.κ. Βασίλη Κοντογιαννόπουλου και 'Ελσας Παπαδημητρίου, σας γνωρίζουμε τα εξής:

Η Επιτροπή Συντηρήσεως του ναού του Επικουρίου Απόλλωνος, αρμόδιο όργανο του Υπουργείου Πολιτισμού για τη διάσωση και ανάδειξη του μνημείου, προχώρησε κατά την προηγούμενη δεκαετία, με τη σύμφωνη γνώμη του Κεντρικού Αρχαιολογικού Συμβουλίου, στη λήψη σειράς μέτρων για την άμεση προστασία του.

Στα μεγάλα τεχνικά έργα υποστήριξης του ναού που έγιναν με σκοπό την αποτροπή της περαιτέρω επιδείνωσης της κατάστασής του περιλαμβανόταν και η επικάλυψή του με το προσωρινό στέγαστρο.

Το στέγαστρο, μια ελαφρά περίκλειστη κατασκευή υψηλής τεχνολογίας μελετήθηκε εις τρόπον ώστε να αφήνει γύρω από μνημείο τον απαραίτητο ζωτικό χώρο τόσο για τις εργασίες της προγραμματισμένης συντήρησής του όσο και για τη δυνατότητα άμεσης προσέγγισής του από τους επισκέπτες. Κόστισε συνολικά 85 εκατ. δραχμές (1987).

'Ενα τόσο ριζοσπαστικό μέτρο αλλά και πρωτοποριακό έργο που εκφράζει τη σύγχρονη γλώσσα της αρχιτεκτονικής, είναι πολύ πιθανό να προσκρούει στις τρέχουσες υποκειμενικές αισθητικές απόψεις. Είναι όμως αντικειμενικά ο πιο αποτελεσματικός τρόπος προστασίας του μνημείου από τη διάβρωση και την καταστροφή.

Η επικάλυψη του ναού έχει χαρακτήρα προσωρινό, εν όψει μιας μόνιμης λύσης που θα ενισχύσει τους μηχανισμούς άμυνάς του. Η μεθοδική έρευνα στην κατεύθυνση αυτή κατέληξε στη σύνταξη μιας πεντάτομης γενικής μελέτης, αρχιτεκτονικής, δομικής και φυσικοχημικής (έχει ήδη κατατεθεί στη Βιβλιοθήκη της Βουλής των Ελλήνων) που αποτέλεσε αντικείμενο Διεθνούς Συνεδρίου το Μάρτιο του 1995.

Στόχος άμεσης προτεραιότητας μετά τις καταγραφές, τις κατευθύνσεις και την ωρίμανση προτάσεων κατά το Συνέδριο, αποτελεί η κατάθεση κατά τους προσεχείς μήνες της εν εξελίξει οριστικής πρότασης για τη σωστική επέμβαση στο ναό.

Το περιβάλλον του μνημείου αποτέλεσε επίσης αντικείμενο μέριμνας της Επιτροπής. Στο στάδιο της εφαρμογής βρίσκεται επίσης εξόχως πρωτοποριακό έργο αναβάθμισης του αρχαιολογικού χώρου, προϋπολογισμού 400 εκατ. δραχμών, συγχρηματοδοτούμενο από τα Περιφερειακά Επιχειρησιακά Προγράμματα του Κοινοτικού Πλαισίου Στήριξης. Περιλαμβάνει την κατασκευή αναψυκτηρίου, κέντρου πληροφόρησης επισκεπτών, εργαστήρια συντήρησης και χώρο έκθεσης του διάσπαρτου υλικού του ναού, διαμόρφωση νέας εισόδου και προσβάσεως των επισκεπτών, περίφραξη και ηλεκτροφωτισμό του αρχαιολογικού χώρου.

Μετά τα ανωτέρω επισημαίνουμε ότι:

Σελίδα 2823 

 

1. Η συντήρηση και η ανάδειξη του ναού είναι ο πρώτος και άμεσος στόχος μας. Το στέγαστρο θα αφαιρεθεί όταν εκλείψουν οι λόγοι τοποθέτησής του, μετά δηλαδή την εφαρμογή στο μνημείο μιας μόνιμης και επιστημονικά έγκυρης λύσης προστασίας, στο πλαίσιο της σταδιακής σωστικής επέμβασης.

2. Δύο παραδοσιακοί οικίσκοι απόλυτα ενταγμένοι στο περιβάλλον του ναού, καλύπτουν μετά την αποκατάστασή τους τις ανάγκες του ολιγομελούς επιστημονικού και εργατοτεχνικού προσωπικού. Βέβαια, δεν περιλαμβάνεται σε καμία περίπτωση στις προθέσεις της Επιτροπής η ίδρυση ξενοδοχειακής μονάδας για την κάλυψη των αναγκών του προσωπικού.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

19. Στην με αριθμό 1258/9-12-96 ερώτηση δόθηκε με το υπ' αριθμ. 76397/30-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 1258/9-12-96 του Βουλευτή κ. Αθαν. Βαρίνου, που κατατέθηκε στη Βουλή των Ελλήνων από το Βουλευτή κ. Αθαν. Βαρίνο και αναφέρεται στο πιο πάνω θέμα, σας πληροφορούμε ότι:

Τα προβλήματα της Κοινότητας Ποταμιάς ταυτίζονται με εκείνα των Κοινοτήτων της Β.Δ. Χίου, τα οποία έχουν αποτυπωθεί σε μελέτη Ανάπλασης της όλης περιοχής του Νομαρχιακού Συμβουλίου Ν. Χίου. Στα πλαίσια των δυνατοτήτων του ΠΕΠ και της Νομαρχιακής Αυτοδιοίκησης θα καταβληθεί προσπάθεια υλοποίησης των έργων εκείνων που υπάρχει δυνατότητα ένταξής τους.

Επίσης η Κοινότητα Ποταμιάς για την αποκατάσταση ζημιών στο αγροτικό οδικό δίκτυο επιχορηγήθηκε από τη Διεύθυνση ΠΣΕΑ του Υπουργείου Αιγαίου με το ποσό του ενός (1) εκατ. δρχ..

Ο Υφυπουργός

Λ. ΠΑΠΑΔΗΜΑΣ"

20. Στην με αριθμό 1260/9-12-96 ερώτηση δόθηκε με το υπ' αριθμ. 9040/2-1-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης 1260/9-12-96 που κατατέθηκε στη Βουλή των Ελλήνων από το Βουλευτή κ. Γεώργιο Γαρουφαλιά, αναφορικά με την προώθηση των διαδικασιών, περί παραχωρήσεως στους αυθαίρετους κατόχους των διαλαμβανομένων στο άρθρο 28 του Ν. 2386/96 ακινήτων του Δημοσίου, σας πληροφορούμε ότι για το θέμα αυτό, Ο 

ύστερα από την (γ) σχετική του ίδιου Βουλευτή, έχουμε ενημερώσει τη Βουλή των Ελλήνων με το (β) σχετικό, φωτ/φο του οποίου επισυνάπτουμε, για πλήρη ενημέρωσή σας.

Υφυπουργός

ΓΕΩΡΓΙΟΣ ΔΡΥΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

21. Στην με αριθμό 1262/9-12-96 ερώτηση δόθηκε με το υπ' αριθμ. 1339/27-12-96 έγγραφο από τον Υφυπουργό Εθνικής 'Άμυνας η ακόλουθη απάντηση:

"Σε απάντηση της 1262/9-12-96 ερώτησης που κατέθεσε ο Βουλευτής κ. Γ. Γαρουφαλιάς και η οποία αφορά στο ενδεχόμενο εφαρμογής μορατόριουμ σε πτήσεις των Ελληνικών μαχητικών αεροσκαφών πάνω από το Αιγαίο και την Κύπρο, σας πληροφορούμε τα εξής:

Η θέση του Υπουργείου Εθνικής 'Αμυνας και της Κυβέρνησης είναι δεδομένη και αμετάκλητα προσανατολισμένη στην εφαρμογή και περαιτέρω ενδυνάμωση του Δόγματος του Ενιαίου Αμυντικού Χώρου, ως η ιστορική και πλέον αποτελεσματική απάντηση του Ελληνισμού απέναντι στα σχέδια του Τουρκικού επεκτατισμού.

'Οπως έχει διευκρινισθεί επανειλημμένως από την Ελληνική Κυβέρνηση δεν υπάρχει, ούτε υπήρξε οποιαδήποτε συμφωνία για αναστολή των πτήσεων των Ελληνικών μαχητικών πάνω από το Αιγαίο και την Κύπρο.

Θα πρέπει τέλος να καταστεί σαφές, ότι το Υπουργείο Εθνικής 'Αμυνας, σε άριστη συνεργασία με το Υπουργείο Εξωτερικών και όλα τα συναρμόδια Κυβερνητικά 'Οργανα, σχεδιάζουν και υλοποιούν μία Εθνικά ξεκάθαρη Κυβερνητική πολιτική, προωθώντας στη βάση της Εθνικής Στρατηγικής, την επίτευξη των εθνικών μας στόχων στην 'Αμυνα, την Ασφάλεια και την Εξωτερική Πολιτική της Χώρας μας.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

22. Στην με αριθμό 1276/10-12-96 ερώτηση δόθηκε με το υπ' αριθμ. 10725/3-12-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 1276/10-12-96 ερώτηση του Βουλευτή κ. Βασ. Μιχαλολιάκου, σχετικά με το θέμα, που κατατέθηκε στη Βουλή, σας πληροφορούμε τα ακόλουθα:

1. Με τις διατάξεις του άρθρου 8 παρ.1 περ. στ' του ν. 2238/1994 ορίζεται ότι εκπίπτουν από το συνολικό εισόδημα του φορολογούμενου φυσικού προσώπου, με τους όρους και τις προϋποθέσεις που τίθενται από αυτές τις διατάξεις, τα χρηματικά ποσά των δωρεών και των χορηγιών που καταβάλλει αυτός προς συγκεκριμένα πρόσωπα τα οποία αναφέρονται στις διατάξεις αυτές (ημεδαπά νομικά/ πρόσωπα δημοσίου δικαίου, κοινωφελή ιδρύματα κτλ).

'Ομοιες διατάξεις υφίστανται και στο άρθρο 31 παράγρ. 1 περ. α' υποπερ. γγ' του ίδιου νόμου, οι οποίες αφορούν τις εμπορικές επιχειρήσεις των οποίων τα καθαρά κέρδη προσδιορίζονται λογιστικώς.

2. Με τις διατάξεις των άρθρων 12 παρ. 5 και 14 παρ. 1 του σχεδίου νόμου "Κατάργηση φορολογικών απαλλαγών και άλλες διατάξεις", που κατατέθηκε προσφάτως στη Βουλή, προσθέτονται δύο νέα εδάφια, αντιστοίχως, στις προαναφερόμενες διατάξεις των άρθρων 8 και 31 του ν. 2238/1994. Με τα νέα εδάφια ορίζεται μεταξύ άλλων ότι, όταν τα εκπιπτόμενα από το συνολικό εισόδημα του φορολογούμενου φυσικού προσώπου ή από τα ακαθάριστα έσοδα της επιχείρησης χρηματικά ποσά των δωρεών και των χορηγιών υπερβαίνουν αθροιστικά για κάθε δωρεοδόχο τις εκατό χιλιάδες (100.000) δρχ., ετησίως, ο δωρητής οφείλει να παρακρατήσει φόρο με συντελεστή 20% στο πάνω από τις 100.000 δρχ. ποσό των δωρεών ή χορηγιών και να αποδώσει αυτόν σε οποιαδήποτε δημόσια οικονομική υπηρεσία μέχρι τη λήξη της προθεσμίας για την υποβολή της δήλωσής του φορολογίας εισοδήματος του οικείου οικονομικού έτους, διαφορετικά οι εν λόγω δωρεές και χορηγίες δεν εκπίπτουν από το συνολικό εισόδημα ή από τα ακαθάριστα έσοδα, κατά περίπτωση, του δωρητή.

3. Οι ως άνω διατάξεις του νομοσχεδίου, καθώς και άλλες διατάξεις αυτού με τις οποίες καταργούνται ή περιορίζονται υφιστάμενες φορολογικές απαλλαγές προτείνονται, αφού προηγουμένως το Υπουργείο Οικονομικών έλαβε υπόψη του τα πορίσματα επιτροπών στις οποίες ανέθεσε το έργο της αξιολόγησης των απαλλαγών αυτών. (Επιτροπή Αξιολόγησης Φορολογικών Απαλλαγών και Επιστημονική Ομάδα του ΚΕΠΕ) και έθεσε αυτά στη διάθεση της Οικονομικής και Κοινωνικής Επιτροπής, προκειμένου οι κοινωνικοί εταίροι να εκφράσουν τις απόψεις τους επί αυτών. Το εν λόγω έργο συνίστατο στην εξέταση του κατά πόσο είναι δικαιολογημένη με βάση τις σημερινές συνθήκες η διατήρηση των υφιστάμενων φορολογικών απαλλαγών, ανετέθη δε στα πλαίσια των προσπαθειών του Υπουργείου Οικονομικών για φορολογική δικαιοσύνη, απλότητα του ισχύοντος φορολογικού συστήματος και μείωση του κόστους διαχείρισης και ελέγχου που συνεπάγεται τούτο.

Ο Υφυπουργός

ΓΕΩΡΓΙΟΣ ΔΡΥΣ"

23. Στην με αριθμό 1277/10-12-96 ερώτηση δόθηκε με το

Σελίδα 2824 

υπ' αριθμ. 28/21-1-97 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 1277/10-12-96 που κατατέθηκε στη Βουλή των Ελλήνων από το Βουλευτή κ. Β. Μιχαλολιάκο και αναφέρεται στο πιο πάνω θέμα, σας πληροφορούμε ότι τα έργα που εντάσσονται στο ΠΕΠ έχουν υποχρέωση να συμπληρώνουν "Τεχνικά Δελτία 'Εργων", στα οποία ο επιβλέπων μηχανικός και ο νόμιμος εκπρόσωπος του φορέα υλοποίησης (στην προκειμένη περίπτωση ο Πρόεδρος της Κοινότητας), παρουσιάζουν ακριβή στοιχεία του υπό κατασκευή έργου και βεβαιώνουν ενυπόγραφα ότι θα είναι ολοκληρωμένο και λειτουργικό.

Το τεχνικό Δελτίο του έργου αυτού εμφανίζει ότι θα εκτελούσε συγκεκριμένα οδικά τμήματα με κόστος 30.940.000 δρχ. (και με αναθεώρηση 33.355.000 δρχ.).

Κατά την ένταξη των έργων στα Νομαρχιακά Προγράμματα (ΣΑΝΑ/2) όταν δεν υπάρχει Τ.Δ.Ε. αυτά εντάσσονται με προϋπολογισμό, ο οποίος υπόκειται σε μελλοντική εναρμόνισή του με τον προϋπολογισμό του Τ.Δ.Ε.

'Ετσι και στο έργο αυτό είχε κατ' αρχήν ορισθεί ποσό χρηματοδότησης 100.000.000 δρχ., αλλά μετά τη συμπλήρωση του Τ.Δ.Ε. εναρμονίσθηκε το Νομαρχιακό Πρόγραμμα στο ποσό των 33.355.000 δρχ. 'Οπως φαίνεται από τα παραπάνω δεν έγινε καμία διακοπή χρηματοδότησης αλλά το έργο πληρώθηκε σύμφωνα με τις ανάγκες του.

Ο Υφυπουργός

Λ. ΠΑΠΑΔΗΜΑΣ"

24. Στην με αριθμό 1281/10-12-1996 ερώτηση δόθηκε με το υπ'αριθμ. 529/3-1-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1281/10-12-1996, που κατέθεσε ο Βουλευτής κ. Α. Παπαληγούρας αναφορικά με το παραπάνω θέμα, σας πληροφορούμε ότι:

Δεν υπήρξε καθυστέρηση λόγω διορισμού Γενικού Γραμματέα διότι ο αρμόδιος Γ. Γραμματέας, που είναι και πρόεδρος της Επιτροπής αξιολόγησης έργων παραμένει στη θέση του από τις αρχές του 1996.

Η αρμόδια υπηρεσία του Υπ. Γεωργίας συνεχώς αξιολογεί μελέτες για ένταξη στον Καν. 866/1990 με αποτέλεσμα να έχουν σχεδόν υπερκαλυφθεί οι διαθέσιμες πιστώσεις για τους τομείς Ζωϊκής Παραγωγής. Ζητήθηκε δε η έγκριση και νέων πιστώσεων από άλλα κοινοτικα προγράμματα προκειμνεου να εξετασθούν και ικανοποιηθούν περισσότερες αιτήσεις.

'Οσον αφορά την σύγκλιση της Επιτροπής αξιολόγησης έργων προβλέπεται να λειτουργίε τρείς φορές το χρόνο σε τακτά χρονικά διαστήματα σύμφωνα με την προβλεπόμενη διαδικασία.-

Ο Υπουργός

ΣΤΕΦ. ΤΖΟΥΜΑΚΑΣ"

25. Στην με αριθμό 1282/10-12-1996 ερώτηση δόθηκε με το υπ'αριθμ. 83/31-12-1996 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1282/10-12-1996, που κατέθεσε ο Βουλευτής κ. Δ. ΠΙΠΕΡΓΙΑΣ, σας γνωρίζουμε τα εξής:

Ο λόγος για τον οποίο δεν άρχισε να λειτουργεί ο Πυροσβεστικός Σταθμός Ιστιαίας οφείλεται στην αδυναμία στελέχωσής του, λόγω του μεγάλου ελλείμματος προσωπικού (1500 κενές οργανικές θέσεις) που έχει το Πυροσβεστικό Σώμα.

Για την κάλυψη των κενών αυτών θέσεων έχει προγραμματισθεί η προκήρυξη σχετικών διαγωνισμών. 'Ηδη ολοκληρώθηκε διαγωνισμός για κατάταξη 500 νέων Πυροσβεστών και ανακοινώθηκαν τα ονόματα των επιτυχόντων οι οποίοι εισήχθησαν στη Σχολή για εκπαίδευση στις 29 και 30/12/1996. Μετά την αποφοίτησή τους, η οποία θα γίνει εντός του 1997, θα υπάρξει δυνατότητα στελέχωσης και του αναφερόμενου Σταθμού στην Ιστιαία.

Ο Υπουργός

ΓΕΩΡΓΙΟΣ ΡΩΜΑΙΟΣ"

26. Στην με αριθμό 1283/1-12-1996 ερώτηση δόθηκε με το υπ'αριθμ. 530/3-1-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1283/10.12.1996, που κατέθεσε ο Βουλευτής κ. Κων/νος Ευμοιρίδης αναφορικά με το παραπάνω θέμα, σας πληροφορούμε ότι:

Τα αποθέματα πατάτας στη χώρας μας κατά την λήξασα εμπορική περίοδο, ήταν μειωμένα και για την κάλυψη των αναγκών της εσωτερικής αγοράς, εισήχθησαν από το εξωτερικό, περίπου 35.000 τόνοι πατάτας.

Σύμφωνα με το Νομικό καθεστώς της Ε.Ε., οι εισαγωγές της πατάτας από τρίτες χώρες είναι ελεύθερες και το Υπουργείο, δεν δύναται να απαγορεύσει τις εισαγωγές της πατάτας.

Και ενώ τα αποθέματα της Ελληνικής πατάτας ήταν μειωμένα, στον υπόλοιπο Ευρωπαϊκό χώρο και στις χώρες της Μεσογείου, ήταν αυξημένα, με αποτέλεσμα οι τιμές να διαμορφωθούν σε χαμηλά επίπεδα από την προηγούμενη εμπορική περίοδο.

Από την αρχή της εμπορικής περιόδου, μέχρι και τέλη Μαρτίου, στην περιοχή του Ν. Δράμας οι τιμές διάθεσης της πατάτας, διαμορφώνονται γύρω στις 65 δρχ./κιλό.

Ορισμένοι παραγωγοί αν και είχαν ενημερωθεί ότι δεν υπήρχαν προοπτικές για αύξηση της τιμής αργότερα, δεν διέθεσαν την παραγωγή τους, ελπίζοντας ότι η τιμή θα αυξηθεί, μιας και τα αποθέματα Ελληνικής πατάτας ήταν μειωμένα.

Από την συνολική παραγωγή των 35.000 τόνων καλοκαιρινής πατάτας του Νομού Δράμας, έμειναν αδιάθετοι περίπου 1.500 τόνοι.

Οι παραγωγοί είχαν αρμοδίως ενημερωθεί, διακινδύνευσαν από μόνοι τους, με συνέπεια να εισαχθούν περισσότερες ποσότητες και οι ίδιοι να έχουν μικρότερο τελικά εισόδημα.

Η πατάτα από πλευράς Κοινοτικού Καθεστώτος, είναι εκτός της Κοινής Οργάνωσης της Αγοράς, κατά συνέπεια δεν μπορούν να ληφθούν μέτρα απόσυρσης και στήριξης του εισοδήματος των παραγωγών με Κοινοτικές πιστώσεις είναι σε εκκρρεμότητα στο Συμβούλιο Υπουργών Γεωργίας της ΕΕ πρόταση του Επιτρόπου για την Οργάνωση Κοινής αγοράς της πατάτας. Η Ελλάδα έχει πρωτοστατήσει στην θετική εξέλιξη του θέματος.-

Ο Υπουργός

ΣΤ. ΤΖΟΥΜΑΚΑΣ"

27. Στην με αριθμό 1292/1996 ερώτηση δόθηκε με το υπ' αριθμ. 1/2-1-1997 έγγραφο από Αναπλ. Υπουργό Εξωτερικών η ακόλουθη απάντηση:

"Σε απάντηση της ερώτησης 1292 του Βουλευτή κ. Γεωργίου Σούρλα και σε ό,τι αφορά το Υπουργείο Εξωτερικών σας γνωρίζουμε τα εξής:

1) Η Γενική Γραμματεία Απόδημου Ελληνισμού έχει κατά καιρούς επιχορηγήσει την Ελληνική Κοινότητα του Μόνρεαλ Καναδά, σύμφωνα με τις προβλεπόμενες διαδικασίες με διάφορα πού τα οποία αναγράφονται στην συνημμένη κατάσταση.

2) 'Οσον αφορά την δανειοδότηση της Ελληνικής Κοινότητας Μόντρεαλ από την Εθνικής Τράπεζα, η Γενική Γραμματεία Απόδημου Ελληνισμού ενημερώθηκε τόσο από την Ελληνική Κοινότητα όσο και από την Εθνική Τράπεζα για το θέμα, αλλά δεν προέβη σε καμία ενέργεια για χορήγηση του δανείου.

Ο Αναπληρωτής Υφυπουργός

ΓΙΩΡΓΟΣ Α. ΠΑΠΑΝΔΡΕΟΥ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

28. Στην με αριθμό 1294/10-12-1996 ερώτηση δόθηκε με το υπ'αριθμ. 437/2-1-1997 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της αριθμ. 1294/10-12-1996 ερώτησης των 

Σελίδα 2825 

βουλευτών Στρατή Κόρακα και Σταύρου Παναγιώτου που αφορά στην αναστολή απόπλου λόγω δυσμενών καιρικών συνθηκών των αλιευτικών σκαφών στους Κόλπους Καλλονής και Γέρας Λέσβου, σας γνωρίζουμε τα παρακάτω:

Ι. Σε εκτέλεση της εξιοσιοδοτικςη διάταξης της παραγ. 2 του άρθρου 42 του Κεφ. Δ του Κώδικα Ναυτικού Δικαίου που κυρώθηκε με το ΝΔ 187/1973 εκδόθηκε το ΠΔ 852/1976 (ΦΕΚ 312/Α/1976) περί απαγόρευσης απόπλου σε περίπτωση δυσμενών καιρικών συνθηκών.

Με το εν λόγω ΠΔ το οποίο εκδόθηκε για την προστασία ορισμένων κατηγοριών πλοίων και των επιβαινόντων τους, ρυθμίζεται το πλαίσιο του τρόπου επέμβασης των Λιμενικών Αρχών στην αναστολή απόπλου των πλοίων αυτών, ανάλογα με την κατηγορία της και τις καιρικές συνθήκες που επικρατούν ή πρόκειται να επικρατήσουν στις θαλλάσιες περιοχές που πρόκειται να εκτελεσθεί το ταξίδι.

2. Από το Υπουργείο Εμπορικής Ναυτιλίας εξ άλλου, έχει εκδοθεί σύμφωνα με την παραγ. 4 του ΠΔ3852/1976 σχετικό Εγχειρίδιο Ασφαλείας Ναυσιπλοίας (ΕΑΝ 9) με το οποίο παρέχονται στις Λιμενικές Αρχές λεπτομερείς οδηγίες για την αναστολή απόπλου των Ελληνικών Πλοίων.

Σύμφωνα με αυτές τις οδηγίες ο απόπλους των αλιευτικών πλοίων εφοδιασμένων με πιστοποιητικά αξιοπλοίας πλόων εσωτερικού αναστέλλεται ως ακολούθως:

ι. στα: 7 BEAUFORT και άνω, για πλοία ολικού μήκους μέχρι 25 μέτρα.

ιι. στα: 8 BEAUFORT και άνω, για πλοία ολικού μήκους από 25.01 έως 40 μέτρα.

ιιι. κατά κρίση του πλοιάρχου του πλοίου για πλοία ολικού μήκους άνω των 40,01 μέτρων. 'Οσον αφορά στα πλοία διεθνών πλόων ανεξαρτήτως μήκους, ο απόπλους αναστέλλεται κατά κρίση του πλοιάρχου του πλοίου.

3. Ανεξάρτητα από τα ανωτέρω τόσο στο ΠΔ 852/1976 όσο και στο Κεφ. 6 του ΕΑΝ 9 προβλέπεται η δυνατότητα κατ' εξαίρεση άδειας απόπλου όταν οι πραγματικές καιρικές συνθήκες που επικρατούν στην περιοχή είναι ευμενέστερα από αυτές που περιγράφονται στο μετεωρολογικό δελτίο και γι αυτό δεν εκτίθεται σε κίνδυνο η ασφάλεια των πλοίων που πρόκειται να αποπλεύσουν.

Στην περίπτωση αυτή συντάσσεται ειδικό πρακτικό από τον Προϊστάμενο της Λιμενικής Αρχής, τον Πλοίαρχο του πλοίου και ένα πλοηγό του λιμένα ή άλλο έμπειρο για τις τοπικές καιρικές συνθήκες, αφού γίνει οπωσδήποτε συνεννόηση με τις γειτονικές Λιμ. Αρχές, και εφ'όσον ο πλούς είναι μικρής διάρκειας καικατά την διάρκειά του το πλοίο δεν θα απομακρύνεται περισσότερο από 20νμ. από την πλησιέστερη ακτή που μπορεί να καταφύγει για ασφάλεια.

4. Σύμφωνα επομένως με τα παραπάνω και για τα αλιευτικά σκάφη που κινούνται στους κόλπους Καλλονής και Γέρας έχουν προβλεφθεί ρυθμίσει και έχουν παρασχεθεί οδηγίες από το Υ.Ε.Ν., έτσι ώστε αφ ενός μεν να διασφαλίζεται η ασφάλεια αυτών και των διαβαινόντων τους και αφετέρου να παρέχεται η δυνατόητα αντιμετώπισής του κατ εξαίρεση, όσον αφορά την αναστολή απόπλου, εφ'όσον συντρέχουν συγκεκριμένες προϋποθέσεις.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

29. Στην με αριθμο 1301/10-12-1996 ερώτηση δόθηκε με το υπ'αριθμ. 1340/30-12-1996 έγγραφο από τον Υφυπουργό 'Αμυνας η ακόλουθη απάντηση:

"Σε απάντηση της 1301/10/12/1996 αναφοράς που κατάθεσε η Βουλευτής κ. Ε. Ανουσάκη σχετικά με τα Θέατρα "Αλίκη" και "Τζένη Καρέζη" σας πληροφορούμε τα εξής:

Το ΔΣ του ΜΤΣ, το οποίο βάσει του Ιδρυτικού του νόμου υποχρεούται και απευθύνεται για την ορθή και νόμιμη διαχείριση των περιουσιακών στοιχείων του Ταμείου και την προάσπιση των μετόχων αυτού, έχει αποφασίσει όπως ο χώρος των θεάτρου "ΑΛΙΚΗ" συνεχίζει να υπηρετεί τη θεατρική τέχνη. Η απόφαση αυτή του Μετοχικού Ταμείου επιτρέπει να ισχύσει στο μέλλον το ίδιο ακριβώς και για το θέατρο "Τζένη Καρέζη".

'Οσον αφορά το Υπουργείο Εθνικής 'Αμυνας και το ΜΤΣ ουδεμία σκέψη υπήρχε ή υπάρχει για αλλαγή της ονομασίας των παραπάνω θεάτρων.

Ως προς το θέμα της μίσθωσης του Θεάτρου "ΤΖΕΝΗ ΚΑΡΕΖΗ", από τον κ. Καζάκο, η οποία λήγει στις 31-8-1997, το ΜΤΣ προτίθεται να καλέσει αρχικώς τον κ. Καζάκο, για απ'ευθείας συζητήσεις και μόνο σε περίπτωση που τα ενδιαφερόμενα μέρη δεν καταλήξουν σε συμφωνία θα προκηρυχθεί, αναγκαστικά, νέος διαγωνισμός.

Αναφορικά με τη μίσθωση του Θεάτρου "ΑΛΙΚΗ" από την Αλίκη Βουγιουκλάκη και την εταιρεία "ΑΛΙΚΗ-ΘΕΑΤΡΙΚΕΣ και ΚΑΛΛΙΤΕΧΝΙΚΕΣ ΕΠΙΧΕΙΡΗΣΕΙΣ Α.Ε." η σύμβαση λύθηκε αυτομάτως λόγω του αδόκητου θανάτου της μεγάλης πρωταγωνίστριας, δεδομένης της ύπαρξης αναγκαστικού όρου, στις συνεχώς ανανεούμενες συμβάσεις, όπως και στη σύμβαση προσχώρησης του 1986 μεταξύ των δύο μερών, για συμμετοχή της ιδίας στις Θεατρικές παραστάσεις.

Ειδικότερα τόσο στον όρο 10 της αρχικής σύμβασης, όσο και στον όρο Γ3 της σύμβασης προσχώρησης αναφέρεται ρητώς ότι "το θέατρο μισθώνεται στην Αλίκη Βουγιουκλάκη με τον όρο να πρωταγωνιστεί αυτοπροσώπως στα θεατρικά σχήματα του Θεάτρου Αλίκη". Σημειώνεται πάντως ότι το θέμα της μίσθωσης του θεάτρου "Αλίκη" βρίσκεται σε εξέλιξη. Συγκεκριμέαν η συνέχιση ή όχι της μίσθωσης θα κριθεί από τα δικαστήρια στι 7/3/1997, επειδή ακριβώς η μίσθωση είχε προσωπική σχέση, δηλαδή ήταναυστηρά προσωποπαγής, με συνέπεια οι ενδιαφερόμενοι να προσφύγουν στα δικαστήρια.

Το Υπουργείο Εθνικής 'Αμυνας επανειλλημένως έχει αποδείξει ότι δεν φείδεται προσπαθειών για την προώθηση και στήριξη του θεάτρου στην χώρα μας, πολλώ δε μάλλον για τη διατήρηση της μνήμης και της βαριάς κληρονομιάς που άφησαν πίσω τους οι δυο αυτές αξέχαστες και μοναδικες Μεγάλες Κυρίες της Ελληνικής Θεατρικής σκηνής. Προς τούτο το Υπουργείο Εθνικής 'Αμυνας σε συνεργασία με τα συναρμόδια Υπουργεία Πολιτισμού και ΠΕΧΩΔΕ, θα καταβάλλει κάθε δυνατή προσπάθεια, ώστε αφ'ενός μεν να διατηρηθεί η πολιτιστική χρήση των χώρων που βρίσκονται σήμερα τα θέατρα "Αλίκη" και "Τζένη Καρέζη", αφ'ετέρου δε να συνεχιστεί η καλλιτεχνική παράδοση, στην οποία συνέβαλαν οι δύο μεγάλες πρωταγωνίστριες.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

30. Στην με αριθμό 1306/11-12-1996 ερώτηση δόθηκε με το υπ'αριθμ. 548/3-1-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτησή σας με αριθμό 1306/11.12.1996, που κατέθεσε ο Βουλευτής κ. Δημ. Αλαμπάνος αναφορικά με το παραπάνω θέμα σας πληροφορούμε ότι το 1995 και το 1996, μετά από επίμονο αίτημα των τοπικών παραγόντων της Δυτικής Φθιώτιδας, καλλιεργήθηκαν δοκιμαστικά ζαχαρότευτλα αλλά τα αποτελέσματα όπως φαίνονται στον παρακάτω πίνακα, ήταν αποθαρρυντικά για την συνέχιση της τευτλοκαλλιέργειας.

ΣΤΟΙΧΕΙΑ ΤΕΥΤΛΟΚΑΛΛΙΕΡΓΕΙΑΣ

ΠΕΡΙΟΧΗΣ ΜΑΚΡΑΚΩΜΗΣ

ΕΤΩΝ 1995-1996

ΕΤΟΣ ΑΙΤΗΣΕΙΣ ΣΤΡ/ΤΑ ΕΓΚΡΙΘ. ΣΥΜΦΩΝΗ-ΣΤΡ/ΤΑ ΣΕ 

ΜΕΣΗ ΣΤΡΕΜ. ΜΕΣΟ 

ΣΤΡ/ΤΑ ΤΙΚΑ ΑΝΑΠΤ. ΑΠΟΔΩΣΗ ΟΡΟ 

1995 69 1.118 1.118 35 515 4.476 14,68

1996 125 3.178 1.950 59 999 2.937 13,68

ΣΤΡΕΜΜΑΤΟ-

ΖΑΧΑΡΟ

659

402

Οι αποδόσεις φθάνουν μόλις το 50-80% της μέσης απόδοσης της περιοχής Λάρισας, ως αποτέλεσμα της συνεκτικότητας των εδαφών, των διάσπαρτων λίθων, της έλλειψης εξειδικευμένων μηχανημάτων τευτλοκαλλιέργειας κ.λ.π. και ως εκ τούτου είναι ασύμφορο για τους αγρότες το δε κόστος 

Σελίδα 2826 

μεταφοράς των τεύτλων στο Εργοστάσιο Λάρισας (περίπου 200 χιλιόμετρα) είναι πολύ υψηλό συγκρινόμενο με το κόστος μεταφοράς από την περιοχή Λάρισας.

Γαι τους παραπάνω λόγους, θεωρούμε ότι δεν ενδείκνυται να συνεχισθεί η τευτλοκαλλιέργεια στην Δυτική Φθιώτιδα αλλά η αντίστοιχη έκταση να δοθεί στην περιοχή Ξυνιάδας που οι συνθήκες είναι καταλληλότερες και οι εναλλακτικές καλλιέργειες εξίσου περιορισμένες.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

31. Στην με αριθμό 1309/11.12.96 ερώτηση δόθηκε με το υπ' αριθμ. 76498/3012.96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 1309/11.12.96 που κατέθεσε σε σας ο Βουλευτής Δημ. Ν. Κωστόπουλος σχετικά με την άδεια ίδρυσης και λειτουργίας Υπεραγοράς τροφίμων στο Δήμο Τρίπολης, σας γνωρίζουμε τα εξής:

Οι Δήμοι προκειμένου να χορηγήσουν άδεια καταστήματος ή επιχείρησης υγειονομικού ενδιαφέροντος είναι υποχρεωμένοι να εξετάζουν πλην των άλλων τη νομιμότητα του κτιρίου και εάν η λειτουργία ενός συγκεκριμένου καταστήματος εντάσσεται στις επιτρεπόμενες για κάθε περιοχή χρήσεις γης.

Στη συγκεκριμένη περίπτωση για χορήγηση της άδειας λειτουργίας της υπεραγοράς τροφίμων της Εταιρείας ΑΦΟΙ ΒΕΡΟΠΟΥΛΟΙ στο Δήμο Τρίπολης συνέτρεχαν και οι δύο ανωτέρω προϋποθέσεις.

Είναι διάφορο βεβαίως το θέμα της νομιμότητας η μη της χορήγησης της οικοδομικής άδειας στο συγκεκριμένο χώρο για το οποίο αρμόδιο να απαντήσει είναι το Υπουργείο ΠΕΧΩΔΕ στο οποίο κοινοποιείται η ανωτέρω ερώτηση.

Σε κάθε περίπτωση πάντως ανάκλησης της οικοδομικής άδειας τούτο αποτελεί λόγο ανάκλησης της άδειας λειτουργίας του καταστήματος από τον οικείο Δήμο.

Ο Υφυπουργός

Λ.ΠΑΠΑΔΗΜΑΣ"

32. Στην με αριθμό 1310/11.12.96 ερώτηση δόθηκε με το υπ' αριθμ. 549/3.1.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ.1310/11.12.96, που κατέθεσε ο Βουλευτής κ. Κυριάκος Σπυριούνης, αναφορικά με το παραπάνω θέμα σας πληροφορούμε ότι η αρμόδια υπηρεσία του Υπουργείου Γεωργίας συμφωνεί, όπως έπραξε και στο παρελθόν, για τη λειτουργία του εν λόγω ιδρύματος αμιγώς ως μελισσοκομικού, γιατί σαν τέτοιο ιδρύθηκε και χρηματοδοτήθηκε η κατασκευή του.

Το Δ.Σ. του ΕΘΙΑΓΕ, μέσα στα πλαίσια του νέου οργανογράμματος των περιφερειακών του υπηρεσιών, έχει αποφασίσει τη δημιουργία ενός "πολυδυνάμου" ινστιτούτου έρευνας στη Χαλκιδική, το οποίο θα περιλαμβάνει και τη μελισσοκομική έρευνα.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

33. Στην με αριθμό 1326/11.12.96 ερώτηση δόθηκε με το υπ' αριθμ. 941/31.12.96 Υφυπουργό Εξωτερικών η ακόλουθη απάντηση:

"Σε απάντηση της ερώτησης 1326/11.12.96 ερώτηση του Βουλευτή κ. Παναγιώτη Ψωμιάδη σας γνωρίζουμε ότι η ισχύουσα Ελληνο-Αγγλική Μορφωτική Σύμβαση αναφέρει στο άρθρο 2 τα εξής:

"Εκατέρα των συμβαλλομένων Κυβερνήσεων, θα έχει την άδεια να εγκαταστήσει επί του εδάφους της ετέρας μορφωτικά ιδρύματα. Ο όρος "ιδρύμα" περιλαμβάνει σχολεία, βιβλιοθήκας, συλλογάς κινηματογραφικών ταινιών και μορφωτικά κέντρα αφιερωμένα εις τους σκοπούς ους η παρούσα σύμβαση έχει υπ' όψη. Εκατέρα των Κυβερνήσεων θέλει παρέχει εις την ετέραν πάσαν δυνατήν αρωγήν προς εξασφάλισιν καταλλήλων οικημάτων δια τα τοιαύτα ιδρύματα"...

Ως εκ τούτου, το Υπουργείο Εξωτερικών δεν έχει καμία αρμοδιότητα επί του ζητήματος που τίθεται με την υπ' αριθ. 1326 ερώτηση.

Ο Υφυπουργός

ΓΕΩΡΓΙΟΣ ΠΑΠΑΝΔΡΕΟΥ"

34. Στην με αριθμό 1331/11.12.96-ερώτηση δόθηκε με το υπ' αριθμ. 39574/30.12.96 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1331/11.12.96 που κατέθεσαν οι Βουλευτές κ.κ. Α.Κανταρτζής και Β. Μπούτας, σας γνωρίζουμε τα παρακάτω:

Το ενεργητικό της ΑΕ ΕΛΒΙΚ μεταβιβάστηκε το έτος 1995, στα πλαίσια των διαδικασιών της ειδικής εκκαθάρισης του Ν.2000/91 στον όμιλο Θ.Μπατάλα-Κ.Καρατζούνη αντί ποσού 1.482.5000.000 δρχ. Με την υπογραφή του συμβολαίου κατεβλήθησαν 170.000.000 δρχ. και το υπόλοιπο τίμημα εκ. δρχ. 1.312.500.000 θα καταβληθεί σε 5 ετήσιες δόσεις, εκ των οποίων η πρώτη έχει ήδη καταβληθεί. 'Οσον αφορά την έκταση (819 στρέμματα) την οποία κατείχε η ΕΛΒΙΚ από 25ετίας, είχε παραχωρηθεί στην εταιρεία με νόμιμες αποφάσεις των αρμοδίων Υπουργείων.

Κατά το έτος 1985 η κοινότητα των Μεγάλων Καλυβίων άσκησε διεκδικητική αγωγή κατά της ΕΛΒΙΚ διεκδικώντας την κυριότητα της εν λόγω εκτάσεων. 

Η εκδίκαση της αγωγής αυτής αναβλήθηκε πολλές φορές και ουδέποτε πραγματοποιήθηκε. Στη συνέχεια η εκκαθαρίστρια εταιρεία ΑΕ ΕΤΒΑ FINANCE προκειμένου να άρει το αμφισβητούμενο από την άνω Κοινότητα ιδιοκτησιακό καθεστώς της υπό εκκαθάριση εταιρείας και ενώ εκκρεμούσε η ως άνω αγωγή, επέσπευσε την εκδίκαση της με αποτέλεσμα να εκδοθεί υπ' αριθ.683/94 απόφαση του Πολυμελούς Πρωτοδικείου Τρικάλων η οποία δικαιώνει πλήρως την θέση της ΕΛΒΙΚ ΑΕ.

Η Κοινότητα Μεγάλων Καλυβίων παρ' ότι είχε το δικαίωμα άσκησης έφεσης κατά της άνω απόφασης, δεν το άσκησε, με αποτέλεσμα η απόφαση αυτή να καταστεί τελεσίδικη.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

35. Στην με αριθμό 1338/11.12.96 ερώτηση δόθηκε με το υπ' αριθμ. 447/31.12.96 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης 1338/11.12.96 των Βουλευτών κ.κ. Ν. Γκατζή και Ε. Κόρακα, αναφορικά με τον υφιστάμενο κυκλοφοριακό φόρτο στην ευρύτερη περιοχή του Δήμου Περάματος, (Λεωφ. Σχιστού, κόμβος Ικονίου) σε σχέση με τον εμπορικό λιμένα Πειραιά και τα μέτρα αποσυμφόρησης βελτίωσης των κυκλοφοριακών συνθηκών, κατά λόγο αρμοδιότητας, σας γνωρίζουμε τα ακόλουθα:

α. Η αναφερόμενη διάνοιξη της δεξιάς εισόδου προς την Λεωφόρο Δημοκρατίας για την κατεύθυνση από Πειραιά προς Πέραμα, έχει κατασκευασθεί και αποδοθεί στην κυκλοφορία από τις αρχές του έτους 1996.

Για την κατεύθυνση από Πέραμα προς Πειραιά, η σύνδεση της Λεωφόρου Δημοκρατίας με την Λεωφόρο Σχιστού για τα Ι.Χ.Ε αυτοκίνητα θα γίνεται με τον κόμβο που κατασκευάζεται στην ευρύτερη περιοχή της Ιχθυόσκαλας (από ορμίσκο Αγ. Νικολάου μέχρι Ιχθυόσκαλα) και πρόκειται να περατωθεί στα μέσα του έτους 1998.

β. Η κατασκευή της ανισόπεδης διάβασης στον Αγ. Γεώργιο Κερατσινίου καιη σύνδεσή της με την Λεωφόρο Σχιστού, που ήδη σήμερα λειτουργεί, έχει απαλλάξει εντελώς το τμήμα της Λεωφόρου Δημοκρατίας που διασχίζει το Πέραμα, από την κίνηση των βαρέων φορτηγών οχημάτων που διακινούν εμπορεύματα από και προς τον Σταθμό Εμπορευματοκιβωτίων "Ελ. Βενιζέλος" του ΟΛΠ στο Πέραμα.

γ. Ο διαχωρισμός αυτός της κίνησης των φορτηγών αυτοκινήτων που πραγματοποιήθηκε με την κατασκευή εσωτερι-

Σελίδα 2827 

κού δρόμου στην περιοχή του ΟΛΠ και της ανισόπεδης διάβασης του Αγ. Γεωργίου Κερατσινίου αποσυμφόρησε τον κυκλοφοριακό φόρτο των δρόμων του Δήμου Περάματος.

δ. Κατά συνέπεια σήμερα η λειτουργία του Σταθμού Ε/Κ ΟΛΠ δεν επιβαρύνει τον Δήμο Περάματος ενώ επί πλέον ο ΟΛΠ έχει κατασκευάσει και παραχωρήσει στον εν λόγω Δήμο χώρο πρασίνου και αναψυχής (Πλατεία Σαλαμινομάρχων) εκτάσεως 20.000 τετραγωνικών μέτρων.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

36. Στην με αριθμό 1339/11.12.96 ερώτηση δόθηκε με το υπ' αριθμ. 1750/23.12.96 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση της ερώτησης 1339/11.12.96 που κατέθεσαν στη Βουλή οι Βουλευτές κα Μαρία Μπόσιου και η Μήτσος Κωστόπουλος, σχετικά με τη μετατροπή του ΕΟΜΜΕΧ σε ΑΕ σύμφωνα με τη δυνατότητα που παρέχει ο Ν.2414/1996 και τις συνέπειες που θα έχει η μετατροπή αυτή για τους εργαζόμενους και τις μικρομεσαίες επιχειρήσεις, σας γνωρίζουμε τα ακόλουθα:

1. Σύμφωνα με το άρθρο 2 παρ.1 του Ν.2414/1996 που αναφέρεται στην νομική μορφή των ΔΕΚΟ, με Προεδρικά Διατάγματα που εκδίδονται μέσα σε έξι (6) μήνες από τη δημοσίευση του, με πρόταση του Υπουργού Εθνικής Οικονομίας και του εποπτεύοντος Υπουργού Ανάπτυξης, μετά από γνώμη του Δ.Σ., δύναται να μετατρέπονται σε Ανώνυμες Εταιρείες (Α.Ε.) οι δημόσιες επιχειρήσεις που δεν έχουν τη μορφή αυτή και να καταρτίζονται τα καταστατικά τους σύμφωνα με τις διατάξεις του παρόντος Νόμου και του Ν.2190/1920.

2. 'Οσον αφορά τις επιπτώσεις από τη μετατροπή του Ελληνικού Οργανισμού Μικρών και Μεσαίων Επιχειρήσεων και Χειροτεχνίας (ΕΟΜΜΕΧ) σε Ανώνυμη Εταιρεία (Α.Ε.) στους εργαζόμενος και στις μικρομεσαίες επιχειρήσεις σας γνωρίζουμε ότι ο ΕΟΜΜΕΧ θα συνεχίζει να εκπληρώνει τον σκοπό για τον οποίο δημιουργήθηκε όπως ορίζεται ρητά στην παρ.3 του άρθρου 2 του Ν.2414/1996, ότι δηλαδή οι Δημόσιες Επιχειρήσεις λειτουργούν με βάση τους κανόνες της ιδιωτικής οικονομίας, χωρίς να μεταβάλλεται ο χαρακτήρας τους ως εταιρειών που ασκούν δραστηριότητα κοινής ωφέλειας.

3. Αναλυτικότερα θα σας απαντήσει το καθ' ύλην αρμόδιο Υπουργείο Ανάπτυξης το οποίο παρακαλούμε να μας κοινοποιήσει την απάντησή του.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

37. Στην με αριθμό 1339/11-12-96 ερώτηση δόθηκε με το υπ' αριθμ. 39571/30-12-96 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 1339/11.12.96 που κατέθεσαν οι Βουλευτές κ.κ. Μ. Μπόσκου και Μ. Κωστόπουλος, σας πληροφορούμε τα ακόλουθα:

Το Δ.Σ. του ΕΟΜΜΕΧ με την απόφαση του με αριθμ. 1/73Θ/24.10.96, η οποία ελήφθη κατά πλειοψηφία, μειοψηφούντος μόνο του εκπροσώπου των εργαζομένων του ΕΟΜΜΕΧ, δηλώνει ότι δεν έχει αντίρρηση στη μετατροπή του ΕΟΜΜΕΧ σε Α.Ε., με βάση τις διατάξεις του ν. 2414/1996.

Το Δ.Σ. του ΕΟΜΜΕΧ προχώρησε στην παραπάνω απόφαση, αφού έλαβε υπόψη τα εξής:

1. Κεντρικός στόχος του ν. 2414/96 είναι ο λειτουργικός και οργανωτικός εκσυγχρονισμός των Δημοσίων Επιχειρήσεων και Οργανισμών, η ενίσχυση της ανεξαρτησίας των Διοικήσεων και ο σαφής καθορισμός των σχέσεων Κράτους και Δημοσίων Επιχειρήσεων.

2. Τα μέσα για την επίτευξη των στόχων αυτών είναι η μετατροπή των ΔΕΚΟ σε Α.Ε. που θα λειτουργούν με βάση τους κανόνες της ιδιωτικής οικονομίας, χωρίς να μεταβάλλεται ο χαρακτήρας τους, ως εταιρειών που ασκούν δραστηριότητες κοινή ωφελείας.

3. Σύμφωνα με τον πιο πάνω νόμο υποχρεώνονται οι Α.Ε. να καθορίζουν την πολιτική τους μακροχρόνια και την οικονομική τους αποτελεσματικότητα μέσα από στρατηγικό σχέδιο δράσης και να καταρτίζουν επιχειρηματικό σχέδιο δράσης 3ετούς ή 5ετούς διάρκειας που θα εξειδικεύει τους μακροχρόνιους στόχους και τις μεθόδους πραγματοποίησής τους.

4. Επίσης προβλέπεται η σύναψη μεταξύ του Διευθύνοντος Συμβούλου αφενός, του Υπουργού Εθνικής Οικονομίας και τους εποπτεύοντος Υπουργού αφετέρου, συμβολαίου διαχείρισης με ποσοτικοποιημένους στόχους.

5. Τέλος επισημαίνεται ότι ο ΕΟΜΜΕΧ λειτουργεί και σήμερα με βάση τις διατάξεις των ν. 707/77 και 1472/84 με ιδιωτικοοικονομικά κριτήρια, με τη νέα του δε νομική μορφή θα αποβεί αποτελεσματικότερος στη στήριξη των Μ.Μ.Ε., χωρίς καμία επίπτωση στο εργασιακό καθεστώς των υπαλλήλων του.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

38. Στην με αριθμό 1342/11-12-96 ερώτηση δόθηκε με το υπ' αριθμ. 78/2-1-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1342/11-12-96 σας πληροφορούμε ότι η εργολαβία με την οποία κατασκευάζεται το Κλειστό Γυμναστήριο Ιεράπετρας, ολοκληρώνεται μέσα στους προσεχείς 2-3 μήνες και αμέσως μετά η Γ.Γ.Α. θα κινήσει τις διαδικασίες για την ανάθεση των υπολοίπων εργασιών, προκειμένου πριν το τέλος του τρέχοντος έτους, το γυμναστήριο αυτό να δοθεί σε χρήση.

Τα άλλα έργα που αφορούν στη συμπλήρωση της βασικής αθλητικής υποδομής του Ν. Λασιθίου, θα εξετασθούν κατά τον καταρτισμό του προγράμματος νέων έργων, που θα ενταχθούν για χρηματοδότηση στο Π.Δ.Ε. του 1997.

Η χρηματοδότηση, μικρών αθλητικών έργων, συμπληρωματικών έργων και εργασιών συντήρησης, θα εξετασθεί με βάση τον προϋπολογισμό και την τεχνική περιγραφή που είναι απαραίτητο να συνοδεύουν το κάθε αίτημα.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

39. Στην με αριθμό 1352/12-12-96 ερώτηση δόθηκε με το υπ' αριθμ. 4183/31-12-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 1352/12-12-96 των Βουλευτών κ.κ. Σταύρου Παναγιώτου και Μαρίας Μπόσκου και απευθύνεται στον Υπουργό Μεταφορών και Επικοινωνιών, σας πληροφορούμε, ότι όπως μας διαβεβαιώνει ο Νομάρχης Σερρών τα παρακάτω:

1. 'Αρχισε η διαδικασία, μέσο της Επιτροπής Κυκλοφορίας του Νομού, για την μεταφορά της στάσης του λεωφορείου και την τοποθέτηση στηθαίων ασφαλείας που θα επιτρέπουν την διέλευση των μαθητών μόνο από τη διάβαση πεζών, οπότε με τη λειτουργία φωτεινών σηματοδοτών η διέλευση των μαθητών θα γίνεται με ασφάλεια.

2. Δεν συνιστάται η κατασκευή υπόγειας ή υπέργειας διάβασης πεζών, αφού έχει αποδειχθεί στην πράξη, ότι δεν χρησιμοποιούνται παρά μόνο από ένα ελάχιστο ποσοστό των πεζών.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

40. Στην με αριθμό 1352/12-12-96 ερώτηση δόθηκε με το υπ' αριθμ. 22/2-1-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 1352/12-12-96 που κατατέθηκε στη Βουλή των Ελλήνων από τους Βουλευτές κ.κ. Σ. Παναγιώτου και Μ. Μπόσκου και αναφέρεται στο πιο πάνω θέμα, όσον αφορά την αρμοδιότητά μας σας πληροφορούμε ότι η κατασκευή του 2ου ΤΕΛ Σερρών θα χρηματοδοτηθεί από

Σελίδα 2828 

πιστώσεις του Περιφερειακού Επιχειρησιακού Προγράμματος.

Το έργο είναι ενταγμένο στο ΠΕΠ με προϋπολογισμό βάσει σταθερών τιμών Γ' τριμήνου 1994 809.000.000 δρχ., πρόσφατα δε (πριν ένα μήνα) εγκαταστάθηκε ο εργολάβος στο έργο, ο οποίος έχει συμβατική υποχρέωση να τελειώσει μέχρι 23-8-97.

Ο Υφυπουργός

Λ. ΠΑΠΑΔΗΜΑΣ"

41. Στην με αριθμό 1360/12-12-96 ερώτηση δόθηκε με το υπ' αριθμ. 1896/30-12-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 1360/12-12-96 που κατατέθηκε στη Βουλή από το Βουλευτή κ. Μουσταφά Μουσταφά, σχετικά με επικείμενη ένταξη των ασφαλισμένων του ΟΓΑ στον κλάδο ασθενείας του ΙΚΑ και με μη καταβολή κινήτρου παραγωγικότητας στους γιατρούς του ΙΚΑ, σας γνωρίζουμε τα εξής:

α) Σύμφωνα με τις διατάξεις του άρθρου 15 του σχεδίου νόμου "Σύσταση Κλάδου Κύριας Ασφάλισης Αγροτών" στους ασφαλισμένους και συνταξιούχους του ΟΓΑ καθώς και στα μέλη οικογενείας τους θα χορηγούνται παροχές ασθενείας σε είδος.

Με κανονισμό που θα εκδοθεί με απόφαση των Υπουργών Οικονομικών, Εργασίας και Κοινωνικών Ασφαλίσεων, ύστερα από γνώμη του Διοικητικού Συμβουλίου του ΟΓΑ, θα οριστούν το είδος, η έκταση, ο χρόνος έναρξης, οι προϋποθέσεις και ο τρόπος χορήγησης των παραπάνω παροχών, καθώς και άλλη σχετική λεπτομέρεια.

Επειδή το όλο θέμα είναι σοβαρό και αποσκοπεί στη βελτίωση της παρεχόμενης στους αγρότες περίθαλψης, απαιτείται λεπτομερής και σε βάθος μελέτη όλων των παραμέτρων.

β) Με τις διατάξεις της παρ. 5 του άρθρου 8 του ν. 2430/96 καθιερώθηκε η χορήγηση του κινήτρου για την αύξηση της παραγωγικότητας στους γιατρούς, οδοντιάτρους, ακτινοφυσικούς και βιολόγους - βιοχημικούς του ΙΚΑ.

Σύμφωνα με τη διάταξη αυτή, με απόφαση των Υπουργών Εθνικής Οικονομίας, Οικονομικών και Εργασίας και Κοινωνικών Ασφαλίσεων μετά από πρόταση του Δ.Σ. του ΙΚΑ, καθορίζονται το ύψος του ανωτέρω κινήτρου κατά δικαιούχο, οι όροι, οι προϋποθέσεις καθώς επίσης και ο τρόπος ελέγχου και διασφάλισης των προσδοκομένων αποτελεσμάτων στο ως άνω ελέγχου και διασφάλισης των προσδοκομένων αποτελεσμάτων στο ως άνω προσωπικό του Ιδρύματος.

'Ηδη σε εφαρμογή της παραπάνω διάταξης έχει υπογραφεί η 2071766/10650/0022/3-12-96 κοινή Υπουργική απόφαση η οποία έχει σταλεί για δημοσίευση στην Εφημερίδα της Κυβέρνησης.

Ο Υφυπουργός

ΝΙΚΟΣ ΦΑΡΜΑΚΗΣ"

42. Στην με αριθμό 1364/12-12-96 ερώτηση δόθηκε με το υπ' αριθμ. 557/3-1-97 έγγραφο από τον Υπουργός Γεωργίας η ακόλουθη απάντηση:

"Απαντώντας στην ερώτηση με αριθμό 1364/12.12.96, που κατέθεσε ο Βουλευτής κ. Ε. Χαϊτίδης αναφορικά με το παραπάνω θέμα, σας πληροφορούμε ότι:

Τα ανώτατα όρια ορισμένων αρδευόμενων καλλιεργειών θεσπίσθηκαν με την αναθεώρηση της Κοινής Αγροτικής Πολιτικής στον τομέα των αροτραίων καλλιεργειών.

Στα πλαίσια αυτά το ανώτατο όριο για τη Χώρα μας, καθορίστηκε σε 2.222.590 στρεμ. (που αφορά μόνο τον αραβόσιτο).

Οι σχετικοί Κανονισμοί έχουν δημοσιευθεί και ανακοινωθεί και είναι ευρέως γνωστοί με συνεχείς κατ' έτος ενημερώσεις συσκέψεων τόσο στο των Περιφερειακών Υπηρεσιών του Υπ. Γεωργίας όσο και Συνδικαλιστικών και Συνεταιριστικών Οργανώσεων των παραγωγών από το 1993 σε εβδομαδιαία βάση έχουν ήδη γίνει ενέργειες από το Υπουργείο σε όλα τα επίπεδα (πολιτικό και υπηρεσιακό) ώστε η Ευρωπαϊκή Επιτροπή να προτείνει αύξηση του ανωτάτου ορίου των αρδευόμενων εκτάσεων μετά την ξαφνική και αλματώδη άνοδο που παρουσίασαν οι εκτάσεις του αραβοσίτου την φετινή χρονιά.

Οι παραγωγοί ήταν έγκαιρα ενημερωμένοι, δεν υπήρχε όμως η νομική δυνατότητα από πλευράς Υπουργείου να τεθεί φραγμός στις καλλιεργούμενες εκτάσεις από τον κάθε παραγωγό.

Ο νομός Σερρών έχει λάβει ήδη 11,8 δις δρχ. περίπου.

Ο Υπουργός

ΣΤΕΦ. ΤΖΟΥΜΑΚΑΣ"

43. Στην με αριθμό 1381/12-12-96 ερώτηση δόθηκε με το υπ' αριθμ. 1421/2-1-97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 1381/12-12-96 που κατέθεσε ο Βουλευτής κ. Γεώργιος Σούρλας σας πληροφορούμε τα ακόλουθα, σύμφωνα με τη σχετική απάντηση του προέδρου της Διοικούσας Επιτροπής του Πανεπιστημίου Θεσσαλίας, επί των αναφερομένων στην ερώτηση θεμάτων:

Α. Μελέτη Πανεπιστημιακού Αγροκτήματος Βελεστίνου

1. Για τη διαμόρφωση χώρων γραφείων και αποθηκευτικών χώρων στο Πανεπιστημιακό Αγρόκτημα Βελεστίνου, υπάρχει σε εξέλιξη σύμβαση μεταξύ Πανεπιστημίου και μελετητών, που έχει υπογραφεί στις 2-2-1990.

2. Η μελέτη πράγματι είχε προεκτιμόμενη αμοιβή 4.000.000 δρχ. + Φ.Π.Α. και αφορούσε αρχικά κτιριακές εγκαταστάσεις 450 τ.μ. περίπου.

3. Στο στάδιο εκπόνησης προμελέτης με βάση τις τότε εκτιμήσεις του Πανεπιστημίου (αριθμ. 116/18-12-90 συνεδρίαση Διοικούσας Επιτροπής) εγκρίθηκαν κτιριακές εγκαταστάσεις 2.906 τ.μ. προϋπολογισμού έργου 455 εκατ. δρχ. και συμβατική αμοιβή του μελετητή με βάση του εγκριθησομένου προϋπολογισμού της προμελέτης 51,9% εκατ. δρχ..

4. Η μελέτη εφαρμογής και ο τελικός προϋπολογισμός του έργου δεν έχουν ακόμη εγκριθεί από τα αρμόδια όργανα του Πανεπιστημίου.

5. Το τελικό ποσό της αμοιβής που δικαιούται ο μελετητής υπολογίζεται με βάση τις ισχύουσες διατάξεις περί αμοιβών μελετητών και τον τελικό προϋπολογισμό του έργου, όπως αυτός θα προκύψει από τα τεύχη δημοπράτησης που θα εγκριθούν τελικά από τα αρμόδια όργανα του Πανεπιστημίου. Η τελική αμοιβή δεν μπορεί να είναι ανώτερη κατά ποσοστό 40% της συμβατικής αμοιβής, όπως αυτή θα διαμορφωθεί αναγόμενη στον χρόνο υποβολής της προμελέτης, με βάση τους συντελεστές αναθεώρησης τιμών δημοσίων έργων.

Η αμοιβή δεν είναι δυνατόν ν' ανέλθει στα 200 εκατ. δρχ. όπως αναφέρεται στην ερώτηση, διότι οποιαδήποτε υπέρβαση του ανωτέρω ποσοστού, έστω κι αν σύμφωνα με τις διατάξεις περί αμοιβών δικαιούται ο μελετητής, θεωρείται ως ποινική ρήτρα σε βάρος του μελετητή για εσφαλμένη εκτίμηση του προϋπολογισμού στο στάδιο της προμελέτης.

6. Για την εκπόνηση της ανωτέρω μελέτης μέχρι σήμερα έχουν εξοφληθεί οκτώ (8) εντολές πληρωμής, ύψους 116.839.971 δρχ. + Φ.Π.Α..

7. Η Διοίκηση του Πανεπιστημίου επανεξετάζει το θέμα της συνολικής επιφάνειας των κτιριακών εγκαταστάσεων που έχουν εγκριθεί στα προηγούμενα στάδια της μελέτης, με βάση τις σημερινές συνθήκες - ανάγκες ανάπτυξης του Πανεπιστημίου.

8. Η Διοίκηση του Πανεπιστημίου θεωρεί απαραίτητη την αρμόδια έγκριση των κτιριολογικών προγραμμάτων για όλες τις κτιριακές εγκαταστάσεις και για όλα τα Τμήματα του Πανεπιστημίου Θεσσαλίας, αφού αποτελούν προϋπόθεση για την ομαλή χρηματοδότηση και υλοποίηση έργων.

Β. Πανεπιστημιακή Βιβλιοθήκη (Μελέτη - 'Εργο).

1. Για τη μελέτη της Πανεπιστημιακής Βιβλιοθήκης του Πανεπιστημίου Θεσσαλίας υπάρχει σε εξέλιξη σύμβαση μεταξύ Πανεπιστημίου και εκπροσώπου μελετητών, που υπογράφηκε στις 20-2-1990.

2. Η μελέτη είχε πράγματι προεκτιμούμενη αμοιβή 12.000.000 δρχ. χωρίς το Φ.Π.Α. και στη σύμβαση περιέχονται επτά (7) 

Σελίδα 2829 

στάδια για την πλήρη εφαρμογή της.

3. Η συμβατική αμοιβή της μελέτης καθορίστηκε στο ποσό των 176.521.333 δρχ., η δε έγκρισή της πραγματοποιήθηκε στην αριθμ. 148/11-5-93 συνεδρίαση της Διοικούσας Επιτροπής του Πανεπιστημίου.

4. Η αμοιβή που έχει καταβληθεί μέχρι σήμερα στους μελετητές, ανέρχεται στο ποσό των 217.112.652 δρχ., η δε τελική αμοιβή θα υπολογισθεί με βάση τον τελικό προϋπολογισμό που θα εγκριθεί από το Πανεπιστήμιο, ενώ δεν προβλέπεται ν' ανέλθει στο ύψος των 270 εκατ. που αναφέρεται στο σχετικό ερώτημα.

5. Το έργο της Βιβλιοθήκης δημοπρατήθηκε με διεθνή διαγωνισμό στις 14-12-95 και με προϋπολογισμό 3.39 δις + Φ.Π.Α.= 4 δις δρχ. περίπου, σε δύο στάδια, ήτοι της προεπιλογής και της κυρίως δημοπρασίας.

6. Το αποτέλεσμα του σταδίου της προεπιλογής δεν ολοκληρώθηκε από την προϊστάμενη Αρχή ( Διοικούσα Επιτροπή) και δεν εγκρίθηκε το Πρακτικό της αρμόδιας για την προεπιλογή Επιτροπής Αξιολόγησης, δεν εκδικάστηκαν οι υποβληθείσες αντιρρήσεις, συνεπώς δεν ευσταθεί ο ισχυρισμός του ερωτώντος Βουλευτής κου Σούρλα, ότι είχε γίνει η επιλογή των αναδόχων για την εκτέλεση του έργου.

7. Για τη δυνατότητα υλοποίησης των έργων του Πανεπιστημίου Θεσσαλίας που είναι ενταγμένο στο 2ο Κ.Π.Σ. ΠΕΠ Θεσσαλίας, με βάση τον περιορισμό των πιστώσεων και την διευκρίνηση του Προέδρου της Επιτροπής Παρακολούθησης Γενικού Γραμματέα Περιφέρειας Θεσσαλίας, ότι απαγορεύεται η άμεση δημοπράτηση προϊόντων έκπτωσης, η Διοικούσα Επιτροπή του Πανεπιστημίου Θεσσαλίας μετά από πρόταση του Τεχνικού Συμβουλίου, αποφάσισε στην αριθμ. 204/29-11-96 συνεδρίασή της, την επανασύνταξη των τευχών δημοπράτησης με συμπίεση των τιμών της μελέτης στις τρέχουσες τιμές αγοράς και τη δημοπράτηση του έργου με συνολικό προϋπολογισμό 2,8 δις δρχ. συμπεριλαμβανομένου του Φ.Π.Α.

8. 'Οσον αφορά την έκδοση της οικοδομικής άδειας, γίνονται όλες οι απαραίτητες ενέργειες για την απόκτησή της με ή χωρίς παρεκκλίσεις, διότι αποτελεί απαραίτητη προϋπόθεση για την εκτέλεση του έργου.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

44. Στην με αριθμό 1383/12-12-96 ερώτηση δόθηκε με το υπ' αριθμ. 11486/3-1-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση 1383/12-12-1996 που κατέθεσε στη Βουλή των Ελλήνων ο Βουλευτής κ. Παναγ. Ψωμιάδης σχετικά με τα οικονομικά προβλήματα που προέκυψαν λόγω του αποκλεισμού του Εθνικού και Επαρχιακού δικτύου της χώρας από τους αγρότες (ειδικότερα στους επαγγελματοβιοτέχνες της Βόρειας Ελλάδας) σας πληροφορούμε τα εξής, λόγω αρμοδιότητας.

Οι Υπηρεσίες μας που είναι αρμόδιες για παρατάσεις καταβολής βεβαιωμένων και ληξιπρόθεσμων οφειλών προς το Δημόσιο, δεν οχλήθηκαν από Σωματεία, Επιμελητήρια και γενικώς από φορολογουμένους για την έκδοση σχετικής απόφασης παράτασης γιατί ο αποκλεισμός μέρους του οδικού δικτύου άρχισε μετά τις 30-11-1996 ημερομηνία που είχε ήδη λήξει η καταβολή πολλών χρεών.

Λόγω όμως άλλων αιτημάτων φορολογουμένων είχε εκδοθεί η αριθμ. 1128186/10739/0016/19-11-1996 απόφασή μας με την οποία παρατάθηκε η ημερομηνία υποβολής αιτήσεων και καταβολής της α' δόσης για υπαγωγή στη ρύθμιση ληξιπροθέσμων οφειλών προς το Δημόσιο που ορίζεται από τις διατάξεις των παραγράφων 2 και 3 του άρθρου 21 του ν. 2443/96 (ΦΕΚ 265 Α' 3/12/1996).

Επίσης με νεώτερη απόφασή μας δόθηκε το δικαίωμα σε οφειλέτες που είχαν υποβάλλει αίτηση για υπαγωγή στις ευεργετικές διατάξεις του προαναφερθέντος νόμου να καταβάλλουν έως 31-12-1996 την α' δόση της ρύθμιση αυτής.

Πέραν της ανωτέρω διευκόλυνσης δεν κρίνεται σκόπιμο οποιαδήποτε άλλη παράταση καταβολής χρεών προς το Δημόσιο με επίκληση των προβλημάτων που δημιουργήθηκαν κατά τις ημέρες των αγροτικών κινητοποιήσεων.

Ο Υφυπουργός

ΓΕΩΡΓΙΟΣ ΔΡΥΣ"

45. Στην με αριθμό 1386/12-12-96 ερώτηση δόθηκε με το υπ ' αριθμ. 1907/2-1-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην 1386/12-12-96 ερώτηση, που κατέθεσε στη Βουλή ο Βουλευτής κ. Ε. Καραμάριος, σχετικά με τη συγχώνευση του ΤΑΞΥ στο ΙΚΑ, σας πληροφορούμε τα εξής:

Η ενοποίηση ή μη των φορέων και των κλάδων υγείας των ταμείων θα εξετασθούν στα πλαίσια του διαλόγου, που θα αρχίσει σύντομα, σύμφωνα με τις προγραμματικές δηλώσεις της Κυβέρνησης.

Ο Υφυπουργός

ΝΙΚΟΣ ΦΑΡΜΑΚΗΣ"

46. Στην με αριθμό 1387/12-12-96 ερώτηση δόθηκε με το υπ' αριθμ. 559/3-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 1387/12-12-96, που κατέθεσε ο Βουλευτής κ. Α. Καραμάριος αναφορικά με το παραπάνω θέμα, σας πληροφορούμε ότι:

α. Σύμφωνα με το ισχύον νομικό καθεστώς (Υπ. Απόφαση 313025/11.1.94) για την παραγωγή ΦΕΓΑΣ ΠΟΠ απαιτείται το γάλα να είναι πρόβειο 100% ή μίγμα αυτού με γίδινο μέχρι 30% το πολύ. Με βάση τα στοιχεία γαλακτοπαραγωγής Ν. Δωδεκανήσου προκύπτει ότι η ετήσια γαλακτοπαραγωγή είναι 1600 τόν. πρόβειο και 3.500 τόν. γίδινο γάλα. Η εφαρμογή του καθεστώτος φέτας ΠΟΠ είναι δυνατόν να δημιουργήσει σοβαρά αποθέματα γίδινου γάλακτος.

β. Η παραγωγή των τυριών ΠΟΠ ελέγχεται αυστηρά, οι δε βιοτεχνίες ή βιομηχανίες παραγωγής πρέπει να πληρούν τις υγειονομικές προδιαγραφές της Οδηγίας ΕΟΚ 92/46. Με την διασπορά όμως της παραγωγής στα Δωδεκάνησα είναι δυσχερής η δημιουργία τέτοιων μονάδων για την αξιοποίηση αιγοπρόβειου γάλακτος.

γ. Για να ενταχθεί μια νέα περιοχή στη ζώνη παραγωγής τυριού ΠΟΠ θα πρέπει να γίνει διεύρυνση της ζώνης παραγωγής σύμφωνα με το άρθρο 9 του Καν. ΕΟΚ 2081/92, διαδικασία η οποία είναι πολύπλοκη. Πέραν αυτού δε την περίοδο αυτή, παρ' όλο που η φέτα καταχωρήθηκε στον Κοινοτικό χώρο σαν προϊόν ΠΟΠ με βάση τον Καν. ΕΟΚ 1107/96 εν τούτοις τη στιγμή αυτή διέρχεται μία σοβαρή αμφισβήτηση από άλλες Κοινοτικές χώρες και φορείς των χωρών αυτών με σχετικέ καταγγελίες στο Ευρωπαϊκό Δικαστήριο.

Η αρμόδια υπηρεσία θα εξετάσει σχετικό αίτημα που θα υποβληθεί επίσημα στο Υπουργείο σύμφωνα με τα προβλεπόμενα στον καν. ΕΟΚ 2081/92 και σύμφωνα με τα στοιχεία που θα προσκομισθούν και θα τεκμηριώνουν το αίτημα.

Ο Υπουργός

ΣΤΕΦ. ΤΖΟΥΜΑΚΑΣ"

47. Στην με αριθμό 1390/96 ερώτηση δόθηκε με το υπ' αριθμ. 26/3-1-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 1390/96 ερώτηση που κατέθεσε στη Βουλή ο Βουλευτής κ. Γ. Γαρουφαλιάς, σας πληροφορούμε:

Η συμμετοχή της Ελλάδας στις διεθνείς προσπάθειες για ειρήνευση στην πρώην Γιουγκοσλαβία και ειδικότερα στη Βοσνία - Ερζεγοβίνη αποτελεί βασική προτεραιότητα της εξωτερικής πολιτικής της χώρας μας προς όφελος της σταθερότητας στην περιοχή. Στο πλαίσιο των ενεργειών για εφαρμογή της Συμφωνίας Ειρήνης του Dayton η χώρα μας προσέφερε κατά το 1996 βοήθεια ύψους 7 εκατομμυρίων 

Σελίδα 2830 

δολαρίων ως συμβολή στα διεθνή προγράμματα ανασυγκρότησης της Βοσνίας.

Η ελληνική αυτή βοήθεια, αποτέλεσε ουσιαστική συμβολή στη διαδικασία παγίωσης της ειρήνης στη Βοσνία και εντάσσεται στο γενικότερο πλαίσιο της Βαλκανικής μας πολιτικής.

Ωστόσο, η συνεισφορά μας αυτή που χορηγήθηκε στο πλαίσιο της εφαρμογής της Συμφωνίας του Dayton δεν μπορεί και δεν πρέπει να συγκρίνεται με βοήθεια να δίνεται για άλλους σκοπούς και πάντως όχι με την υπερπολλαπλάσια βοήθεια που δίδεται από πολλές πηγές για βελτίωση του επιπέδου διαβίωσης του ελληνισμού της Αλβανίας και αναζωογόνησης της αλβανικής οικονομίας γενικότερα.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

48. Στην με αριθμό 1391/12-12-96 ερώτηση δόθηκε με το υπ' αριθμ. 76414/30-12-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 1391/12-12-96, σας γνωρίζουμε τα εξής:

α) Η συμμετοχή σε κομματική σύσκεψη διοριζόμενων μετακλητών οργάνων της πολιτείας, στελεχών του ευρύτερου δημόσιου τομέα και αιρετών νομαρχών, με την κομματική τους ιδιότητα, δεν είναι αντίθετη με την εκτέλεση των καθηκόντων τους και δεν απαγορεύεται από διάταξη νόμου.

β) 'Οσον αφορά το θέμα της ανεξάρτητης λειτουργίας της δικαστικής εξουσίας το θέμα αυτό ανήκει στην αρμοδιότητα του συνερωτώμενου Υπουργού Δικαιοσύνης.

Ο Υφυπουργός

Λ. ΠΑΠΑΔΗΜΑΣ"

49. Στην με αριθμό 1392/12-12-96 ερώτηση δόθηκε με το υπ ' αριθ. 76/2-1-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1392/12-12-96 σχετικά με το θέμα ολοκλήρωσης της 1ης φάσης κατασκευής του Παγκρήτιου Σταδίου σας γνωρίζουμε τα εξής:

Η εν εξελίξει εργολαβία έχει ολοκληρώσει το συμβατικό της αντικείμενο και η Γ.Γ.Α. με βάση σχετική εισήγηση της Δ/νσης Κατασκευών των Τεχνικών Υπηρεσιών της, θα προχωρήσει στη δημοπράτηση της ολοκλήρωσης του έργου της 1ης φάσης του Σταδίου, εφαρμόζοντας την υπάρχουσα μελέτη.

Οι τελικές αποφάσεις θα ληφθούν σύντομα ώστε να προχωρήσουν άμεσα οι διαδικασίες, προκειμένου να υπάρξει το ταχύτερο δυνατόν ανάδοχος και να συνεχιστεί η κατασκευή του έργου.

'Οσον αφορά το θέμα σε ποιά Στάδια θα διεξαχθούν οι προκριματικοί αγώνες ποδοσφαίρου έχει ήδη καθοριστεί στο φάκελο υποψηφιότητας του 2004 ο οποίος υποβλήθηκε στη Διεθνή Ολυμπιακή Επιτροπή τον Αύγουστο '96 και ως εκ τούτου δεν μπορεί να γίνει καμία τροποποίηση. Οποιαδήποτε μεταβολή μπορεί να γίνει εφόσον αναλάβει περαιτέρω η Αθήνα την Ολυμπιάδα του 2004.

Συνεπώς επί του παρόντος το θέμα είναι άκαιρο.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

50. Στην με αριθμό 1397/13-12-96 ερώτηση δόθηκε με το υπ' αριθμ. 225/3-1-97 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 1397/13-12-96, που κατέθεσε σε σας ο Βουλευτής κ. Θεόδωρος Κατσανέβας και αφορά τη δημιουργία δεύτερου Κέντρου Ανοικτής Προστασίας Ηλικιωμένων (ΚΑΠΗ) στο Δήμο Καματερού, σας γνωρίζουμε τα εξής:

Η αρμοδιότητα για τη σύσταση ΚΑΠΗ ανήκει στους ίδιους τους Δήμους. Παράλληλα το Υπουργείο παρέχει κάθε δυνατή βοήθεια που θα του ζητήσει κατά τη διαδικασία σύστασης των ανωτέρω νομικών προσώπων.

Επομένως αρμόδιος να προχωρήσει στη δημιουργία δεύτερου ΚΑΠΗ στο Δήμο Καματερού είναι ο ίδιος ο Δήμος Καματερού στον οποίο κοινοποιούμε φωτοαντίγραφο της σχετικής ερώτησης για τις δικές του ενέργειες.

Ο Υφυπουργός

Λ. ΠΑΠΑΔΗΜΑΣ"

51. Στην με αριθμό 1503/96 ερώτηση δόθηκε με το υπ' αριθμ. 1940/30-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 1503/96 ερώτηση που κατέθεσε στη Βουλή ο Βουλευτής κ. Γεώργιος Καρατζαφέρης, σας πληροφορούμε:

Το Υπουργείο Εξωτερικών όχι μόνο καταδικάζει, σε πάγια βάση κάθε φαινόμενο διαρροής εγγράφων, οποιαδήποτε βαθμίδας, αλλά και έχει προσφύγει στη Δικαιοσύνη, όπως είναι γνωστό, όταν έχει βάσιμα στοιχεία, ότι πηγή των διαρροών είναι το Υπουργείο Εξωτερικών. Η οποιαδήποτε διαρροή εγγράφων, πόσο μάλλον αυτών με υψίστη βαθμίδα ασφάλειας, αποτελεί δείγμα ανευθυνότητας και συνιστά ποινικό αδίκημα που πρέπει να τιμωρείται, όπως επιβάλλει ο νόμος.

'Οσον αφορά τα δημοσιεύματα, που αναφέρονται στην Ερώτηση, και που προφανώς αφορούν τη διαρροή επιστολής του Υπουργού Εξωτερικών προς την Υπουργό Εξωτερικών της Τουρκίας, έχει επανειλημμένα δηλωθεί επίσημα, ότι αποκλείεται αυτή να οφείλεται στο ελληνικό Υπουργείο Εξωτερικών, δεδομένου ότι γνώστες της εν λόγω επιστολής ήταν ελάχιστοι συνεργάτες του Υπουργού Εξωτερικών, οι οποίοι απολαμβάνουν της πλήρους εμπιστοσύνης του.

Το Υπουργείο Εξωτερικών δεν σχολιάζει δημοσιεύματα του Τύπου, το σχετικό δε αίτημα αποτελεί πρωτότυπη μέθοδο άσκησης κοινοβουλευτικού ελέγχου.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω στο Σώμα το δελτίο επικαίρων ερωτήσεων της Τετάρτης, 22ας Ιανουαρίου 1997.

"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2 & 3 Καν. Βουλής)

1. Η με αριθμό 528/17-1-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ελευθερίου Βερυβάκη προς την Υπουργό Ανάπτυξης, σχετικά με την αντιμετώπιση του ενεργειακού προβλήματος της Κρήτης.

2. Η με αριθμό 515/15-1-197 επίκαιρη ερώτηση του Βουλευτή της Νέας Δημοκρατίας κ. 'Αγγελου Μπρατάκου προς τον Υπουργό Εθνικής Παιδείας και Θρησκευμάτων, σχετικά με τις απεργιακές κινητοποιήσεις των καθηγητών Μέσης Εκπαίδευσης και των δασκάλων, τη λήψη των αναγκαίων μέτρων για την επίλυση των προβλημάτων τους κ.λπ.

3. Η με αριθμό 533/20-1-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Δικαιοσύνης, σχετικά με την ποινικοποίηση των κοινωνικών, συνδικαλιστικών και πολιτικών δραστηριοτήτων.

4. Η με αριθμό 514/15-1-97 επίκαιρη ερώτηση του Βουλευτή του Συνασπισμού της Αριστεράς και της Προόδου, κ. Φώτη Κουβέλη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με την επίλυση του προβλήματος χωροθέτησης νέων χώρων υγειονομικής ταφής απορριμμάτων για την Αττική, το κλείσιμο των ανεξέλεγκτων χωματερών κ.λπ.

5. Η με αριθμό 524/16-1-97 επίκαιρη ερώτηση του Βουλευτή του Δημοκρατικού Κοινωνικού Κινήματος, κ. Γεωργίου Ρόκου προς τους Υπουργούς Εθνικής Οικονομίας και Οικονομικών, Εσωτερικών-Δημόσιας Διοίκησης και Αποκέντρωσης, Υγείας και Πρόνοιας, σχετικά με τη λήψη των αναγκαίων μέτρων για την καταβολή της κρατικής επιχορήγησης στα Ιδρύματα της Θεσσαλονίκης για την απρόσκοπτη λειτουργία τους.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 και 3 Καν. Βουλής)

Σελίδα 2831 

 

1. Η με αριθμό 525/17-1-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος, κ. Παρασκευά Παρασκευόπουλου προς τον Υπουργό Υγείας και Πρόνοιας, σχετικά με τη λειτουργία του Νοσοκομείου Δυτικών Συνοικιών "Παπαγεωργίου" της Θεσσαλονίκης.

2. Η με αριθμό 517/15-1-97 επίκαιρη ερώτηση του Βουλευτή της Νέας Δημοκρατίας κ. Γεωργίου Ορφανού προς τον Υπουργό Εθνικής Οικονομίας και Οικονομικών, σχετικά με το διαγωνισμό και τους όρους πώλησης της Τράπεζας Κρήτης, κ.λπ.

3. Η με αριθμό 530/17-1-97 επίκαιρη ερώτηση του Βουλευτή του Κομμουνιστικού Κόμματος Ελλάδος, κας Μαρίας Μπόσκου, προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικά με την οικονομική ενίσχυση των Κέντρων Αποκατάστασης Αναπήρων σε Αθήνα και Θεσσαλονίκη για την απρόσκοπτη λειτουργία τους.

4. Η με αριθμό 535/20-1-97 επίκαιρη ερώτηση του Βουλευτή του Συνασπισμού της Αριστεράς και της Προόδου, κ. Ευάγγελου Αποστόλου, προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις πρόσφατες πλημμύρες στο Νομό Φθιώτιδας, την αποζημίωση των πληγέντων, την αποκατάσταση των ζημιών κ.λπ.

5. Η με αριθμό 526/17-1-97 επίκαιρη ερώτηση της Βουλευτού του Δημοκρατικού Κοινωνικού Κινήματος, κας Βασιλικής Αράπη-Καραγιάννη προς τους Υπουργούς Εθνικής Οικονομίας και Οικονομικών, Υγείας και Πρόνοιας, σχετικά με την οικονομική ενίσχυση των Κέντρων Αποκατάστασης Αναπήρων σε Αθήνα και Θεσσαλονίκη για την απρόσκοπτη λειτουργία τους."

Σελίδα 2832 

 

ΠΡΟΕΔΡΟΣ (Απόστολος Κακλαμάνης): Εισερχόμεθα στην ημερησία διάταξη

ΤΩΝ ΑΝΑΦΟΡΩΝ ΚΑΙ ΕΡΩΤΗΣΕΩΝ

Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου.

Πρώτη στην ημερήσια διάταξη είναι η με αριθμό 1423/13-12-96 ερώτηση της Βουλευτού του ΠΑΣΟΚ κας Ελένης Ανουσάκη προς τον Υπουργό Δικαιοσύνης, σχετικά με τη λήψη μέτρων για την αποφυλάκιση των τριών Ελλήνων ναυτικών του μότορσίπ "Θανάσης".

Σε περίληψη, η ερώτηση της κας Ανουσάκη έχει ως εξής:

"Στις 8 Νοεμβρίου 1989, το υπό ελληνική σημαία μότορσιπ "Θανάσης" συλλαμβάνεται στο λιμάνι του Σουέζ, στην Αίγυπτο, να μεταφέρει στ' αμπάρια του επτάμισι τόνους -κατ' άλλους εξίμισι- χασίς, ανάμεσα σε άλλο φορτίο που είχε προορισμό το Πόρτ-Σουδάν και την Τζέντα της Σαουδικής Αραβίας.

Από τότε μέχρι σήμερα, μ' έναν όγκο από μαρτυρίες και έγγραφα, όλα δείχνουν ότι το ελληνικό πλοίο δεν μετέφερε ναρκωτικά και βεβαίως οι 'Ελληνες ναυτικοί του μότορσιπ "Θανάσης" κρατούνται παράνομα και σαπίζουν ακόμα στο κάτεργο της Αιγύπτου, με την αγχόνη να κρέμεται κυριολεκτικά πάνω από τα κεφάλια τους και να έχει διαλύσει την ανθρώπινη υπόστασή τους.

Η απεγνωσμένη έκκληση για βοήθεια των τριών ναυτικών ευαισθητοποίησε το δημοσιογράφο κ. Κώστα Τσαρούχα, ο οποίος ερεύνησε την υπόθεση και κατέγραψε τα συμπεράσματα του σ' ένα βιβλίο, το οποίο συγκινεί με την ανθρωπιά και ευαισθησία του.

Ερωτάται ο κύριος Υπουργός Δικαιοσύνης, του οποίου η ευαισθησία, η γνώση και η δυναμικότητα είναι γνωστές σ' όλους μας, μήπως είναι πλέον, καιρός, ενόψει και των εορτών των Χριστουγέννων, να γυρίσουν οι ναυτικοί μας στα σπίτια τους και στις οικογένειές τους που τόσα χρόνια τώρα αγωνιούν και υποφέρουν;"

Η ερώτηση κατατέθη προ των εορτών και επαναφέρεται με τη διαδικασία αυτή.

Ο Υπουργός της Δικαιοσύνης κ. Ευάγγελος Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, το θέμα είναι γνωστό, έχει πάρει διεθνείς διαστάσεις. Το Υπουργείο Δικαιοσύνης με πρωτοβουλίες των προκατόχων μου, είχε κινήσει διαδικασίες, αλλά δεν μπόρεσε να πετύχει τίποτε. 'Οταν ανέλαβα τη διεύθυνση του Υπουργείου, είχα και εγώ επικοινωνία με τον πρεσβευτή της Αιγύπτου εδώ στην Αθήνα και καταφέραμε να δεχθεί η Κυβέρνηση της Αιγύπτου να αφήσει ελεύθερο τον Ζαγκελίδη, ο οποίος ήλθε εδώ και με τη διαδικασία της ανηκέστου βλάβης, νομίζω ότι είναι εκτός των φυλακών. Οι άλλοι δύο είναι εκεί.

'Ηταν σε ένα πολύ καλό σημείο οι διαδικασίες των επαφών και των αμοιβαίων προσεγγίσεων, μέχρις ότου συνέβη κάτι με μια Αιγυπτία που είχε εδώ και της ζητούσαν να εκδοθεί. Το Εφετείο είχε συμφωνήσει στην έκδοση, ο 'Αρειος Πάγος απέρριψε την αίτηση εκδόσεως και έκτοτε οι Αιγύπτιοι τα "στήλωσαν" κατά τα κοινώς λεγόμενα και αρνούνται στη συνέχεια και κάθε επικοινωνία ή συζήτηση για τους υπόλοιπους.

Είναι ένα θέμα πολύ γνωστό. Ανεξάρτητα από το γεγονός αν είναι αληθή ή όχι τα πραγματικά περιστατικά, ανθρώπινο είναι να φροντίζει κανείς για τους Συνέλληνες.

Δεν έχω καλές ειδήσεις για να δώσω στην κα Ανουσάκη, γιατί οι Αιγύπτιοι διέκοψαν εντελώς τις επαφές με το Υπουργείο, εξ αιτίας του γεγονότος που ανέφερα προηγουμένως. Δε θα πάψουμε βέβαια να κινούμε όλες τις διαδικασίες, αλλά προς το παρόν, είναι σε νεκρό σημείο οι προσπάθειές μας.

ΠΡΟΕΔΡΟΣ (Απόστολος Κακλαμάνης): Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Πραγματικά, διαβάζοντας το βιβλίο του Κώστα Τσαρούχα και πηγαίνοντας σε μια ομιλία του -κατάλαβα, ότι με τη μικρή ή τη μεγάλη μου δύναμη μέσα από το Κοινοβούλιο, μπορώ να φέρω το μεγάλο αυτό θέμα ξέροντας και το ενδιαφέρον των Υπουργών, κύριε Πρόεδρε, κύριε Υπουργέ, κύριοι συνάδελφοι, με κέντρισε μια φράση του προλόγου του βιβλίου. 

"Μπορεί η επίσημη Ελλάδα να ενδιαφέρεται λίγο ή καθόλου για τη ζωή τους". Εγώ πιστεύω ότι όλη η Ελλάδα ενδιαφέρεται για τη ζωή τους.

Διαβάζοντας το βιβλίο -και δεν είναι η ώρα να πω τις δικές μου απόψεις- θέλω να ευαισθητοποιήσω ακόμη μια φορά όλους μας και να δώσω τη δυνατότητα και στις οικογένειες αλλά και στους ίδιους που ζουν μέσα σε τραγικές συνθήκες. 'Οτι όχι μόνο το Κοινοβούλιο ενδιαφέρεται, όχι μόνο μια Βουλευτής, αλλά και ο Υπουργός και ο Πρόεδρος της Βουλής και όλοι οι Βουλευτές ενώνουμε τη φωνή μας και λέμε ότι πρέπει αυτό το θέμα να λυθεί.

Κύριε Πρόεδρε, πρέπει να βρεθεί διακρατικά η πιο καλή λύση. Πρέπει να γυρίσουν και πίσω στην Ελλάδα.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, δεν έχω να προσθέσω τίποτα.

Θα σας παρακαλέσω μόνο, πάρα πολύ, επειδή κάθε μέρα φέρνουν οι συνάδελφοι επίκαιρες ερωτήσεις και είμαι σχεδόν κάθε μέρα εδώ και ούτε Υφυπουργό έχω στο Υπουργείο, θα παρακαλέσω μια φορά την εβδομάδα τουλάχιστον, να τις μαζεύετε για να απαντώ σε όλες μαζί.

ΕΛΕΝΗ ΑΝΟΥΣΑΚΗ: Ευχαριστώ που ήρθατε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): 'Εχω πολλή σκοτούρα και θα πρέπει και εσείς, κατά κάποιο τρόπο, κύριοι συνάδελφοι, να φροντίζετε να τις βάζετε σε μια μέρα, ώστε να μπορώ και εγώ να ανταπεξέρχομαι στα καθήκοντά μου.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, ξέρετε τον Κανονισμό ως παλιός Κοινοβουλευτικός και σ'αυτόν υποκείμεθα όλοι και ο Πρόεδρος και οι Υπουργοί και οι Βουλευτές.

Η δεύτερη στην ημερήσια διάταξη με αριθμό 890/22.11.96 ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Δικαιοσύνης, σχετικά με τη λήψη μέτρων για τη στελέχωση και τον εξοπλισμό των Ειρηνοδικείων Ρόδου, Καρπάθου και Κω, έχει ως εξής:

"Στα Ειρηνοδικεία Ρόδου, Καρπάθου και Κω, προβλέπονται από μία (1) οργανική θέση Ειρηνοδίκη. Σήμερα όμως, στο μεν Ειρηνοδικείο Ρόδου "φέρονται" ότι υπηρετούν τρεις (3) Ειρηνοδίκες, στα δε Ειρηνοδικεία Καρπάθου και Κω, κανένας.

Ειδικότερα, ένας (1) Ειρηνοδίκης της Ρόδου, εκτελεί χρέη Ειρηνοδίκη και Πταισματοδίκη στο Ειρηνοδικείο Καρπάθου, ένας (1) στο Πταισματοδικείο Κάσου και ένας (1) στο Ειρηνοδικείο Σύμης, κι αυτό γιατί η διορισθείσα Ειρηνοδίκης Σύμης, αποσπάσθηκε προσωρινά στο Ειρηνοδικείο της Κω. Δηλαδή, οι τρεις (3) Ειρηνοδίκες της Ρόδου που έπρεπε κανονικά να υπηρετούν στη Ρόδο είναι αναγκασμένοι να πηγαίνουν και στα νησιά της Καρπάθου, Κάσου και Σύμης.

Επίσης, ενώ οργανικά για το Ειρηνοδικείο της Ρόδου προβλέπονται πέντε (5) θέσεις υπαλλήλων, σήμερα ένας (1) βρίσκεται σε αναρρωτική άδεια από τον Απρίλιο του 1996, μία θέση είναι κενή και ένας (1) συνταξιοδοτείται τον Ιανουάριο του 1997, δηλαδή στην ουσία το Ειρηνο-

Σελίδα 2833 

δικείο Ρόδου θα μείνει με δύο (2) μόνον υπαλλήλους, τον Εμμανουήλ Γαλανάκη και την Χαρούλα Παναγέα, που μόνοι τους σήμερα διεκπεραιώνουν όλες τις εργασίες του Ειρηνοδικείου και των άλλων Ειρηνοδικείων-Πταισματοδικείων που προαναφέρθησαν, οι οποίες ενδεικτικά ανέρχονται στο μεν βιβλίο χρεώσεως δικογράφων μέχρι της 18.10.1996 στις χίλιες εκατόν είκοσι οκτώ, στις δε επί μέρους υποθέσεις, σε τριακόσιες είκοσι δύο τακτικής διαδικασίας, διακόσιες εξήντα επτά ειδικής και ασφαλιστικών μέτρων και οκτακόσιες σαράντα μία στο βιβλίο εκθέσεων-πράξεων-απογράφων.

Πέραν των παραπάνω προβλημάτων, εξαιτίας της μη προμήθειας ενός εκτυπωτή, δεν μπορούν να λειτουργήσουν τα τέσσερα (4) κομπιούτερ, που προμηθεύθηκαν για το Ειρηνοδικείο Ρόδου τα οποία παραμένουν ακόμα μέσα στα κιβώτιά τους!

Για όλους αυτούς τους λόγους ερωτάται ο κύριος Υπουργός να απαντήσει:

α) Πώς σκέπτεται να αντιμετωπίσει αυτό το σοβαρό πρόβλημα λειτουργίας των Ειρηνοδικείων Ρόδου, Κω, Καρπάθου-Κάσου και Σύμης από την άποψη δικαστών και διοικητικού προσωπικού και

β) Αν θα διατάξει την άμεση αγορά ενός (1) εκτυπωτή αναγκαίου για την λειτουργία των κομπιούτερ".

Ο κύριος Υπουργός Δικαιοσύνης έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, έχουμ ελλείψεις σε ειρηνοδίκες και σε γραμματείς ακόμη.

Προς το παρόν στο Ειρηνοδικείο Ρόδου, όπου είναι τρεις οργανικές θέσεις, υπηρετούν η Ελένη Τσοπάνογλου-Κατσαδή, η Αικατερίνη Κωσταριδάκη και η Αγγέλα Αναστασιάδου.

Στο Πταισματοδικείο, είναι μία οργανική θέση και είναι κενή.

Στο Ειρηνοδικείο Μεγίστης υπηρετούν η Βασιλική Ταφίλη, μία οργανική θέση.

Στο Ειρηνοδικείο Καρπάθου, μία οργανική θέση. 'Εχει αποσπασθεί ο Ειρηνοδίκης Λέρου Γρηγόρης Κωνσταντόπουλος για έξι μήνες.

Στο Ειρηνοδικείο Σύμης, μία οργανική θέση. Η ειρηνοδίκης Χρυσώ Αθανασοπούλου έχει αποσπασθεί για έξι μήνες στο Ειρηνοδικείο Κω και επιστρέφει στη θέση της, 24.1.1997, δηλαδή εντός των ημερών.

Στο Ειρηνοδικείο Κω, όπου είναι δύο οργανικές θέσεις, έχει αποσπασθεί για έξι μήνες η ειρηνοδίκης Καλύμνου Ευδοκία Σελισίου.

'Εχουμε ζητήσει τριάντα θέσεις ειρηνοδικών να μας εγκρίνει το Υπουργείο Οικονομικών, για να προκηρύξουμε διαγωνισμό. 'Εχουμε και άλλες ελλείψεις σε ειρηνοδίκες.

Προς το παρόν, αυτή είναι η κατάσταση και δεν μπορούμε να κάνουμε τίποτε πέραν αυτών.

ΠΡΟΕΔΡΟΣ (Απόστολος Κακλαμάνης): Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, ναι μεν υπάρχουν τρεις ειρηνοδίκες στη Ρόδο, όπως είπε ο αξιότιμος κύριος Υπουργός, αλλά πρέπει να ξέρει, ότι αναγκάζεται ο ένας ειρηνοδίκης της Ρόδου να πηγαίνει στην Κάρπαθο και ο άλλος να πηγαίνει στην Κάσο να κάνει τον πταισματοδίκη. Και στη Σύμη, ενώ διορίσθηκε, όπως ξέρετε -πολύ σωστά τα είπατε- από την ημέρα που διορίσθηκε, αποσπάσθηκε στην Κω. Και στη θέση του ειρηνοδίκη Καρπάθου απεσπάσθη πάλι άλλος από τη Λέρο. Δηλαδή συνεχώς γίνονται αποσπάσεις, με αποτέλεσμα να γυμνωθεί το Ειρηνοδικείο Ρόδου. Και αντιλαμβάνεσθε, τι θα πει, τα Ειρηνοδικεία σ' αυτά τα απομεμακρυσμένα νησιά να λειτουργούν κατ' αυτόν τον τρόπο.

Είναι απαράδεκτο, κατά την άποψή μου, εδώ και τρία χρόνια, από το 1993 που πέτυχε στο διαγωνισμό των Παρέδρων ο Ειρηνοδίκης Καρπάθου κ. Μαρκάκης, να παραμένει κενή η θέση του. Ενώ μπορούσαμε από τότε να πληρώσουμε αυτήν τη θέση.

Μπορεί να λέμε, κύριε Πρόεδρε και κύριε Υπουργέ, "παραμεθόριος περιοχή" κάθε φορά. 'Ομως, πρέπει να ξέρετε ότι η ανάπτυξη των νησιών και μάλιστα νησιών με τέτοιες ιδιαιτερότητες, όπως της Δωδεκανήσου, δεν είναι μόνον οικονομική. Χρειάζεται να υπάρχει ανάπτυξη σε όλους τους τομείς και προπαντός στη Δικαιοσύνη.

Σκεφθείτε το χειμώνα, κύριε Πρόεδρε, στην Κάρπαθο και στην Κάσο και στη Σύμη να υπάρχουν έριδες -και ξέρετε πάρα πολύ καλά τι θα πει ειρηνοδίκης, που μπορεί μεν να είναι ο πιο μικρός βαθμός, είναι όμως ο πιο σημαντικός και ουσιώδης στην απονομή της δικαιοσύνης- να μη λειτουργούν τα Δικαστήρια και οι διάδικοι να ταλαιπωρούνται για να εκδικασθεί μια υπόθεση τους, ασφαλιστικών μέτρων, επί ένα και δύο χρόνια.

Νομίζω, ότι και με τα άλλα κενά που υπάρχουν και στα άλλα Ειρηνοδικεία -και στην απάντηση που στείλατε το ομολογείτε- κάτι πρέπει να γίνει. Δεν μπορεί να λέμε ότι δεν έχουμε χρήματα. Πρέπει να υπάρξουν χρήματα, για να επανδρωθούν τα Ειρηνοδικεία -φυσικά, και αυτήν τη στιγμή ενδιαφέρομαι για τη Δωδεκάνησο- αλλά και όλης της Ελλάδας.

'Οπως, αντιλαμβάνεσθε, ο θεσμός αυτός που είναι και ο σημαντικότερος -κατά το μακαρίτη το Ράμμο, ο οποίος έλεγε ότι ο καλύτερος δικαστής είναι ο ειρηνοδίκης- θα πρέπει κάτι να κάνετε.

Και με το πνεύμα, που σας διέπει, πραγματικά πρέπει να βρείτε αυτές τις αναγκαίες πιστώσεις για να πληρωθούν οι κενές οι θέσεις, Ειρηνοδικών.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ.Δικαιοσύνης): Δεν έχω να προσθέσω, ούτε να αντιδικήσω, παρά μόνο να πω, ότι για την Παρασκευή έχω φέρει θέματα δικαιοσύνης στο Υπουργικό Συμβούλιο. Ελπίζω να γίνει δεκτή η αίτηση του Υπουργείου Δικαιοσύνης, ώστε να καλύψουμε κι αυτές τις ανάγκες, που πράγματι είναι πιεστικές, μην πω και καταπιεστικές. Δεν διστάζω να πω, ότι είναι ντροπή για το ελληνικό Κράτος και το ελληνικό Δημόσιο για ό,τι μέχρι σήμερα συμβαίνει, από απόψεως ελλείψεων στον τομέα της δικαιοσύνης. Η κατάσταση δεν είναι πολύ καλή, μάλλον δεν είναι καλή όσον αφορά και τα ειρηνοδικεία, για τα οποία ευχαρίστως θέλω να σας αναγγείλω, κύριε Καραμάριε, ότι τους ειρηνοδίκες θα τους εντάξουμε στα πρωτοδικεία και με το βαθμό του πρωτοδίκη θα μείνουν στη θέση τους, να είναι πλέον πρωτοδικεία στη Σύμη και οπουδήποτε αλλού. Είναι πρώτο μέλημα και πρώτο καθήκον για τη συμπλήρωση των θέσεων αυτών στην περιοχή σας.

ΠΡΟΕΔΡΟΣ (Απόστολος Κακλαμάνης): Τρίτη στην ημερήσια διάταξη είναι η με αριθμό 1067/2.12.96 ερώτηση της Βουλευτού του Κ.Κ.Ε. κας Μαρίας Μπόσκου προς τον Υπουργό Υγείας και Πρόνοιας, σχετικά με τη λήψη μέτρων για την κάλυψη των ελλείψεων σε προσωπικό και υλικοτεχνική υποδομή του Κέντρου Υγείας Αλεξάνδρειας του Νομού Ημαθίας.

Η ερώτηση της κας Μπόσκου συνοπτικώς έχει ως εξής:

"Το Κέντρο Υγείας Αλεξάνδρειας του Νομού Ημαθίας, που καλύπτει τις υγειονομικές ανάγκες όχι μόνο της πόλης, αλλά της ευρύτερης περιοχής, με πληθυσμό σαράντα πέντε χιλιάδες περίπου κατοίκους, υπολειτουργεί λόγω των τεράστιων ελλείψεων που υπάρχουν. Η κατάσταση αυτή είναι αποτέλεσμα της πολιτικής των περικοπών στον τομέα της δημόσιας υγείας, που εφαρμόζει η Κυβέρνηση και δείχνει το δημαγωγικό χαρακτήρα των "εκσυγχρονιστικών" εξαγγελιών της. Πιο συγκεκριμένα, τα βασικότερα προβλήματα είναι τα παρακάτω:

Από τη σύσταση της λειτουργίας του, το Κέντρο Υγείας λειτουργεί με δύο εφημερεύοντες αγροτικούς γιατρούς και προκειμένου να εγκριθούν "κατ' εξαίρεση" οι εφημερίες του δεύτερου αγροτικού γιατρού, χρειάζεται κάθε χρόνο ολόκληρη υπηρεσιακή αλληλογραφία. Εδώ και ένα χρόνο το μικροβιολογικό εργαστήριο του Κέντρου Υγείας λειτουργεί υποτυπωδώς, μετά την παραίτηση της ιατρού μικροβιολόγου. Το κενό έρχονται να καλύψουν τα ιδιωτικά εργαστήρια ή επιβαρύνεται το Γενικό Νοσοκομείο Βέροιας.

Η θέση του γυναικολόγου εδώ και πέντε χρόνια είναι κενή. Τα σχετικά προγράμματα παροχής πρωτοβάθμιας φροντίδας στο γυναικείο πληθυσμό της περιοχής εγκαταλείφθηκαν.

Η κτιριακή υποδομή του Κέντρου Υγείας είναι ανεπαρκής και χρειάζεται να γίνει επέκτασή του, προκειμένου να καλυφθούν καλύτερα οι σημερινές ανάγκες, αλλά και για να αναπτυχθούν νέες υπηρεσίες (ιατρεία, κοινωνική υπηρεσία, φυσιοθεραπευτήριο), όπως είναι αναγκαίο.

Ερωτάται ο κύριος Υπουργός τι μέτρα προτίθεται να πάρει και πότε, ώστε να καλυφθούν οι ελλείψεις σε ιατρικό, νοσηλευτικό και υπόλοιπο προσωπικό και σε υλικοτεχνική υποδομή, για να συνεχιστεί η απρόσκοπτη λειτουργία του Κέντρου Υγείας Αλεξάνδρειας;

Τι κονδύλια θα διαθέσει για το 1997 για το σκοπό αυτό και αν με το σχεδιασμό, που υπάρχει, προβλέπεται η ίδρυση φυσιοθεραπευτηρίου και άλλων τμημάτων, για την ανάπτυξη του Κέντρου Υγείας, ώστε να καλύπτονται με επάρκεια οι

Σελίδα 2834 

ανάγκες των κατοίκων της περιοχής;"

Ο Υφυπουργός Υγείας κ. Μανώλης Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, το Υπουργείο Υγείας και Πρόνοιας σχετικά με τα όσα αναφέρει η αγαπητή συνάδελφος στην ερώτησή της, ικανοποίησε το αίτημα του Nομαρχιακού Γενικού Νοσοκομείου Βέροιας, το οποίο έχει την ευθύνη για το Κέντρο Υγείας Αλεξάνδρειας, σχετικά με την επιχορήγηση 5 εκατ. δραχμών για τη συντήρηση των κτιριακών εγκαταστάσεων του εν λόγω κέντρου.

'Οσον αφορά τα αιτήματα για εξοπλισμό, απ' ό,τι με ενημερώνει η υπηρεσία, δεν εκκρεμούν τέτοιου είδους αιτήματα μέσω του Διοικητικού Συμβουλίου στην υπηρεσία μας.

'Οσον αφορά την κάλυψη των αναγκών των Κέντρων Υγείας από γιατρούς ειδικοτήτων, που δεν προβλέπονται στον Οργανισμό των Κέντρων Υγείας, αυτό προγραμματίζεται με απόφαση του Διοικητικού Συμβουλίου του Νοσοκομείου, μετά από σύμφωνη γνώμη της επιστημονικής επιτροπής, σύμφωνα με τις διατάξεις του άρθρου 19 του ν.1397/1983.

'Οσον αφορά την κάλυψη αναγκών από ειδικευμένους γιατρούς, υπό μορφή περιοδικών επισκέψεων, -αυτοί είναι οι γνωστοί γιατροί επισκέπτες, που λέμε στα Κέντρα Υγείας- αυτό προγραμματίζεται σε συνεργασία του Κέντρου Υγείας και της επιστημονικής επιτροπής του Νοσοκομείου. 'Ετσι γίνεται και στο συγκεκριμένο Κέντρο Υγείας.

'Οσον αφορά τις ελλείψεις σε προσωπικό ιατρικό και νοσηλευτικό για το 1997, τα αιτήματα του Διοικητικού Συμβουλίου του Νοσοκομείου θα εξεταστούν μέσα από τις υπάρχουσες δυνατότητες και τις εγκρίσεις, που έχει πάρει το Υπουργείο Υγείας και Πρόνοιας για φέτος.

Αυτές είναι πεντακόσιοι εξήντα γιατροί και δύο χιλιάδες επτακόσιες θέσεις νοσηλευτικού και άλλου προσωπικού.

ΠΡΟΕΔΡΟΣ (Απόστολος Κακλαμάνης): Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κύριε Πρόεδρε, επισκεφθήκαμε το Κέντρο Υγείας και κατόπιν αυτής της επισκέψεώς μας κάναμε και την ερώτηση. Προσπαθήσαμε συμπυκνώνοντας την αγωνία και των ανθρώπων της περιοχής Αλεξάνδρειας του Νομού Ημαθίας αλλά και των ίδιων των γιατρών του συγκεκριμένου Κέντρου Υγείας, που, ομολογουμένως, με αυταπάρνηση και χάρη της δικής τους αυταπάρνησης θα έλεγα, λειτουργεί στο βαθμό που λειτουργεί το Κέντρο Υγείας, προσπαθήσαμε λοιπόν να συμπυκνώσουμε αυτή την αγωνία στην ερώτηση καθώς όμως και να κάνουμε όσο πιο συγκεκριμένα γίνεται τα αιτήματα του Κέντρου Υγείας. Δεν παίρνουμε απαντήσεις. Τι θα γίνει με τον μικροβιολόγο; Δεν είναι μόνο το ότι επιβαρύνεται το Γενικό Νοσοκομείο Βέροιας, μιλάμε για μία απόσταση τριάντα χιλιομέτρων. Οι γιατροί, αν θέλετε, παίζουν κορώνα-γράμματα το κεφάλι τους στις διαγνώσεις που κάνουν, αν κάποιος άρρωστος δεν έχει τα χρήματα να απευθυνθεί σε έναν ιδιώτη γιατρό κοντά στην Αλεξάνδρεια ή να πάει στη μακρινή απόσταση της Βέροιας με την υλικοτεχνική υποδομή. Είναι υπαρκτά τα προβλήματα. Δεν ξέρουμε ποιες είναι οι σχέσεις της διοίκησης του Γενικού Νοσοκομείου με το Υπουργείο, πάντως εμείς τα καταγράψαμε, σας τα φέρνουμε και θέλουμε μία συγκεκριμένη απάντηση για το τι θα γίνει πάνω σε αυτά τα προβλήματα.

'Οσον αφορά τους αγροτικούς γιατρούς, επιμένουν οι άνθρωποι, οι γιατροί εκεί, τι θα γίνει. Θα αλληλογραφούν συνεχώς με το Υπουργείο; Και μάλιστα φέτος για πρώτη φορά περνάει η απόφαση της κατ' εξαίρεσην εφημερίας του δεύτερου αγροτικού γιατρού από το Υπουργείο Οικονομικών. Και το Υπουργείο Οικονομικών απαντάει στη συγκεκριμένη ερώτηση ότι είναι αναρμόδιο να απαντήσει. Οι άνθρωποι ζητούν και το ίδιο το νοσοκομείο Βέροιας αν θέλετε, η διοίκηση, να διορθωθεί η παρατυπία αυτή του νόμου και για μία περιοχή σαράντα πέντε χιλιάδες να μην είναι κατ' εξαίρεση, να είναι παγιωμένη κατάσταση η εφημερία ενός δεύτερου αγροτικού γιατρού. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Δύο λόγια, κύριε Πρόεδρε. Σας είπα αγαπητή, κυρία συνάδελφε, ότι το Υπουργείο Υγείας μέσα από την απόφαση της Κυβέρνησης, παρά την απαγόρευση των προσλήψεων, να δώσει προτεραιότητα στις προσλήψεις ιατρικού και νοσηλευτικού προσωπικού, έχει εξασφαλίσει την έγκριση πεντακοσίων εξήντα ιατρικών θέσεων. Τώρα κάνουμε την κατανομή, προηγούνται οι μονάδες εντατικής θεραπείας, οι αναισθησιολόγοι, μονάδες τεχνητού νεφρού και άλλες μονάδες και στην συνέχεια θα προχωρήσουμε στην κατανομή των θέσεων των Κέντρων Υγείας, θα δώσουμε προτεραιότητα στο Κέντρο Υγείας. Εμείς πιστεύουμε τα Κέντρα Υγείας, πιστεύουμε ότι ήταν η μεγαλύτερη θεσμική παρέμβαση που έχει γίνει μέχρι σήμερα στο υγειονομικό σύστημα της Χώρας και θέλουμε να τα αναβαθμίσουμε στην πράξη, πάντα βέβαια μέσα στα πλαίσια των συγκυριών και των δυνατοτήτων που έχει το Υπουργείο και των οικονομικών συγκυριών που αντιμετωπίζει αυτή την στιγμή η Πατρίδα μας. 'Ομως, αυτές οι θέσεις θα είναι μία τονωτική ένεση και για τα Κέντρα Υγείας που τόσο πολύ πραγματικά αναγνωρίζουμε ότι το έχουν ανάγκη.

ΠΡΟΕΔΡΟΣ (Απόστολος Κακλαμάνης): Τέταρτη στην ημερήσια διάταξη είναι η με αριθμό 843/20.11.96 ερώτηση του Βουλευτού της Νέας Δημοκρατίας κ. Γεωργίου Γαρουφαλιά προς τον Υπουργό Υγείας και Πρόνοιας, σχετικά με τη λήψη μέτρων για την άμεση συμπλήρωση της δομής της Διοικούσας Επιτροπής του Περιφερειακού Γενικού Νοσοκομείου Λάρισας με ένα μέλος από τον Ιατρικό Σύλλογο Λάρισας.

Η ερώτηση του κ. Γαρουφαλιά έχει ως εξής:

"Στο Περιφερειακό Πανεπιστημιακό Γενικό Νοσοκομείο Λάρισας διορίσθηκε από το Υπουργείο, Διοικούσα Επιτροπή για να προχωρήσει στη λειτουργία του. Θεωρείται βασικότατη παράλειψη του Υπουργείου το ότι αγνοήθηκε στην δομή της, η παρουσία του Ιατρικού Συλλόγου Λάρισας με ένα από τα εκλεγμένα στο Δ.Σ. μέλη του, που ασχολείται συστηματικά με τα θέματα Υγείας και Περίθαλψης στο Νομό.

Ερωτάται ο κύριος Υπουργός: 'Εχει την πολιτική βούληση η Κυβέρνηση να συμπληρώσει αμέσως τη δομή της επιτροπής με επιστημονικά εξειδικευμένα στελέχη ώστε να είναι και κοινωνικά αποδεκτή στην ευρύτερη περιφέρεια της Θεσσαλίας.

Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε πράγματι, με απόφαση της προηγούμενης πολιτικής ηγεσίας, διορίσθηκε Δ.Σ. με σκοπό να προωθήσει την ανάπτυξη του νέου περιφερειακού νοσοκομείου Λάρισας. 'Ομως από τις ισχύουσες διατάξεις και συγκεκριμένα από το άρθρο 55 του ν.2021/92 δεν προβλέπεται συμμετοχή μέλους του Δ.Σ. του ιατρικού συλλόγου στο Δ.Σ. του νοσοκομείου.

Μη ξεχνάτε,όμως, ότι οι ιατρικοί σύλλογοι στην ουσία είναι θεσμοθετημένοι σύμβουλοι της Πολιτείας και μέσω του Πανελληνίου Ιατρικού Συλλόγου, έχουν τη δυνατότητα και τις απόψεις τους να μας καταθέσουν και υπάρχει μια συνεχής συνεργασία μεταξύ της πολιτικής ηγεσίας του Υπουργείου Υγείας και Πρόνοιας και των ιατρικών συλλόγων και ιδιαίτερα του Πανελλήνιου Ιατρικού Συλλόγου της Χώρας.

ΠΡΟΕΔΡΟΣ (Απόστολος Κακλαμάνης): Ο κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, κυρία και κύριοι συνάδελφοι, θα ήθελα να υπενθυμίσω στον κύριο Υπουργό ότι το Περιφερειακό Πανεπιστημιακό Γενικό Νοσοκομείο Λάρισας αποτελεί πραγματικά για τη Θεσσαλία ένα από τα σημαντικότερα έργα στην τριτοβάθμια περίθαλψη, για τους πολίτες όλης της ευρύτερης περιοχής. Μ' αυτήν τη λογική και με το δεδομένο ότι ο στόχος και ο σκοπός λειτουργίας του είναι να λειτουργήσουν σ' αυτό πανεπιστημιακές κλινικές με εργαστήρια, παράλληλα με τη λειτουργία και ανάπτυξη άλλων μονάδων του ΕΣΥ, μέσα στο ίδιο το Νοσοκομείο, όπως άλλωστε προβλέπει το ιδρυτικό π.δ., κύριε Υπουργέ, με αριθμό 411 στα άρθρα 1 και 2. Και σαφώς μέσα απ' αυτό το ίδρυμα που, επαναλαμβάνω, ότι είναι το κόσμημα της Θεσσαλίας, θα προωθηθεί και η εκπαίδευση των γιατρών κατά ειδικότητες και σαφώς και η έρευνα. Είναι λογικά απαράδεκτο -και θα 

Σελίδα 2835 

επισημάνω κάτι, εφ' όλης της πρότασης που είχε κάνει η περασμένη διοίκηση του Υπουργείου σας με τον Υπουργό τον κ. Πεπονή- να θεωρείται δόκιμο να υπάρχει μέσα στη διοίκηση ο κ. Κουτσομάρκος, υπάλληλος του ΟΣΕ, ένας συγγενής του, ο Νίκος Κουτσομάρκος, ένας άλλος Κουτσομάρκος, οδοντίατρος του ΕΣΥ αυτός -εδώ μιλάμε για μια ολόκληρη οικογένεια στελεχών που πλαισιώνουν το Δ.Σ.- να υπάρχει ένας οικονομολόγος -σωστά- ένας φαρμακοποιός -δίκαια- και προσέξτε και κάτι άλλο: τον υπάλληλο του ΟΣΕ που είναι μέλος της διοίκησης του Περιφερειακού Πανεπιστημιακού Γενικού Νοσοκομείου Λάρισας αναπληρώνει επίκουρος καθηγητής στο Πανεπιστήμιο Λάρισας! Προς Θεού, κύριε Υπουργέ, μερικά πράγματα πρέπει να τα σεβόμαστε, μερικούς θεσμούς πρέπει να τους τιμάμε! Μου λέτε ότι δεν πρέπει μέσα σε ένα τέτοιο ίδρυμα να υπάρχει εκπρόσωπος από το Δ.Σ. του Ιατρικού Συλλόγου της Λάρισας; Κατ' αρχήν πρέπει να ξέρετε κάτι: Ομόφωνα, όλοι οι ιατρικοί σύλλογοι -και θα καταθέσω στα Πρακτικά- της Θεσσαλίας, των Νομών Μαγνησίας, Λαρίσης, Τρικάλων και Καρδίτσας είναι υπέρ της άποψης, οπωσδήποτε μέσα σ' αυτό το πραγματικά σημαντικό σταθμό για την τριτοβάθμια εκπαίδευση και περίθαλψη στο Περιφερειακό Πανεπιστημιακό Γενικό Νοσοκομείο Λάρισας να υπάρξει εκπρόσωπός τους και μάλιστα προτείνουν να είναι ο εκπρόσωπός τους μέλος του Δ.Σ. του Ιατρικού Συλλόγου Λάρισας, πράγμα που το θέλει και όλη η Λαρισαϊκή κοινωνία. Το Υπουργείο πάει κόντρα στη θέληση των Θεσσαλών και των Ιατρικών τους συλλόγων.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Με συγχωρείτε, κύριε Πρόεδρε, θα ήθελα μισό λεπτό, αν έχετε τη καλοσύνη, γιατί είναι ένα θέμα πολύ καίριο και σοβαρό. 

ΠΡΟΕΔΡΟΣ (Απόστολος Κακλαμάνης): Μα, η ερώτηση αναφέρεται στο ότι δεν έχει οριστεί από τον Ιατρικό Σύλλογο Λάρισας κάποιος εκπρόσωπος.

ΓΕΩΡΓΙΟΣ ΓΑΡΟΥΦΑΛΙΑΣ: 'Οχι δεν έχει οριστεί. Δεν έχει συμπεριληφθεί. 

ΠΡΟΕΔΡΟΣ (Απόστολος Κακλαμάνης): Αυτό λέω και εγώ. Δεν έχει συμπεριληφθεί ένας εκπρόσωπος ...

ΓΕΩΡΓΙΟΣ ΓΑΡΟΥΦΑΛΙΑΣ: Γιατί ο Ιατρικός Σύλλογος έχει διάθεση να ορίσει, αλλά ....

ΠΡΟΕΔΡΟΣ (Απόστολος Κακλαμάνης): Ο χρόνος είναι αυτός.

ΓΕΩΡΓΙΟΣ ΓΑΡΟΥΦΑΛΙΑΣ: Δεν έχω τη δυνατότητα για μισό λεπτό ακόμα;

ΠΡΟΕΔΡΟΣ (Απόστολος Κακλαμάνης): Αυτός είναι ο Κανονισμός. Τι να κάνουμε κύριε Γαρουφαλιά; Μιλήσατε επί δυόμισι λεπτά και πλέον.

ΓΕΩΡΓΙΟΣ ΓΑΡΟΥΦΑΛΙΑΣ: Στη δευτερολογία. 

ΠΡΟΕΔΡΟΣ (Απόστολος Κακλαμάνης): Δεν υπάρχει δευτερολογία.

Ορίστε, κύριε Υπουργέ. 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Σας είπα, κύριε συνάδελφε, ότι από το ν. 2071/1992 δεν προβλέπεται συμμετοχή μέλους του Δ.Σ. του Ιατρικού Συλλόγου, στο Δ.Σ...

ΓΕΩΡΓΙΟΣ ΓΑΡΟΥΦΑΛΙΑΣ: Του ΟΣΕ προβλέπεται; 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Αυτό είναι θέμα επιλογής των προσώπων. Με βάλατε σε πρόσωπα, εσείς τα ξέρετε, εγώ δεν τα γνωρίζω. Αντιλαμβάνεσθε ότι σας απάντησα όσον αφορά τη σχέση της Πολιτείας με τους Ιατρικούς Συλλόγους. Υπάρχει μια συνεχής συνεργασία και με τον Πανελλήνιο και με τους τοπικούς Ιατρικούς Συλλόγους...

ΓΕΩΡΓΙΟΣ ΓΑΡΟΥΦΑΛΙΑΣ: Εγώ σας λέω ότι βάσει του ....

ΕΜΜΑΝΟΥΛ ΣΚΟΥΛΑΚΗΣ (Υφυπ. Υγείας και Πρόνοιας): ... είχα μάλιστα την ευκαιρία να συναντηθώ ...

ΓΕΩΡΓΙΟΣ ΓΑΡΟΥΦΑΛΙΑΣ:... (Δεν ακούγεται)

ΠΡΟΕΔΡΟΣ (Απόστολος Κακλαμάνης): Κύριε Γαρουφαλιά, μη διακόπτετε, διότι δεν ακούγεσθε. 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Και δεν ακούγομαι και εγώ.

ΠΡΟΕΔΡΟΣ (Απόστολος Κακλαμάνης): Δεν γράφεται τίποτε, αφού δεν ακούγεσθε, στα Πρακτικά. Απλώς δεν αφήνετε τον Υπουργό να απαντήσει. 

Παρακαλώ, κύριε Υπουργέ, συντομεύσετε, διότι δίνετε και σεις απάντηση στο θέμα του εκπροσώπου του Ιατρικού Συλλόγου.

ΕΜΜΑΝΟΥΛ ΣΚΟΥΛΑΚΗΣ (Υφυπ. Υγείας και Πρόνοιας): 'Οχι.

ΠΡΟΕΔΡΟΣ (Απόστολος Κακλαμάνης): Σας λέει όμως και ο Βουλευτής, ότι ενώ δεν υπάρχει από τον Ιατρικό Σύλλογο Λάρισας κάποιος εκπρόσωπος, υπάρχει ένας υπάλληλος του ΟΣΕ.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Αυτό είναι θέμα επιλογής και απόφασης ...

ΠΡΟΕΔΡΟΣ (Απόστολος Κακλαμάνης): Δέστε και σεις λοιπόν στο Υπουργείο πώς γίνονται αυτές οι επιλογές. 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Ο κύριος Βουλευτής γνωρίζει πρόσωπα και καταστάσεις. Εγώ δεν γνωρίζω. Μου έκανε αναφορά ο αγαπητός συνάδελφος. Εγώ τελειώνω και λέω, ότι με τον Πρόεδρο του Ιατρικού Συλλόγου Λάρισας είχα τη δυνατότητα να συνεργαστώ και όμως τέτοιο θέμα δεν μου έβαλε.

ΠΡΟΕΔΡΟΣ (Απόστολος Κακλαμάνης): Ακολουθεί η υπ' αριθμόν...

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ...

ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ! Δεν είναι σωστό. 

Ακολουθεί η πρώτη στην ημερήσια διάταξη ερώτηση δευτέρου κύκλου, με αριθμό κατάθεσης 1181/5.12.96 του Βουλευτή της Νέας Δημοκρατίας κ. Πέτρου Τατούλη προς τον Υπουργό Υγείας, Πρόνοιας, σχετικά με τη λήψη μέτρων για την αντικατάσταση των δικτύων ύδρευσης των Κοινοτήτων Κάμια και Αρτεμισίου Αρκαδίας.

Η ερώτηση του κ. Τατούλη έχει ως εξής:

"Από καρκινογόνο υλικό είναι κατασκευασμένα τα δίκτυα ύδρευσης των Κοινοτήτων Κάμια και Αρτεμισίου Αρκαδίας.

Ανάστατοι οι κάτοικοι των χωριών αυτών διαμαρτύρονται και καταγγέλλουν. Οι σωλήνες των δικτύων είναι από αμίαντο, υλικό που η Παγκόσμια Οργάνωση Υγείας έχει χαρακτηρίσει ως καρκινογόνο. 

Στην Κοινότητα Κάμια, κατά τα τελευταία δέκα χρόνια, η αιτία του 95% των θανάτων είναι ο καρκίνος.

Ερωτώνται οι κύριοι Υπουργοί:

Τι μέτρα προτίθενται να πάρουν για την προστασία της υγείας των κατοίκων αυτών".

Ο Υφυπουργός Υγείας και Πρόνιας κ. Σκουλάκης έχει το λόγο.

ΜΑΝΩΛΗΣ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, σχετικά με τα όσα αναφέρει στην ερώτησή του ο αγαπητός συνάδελφος κ. Τατούλης, ότι οι κάτοικοι είναι ανάστατοι και καταγγέλλουν, νομίζω ότι οι κάτοικοι δεν είναι ανάστατοι και εκείνος καταγγέλλει. Νομίζω ότι σε τέτοιου είδους θέματα πρέπει να είμαστε πάρα πολύ προσεκτικοί. Η πραγματικότητα είναι ότι προβλήματα στην υγεία είναι, δυνατόν να προκληθούν μόνο από εισπνοή ινών αμιάντου και γι' αυτό το λόγο επιβάλλεται η σήμανση των προϊόντων που περιέχουν αμίαντο, σύμφωνα με την απόφαση του Ανωτάτου Χημικού Συμβουλίου, σε εναρμόνιση σχετικής Οδηγίας της Ευρωπαϊκής 'Ενωσης, ώστε να προστατεύονται οι χρήστες.

Σε ό,τι αφορά τις επιπτώσεις στην υγεία από την τυχόν κατάποση ινών αμιάντου με το πόσιμο νερό, από έρευνες που έχουν γίνει και γίνονται, αλλά και νεότερα στοιχεία από την Παγκόσμια Οργάνωση Υγείας, εξακολουθούν να υφίστανται δυσκολίες συσχετισμού τυχόν μικρών συγκεντρώσεων αμιάντου στο πόσιμο νερό και υγιεινότητάς του με επιπτώσεις στη δημόσια υγεία.

Επίσης, αθροιστικά αποτελέσματα από τις πιο πάνω περιπτώσεις, δεν έχουν διευκρινισθεί και απαιτείται μεγάλο χρονικό διάστημα γι' αυτό. Σημειώνεται ότι η δυνατότητα ύπαρξης έστω και μικρών ποσοτήτων ινών αμιάντου στο νερό, είναι 

Σελίδα 2836 

συνάρτηση του υψηλού βαθμού διαβρωτικότητας του νερού, των συνθηκών περιβάλλοντος, των σωληνώσεων, της ποιότητάς τους, του εδάφους και άλλων παραγόντων. Το σύνολο των επιπτώσεων στο πόσιμο νερό από τη χρήση διαφόρων ειδών σωληνώσεων B.V.C. αμιαντοτσιμέντου κ.λπ., μελετάται και τα τελικά συμπεράσματα που θα εξαχθούν σε συνεργασία με τα συναρμόδια Υπουργεία και φορείς, θα κοινοποιηθούν αρμοδίως σε όλους τους φορείς. Αυτή είναι η πραγματικότητα. Νομίζω ότι ο πανικός και η αναστάτωση δημιουργούνται από τέτοιες βαρύγδουπες εκφράσεις, οι οποίες νομίζω ότι όταν λέγονται ιδιαίτερα από γιατρούς πρέπει να είναι περισσότερο προσεγμένες.

ΠΡΟΕΔΡΟΣ (Απόστολος Κακλαμάνης): Ο κ. Τατούλης έχει το λόγο.

ΠΕΤΡΟΣ ΤΑΤΟΥΛΗΣ: Κύριε Πρόεδρε, εγώ ακριβώς μετέφερα την κατάσταση που επικρατεί στα δύο χωριά. Είναι γεγονός όμως ότι υπάρχει ένα γενικότερο πρόβλημα, που ο κύριος Υπουργός μάλλον αγνοεί. 'Ηδη υπάρχουν καινούριες απόψεις και καινούριες αντιλήψεις για το θέμα της επενέργειας που έχει ο αμίαντος, ακόμη και στην πόσιμο μορφή του. Είναι γεγονός, είναι διαπιστωμένο και επιστημονικά τεκμηριωμένο, ότι η εισπνοή των ινών αμιάντου θεωρείται πραγματικά καρκινογόνος και σ' αυτό το θέμα δεν υπάρχει καμία αντίρρηση. Αλλά ήδη, υπάρχουν έξι κράτη στην Ευρώπη, που προχωρούν πάρα πολύ γρήγορα για την πλήρη κατάργηση των υλικών αμιάντου, που έχουν κατασκευαστεί οι σωλήνες υδρεύσεως, των πόλεων, γιατί ακριβώς πλέον αρχίζει να διαφαίνεται συσχέτιση μεταξύ της αναπτύξεως του καρκίνου και των ποσίμων ινών αμιάντου.

Θα πρέπει να ξέρουμε επίσης, ότι τόσο η Παγκόσμια Οργάνωση Υγείας, όσο και η Οδηγία της Ευρωπαϊκής 'Ενωσης, το 1991, μιλάει για την αναγκαιότητα της μετρήσεως ινών μέσα στο πόσιμο νερό, κάτι το οποίο νομίζω ότι δεν γίνεται σε καμία πόλη.

Κύριε Υπουργέ, νομίζω ότι είναι καιρός -γιατί ακριβώς δεν έχουμε μελετήσει και δεν είμαστε σίγουροι κατά πόσο μπορεί να συμβεί το αντίθετο, το να υπάρχει δηλαδή καρκινογόνος επίδραση των ποσίμων ινών αμιάντου -να συμμορφωθούμε κι εμείς και να λάβουμε όλα τα αναγκαία μέτρα. Είναι γεγονός, ότι τα επόμενα έξι χρόνια δεν θα υπάρχει στην Ευρωπαϊκή 'Ενωση η χρήση από υλικό αμιάντου των υδροσωλήνων, που θα μεταφέρουν το νερό.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Δεν έχω να προσθέσω τίποτα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των αναφορών και ερωτήσεων.

Σελίδα 2837 

 

ΠΡΟΕΔΡΟΣ (Απόστολος Κακλαμάνης): Εισερχόμεθα στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του νομοσχεδίου αρμοδιότητος του Υπουργείου Εργασίας και Κοινωνικών Ασφαλίσεων "Σύσταση Κλάδου Κύριας Ασφάλισης Αγροτών και άλλες διατάξεις".

'Εχουν κρατηθεί προς συζήτηση τα άρθρα 17, 18 και 19. 

Επί του άρθρου 17 έχει κανείς να πει κάτι;

ΑΧΙΛΛΕΥΣ ΚΑΝΤΑΡΤΖΗΣ: Εγώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε κύριε Κανταρτζή, έχετε το λόγο.

ΑΧΙΛΛΕΥΣ ΚΑΝΤΑΡΤΖΗΣ: Θα ήθελα να κάνω μία ερώτηση προς τον κύριο Υπουργό. Δε διαφωνούμε να είναι καθορισμένοι οι φορείς που πρόκειται να χρηματοδοτηθούν. Θα περιλαμβάνει ιδιώτες, ιδιωτικές επιχειρήσεις;

ΠΡΟΕΔΡΟΣ (Απόστολος Κακλαμάνης): Νομίζω ότι διατυπώνεται εδώ στο άρθρο το οποίο συζητήθηκε και έγινε δεκτό στη Διαρκή Επιτροπή, ποιους αφορά και ποια προγράμματα. Αφορά ιδιώτες κύριε Υπουργέ; 

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Οι φορείς που μπορεί να είναι, είναι και το Κράτος και επιμελητήρια και αντιπροσωπευτικές οργανώσεις εργοδοτών και εργαζομένων και ιδιώτες οιασδήποτε μορφής.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα, αν γίνεται δεκτό το άρθρο 17.

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 17 έγινε δεκτό κατά πλειοψηφία.

Εισερχόμεθα στη συζήτηση του άρθρου 18. Θέλει κανείς να πει κάτι;

ΑΧΙΛΛΕΥΣ ΚΑΝΤΑΡΤΖΗΣ: Εγώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κύριεΚανταρτζή.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θεωρούμε ότι με το άρθρο 18 γίνεται πραγματικά ένα πισωγύρισμα σε σύγκριση με τις προηγούμενες ρυθμίσεις όσον αφορά την ασφάλιση στο ΙΚΑ. Θεωρούμε ότι από τη ρύθμιση αυτή και το ΙΚΑ θα ζημιώσει αρκετά ποσά. Θεωρούμε αδικαιολόγητη την τροπολογία που κατατέθηκε από τον Υπουργό και γι' αυτό το λόγο την καταψηφίζουμε. 

ΠΡΟΕΔΡΟΣ (Απόστολος Κακλαμάνης): Επί του άρθρου 18 θέλει να συμπληρώσει κανείς; Ουδείς.

Ερωτάται το Σώμα, αν γίνεται δεκτό το άρθρο 18.

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 18 έγινε δεκτό κατά πλειοψηφία.

ΔΗΜΗΤΡΙΟΣ ΣΙΟΥΦΑΣ: Η Κυβέρνηση δε θα τοποθετηθεί;

ΠΡΟΕΔΡΟΣ (Απόστολος Κακλαμάνης): Η Κυβέρνηση ακούει τη Βουλή.

Εισερχόμεθα στη συζήτηση του άρθρου 19.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε, θα παρακαλέσω να το κρατήσουμε λίγο. Υπάρχουν κάποιες παρατηρήσεις από τους συναδέλφους που θέλω να τις μελετήσω λίγο πριν απαντήσω. Να πάμε σε άλλο άρθρο ή θα το ψηφίσουμε όπως είναι; Θα παρακαλέσω να κρατηθεί για λίγο.

ΠΡΟΕΔΡΟΣ (Απόστολος Κακλαμάνης): Είναι το τελευταίο άρθρο. Να συζητηθεί και να κρατηθεί η ψήφισή του αν θα δεχθείτε κάτι από αυτά που προτείνουν οι συνάδελφοι. 'Αλλωστε αυτά τα έχετε συζητήσει και στη Διαρκή Επιτροπή.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Αυτήν τη στιγμή έχουν υποβληθεί κάποια αιτήματα. Δεν είμαι έτοιμος. Το εκτιμούν αυτήν τη στιγμή οι υπηρεσιακοί παράγοντες για να μου εισηγηθον. Αν επιμείνουν οι κύριοι συνάδελφοι, να το ψηφίσουμε τώρα όπως είναι. Το λέω για να διευκολύνω.

ΠΡΟΕΔΡΟΣ (Απόστολος Κακλαμάνης): Δεν υπάρχει συζήτηση επί αυτού του άρθρου . Θα κρατηθεί η ψήφισή του, ώστε ο Υπουργός αν δεχθεί τις παρατηρήσεις που έχουν γίνει, να τεθούν αυτά υπόψη. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.

ΔΗΜΗΡΙΟΣ ΣΙΟΥΦΑΣ: Στο άρθρο 19 ο συνάδελφος κ. Νικολόπουλος έχει πρόθεση να θέσει υπόψιν του Σώματος μια σειρά τροποποιήσεων. Αυτές οι τροποποιήσεις θέλουμε να εκφραστούν δημόσια. Παρακαλώ, λοιπόν, να δώσετε το λόγο στο συνάδελφο, κ. Νικολόπουλο.

ΠΡΟΕΔΡΟΣ (Απόστολος Κακλαμάνης): Εντάξει, κύριε Σιούφα.

Ορίστε, κύριε Νικολόπουλε, έχετε το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, είναι γνωστές οι πολύμορφες παρενέργειες της αποβιομηχάνισης στην ελληνική κοινωνία και είναι γνωστό, ότι αποτελεί ένα από εκείνα τα προβλήματα που εμφανίστηκαν ως απότοκα της αντιαναπτυξιακής πολιτικής και του αντιεπιχειρηματικού σαφάρι στο οποίο είχαν επιδοθεί οι πρώτες κυβερνήσεις του ΠΑΣΟΚ. Το πρόβλημα επιδεινώθηκε με την παρέλευση των χρόνων και με τη συνδρομή άλλων παραγόντων εξωγενούς προελεύσεως. 'Εχει προσλάβει τη γνωστή οξύτητα με την εμφάνιση περιοχών θυλάκων ανεργίας και αποανάπτυξης. Η περιοχή της Αχαίας και η πόλη των Πατρών δυστυχώς φιγουράρουν σ' αυτούς τους πίνακες.

Βεβαίως με όρους προοπτικής θα πρέπει να δει κανένας αυτό το πρόβλημα. 'Ομως σε καμιά περίπτωση δεν θα πρέπει να παραβλέψει και αμεσομεσοπρόθεσμους όρους για την αντιμετώπιση αυτών των επιπτώσεων. Τέτοιοι είναι αυτοί που επιχειρεί σήμερα να θέσει η Κυβέρνηση μ' αυτήν τη διάταξη. Δεν θα είχαμε λοιπόν καμία αντίρρηση για τη ρύθμιση στο άρθρο 19 το οποίο κυρίως αναφέρεται στην παύση της λειτουργίας της "ΠΕΙΡΑΙΚΗΣ ΠΑΤΡΑΙΚΗΣ", αν αυτή η πρόθεση εκφραζόταν μέσα από αυτή τη διάταξη με ένα χαρακτήρα εξαντικειμενικοποιημένης ρύθμισης.

Δυστυχώς όμως, κύριε Πρόεδρε, αυτή η διάταξη αποκλείει τους περισσοτέρους εκ των απολυμένων της "ΠΕΙΡΑΙΚΗΣ ΠΑΤΡΑΙΚΗΣ", όχι γιατί βάζει κάποιους όρους ηλικίας. Θα μπορούσε κανένας να συμφωνήσει εκεί. Ούτε διότι βάζει κάποια ένσημα. Και εκεί θα μπορούσε κάποιος να συμφωνήσει. Δε συμφωνούμε, διότι βάζει κάποια χρονική στιγμή. 'Οσοι απελύθησαν μόνο τότε. Η διάταξη λέει ότι όσοι έφυγαν με δική τους βούληση δεν μπορούν να τύχουν αυτών των ευεργετημάτων.

Βεβαίως η Κυβέρνηση στο παρελθόν, σε άλλες τέτοιες περιοχές, σε άλλους θύλακες ανεργίας όπως ήταν στην Εύβοια, όπως ήταν στην Κασσάνδρα, όπως ήταν στα ναυπηγεία, πήρε κάποια μέτρα γενναιότερα από αυτά που έρχεται να πάρει τώρα για την Αχαία. Και πάντως ήταν μέτρα επίπεδα, δηλαδή ήταν μέτρα για όλους.

Αυτό λοιπόν ζητάμε σήμερα, κύριε Πρόεδρε. Λέμε ότι δεν είναι δυνατόν να δεχθεί κανένας στην Εθνική Αντιπροσωπεία ότι υπήρχαν εργαζόμενοι είκοσι με εικοσιπέντε ετών στην "ΠΕΙΡΑΙΚΗ ΠΑΤΡΑΙΚΗ" που ήθελαν να χάσουν τη δουλειά τους. Εδώ η Κυβέρνηση προχωρά με μια κομματική αντίληψη. Θέλει να ρυθμίσει ένα τόσο μεγάλο ζήτημα και να εξακολουθήσει μια ιδιότυπη συνδικαλιστική βεντέτα.

Προτείνουμε λοιπόν τις εξής τροποποιήσεις: "Ασφαλισμένοι που απολύθηκαν από το έτος 1990 μέχρι το 1992 από την επιχείρηση ΠΕΙΡΑΙΚΗ ΠΑΤΡΑΙΚΗ που λειτουργούσε στην Πάτρα, Χαλκίδα και Αθήνα και τελούσε υπό εκκαθάριση σύμφωνα με το ν. 1892/1990 όπως συμπληρώθηκε με το ν. 2001/1991, δικαιούνται συνταξιοδότησης εφόσον συμπληρώνουν σωρευτικά τις εξής προϋποθέσεις.

α. Οι άνδρες να έχουν συμπληρώσει το πεντηκοστό έτος της ηλικίας τους και οι γυναίκες το τεσσαρακοστό πέμπτο.

β) Να έχουν πραγματοποιήσει τουλάχιστον τέσσερις χιλιάδες 

Σελίδα 2838 

διακόσιες ημέρες ασφάλισης.

Οι ασφαλισμένοι που πληρώνουν τις παραπάνω προϋποθέσεις δικαιούνται ειδικής επιδότησης ανεργίας μέχρι την οριστική συνταξιοδότησή τους εφόσον υποβάλουν σχετική αίτηση στην αρμόδια υπηρεσία του ΟΑΕΔ εντός τριμήνου από την έναρξη ισχύος του παρόντος νόμου.

Σε οποιαδήποτε περίπτωση δεν πρέπει να υπάρχει η έκφραση "ΧΩΡΙΣ ΥΠΑΙΤΙΟΤΗΤΑ".

Το χρονικό διάστημα πρέπει να καλύπτει από το 1990 μέχρι το 1992.

Να εξαλειφθεί πλήρως το εδάφιο α' της παρ. 1 και οπωσδήποτε το ύποπτο "καταστούν άνεργοι εντός του έτους 1996" το οποίο είναι καταφανώς φωτογραφικό". Η "ΠΕΙΡΑΙΚΗ ΠΑΤΡΑΙΚΗ" έχει κλείσει εδώ και χρόνια και έρχεται η διάταξη και λέει "για όποιους καταστούν άνεργοι εντός του έτους 1996".

"Να απαλειφθεί η παράγραφος 4". Ευχαριστώ.

ΠΡΟΕΔΡΟΣ (Απόστολος Κακλαμάνης: Ο κ. Κανταρζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Υποτίθεται ότι η τροπολογία αυτή κατατίθεται από μία κοινωνική ευαισθησία, την οποία θέλει να δείξει η Κυβέρνηση. Δεν είναι όμως έτσι τα πράγματα. Κατά τη γνώμη μας η τροπολογία αυτή στοχεύει στο να μπορέσει να περάσει πιο μαλακά, πιο ανώδυνα την ιδιωτικοποίηση της Πειραϊκής Πατραϊκής. Ακριβώς επειδή θέλει να ξεπουλήσει την επιχείρηση ή καλύτερα ό,τι απέμεινε από την άλλοτε κραταιά αυτή επιχείρηση, για το λόγο αυτό, προωθεί και την ειδική ρύθμιση για την επιδότηση της ανεργίας που αφορά βέβαια έναν περιορισμένο αριθμό εργαζομένων. Αν πραγματικά έχει την κοινωνική ευαισθησία η Κυβέρνηση για την εξασφάλιση των ανέργων και την ανακούφισή τους τότε θα πρέπει να δεχθεί τις επανειλημμένες προτάσεις και του συνδικαλιστικού κινήματος και αυτές που έχει κάνει το Κόμμα μας στο παρελθόν, δηλαδή την επιδότηση των ανέργων για όσο διάστημα διαρκεί η ανεργία με το 80% του βασικού μισθού για να μη φθάσουμε στη σημερινή κατάσταση που από τους τετρακόσιες πενήντα χιλιάδες ανέργους επιδοτούνται μόνο εκατόν πενήντα χιλιάδες αφήνοντας έτσι το περιθώριο στους υπόλοιπους.

Κατά τη γνώμη μας η "Πειραϊκή Πατραϊκή" μπορεί να μείνει στον έλεγχο του Δημοσίου και με την ανάλογη πολιτική στα πλαίσια μιας ριζικά διαφορετικής πολιτικής όχι μόνο μπορεί να επιβιώσει, αλλά και να διαδραματίσει ένα σημαντικό ρόλο, να αποτελέσει μοχλό για την οικονομική ανάπτυξη της Χώρας μας.

ΠΡΟΕΔΡΟΣ (Απόστολος Κακλαμάνης): Ο Υπουργός Εργασίας κ. Μ. Παπαϊωάννου έχει το λόγο.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε και κύριοι συνάδελφοι, θα ξεκινήσω από τις τελευταίες παρατηρήσεις του συναδέλφου του Κομμουνιστικού Κόμματος και θέλω να τον ρωτήσω, ίσως δεν το γνωρίζει, για ποια ιδιωτικοποίηση μιλάει; Η "Πειραϊκή Πατραϊκή" στην Πάτρα είναι κλειστή. Δεν το γνωρίζετε; Εδώ πρέπει να αναλογιστούμε όλοι τις ευθύνες μας.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, είπατε να κρατηθεί το άρθρο για κάποιες προτάσεις που κάνουν οι συνάδελφοι. Παρακαλώ απαντήστε επ'αυτών.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Κατά συνέπεια, δεν υπάρχει τέτοιο ζήτημα. Τώρα όσον αφορά τις προτάσεις και τις διαπιστώσεις του κ. Νικολόπουλου, θέλω να του πω ότι δεν πρόκειται περί κάποιων πράξεων που ευνοούν κάποια κατηγορία συγκεκριμένη ή κάποιους εργαζόμενους με χρώμα, αλλά μιλάμε για ομαδικές απολύσεις οι οποίες έγιναν το 1992 και μάλιστα χωρίς δική τους υπαιτιότητα. Θα ήταν κάπως παράλογο να ανατρέξουμε σε όλες τις απολύσεις που έγιναν κατά καιρούς από μία επιχείρηση και που άλλωστε δεν μπορούμε να γνωρίζουμε τους λόγους. Πάντως σε κάθε περίπτωση, υπάρχει η εξής προσθήκη, που πιστεύω ότι σας ικανοποιεί: "Ασφαλισμένοι που απολύθηκαν όχι κατά το έτος 1992, αλλά από το έτος 1992 μέχρι σήμερα, χωρίς υπαιτιότητά τους κ.λπ." Γίνεται αυτή η προσθήκη και ταυτόχρονα στο εδάφιο α' διορθώνεται το "1996", που λέει εντός του έτους και γίνεται "1997" και επαναδιατυπώνω την παράγραφο 5 ως εξής: "Το σύνολο των ασφαλιστικών εισφορών των παραγράφων 3 και 4 βαρύνει τον ΟΑΕΔ υπολογιζομένων επί του εκάστοτε ισχύοντος ημερομισθίου της Εθνικής Γενικής Συλλογικής Σύμβασης Εργασίας, όπως αυτό προσαυξάνεται λόγω οικογενειακών βαρών και χρόνου προϋπηρεσίας του επιδοτούμενου".

Κατά τα λοιπά ισχύουν οι διατάξεις περί επιδότησης των κοινών ανέργων από τον ΟΑΕΔ.

Με αυτές τις προσθήκες παρακαλώ να ψηφιστεί από την Εθνική Αντιπροσωπεία αυτό το άρθρο.

ΠΡΟΕΔΡΟΣ (Απόστολος Κακλαμάνης): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε και κύριοι συνάδελφοι, θα ήθελα να παρακαλέσω τουλάχιστον να τύχω της προσοχής των συναδέλφων για ένα λεπτό. Το 1990 παραμονές των δημοτικών εκλογών, ήμουν υποψήφιος δήμαρχος και απελύθησαν χίλια άτομα σε μια μέρα. 'Ηθελε κανένας να φύγει; Μπορεί να υποστηρίξει κανείς στην Αίθουσα ότι ήθελε κάποιος εργαζόμενος να χάσει τη δουλειά του; Τότε, λοιπόν, ο ΟΑΕΔ τους ανακοίνωσε ότι είτε έρχεστε και παίρνετε τετρακόσιες χιλιάδες -τόσο ακριβώς ήταν το ποσό- και θεωρώ ότι εθελουσίως φεύγεις ή διαφορετικά από τη Δευτέρα δεν υπάρχει το κίνητρο αυτό και το εργοστάσιο κλείνει.

Μία φορά, λοιπόν, έγινε τότε.'Εγινε άλλη μία φορά μετά όπου έφυγαν άλλοι επτακόσιοι. Και τώρα έρχεται η Κυβέρνηση και μιλά μόνο για την τρίτη φορά. Είναι δίκαιο; Δε νομίζω ότι θα βρεθεί κανένας στην Αίθουσα να πει, ότι είναι δίκαιο.

Να άκουγα το επιχείρημα ότι δε βγαίνουν τα οικονομικά μας, θα διαφωνούσα μεν, αλλά θα έλεγα ότι επικρατεί αυτή η αντίληψη. Αλλά, δεν είναι δίκαιο.

Και σας λέω -και κλείνω, κύριε Πρόεδρε-, το τελευταίο, το ύποπτο. Μα, είναι ύποπτο και δεν είναι γιατί είμαι στην Αντιπολίτευση. Λέει, "όσοι γίνουν άνεργοι το 1997". Η "Πατραϊκή" έκλεισε το 1990 και λέει "όσοι γίνουν άνεργοι το 1997". Ποιοι θα γίνουν το 1997; Πρέπει να σας πω, ότι είναι οι ελαχιστότατοι που είχαν θείο στην Κορώνη και έμειναν μέχρι τώρα, και αυτούς θα εξυπηρετήσουμε περισσότερο; Να τους εξυπηρετήσουμε και αυτούς. Και αυτοί αύριο χάνουν, λοιπόν, τη δουλειά τους. Είναι οι τελευταίοι που δεν την έχασαν. Αλλά, είναι δυνατόν; Νομίζω ότι πρέπει να το ξαναδεί η Κυβέρνηση, γιατί όντως δεν αναφέρεται στον αριθμό των φίλων του α' ή του β' Κόμματος. Είναι μία αδικία που την αντιλαμβάνεται η πόλη και χάνει, κύριε Υπουργέ, τον κοινωνικό της χαρακτήρα η διάταξη, που όντως -ακούσατε και την πρωτολογία μου- αντιλαμβάνομαι ότι μεσοπρόθεσμα τέτοιες λύσεις είναι θετικές και ευνοϊκές και τις χαιρετίζουμε, αλλά να έχουν μία αντικειμενικότητα. Ευχαριστώ.

ΔΗΜΗΤΡΗΣ ΚΑΤΣΙΚΟΠΟΥΛΟΣ: Κύριε Πρόεδρε, το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν πρωτολογήσατε και επομένως δε δικαιούσθαι να δευτερολογήσετε.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μία κουβέντα, κύριε Πρόεδρε.

ΔΗΜΗΤΡΗΣ ΚΑΤΣΙΚΟΠΟΥΛΟΣ: Κύριε Πρόεδρε, ήμασταν στις Επιτροπές.

ΠΡΟΕΔΡΟΣ (Απόστολος Κακλαμάνης): Δεν πρωτολογήσατε, αλλά αναγνωρίζουμε ότι έχετε δικαιολογημένο ενδιαφέρον ως Βουλευτές Αχαΐας και αν συμφωνεί το Σώμα να δώσουμε ένα λεπτό στον κάθε ένα συνάδελφο.

Συμφωνεί το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κατσικόπουλε, έχετε το λόγο.

ΔΗΜΗΤΡΗΣ ΚΑΤΣΙΚΟΠΟΥΛΟΣ: Κύριε Πρόεδρε, μία κουβέντα μόνο ήθελα να πω, ότι συμφωνώ με αυτό το οποίο είπε ο κ. Νικολόπουλος. Νομίζω ότι, εάν δεν επιβαρύνεται το 

Σελίδα 2839 

Υπουργείο, θα μπορούσε κάλλιστα να επεκτείνει το μέτρο, δύο χρόνια πίσω, από το 1990 που απολύθηκαν οι πρώτοι από τη "Πειραϊκή-Πατραϊκή".

ΠΡΟΕΔΡΟΣ (Απόστολος Κακλαμάνης): Ο κ. Χρυσανθακόπουλος έχει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, θα ήθελα να συμπληρώσω, ότι όλοι οι εργαζόμενοι που απολύθηκαν από την "Πειραϊκή-Πατραϊκή" απολύθηκαν χωρίς υπαιτιότητά τους, όπως ορίζει και η τροπολογία. Κατά συνέπεια, μπορεί να εφαρμοστεί αυτό το μέτρο από το 1990.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Και για σας, κύριε Αποστόλου, ισχύει το ίδιο. Συμφωνείτε και εσείς.

Ορίστε, έχετε το λόγο.

ΕΥΑΓΓΕΛΟΣ ΑΠΟΣΤΟΛΟΥ: Και εμείς στη Χαλκίδα έχουμε εργαζόμενους που τους αφορά η περίπτωση αυτή και θα παρακαλούσαμε τον κύριο Υπουργό, αν μπορούσε, να το κάνει δεκτό.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, εάν δεν μπορείτε να κάνετε δεκτό κάτι, εξηγήσατε...

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε, πρέπει να πω μία φράση.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, να πείτε και εσείς μία φράση, αλλά όχι περισσότερο από ό,τι είπαν οι Βουλευτές που ενδιαφέρονται.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Ποιος σας είπε ότι δεν είμαι και εγώ από την Αχαϊα;

ΠΡΟΕΔΡΟΣ (Απόστολος Κακλαμάνης): Και εσείς είστε Αχαιός, αλλά μας ήρθατε στη Β'Αθηνών και μας κλέβετε εκεί κουκιά.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Κατ'αρχήν, θέλω να ενημερώσω το Σώμα και τους αξιότιμους κυρίους συναδέλφους, ότι οι δύο περιπτώσεις δεν είναι συγκρίσιμες. Η μία ήταν εκούσια έξοδος, την οποία συμφώνησαν οι εργαζόμενοι, πήραν κάποια αποζημίωση, ενώ η άλλη ήταν αναγκαστική, ομαδική απόλυση.

Δεύτερο στοιχείο, και να κλείσω. Αυτή η ρύθμιση που κάναμε γι' αυτούς τους εργαζόμενους γίνεται κάτω από πολύ δυσβάσταχτους οικονομικούς όρους. Πρέπει να ξέρετε ότι θα στοιχίσει 3,5 δισ. δραχμές. Αθροιστικά αυτοί οι δύο λόγοι μας οδήγησαν σε μία ρύθμιση που και κοινωνική ευαισθησία δείχνει, σε μία κατηγορία ανθρώπων που σήμερα δεν έχουν τη δουλειά τους, και η Κυβέρνηση λειτούργησε μέσα στα πλαίσια των οικονομικών, του Κράτους δυνατοτήτων.

Σας ευχαριστώ, κύριοι συνάδελφοι.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, αντιλαμβάνομαι ότι από τις θέσεις που έχουν πάρει και οι συνάδελφοι της Συμπολίτευσης, ότι βάζοντας η Κυβέρνηση το άρθρο σε ψηφοφορία θα καταψηφισθεί. Διότι απ' ό,τι αντιλαμβάνεστε, όλη η Αίθουσα είναι υπέρ της δίκαιας και με επιχειρήματα ρύθμισης του θέματος με αφετηρία το 1990. Ακούστηκε μέσα στην Αίθουσα, κύριε Πρόεδρε, ότι για τους ίδιους λόγους επιβάλλεται, και οι τρεις περιπτώσεις απομακρύνσεως από την εταιρεία, χωρίς υπαιτιότητα των εργαζομένων, να ρυθμισθούν όμοια. Αυτό είναι το πρώτο των επιχειρημάτων.

Δεύτερον, όσον αφορά τους οικονομικούς λόγους τους οποίους επικαλείται ο κύριος Υπουργός, εδώ, κύριε Υπουργέ, ρυθμίζετε άλλου είδους ζητήματα και μιλάτε για 3,5 δισ., δηλαδή για να αντιγράψω τη λογική του Κυβερνητικου σας Εκπροσώπου, για ψύλλους κουβεντιάζετε τώρα, όταν έχετε να αντιμετωπίσετε λιοντάρια;

Τι θέλω να πω, κύριε Πρόεδρε, -και για να είμαι επί της ουσίας του πράγματος-. Εδώ ρυθμίζονται θέματα εργαζομένων που ενδέχεται να απομακρυνθούν το 1997 και εργάζονται επί επτά έτη και τα ζητήματα εκείνων που απελύθησαν το 1992, διότι έκλεισε η εταιρεία, αλλά και εκείνων οι οποίοι οδηγήθηκαν στην απόλυση, διότι βρέθηκαν μπροστά στο δίλημμα, "ή παίρνετε τις 400.000 δραχμές ή τη Δευτέρα κλείνει το εργοστάσιο", να μη ρυθμίζονται;

Κύριε Υπουργέ, εγώ δεν απευθύνομαι σε σας, ως Αχαιό. Είσθε Υπουργός της Ελληνικής Κυβέρνησης και οφείλετε να αντιμετωπίζετε με ισονομία και ισοπολιτεία τα θέματα τα οποία φέρνετε στην Εθνική Αντιπροσωπεία. 'Αλλως, τους χιλίους αυτούς ανθρώπους που δεν τους περιλαμβάνετε εδώ, θα τους έχετε στους δρόμους αύριο το πρωί. Δεν θέλω να σκεφθώ ότι είναι στην πρόθεσή σας να ξαναδημιουργήσετε σε μια πόλη που πλήττεται τόσο πολύ σκληρά από την ανεργία, όπως είναι η Πάτρα, τέτοιο θέμα. Αλλά, εκ των πραγμάτων, ρυθμίζετε τις δύο περιπτώσεις και αφήνετε εκείνους οι οποίοι απομακρύνθηκαν -δεν χρησιμοποιώ τη λέξη "απολύθηκαν", διότι το ιστορικό το κάλυψε ήδη ο κ. Νικολόπουλος. Δεν το κάνετε, γιατί θα στοιχίσει ένα δισ. δραχμές. Βεβαίως, είναι πολλά τα λεφτά, δεν υπάρχει καμιά αμφιβολία. Αλλά από την ώρα που φέρνετε μια διάταξη, δεν μπορεί στη μία περίπτωση να βάζετε τον πήχυ και στην άλλη να βάζετε το μέτρο, κύριε Υπουργέ. Είναι θέμα αξιοπιστίας της Εθνικής Αντιπροσωπείας, άλλως απ' ό,τι βλέπετε, η Αίθουσα θα καταψηφίσει το άρθρο. Είσθε μπροστά σε ένα δίλημμα.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε σας παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Μια λέξη μόνο, κύριε Παπαγεωργόπουλε.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Θα επικαλεσθώ και την ιδιότητα του Ευβοέως και την ισότητα της μεταχείρισης. Κύριε Υπουργέ, μια νομοτεχνική παρατήρηση.

ΠΡΟΕΔΡΟΣ (Απόστολος Κακλαμάνης): Αν και δεν είσθε Αχαιός, εσείς.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είμαι Ευβοεύς και περιλαμβάνομαι στους ενδιαφερόμενους.

Κύριε Υπουργέ, νομίζω ότι όσο και να θέλουμε να διευρύνουμε τη διάταξη, θα είναι δώρον άδωρον αν μείνει η λέξη "απολύθηκαν". Νομίζω ότι η σωστή διατύπωση και στη λογική της επιχειρηματολογίας όλων των Πτερύγων της Βουλής είναι "ασφαλισμένοι των οποίων η σύμβαση εργασίας ελύθη συνεπεία της παύσεως των εργασιών της "Πειραϊκής-Πατραϊκής"." Διαφορετικά θα πει εύλογα ο ΟΑΕΔ, φέρτε την καταγγελία σύμβασης εργασίας και θα δείτε πώς συρρικνώνεται απελπιστικά ο αριθμός. Νομίζω ότι αυτή είναι η διατύπωση, εάν θέλετε να έχετε μια γενναιότητα στην αντιμετώπιση.

Ευχαριστώ κύριε Πρόεδρε για την ανοχή σας.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, σας παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, μιλήσατε, δευτερολογήσατε. 

ΑΧΙΛΛΕΥΣ ΚΑΝΤΑΡΤΖΗΣ: Δε δευτερολόγησα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κανταρτζή έχετε το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριοι συνάδελφοι, πραγματικά έχει μια βάση η παρατήρηση η οποία γίνεται από Πλευράς της Νέας Δημοκρατίας. Στην ουσία και για να πούμε τα πράγματα όπως έχουν, στην πραγματικότητα είναι μια προσπάθεια εξιλέωσης απέναντι σ'αυτόν τον κόσμο, στον οποίο και αυτή με την πολιτική της, συνέβαλε όταν ήταν στην Κυβέρνηση, να πεταχθεί στο πεζοδρόμιο.

Με τις παρατηρήσεις που κάναμε, δείξαμε τις ευθύνες της Κυβέρνησης και της Νέας Δημοκρατίας. Κατανοούμε ακριβώς το πιεστικό πρόβλημα των εργαζομένων. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε να κάνετε καμία προσθήκη σ'αυτό το άρθρο;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Ναι, έχω να προσθέσω, κύριε Πρόεδρε, σε αυτά που άκουσα.

ΠΡΟΕΔΡΟΣ (Απόστολος Κακλαμάνης): 'Οχι σε αυτά που ακούσατε, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Και σε αυτά που άκουσα.

ΠΡΟΕΔΡΟΣ (Απόστολος Κακλαμάνης):'Οχι. Οι Βουλευτές, 

Σελίδα 2840 

κύριε Υπουργέ, σας προτείνουν ορισμένα πράγματα.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Και εγώ πρέπει να απαντήσω.

ΠΡΟΕΔΡΟΣ (Απόστολος Κακλαμάνης): Εσείς δεχτήκατε αυτά που μπορείτε. Από κει και πέρα, δε θα διαιωνίζεται η συζήτηση του άρθρου και του νομοσχεδίου.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Δε ζητώ διαιώνιση της συζήτησης, αλλά πιστεύω ότι η Κυβέρνηση πρέπει να ακούσει και να πείσει την Εθνική μας Αντιπροσωπεία για τις επιλογές της.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, μιλήσατε πολλές φορές και στην Επιτροπή και εδώ. Αν δεν πείσατε, θα φανεί από την ψηφοφορία. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Μια φράση μόνο σας παρακαλώ. Είπα από την αρχή και νομίζω ότι εκεί είναι η ουσία, ότι είναι θέμα αρχής. 'Αλλο ομαδική απόλυση, κύριε Σιούφα, και άλλο εκούσια έξοδος, που έγινε με μπόνους, με συμμετοχή και με συνεννόηση των ίδιων των εργαζομένων.

Ισονομία και η Ισοπολιτεία δεν υπάρχει, αν κάποιους που έφυγαν αναγκαστικά, με κάποιους που συμφώνησαν πως θα φύγουν, τους αντιμετωπίζαμε το ίδιο.

Κατά συνέπεια, παρακαλώ, κύριε Πρόεδρε, να μπει το άρθρο σε ψηφοφορία.

ΙΩΑΝΝΗΣ ΚΕΦΑΛΟΓΙΑΝΝΗΣ: Εκβιασμός ήταν.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο.

Ο κύριος Υπουργός δεν θέλει να ψηφιστεί το νομοσχέδιό του, θέλει να γίνεται κουβέντα.

ΔΗΜΗΤΡΙΟΣ ΣΙΟΥΦΑΣ: Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Το δικαιούσθε, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Το ξέρω και ευχαριστώ πολύ. Αλλά δε θέλουμε να σας βλέπουμε ...

ΠΡΟΕΔΡΟΣ (Απόστολος Κακλαμάνης): Με πολύ χαμόγελο σας το λέω αυτό. Χαμογελά και ο κ. Τσαλδάρης, διότι ξέρει.

ΔΗΜΗΤΡΙΟΣ ΣΙΟΥΦΑΣ: Προσπαθούμε να έχουμε και τη δική σας την αλληλεγγύη γι' αυτήν την τροπολογία, αφού την αρνείται η Κυβέρνηση.

ΠΡΟΕΔΡΟΣ (Απόστολος Κακλαμάνης): Την έχετε οπωσδήποτε.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, εφόσον ο κ. Παπαϊωάννου ρίχνει το ζωνάρι, θα πάρει την απάντηση.

Να σκεφθούν οι εργαζόμενοι στην Πάτρα και οι συνάδελφοι της πλειοψηφίας, τις υποσχέσεις τις οποίες πήρε ο πατραϊκός λαός από την Κυβέρνηση και από τον Πρωθυπουργό κ. Σημίτη την πρώτη φορά, ότι θα ξαναλειτουργήσει το εργοστάσιο της Πειραϊκής Πατραϊκής υπό τον Ο.Α.Ε.; 'Η να σκεφθούν τις προεκλογικές δεσμεύσεις, ότι όλα θα λυθούν και θα ξαναλειτουργήσει η επιχείρηση;

Τι ζητάμε από τον κύριο Υπουργό; Το θέμα του ότι απεμακρύνθησαν -και δε χρησιμοποιώ απελύθησαν- έχει μια έννοια, κύριε Πρόεδρε, η οποία είναι απλή. 'Οταν ο εργαζόμενος βρίσκεται μπροστά στο δίλημμα, ή έρχεστε να πάρετε το μπόνους της απομάκρυνσης ή τη Δευτέρα το εργοστάσιο κλείνει, αυτό θα το βάλουμε ως πλεονέκτημα; Το ότι είναι άνεργοι από το 1990, δεν προβληματίζει την Κυβέρνηση που ζητάνε αυτά τα ψιχία που δίνει αυτή η διάταξη, να τα πάρουν και εκείνοι όσοι είναι απ' αυτούς και θέλουν να μπούν σ' αυτήν τη διαδικασία; Γιατί τέτοια σκληρότητα; Αυτό είναι το κοινωνικό σας πρόσωπο; Αυτά λέει ο Πρωθυπουργός; Για το Θεό, κύριε Πρόεδρε!

Επικαλούμαι τα αισθήματα αλληλεγγύης, διότι εδώ φαίνεται ότι όπου θέλει η Κυβέρνηση είναι απλόχερη, όπου δε θέλει μαζεύει τα χέρια της σαν να υπάρχουν καβούρια στις τσέπες. Και τι θέλω να πω; Σε ανάλογες περιπτώσεις με τα ναυπηγεία Σκαραμαγκά δόθηκαν, γιατί εκεί το συνδικαλιστικό κατεστημένο ανήκει στην Κυβέρνηση, πλουσιοπάροχες καταστάσεις τέτοιου είδους προώρων συνταξιοδοτήσεων, ή αλληλεγγύης κοινωνικής, όπως αυτή που ρυθμίζει το άρθρο 19. Εδώ τα πράγματα είναι διαφορετικά. Δεν ακούει τη φωνή της Αξιωματικής Αντιπολίτευσης, δε συγκινείται από τους συναδέλφους Βουλευτές της Συμπολίτευσης η Κυβέρνηση; Θα τους έχει στους δρόμους όλους αυτούς τους ανθρώπους. Αυτό είναι το πρόβλημα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το άρθρο 19 με τις τροποποιήσεις του κυρίου Υπουργού;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 19 έγινε δεκτό, κατά πλειοψηφία, με τις τροποποιήσεις του κυρίου Υπουργού.

Εισερχόμαστε στη συζήτηση των τροπολογιών.

Πρώτη είναι η τροπολογία του κυρίου Υπουργού, με γενικό αριθμό 172 και ειδικό 17.

Ποιος θέλει να μιλήσει;

ΠΑΡΘΕΝΑ ΦΟΥΝΤΟΥΚΙΔΟΥ: Εγώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κυρία Φουντουκίδου, έχετε το λόγο.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, κύριε Υπουργέ, έχουν γίνει πάρα πολλές συζητήσεις μέσα σ' αυτή την Αίθουσα για τη σύλληψη της Κυβέρνησης, που και κατά το παρελθόν εφαρμόστηκε σε ορισμένες κατηγορίες ασθενών, για τη λίστα φαρμάκων. Η θέση μας ήταν και τότε, είναι και τώρα αρνητική. Και ευτυχώς, τώρα μιλάμε από θέσεως ισχύος και έχουμε και επιχειρήματα. Με λίγη καλή θέληση, κύριε Υπουργέ, θα μπορούσατε να αλλάξετε τις διαθέσεις σας. Γιατί τώρα τα στοιχεία που προκύπτουν μας δείχνουν ότι όπου εφαρμόστηκε π.χ. στο Ι.Κ.Α., η λίστα φαρμάκων, δε μείωσε το κόστος των συνταγογραφουμένων φαρμάκων.

Επομένως, το μεγάλο επιχείρημα που στήριζε το διάβημά σας και την προσπάθεια σας να επιβάλετε περιορισμό στα φάρμακα που δικαιούνται οι 'Ελληνες ασθενείς είναι κενό περιεχομένου. Το κόστος εξακολουθεί να είναι υψηλό. Η αδυναμία της Πολιτείας να ελέγξει τη συνταγογραφία, τη διακίνηση των φαρμάκων και τη χορήγηση στους ασθενείς, δεν πρέπει να μας οδηγήσει σε θέσπιση ακραίων μέτρων. Και είναι ακραίο μέτρο σε μια ευνομούμενη πολιτεία να παρεμβαίνει περιοριστικά το κράτος και να χωρίζει τους πολίτες, τους ασθενείς πολίτες ακόμη χειρότερα, σε δύο κατηγορίες:

Σε αυτούς του υψηλού εισοδήματος που δεν έχουν στο κάτω-κάτω ανάγκη της κρατικής αρωγής και μπορούν να προμηθεύονται τα φάρμακα που ο θεράπων ιατρός κρίνει αναγκαία για τη θεραπεία τους και σ'αυτούς που δυστυχώς η οικονομική τους δυνατότητα τους καθιστά απόλυτα εξαρτημένους από το ασφαλιστικό τους Ταμείο. 

Προσβάλλει το κύρος των γιατρών και φρόντισε να μειώσει το κύρος των γιατρών η Κυβέρνηση γιατί την απόφασή της αυτή δυστυχώς -είναι θλιβερό- τη συνόδευσε με επιθέσεις εναντίον των γιατρών ότι δήθεν χρηματίζονται για να έχουν μια κατευθυνόμενη συνταγογραφία. Ασφαλώς θα είναι σε κάποια μικρή κλίμακα εφικτό, αλλά σ'αυτές τις περιπτώσεις γιατί δεν ελέγχετε, γιατί δεν οδηγείτε στις αρμόδιες δικαστικές αρχές αυτούς που παραβαίνουν το νόμο και το καθήκον τους, παρά αμαυρώνετε τη φήμη όλου του ιατρικού κόσμου;

Και για να πάμε και παραπέρα: Τότε, κύριε Υπουργέ, ποιος σας δίνει εσάς εχέγγυα καλής λειτουργίας και έντιμης και τίμιας λειτουργίας των μελών που θα συστήσουν τις επιτροπές που θα αποφασίζουν ποια φάρμακα θα πάρουν; Είναι "διάτρητοι" οι γιατροί και είναι αδιάβλητοι όλοι αυτοί που θα κληθούν να στελεχώσουν τις αρμόδιες επιτροπές που θα αποφασίζουν; 'Ισα-ίσα, κατά τη γνώμη μου, είναι λιγότεροι και είναι πολύ ευκολότερο να γίνει προσπάθεια χρηματισμού απ'ό,τι σε μια μεγάλη ανοικτή γκάμα γιατρών.

Η άποψή μας, η οποία βρίσκει σύμφωνο τον ιατρικό και φαρμακευτικό κόσμο, είναι ότι δε θα πρέπει να προχωρήσετε στην καθιέρωση λίστας φαρμάκων, παρά μόνο να βρείτε -και θα συμφωνήσουμε σ'αυτό- μηχανισμούς ελέγχου της συνταγογραφίας, της διακίνησης και μείωσης του κόστους της χορήγησης των φαρμάκων στους ασθενείς.

Σελίδα 2841 

 

ΠΡΟΕΔΡΟΣ (Απόστολος Κακλαμάνης): Ο κ.Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Η τροπολογία αυτή ουσιαστικά κινείται στην ίδια κατεύθυνση της φιλοσοφίας του περιορισμού των δαπανών για την Υγεία σε βάρος, βέβαια, των ασφαλισμένων και ούτε λίγο ούτε πολύ, με την τροπολογία αυτή γίνεται διαχωρισμός των ασφαλισμένων σε δύο κατηγορίες: Σ'αυτούς που θα περιορίζονται σ'αυτά τα φάρμακα, τα οποία θα περιλαμβάνονται στη λίστα και που δε θα μπορούν να αγοράσουν άλλα και στους υπόλοιπους που θα έχουν την οικονομική δυνατότητα και θα μπορούν να αγοράσουν τα φάρμακα, τα οποία είναι απαραίτητα και για την υγεία τους, αλλά και βέβαια θα είναι προσιτά για την τσέπη τους.

Το κόστος της υγειονομικής περίθαλψης δεν οφείλεται στην πολυφαρμακία. Οφείλεται στην ανεξέλεγκτη αύξηση της τιμής των φαρμάκων, οφείλεται στην αύξηση της τιμής τους που επέρχεται και μέσω της μείωσης του περιεχομένου ανά συσκευασία. Λιγότερο περιεχόμενο στα ίδια τεμάχια, με ταυτόχρονη διατήρηση της τιμής. Είναι μύθος αυτό που λέγεται ότι η Χώρα μας δαπανά και καταναλώνει τα περισσότερα φάρμακα από τις χώρες της Ευρώπης. Αντίθετα, τα επίσημα στοιχεία της Ευρωπαϊκής 'Ενωσης δείχνει ότι η Χώρα μας είναι τρίτη από το τέλος, όσον αφορά τη δαπάνη ανά κάτοικο για κατανάλωση των φαρμάκων.

Επομένως, δεν έχει καμία μα καμία βάση και η τροπολογία η οποία κατατίθεται και ασφαλώς βέβαια δε θα συμβάλει στην εξυγίανση του κυκλώματος της υγειονομικής περίθαλψης, αλλά απεναντίας θα φορτώσει καινούρια βάρη στους ασφαλισμένους και ιδιαίτερα βέβαια στα φτωχά λαϊκά στρώματα.

Ταυτόχρονα, βέβαια, με τα προβλήματα αυτά υπάρχουν και τα άλλα προβλήματα, όσον αφορά τα κριτήρια με τα οποία θα γίνεται η επιλογή των φαρμάκων, τα κριτήρια ανανέωσης κατ' έτος που ούτε λίγο ούτε πολύ θα έχουμε ένα επιπλέον χαράτσι.

Για τους λόγους αυτούς καταψηφίζουμε την τροπολογία.

ΠΡΟΕΔΡΟΣ (Απόστολος Κακλαμάνης): Ο κ.Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Είναι φανερό και με αυτή την τροπολογία που έρχεται σήμερα για συζήτηση, ότι η Κυβέρνηση έχοντας μπροστά της ένα πρόβλημα, προσπαθεί να το αντιμετωπίσει με τη γνωστή λαϊκή παροιμία που λέει ο Λαός μας "πονάει δόντι κόβει κεφάλι". Και σε μια προσπάθεια να δικαιολογήσει τα αδικαιολόγητα δημιουργεί και μια εσφαλμένη εικόνα στην κοινή γνώμη, ότι δια της λίστας των φαρμάκων θα υπάρξει περιορισμός στη φαρμακευτική δαπάνη.

Σας είπε πριν η συνάδελφος ότι εκεί που εφαρμόστηκε στο Ι.Κ.Α. αντί να υπάρξει περιορισμός της φαρμακευτικής δαπάνης έχουμε έκρηξη παρά την ύπαρξη της λίστας. Και μέθοδος η οποία απέτυχε στο μεγαλύτερο ασφαλιστικό οργανισμό της Χώρας, πάμε τώρα να την επεκτείνουμε σε ολόκληρο το σύστημα κοινωνικής ασφάλισης.

Αλλά, κύριοι συνάδελφοι, για να δείτε για την ιστορία, τι είναι λίστα, θα μου επιτρέψετε να σας κάνω μία ειλικρινή και εκ βαθέων ανάλυση του προβλήματος, για να δούμε πού είναι το πρόβλημα και πώς επιχειρεί η Κυβέρνηση να το λύσει.

Η λίστα είναι ένα απο τα μέτρα που είναι δυνατόν να χρησιμοποιηθούν για τον περιορισμό της φαρμακευτικής δαπάνης. Υπάρχει, όμως, αυτό που σας είπα και πριν, κύριε Πρόεδρε, γιατί και ο ίδιος προσωπικά διατελέσατε Υπουργός Υγείας, Πρόνοιας και Κοινωνικών Ασφαλίσεων και γνωρίζετε καλά το θέμα -και απευθυνόμαι δι' υμών στην Εθνική Αντιπροσωπεία -και βλέπω και άλλους συναδέλφους που διετέλεσαν Υπουργοί σ' αυτόν το χώρο και το ξέρουν πολύ καλά το θέμα και πρέπει να το προσεγγίσουμε, να μην το αφήσουμε να περάσει έτσι- είναι αυτή η άγνοια για το τι είναι λίστα και πώς είναι δυνατόν αυτή να χρησιμοποιηθεί.

Λίστα, κύριε Πρόεδρε, σωστά οριζομένη είναι η επιλογή μεταξύ ομοίων φαρμάκων του φθηνοτέρου, έτσι ώστε να ελαχιστοποιείται για κάθε περίπτωση το κόστος της φαρμακοθεραπείας. Αυτό είναι δυνατόν να γίνει σε δύο επίπεδα.

Στο πρώτο επίπεδο η λίστα είναι επιλογή ενός ιδιοσκευάσματος μεταξύ πολλών με την ίδια δραστική ουσία. Πρόκειται δηλαδή για επιλογή μεταξύ διαφόρων εμπορικών ονομασιών της ίδιας δραστικής ουσίας. Στο δεύτερο και πολυπλοκότερο επίπεδο, λίστα σημαίνει επιλογή, ενός, μεταξύ ομοίου σε θεραπευτική δράση, φαρμάκων, αλλά με διαφορετικές δραστικές ουσίες. Σκοπός και πάλι και με τη δεύτερη περίπτωση είναι ο περιορισμός του κόστους.

Είναι προφανές ότι η σύνταξη της λίστας, κατά αυτό το δεύτερο τρόπο, είναι και το πιο δύσκολο. Και αυτό, γιατί απαιτεί σε μεγαλύτερο βαθμό ακριβή στοιχεία για την φαρμακοθεραπευτική ανάλυση κόστους ωφελιμότητας και είναι λοιπόν προφανές, ότι αυτού του είδους οι πληροφορίες απαιτούν συγκέντρωση πολλών στοιχείων, επί μακρά σειρά ετών, και ο μόνος φορέας που μπορεί να το κάνει αυτό είναι ο Ε.Ο.Φ., σχετικά με ένα εθνικό συνταγολόγιο και με τη δυνατότητα αναλύσεως της βιοισοδυναμίας, την οποία έχουν τα φάρμακα.

Συμπερασματικά, κύριε Πρόεδρε, η λίστα είναι η κωδικοποίηση της αριστοποιητικής συμπεριφοράς από μέρους του αγοραστή και όχι ένας αυθαίρετος κατάλογος φαρμάκων. 'Ολοι αυτοί οι σχεδιασμοί, όχι μόνο για τη λίστα, αλλά και για την ανατιμολόγηση, την ανακοστολόγηση, καθώς επίσης και για την δυνατότητα προκήρυξης μειοδοτικών διαγωνισμών τα generics ή την προμήθεια φαρμάκων από ένα ασφαλιστικό οργανισμό που πηγαίνουν φαρμακευτικές εταιρείες και κάνουν προσφορές σε τι τιμές θα δίνουν τα φάρμακα, προϋποθέτουν κάτι το οποίο μέχρι στιγμής δεν υπάρχει, δηλαδή προϋποθέτουν ανεπτυγμένη τεχνική δυνατότητα για τη συλλογή και ανάλυση στοιχείων, η οποία θα αποδώσει μόνο μετά από μεγάλο χρονικό διάστημα. 'Αρα, απαιτείται και κατάλληλος σχεδιασμός και προπάντων πολιτική υπομονή. Αλλά αυτές οι δύο απαιτήσεις δεν μπορούν να ικανοποιηθούν σήμερα, κυρίες και κύριοι συνάδελφοι, γιατί υπερβαίνουν τις άμεσες μέριμνες και το χρονικό ορίζοντα οποιασδήποτε πολιτικής ηγεσίας, για να λύσει αυτό το θέμα.

Τι κάνει τώρα η Κυβέρνηση, κύριε Πρόεδρε. Ανακατεύει τους πάντες, γιατρούς, ασφαλισμένους, φαρμακοποιούς, Υπουργείο Εμπορίου και Ε.Ο.Φ. και δημιουργείται ένα Λαοκόντειο σύμπλεγμα απο το οποίο κανένας δεν πρόκειται να είναι κερδισμένος.

Σημειώστε την επόμενη χρονιά την ίδια μέρα που θα φέρουμε εδώ και θα ζητήσουμε από την Κυβέρνηση τα στοιχεία, τον περιορισμό της φαρμακευτικής δαπάνης, εάν αυτή δεν είναι σε υψηλότερα επίπεδα, ο ομιλών, κύριε Πρόεδρε, δέχεται να συνομολογήσει μαζί σας ότι έκανε λάθος. Αλλά όσες προσπάθειες και αν έγιναν με αυτό το θέμα, κύριε Πρόεδρε, στο τέλος ξέρετε ποιος το πλήρωσε; Ο ασθενής. Ούτε οι γιατροί ούτε οι φαρμακοποιοί ούτε ο ΕΟΦ ούτε οι Υπουργοί, οι οποίοι έρχονται και παρέρχονται, αλλά ο ασθενής ο οποίος δε θα έχει την καλύτερη δυνατή υπηρεσία και το καλύτερο φάρμακο, διότι, όπως σας ανέφερα πριν, λίστα είναι το να γράψουμε σε έναν κατάλογο το φθηνότερο φάρμακο, από το οποίο θα υποχρεούται ο γιατρός να διαλέξει και για τα υπόλοιπα θα μπαίνει σε μια ολόκληρη διαδικασία.

Τελειώνοντας, σας ρωτώ, κύριε Υπουργέ, το συνδικαλιστικό κίνημα που το θεωρούσατε εσείς, ως τον άξονα, εκ των τριών σημείων, πάνω στα οποία ακολουθούσατε την πολιτική σας, απο το 1974 και μετά, τώρα γιατί το ξεχνάτε; Γιατί για πρώτη φορά σ' αυτού του είδους τις επιτροπές, δεν υπάρχει εκπρόσωπος του Πανελληνίου Ιατρικού Συλλόγου, του Πανελληνίου Φαρμακευτικού Συλλόγου και για πρώτη φορά μιλάτε για ένα φαρμακοποιό και για ένα γιατρό;

Τόσο γρήγορα ξεχάστηκαν τα συνθήματα για Τοπική Αυτοδιοίκηση, συνδικαλισμό κ.λπ.; Προσέφεραν σημαντικές υπηρεσίες. Ο Πανελλήνιος Ιατρικός Σύλλογος και ο Πανελλήνιος Φαρμακευτικός Σύλλογος δεν είναι συνδικαλιστικά όργανα κανενός Κόμματος, είναι σύμβουλοι δικοί σας. Είναι Νομικά Πρόσωπα Δημοσίου Δικαίου που έχουν από το καταστατικο την υποχρέωση να συμβουλεύουν εσάς. Και για πρώτη φορά σε τέτοιου είδους διαδικασίες, εσείς τους εξαιρείτε. Δεν το ξέρω γιατί, θα μας το απαντήσετε.

Σελίδα 2842 

 

Κλείνοντας, κύριε Πρόεδρε, θέλω με όλη τη συνείδηση ευθύνης για ένα τόσο μεγάλο θέμα, να πω ότι βιάζεται η Κυβέρνηση. Παρά τις αλλεπάλληλες καταγγελίες ότι θα υπάρξουν περιορισμοί και ότι θα υπάρξει όφελος 60 δισ. για τον κρατικό Προϋπολογισμό, θα υπάρχει μεγαλύτερη δαπάνη, αλλά το σημειώνω, αυτός που θα το πληρώσει, θα είναι ο 'Ελληνας πολίτης, ο 'Ελληνας ασφαλισμένος, ο ασθενής που χρειάζεται το καλύτερο φάρμακο.

Η μέθοδος αυτή που επιλέγει η Κυβέρνηση είναι η χειρότερη που θα μπορούσε να είχε κάνει.

ΠΡΟΕΔΡOΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δύο λέξεις, κύριε Υπουργέ. 'Οταν η Κυβέρνηση κατέθεσε αυτή τη διάταξη, είχα ακούσει σε συνέντευξη, αν δεν απατώμαι, τον παριστάμενο Υφυπουργό Υγείας που διαβεβαίωνε ότι δεν πρόκειται να στερηθεί κανένας και με τη λίστα κανενός φαρμάκου. Εμείς ως ΔΗ.Κ.ΚΙ. θα ψηφίζαμε αυτή τη διάταξη εάν αυτό που είπε δημόσια ο κύριος Υφυπουργός το διατυπώσει ρητά μέσα σ' αυτήν τη διάταξη. Διαφορετικά καταψηφίζουμε το άρθρο, γιατί πράγματι τότε θα αποβεί σε βάρος του ασφαλισμένου με αμφίβολο αποτέλεσμα από πλευράς εξυπηρέτησης δαπανών. Περιμένουμε, λοιπόν, να δούμε εάν αυτό που δεσμεύθηκε το Υπουργείο δια στόματος του κυρίου Υφυπουργού, αν θα το διατυπώσει και αν θα τεθεί μαζί με την καινούρια διατύπωση σε ψηφοφορία. Αν το διατυπώσει θα το ψηφίσουμε, αλλιώς καταψηφίζουμε τη διάταξη.

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Σχετικά με την τροπολογία, η κατευθυνόμενη συνταγογραφία είναι αυτή που δημιουργεί το πρόβλημα, σχετικά με το ύψος των δαπανών στη φαρμακευτική αγωγή. 

Κύριε Υπουργέ, με τη λίστα των φαρμάκων μπορεί να περιορίσετε τον αριθμό των χορηγουμένων φαρμάκων, όμως για τις δαπάνες χρειάζεται κάτι άλλο και αυτό το άλλο είναι προσοχή στην αντικατάσταση του πρωτότυπου φαρμάκου από το αντίγραφο φάρμακο. Και αυτό το αντίγραφο φάρμακο είναι ικανές οι μεγάλες εταιρείες μέσω των γιατρών -και γνωρίζετε εσείς καλύτερα από μας- μπορούν να το παρουσιάσουν.

Η λίστα εντάσσεται στη προσπάθεια του Κράτους για μείωση των δαπανών. Βέβαια λίστες υπάρχουν και σε άλλα κράτη, αλλά εκεί δεν υπάρχουν μισθοί των 25.000 και των 40.000 δρχ., που είναι οι κατώτερες συνταξεις. Εμείς προτείνουμε να γίνει ένας διαχωρισμός, τα απολύτως απαραίτητα φάρμακα να μπουν εκτός λίστας και τα επικουρικά να μπουν στη λίστα και γι' αυτά τα επικουρικά, αν είναι δυνατό, να υπάρξει αυξημένη συμμετοχή.

Η λύση, βέβαια, βρίσκεται στην αναβάθμιση του Εθνικού Οργανισμού Φαρμάκων, ο οποίος θα πρέπει να έχει και τη τελική ευθύνη και στην επιτροπή αν είναι δυνατόν να συμμετέχουν και εκπρόσωποι των εργαζομένων, εκπρόσωποι από τον Πανελλήνιο Φαρμακευτικό Σύλλογο και από τον Πανελλήνιο Ιατρικό Σύλλογο.

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του ΠΑ.ΣΟ.Κ., κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, το θέμα των φαρμάκων είναι ένα από τα μεγαλύτερα θέματα και προβλήματα που απασχολούν όχι μόνο τη Χώρα μας, αλλά όλες τις αναπτυγμένες τουλάχιστον χώρες. Το κόστος των υπηρεσιών υγείας γενικώς αυξάνεται με ρυθμούς τρομακτικούς.

Επίσης, και το κόστος της ιατροφαρμακευτικής περίθαλψης αυξάνεται αλματωδώς. Στη Χώρα μας μάλιστα η αναλογία στο σύνολο των δαπανών υγείας για το φάρμακο είναι υπερδιπλάσια από τις άλλες ευρωπαϊκές χώρες. Και αυτό δεν είναι μόνο φαινόμενο ελληνικό. Το ιατροφαρμακευτικό κύκλωμα είναι από τα πιο ισχυρά και τα τελευταία μάλιστα χρόνια παγκοσμίως, λόγω της προόδου σε ιατρικά μηχανήματα, έχει γίνει από τα ισχυρότερα βιομηχανικά συγκροτήματα.

Επίσης, το φάρμακο είναι από τις πιο μεγάλες βιομηχανίες του κόσμου και στη Χώρα μας έχουμε το φαινόμενο της πολυφαρμακίας σε έξαρση και σε συνεχιζόμενη επιδείνωση. 'Επρεπε κάποτε να γίνει αυτή η παρέμβαση που κάνει η σημερινή Κυβέρνηση.

Διετέλεσα διοικητής του Ι.Κ.Α. και τότε για πρώτη φορά έγινε επίμονη προσπάθεια εφαρμογής της λίστας. Και θυμάμαι, ότι σε έρευνα που είχε γίνει από κοινού με την ιατρική σχολή του Πανεπιστημίου Αθηνών και το Ι.Κ.Α., είχε αποδειχθεί ότι κατά μέσο όρο, σε κάθε σπίτι ασφαλισμένου του Ι.Κ.Α., βρισκόταν 4,5 τουλάχιστον κουτιά φάρμακα αχρησιμοποίητα και άχρηστα. Και η δαπάνη για ένα χάπι απ' αυτά τα κουτιά ήταν 500 εκατομμύρια το χρόνο. Η πολυφαρμακία στη Χώρα μας είναι τρομακτική. Η λίστα βέβαια δεν είναι η μόνη λύση. Και φαίνεται ότι αυτά που είπε ο κ. Σιούφας, για τον τρόπο κατάρτισης της λίστας, για τις δύο διαφορετικές λίστες κ.λπ. έχουν βάση. Αλλά πρέπει να γίνει το πρώτο βήμα με την καθιέρωση της λίστας πέραν του Ι.Κ.Α. και σε όλους τους ασφαλιστικούς οργανισμούς και στο Δημόσιο.

Εγώ πιστεύω ότι θα περιοριστεί η δαπάνη. Αλλά δε θα περιοριστεί ενδεχομένως αμέσως σε απόλυτους αριθμούς, αλλά θα περιοριστεί τουλάχιστον η αύξηση, η συνεχής. Κάπου 600 δισ. ήταν πρόπερσι η φαρμακευτική δαπάνη. Τα περισσότερα δε απ'αυτά τα φάρμακα, και το λέγω υπεύθυνα, συνταγογραφούνται ως μη έδει, από γιατρούς. Δε λέω ότι όλοι οι γιατροί είναι έτσι, αλλά είναι μια πραγματικότητα. Και τις περισσότερες φορές δεν ωφελούν τίποτα στην υγεία των ασφαλισμένων, αλλά αντίθετα βλάπτουν.

Γι' αυτό, επαναλαμβάνω, θεωρώ πως η σημερινή παρέμβαση της Κυβέρνησης είναι προς τη σωστή κατεύθυνση. Βεβαίως έχει πολύ μεγάλη σημασία η συγκρότηση της επιτροπής, που καταρτίζει τη λίστα, όπως και η συγκρότηση της επιτροπής που θα αποδέχεται τις ενστάσεις και θα τις κρίνει. Αλλά η συγκρότηση δεν είναι θέμα του πώς διατυπώνεται η σύνθεση της επιτροπής στην υπό ψήφιση διάταξη, αλλά στην επιλογή των κατάλληλων προσώπων, στην οποία ελπίζω ότι θα προβεί η κυβέρνηση, ώστε να λειτουργεί κατά τρόπο αδιάβλητο. Διότι, όπως είπα και προηγουμένως, το ιατροφαρμακευτικό κύκλωμα είναι πανίσχυρο και είναι ένα φαινόμενο που προβληματίζει και τις άλλες χώρες της Ευρωπαϊκής 'Ενωσης και στη Χώρα μας έχει πάρει μεγάλες διαστάσεις.

Συνεπώς, θεωρώ ότι είναι πολύ σωστή η νομοθετική παρέμβαση της Κυβέρνησης και η επέκταση της εφαρμογής της λίστας σε όλο το φάσμα. Σημειώνω, όμως με ιδιαίτερη έμφαση, ότι η Κυβέρνηση πρέπει να επιλέξει και τα κατάλληλα πρόσωπα, που θα εγγυηθούν και το αδιάβλητο της κατάρτισης της λίστας, αλλά και το αδιάβλητο της περαιτέρω λειτουργίας της επιτροπής ελέγχου των ενστάσεων, που θα υποβληθούν. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ.Χαραλάμπους έχει το λόγο.

ΙΩΑΝΝΗΣ ΧΑΡΑΛΑΜΠΟΥΣ: Κύριε Πρόεδρε, δεν υπάρχει λογική επιχειρηματολογία που να μπορεί να με πείσει, ότι οι ασφαλισμένοι βρίσκονται με τους φαρμακοβιομήχανους στην ίδια πλευρά απέναντι στα ασφαλιστικά ταμεία. Και δεν μπορούμε με τη λογική προστασίας των ασφαλισμένων από λάθη της εξουσίας, ως προς τη χορήγηση φαρμάκων να πριμοδοτούμε την προσπάθεια των φαρμακοβιομηχανιών, οι οποίες φαρμακοβιομηχανίες έχουν οδηγήσει σε εξαθλίωση τα ασφαλιστικά ταμεία και είναι γνωστές οι συνέπειες τα τελευταία χρόνια από την απελευθέρωση του φαρμάκου.

Βεβαίως πρέπει να ενδιαφερθούμε να προστατευθεί το δικαίωμα των ασφαλισμένων για το σωστό φάρμακο, όχι όμως μέσα απ' αυτό το ενδιαφέρον να πριμοδοτούμε στην ουσία τις φαρμακοβιομηχανίες και τα μέσα που εκείνες χρησιμοποιούν για να προωθούν τα οικονομικά τους συμφέροντα, συμφέροντα τα οποία είναι εναντίον των ασφαλισμένων, γιατί είναι εναντίον των ασφαλιστικών φορέων.

Και κάτι για μία άποψη που ακούστηκε, ότι υπάρχει θέμα συμπίεσης του κόστους του φαρμάκου. Το θέμα της συμπίεσης του κόστους του φαρμάκου δε θα επέλθει, κύριοι συνάδελφοι του Κ.Κ.Ε., μέσα από την ελεύθερη αγορά του φαρμάκου. Θα 

Σελίδα 2843 

επέλθει μέσα από τις προγραμματικές συμφωνίες που μπορούν να επιτευχθούν στα πλαίσια της λίστας. Και συμφωνώ με αυτό που είπε ο κ. Τσοβόλας, η Κυβέρνηση δηλαδή να διασφαλίσει με τον πλέον αποτελεσματικό τρόπο ότι ο ασφαλισμένος θα δικαιούται το σωστό φάρμακο. Είναι βέβαιο ότι με μία τέτοια ρύθμιση και ο ασφαλισμένος θα ωφεληθεί και θα ωφεληθεί σωστά γιατί θα διασφαλιστεί η επιβίωση του ασφαλιστικού του ταμείου.

Είναι γνωστό ότι η προσπάθεια των φαρμακοβιομηχανιών δεν τείνει με την αύξηση του κόστους στην παραγωγή καλύτερου φαρμάκου. Τείνει στην δημιουργία όλων εκείνων των πλεγμάτων προώθησης του προϊόντος. Είναι γνωστό ότι τα ιατρικά συνέδρια, τα ταξίδια και ένα σωρό άλλες εκδηλώσεις πριμοδοτούνται μέσα από τις δημόσιες σχέσεις που επιβαρύνουν το κόστος του φαρμάκου. Δεν μπορούμε, λοιπόν, να μιλάμε για προστασία του ασφαλισμένου προσπαθώντας να διασφαλίσουμε τα ανεξέλεγκτα κέρδη των φαρμοκοβιομηχάνων. Είναι καιρός να μπει η λίστα, είναι καιρός να διασφαλιστεί ότι κατά τρόπο σωστό, έντιμο γίνεται η συνταγογραφία και παράλληλα -αναγκαστικό αυτό- να διασφαλιστεί μαζί ότι ο ασφαλισμένος θα έχει το σωστό φάρμακο.

Ας αναλάβει, λοιπόν, η Κυβέρνηση να πείσει τη Βουλή, ότι ο τρόπος με τον οποίο θα δημιουργηθεί η λίστα είναι υπέρ του ασφαλισμένου και δε νομίζω ότι κανείς εδώ μέσα μπορεί να αρνηθεί την ψήφιση ενός τέτοιου άρθρου που διασφαλίζει τα ταμεία, που σημαίνει στην ουσία ότι διασφαλίζει το μέλλον των ασφαλισμένων.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, πριν προχωρήσω στον επόμενο ομιλητή, θα ήθελα να παρακαλέσω να χρησιμοποιείται την κάρτα σας, γιατί είναι δύσκολο να παρακολουθήσει κανείς και να συγκρατήσει τα ονόματα όλων των συναδέλφων που ζητούν το λόγο.

Το λόγο έχει ο κ. Βεζδρεβάνης. Και στη συνέχεια, απ' ό,τι έχω δει μέχρι τώρα, είναι ο κ. Γιαννόπουλος, ο κ. Σπυριούνης, ο κ. Οικονόμου, ο κ. Σούρλας, ο κ. Κόρακας και ο κ. Κεφαλογιάννης. Πρέπει να έχετε υπόψη σας, κύριοι συνάδελφοι, ότι αυτές είναι προτασσόμενες δευτερολογίες.

Ορίστε, κύριε Βεζδρεβάνη, έχετε το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, παρακολουθώ από πολύ καιρό το θέμα της λίστας φαρμάκων και μου θυμίζει, έντονα το πρόβλημα που έχουμε σε όλα τα θέματα και προσπαθούμε να το λύσουμε με ημίμετρα.

Δεν έχουμε τη δυνατότητα να πιάσουμε τους φοροφυγάδες, αντικειμενικά κριτήρια και όποιον πάρει ο χάρος. Δεν έχουμε τη δυνατότητα να ελέγξουμε τη σπατάλη που γίνεται στα φάρμακα, λίστα φαρμάκων, έστω και αν μέσα σε αυτήν τη λίστα δεν περιλαμβάνονται τα σωστά φάρμακα που χρειάζεται ο ασθενής. Δεν είναι τρόπος αυτός αντιμετωπίσεως των προβλημάτων, κύριοι συνάδελφοι.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Γιατί κινδυνολογείτε έτσι, κύριε συνάδελφε;

ΗΛΙΑΣ ΒΕΖΔΡΕΒΑΝΗΣ: Δεν κινδυνολογούμε, κύριε Υπουργέ, διότι από πολλές πλευρές ακούστηκε σήμερα εδώ αλλά και από τον Πρόεδρο του ΔΗ.Κ.ΚΙ., τον κ. Τσοβόλα να επιμένει και να λέγει: Το σωστό φάρμακο.

Υπάρχει το σωστό φάρμακο; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Διαβάστε το κείμενο.

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, ακούστε. Δεν είμαι γιατρός. Μπορεί να έχω πέντε γιατρούς στην οικογένεια μου, αλλά δεν είμαι γιατρός και δεν ξέρω. Ξέρω, όμως, να ανησυχώ και να ανησυχώ απ' όσα ακούω, απ' όσα διαβάζω και απ' όσα ακούγονται μέσα στην Αίθουσα αυτή. Και θέτω το γενικότερο προβληματισμό, κύριοι συνάδελφοι. Και ανέφερα το παράδειγμα της φοροδιαφυγής. Επειδή δεν έχουμε ελεγκτικούς μηχανισμούς να πιάσουμε τους φοροφυγάδες, βρίσκουμε τα οποιαδήποτε μέτρα και όποιον πάρει ο χάρος. Τουτ'αυτό και με τη λίστα φαρμάκων.

Γι' αυτό, κύριε Πρόεδρε, επειδή σ' αυτό το νομοσχέδιο εδήλωσα και από του Bήματος της Βουλής στην πρωτολογία μου και στην κατ' άρθρο συζήτηση, ότι θα ψηφίσω παρών, σ' αυτήν τη διάταξη της τροπολογίας διαφοροποιούμαι και την καταψηφίζω.

ΠΡΟΕΔΡΟΣ (Απόστολος Κακλαμάνης): Ο κ. Γιαννόπουλος έχει το λόγο.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, είμαι υποχρεωμένος όχι μόνο ως γιατρός και καθηγητής του Πανεπιστημίου, να υπεραμυνθώ πραγματικά της υγείας του Ελληνικού Λαού.

Κύριε Υπουργέ, κύριε Φαρμάκη, είσαστε γιατρός. Παρ' οποιαδήποτε άλλη δέσμευσή σας ως Υπουργός να περάσετε μία τέτοια τροπολογία, θα πρέπει να γνωρίζετε ότι έχετε ένα βασικό στοιχείο, έχετε ορκιστεί στον όρκο του Ιπποκράτη. Ο όρκος του Ιπποκράτη, ένας αφορισμός λέει: "Οκόσα φάρμακα ουκ ιήται, σίδηρος ιήται". 

Φθάνουμε στην αναστροφή του ιπποκρατικού αυτού αφορισμού και λέμε ότι, προτού φθάσουμε στο σίδηρο και γιατί να φθάσουμε στο χειρουργείο, άρα λοιπόν, η φαρμακευτική αγωγή είναι αυτή που θα μας δώσει πολύ καλά αποτελέσματα.

'Ενα τόσο βασικό θέμα που έχουν ασχοληθεί πολλές κυβερνήσεις, έχουν ασχοληθεί πάρα πολλοί Υπουργοί, ερχόμασθε εμείς σήμερα στη Βουλή με μία τροπολογία ευκαιριακή, σπασμωδική, αντανακλαστική να περάσουμε μία τέτοια φιλοσοφία στον Ελληνικό Λαό και να πούμε: Ησφαλισμένοι, διακρίνεσθε σε δύο κατηγορίες πολιτών, υπάρχουν οι ησφαλισμένοι άλλων ανθηρών ευρώστων ταμείων, που έχουν μία άλλη τύχη και διαχείριση και κάποιοι άλλοι έχουν μία εντελώς διαφορετική μεταχείριση.

Ακούστηκαν πάρα πολλά -ο κ. Ιωαννίδης απουσιάζει- 600 δισ. Είναι υπαρκτά τα ποσά αυτά. Τα έχει αποτιμήσει σε νοσοκομειακό κόστος και σε κόστος ελευθέρας συνταγογραφίας; 'Εχετε σκεφθεί ότι το κόστος αυξάνεται και αύριο δε θα είναι 600 δισ., αλλά πιθανόν θα είναι 700 δισ.; Διότι έχουμε την τρίτη ηλικία, έχουμε το ΑΙDS, έχουμε τα νοσήματα φθοράς, τα οποία απαιτούν συμπληρωματική θεραπεία, που έχει υψηλότατο κόστος. 'Εχετε επιμερίσει το κόστος ανά συνταγογραφία; Τι σπιλώνετε τους γιατρούς; Και έρχεσθε, κύριε Υπουργέ, να αποδεχθείτε εσείς και λέτε ότι η λίστα στοχεύει στον έλεγχο της ποιότητας των φαρμάκων; Με τη λίστα φθάνετε στον ποιοτικό καθορισμό και στο φάρμακο αν είναι καλό ή κακό; Πού είναι ο Ε.Ο.Φ.; Πού είναι ο ποιοτικός έλεγχος; Πού είναι όλα αυτά;

Φθάνετε δε και στο άλλο τραγικό σημείο, να πείτε ότι με προεδρικό διάταγμα θα διαμορφώσετε καθιέρωση ενιαίας συνταγογραφίας. Δηλαδή, τότε εμείς οι γιατροί δε χρειάζεται να εκπαιδεύουμε κανέναν. Θα έρθει το Υπουργείο Υγείας, Πρόνοιας ή ενδεχομένως το Υπουργείο Ασφαλίσεων και θα κάνει τύπο συνταγογραφίας, άρα δε χρειάζεται το μάθημα της φαρμακολογίας. Αυτή είναι η νοοτροπία σας; Και υπογράφουν υπουργοί την τροπολογία αυτοί, οι οποίοι δεν έχουν καμία σχέση με την ιατρική πλην του κ. Σουμάκη, ο οποίος βλέπει μόνο οικονομικίστικα το θέμα. Ας το δει ιατρικά πλέον. Και αυτή η τροπολογία ας αποσυρθεί. Είναι ευκαιρία να την αποσύρετε και ελάτε με τεκμήρια, ελάτε με επιχειρηματολογία, ας έλθει το Υπουργείο Υγείας, Πρόνοιας να συζητήσουμε σοβαρά το θέμα φάρμακο. 'Οχι αποσπασματικά να ακούγεται, φαρμακοβιομηχανίες, γιατροί, συνταγογραφούν. Σπιλώνεται όλος ο ιατρικός κόσμος ότι εμπλέκονται σε συνέδρια κ.λπ. Πού τα λέτε αυτά; Είσθε γιατρός, πάρτε μία θέση συγκεκριμένη τώρα.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός Εργασίας και Κοινωνικών Ασφαλίσεων έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, θεωρώ ότι πρέπει να παρέμβω σ' αυτό το σημείο της συζήτησης, γιατί ούτε λίγο ούτε πολύ κατηγορούμαι και λόγω της ιδιότητας μου ως ιατρού ως επίορκος, από το συνάδελφο και στην ιατρική κ. Γιαννόπουλο, αλλά και από άλλους. Είναι καταπληκτικά αυτά που ακούμε απόψε εδώ. Κανείς δε μίλησε επί της ουσίας.

Πείτε μας, κύριοι συνάδελφοι, όσοι ασχολείσθε με το θέμα, όσοι είσθε ειδικοί και όσοι δεν είσθε, σε ποια προηγμένη υγειονομικά χώρα του κόσμου, δεν υπάρχει θετική ή αρνητική 

Σελίδα 2844 

λίστα φαρμάκων.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Ποια λίστα; Αυτή τη λίστα που υιοθέτησε ο κ.Σολωμός;

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Παρακαλώ, αφήστε τη λίστα, κύριε Γιαννόπουλε, και μη διαστρεβλώνετε αυτά που θεσμοθετούμε. ΠΡΟΕΔΡΟΣ (Απόστολος Κακλαμάνης): Κύριε Υπουργέ...

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Συνεχίζω να ομιλώ, κύριε Πρόεδρε, τι να κάνω;

ΠΡΟΕΔΡΟΣ (Απόστολος Κακλαμάνης): Αν θέλετε να συζητούμε με τον ίδιο τόνο, να χαμηλώσουμε τον τόνο.

Και ο κ.Γιαννόπουλος, παρακαλώ, να μη διακόπτει, διότι δεν είναι σωστό.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Εντάξει, κύριε Πρόεδρε, θα κατεβάσω τον τόνο και εγώ.

Δεν πρόκειται, κύριοι συνάδελφοι, περί γενίκευσης της λίστας του ΙΚΑ στους άλλους ασφαλιστικούς οργανισμούς και το Δημόσιο. Αυτό να γίνει κατανοητό. Πρόκειται περί καθιέρωσης καταλόγου συνταγογραφομένων φαρμάκων εξ αρχής, νέου καταλόγου που θα έχει εφαρμογή και στο Ι.Κ.Α.. Μη λέμε αυτά τα πράγματα και μπερδεύουμε τον κόσμο.

Δεύτερον, καθυστερήσαμε πολύ. Η λίστα έπρεπε να είχε καθιερωθεί στην Ελλάδα εδώ και πολλά χρόνια. Η Ευρωπαϊκή 'Ενωση με οδηγία της απ'το 1981 μας λέει πώς να φτιάξουμε αυτό τον κατάλογο και τι όρους να τηρήσουμε, διότι επίστευαν οι άνθρωποι ότι εμείς θα ταυτιστούμε μ'αυτούς και σ'αυτόν τον τομέα και θα πάρουμε αποφάσεις. Αλλά εμείς δεν παίρνουμε. Φθάσαμε στο 1996 και τώρα που παίρνει η Κυβέρνηση αυτό το μέτρο, που κάνει αυτό το τολμηρό βήμα, κάποιοι συντασσόμαστε με την πλευρά εκείνη που λέει ότι δε χρειαζόμαστε καμία λίστα. 'Ολα πάνε καλά, δεν υπάρχουν επίορκοι γιατροί, οι φαρμακοβιομήχανοι καλώς συμπεριφέρονται, άρα λοιπόν, δεν χρειάζεται κανένας έλεγχος. Η λίστα δεν είναι το μόνο μέτρο για τον έλεγχο της πολυφαρμακίας και τον περιορισμό της φαρμακευτικής δαπάνης που αποφάσισε η Κυβέρνηση. Είναι ένα από τα μέτρα. Είναι μέτρο υποχρεωτικό, είναι μέτρο εκσυγχρονισμού, είναι μέτρο που δεν είναι εναντίον του ησφαλισμένου. Ποιος σας είπε ότι στερείται ο ασθενής κάποιο φάρμακο; Και θα το διασφαλίσουμε, κύριε Πρόεδρε του ΔΗ.Κ.ΚΙ., με όποιον τρόπο θέλετε. Προτείνετε μια φράση. Δείτε παρακαλώ την τροπολογία και κάντε μας μια πρόταση τώρα γι'αυτό που λέτε, να την κάνουμε αμέσως δεκτή. Στόχος μας δεν είναι να στερηθεί ο ασφαλισμένος κανένα φάρμακο. Στόχος μας είναι να ελέγξουμε τη συνταγογραφική συμπεριφορά κάποιων εκ των συναδέλφων μας, κύριε Γιαννόπουλε. Δεν ξέρω αν θέλετε να λέτε ότι είναι λίγοι ή περισσότεροι. Εγώ έχω την παρρησία να πω ότι είναι πάρα πολλοί.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Απομονώστε τους. 

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Είναι πάρα πολλοί. Και μέσα στα άλλα μέτρα που θα πάρουμε, υπάρχει στην τελευταία παράγραφο της τροπολογίας και μια εξουσιοδότηση, περί καθιέρωσης ενιαίας συνταγής και επίσης ενιαίων μηχανισμών ελέγχου, ώστε να κάνουμε αυτό που κάνουν και στο εξωτερικό. 'Ενας γιατρός που βλέπει τους ίδιους αρρώστους και είναι της ίδιας ειδικότητας με κάποιον άλλον, σε μια περιοχή με την ίδια νοσηρότητα, δε δικαιολογείται να συνταγογραφεί 22,5 εκατ. φάρμακα το μήνα, έναντι 1,5 εκατ. ή 2 εκατ. του άλλου συναδέλφου του. Δε δικαιολογείται, είναι απαράδεκτο. Θα μου πείτε "Γιατί δεν του παίρνετε το κεφάλι; Γιατί δεν τον βγάζετε στην εφημερίδα;"...

ΙΩΑΝΝΗΣ ΚΕΦΑΛΟΓΙΑΝΝΗΣ: Αυτά είναι γνωστά από χρόνια. Θα πω όμως την άποψή μου μετά.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Επειδή είναι γνωστά, κύριε Κεφαλογιάννη, σας παρακαλώ πάρα πολύ.

Η λίστα είναι κάτι απαραίτητο, είναι ένα από τα μέτρα. Και παρακαλούμε, αντί να αντιδράτε κατ'αυτόν τον τρόπο, να συμβάλετε, ώστε να γίνει καλύτερη ει δυνατόν η διάταξη, να βελτιωθεί. Κανείς δεν πρόκειται να στερηθεί φάρμακο, κανείς από τους αρρώστους. Δεν είναι ούτε ακραίο μέτρο, όπως άκουσα από την Εισηγήτρια της Πλειοψηφίας ούτε πρόκειται να στερηθεί ο ασφαλισμένος φάρμακο εν ονόματι του περιορισμού της φαρμακευτικής δαπάνης και μόνο, όπως ο Εισηγητής του Κ.Κ.Ε. διατείνεται. Δε στοχεύει σ'αυτό το μέτρο.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τότε, γιατί συζητάμε; 

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Παρακαλούμε, η Εθνική Αντιπροσωπεία, οι συνάδελφοι όλοι να συμβάλουν στη βελτίωση, αν είναι δυνατόν, της διάταξης και να μην αντιδρούν επί της ουσίας για ένα μέτρο που οι άλλες χώρες έχουν πάρει εδώ και είκοσι, τριάντα χρόνια. Είμαστε η μοναδική εξαίρεση.

ΠΡΟΕΔΡΟΣ (Απόστολος Κακλαμάνης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το πρόβλημα εστιάζεται στην αναπτυχθείσα συν τω χρόνω νοοτροπία της πολυφαρμακίας απ'όλες τις πλευρές, στη σημασία που έχει το κατάλληλο φάρμακο για την αντιμετώπιση του προβλήματος "Υγεία". Ο παράγων "οικονομία" δυστυχώς μπαίνει με τη βαρύνουσα σημασία που προσλαμβάνει λόγω συγκυριών.

Και το πρόβλημα διαμόρφωσης ανάλογης νοοτροπίας είναι θέμα γενικότερης αγωγής του πολίτη, που λείπει από την Πατρίδα μας σε μεγάλο βαθμό και επικίνδυνο για ορισμένα θέματα. Έτσι όλοι γίνονται ειδικοί, όλοι γίνονται πολύξεροι, όλοι γίνονται επαΐοντες.

Θέλω να παρακαλέσω και εγώ με τη σειρά μου -και αυτός ήταν ο λόγος που ζήτησα να μιλήσω- στην επιτροπή που προβλέπεται να συγκροτηθεί, στην επιτροπή αυτή, βάλτε όλα τα κατάλληλα πρόσωπα που θα εγγυηθούν την καταλληλότητα της λίστας. Και θα συμφωνήσω και με τις δυο πλευρές και με το Συνασπισμό και με τη Νέα Δημοκρατία, ότι δεν μπορεί να απουσιάσει ούτε ο Ιατρικός Σύλλογος, κατά την άποψή μου, ούτε ο Φαρμακευτικός Σύλλογος της Χώρας. Πρέπει να έχουν άποψη.

ΠΡΟΕΔΡΟΣ (Απόστολος Κακλαμάνης): Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, το πρόβλημα είναι ότι δεν υπάρχει φαρμακευτική πολιτική και η ουσία, κύριε Υπουργέ, είναι ότι από πέρσι μέχρι φέτος αυξήθηκαν οι δαπάνες κατά 100 δισεκατομμύρια. Το 1987 ήταν 87 δισ. και τώρα είναι 600 δισεκατομμύρια. Προβλέπεται βάσει εκτιμήσεων ότι το 1998, θα φθάσουν το 1 τρισεκατομμύριο ετησίως. Η ουσία είναι ότι διακινούνται φάρμακα χωρίς τιμολόγια, ότι δεν παρακολουθεί κανείς τη διαδικασία διακίνησης των ταινιών γνησιότητας. Η ουσία είναι ότι δεν ελέγχονται οι τιμές των πρώτων υλών σε σχέση με εκείνες στο εξωτερικό. Δεν υπάρχει αντιστοιχία μεταξύ των παρασκευασμένων φαρμάκων και πρώτων υλών. Η ουσία είναι ότι δεν υπάρχει το γραμμογραφικό σύστημα. Η ουσία είναι ότι υπάρχει ένα χάος. Και επομένως με τη λίστα και χωρίς υποδομή, και χωρίς να εντάσσεται στα πλαίσια μιας φαρμακευτικής πολιτικής, είναι μια αρνητική νομοθετική πράξη.

Με όλο το αίσθημα ευθύνης, έχω να δηλώσω, κύριε Πρόεδρε, ότι πρόκειται για μια ρύθμιση, η οποία είναι κοινωνικά άδικη, είναι αναποτελεσματική. Είναι κοινωνικά άδικη και απαράδεκτη επιστημονικά, αλλά και πολιτικά. 'Οταν έρχεστε και λέτε, ότι με τη λίστα θα εντάξετε φάρμακα αποτελεσματικά, αντοχής, βιοδιαθεσιμότητας και οι ασθενείς που παίρνουν φάρμακα εκτός λίστας είναι άλλης κατηγορίας;

Εισάγετε, λοιπόν, μια διάκριση και δεν πιστεύω ότι η Βουλή έχει το δικαίωμα να συναινέσει στην ύπαρξη δυο κατηγοριών φαρμάκων και πολιτών. Εγώ δέχομαι ότι είναι ένα ευνοϊκό μέτρο. Οι άλλοι που δε θα παίρνουν από τη λίστα; Τα φάρμακα που είναι εκτός λίστας; Είναι αμφιβόλου ποιοτικής και θεραπευτικής αποτελεσματικότητας; Αυτό λέτε εσείς. Δεν το λέω εγώ. Είναι διαβλητό το σύστημα. Όταν συντάσσεται μια λίστα από επιτροπή με απόφαση του Υπουργού και προφανώς με κάποια κομματικά κριτήρια, ποιος λέει ότι εκείνοι δεν μπορούν να ενδώσουν σε οποιουσδήποτε πειρασμούς και να κάνουν τις επιλογές των φαρμάκων με κάποια κίνητρα 

Σελίδα 2845 

οικονομικά. Γιατί όχι; Όταν τεράστια είναι τα οικονομικά συμφέροντα, κύριε Υφυπουργέ, και διακινούνται 600 δισ. για φάρμακα το χρόνο; Να λοιπόν, γιατί πιστεύουμε ότι πρέπει αυτή τη διάταξη να την αποσύρετε. Μπορεί να συζητήσουμε τη λίστα, να μας πείτε πως θα είναι η λίστα, αφού την εντάξετε, μέσα στο πλαίσιο μιας φαρμακευτικής πολιτικής. 'Η δε θέλετε ή δεν μπορείτε να αντιμετωπίσετε το πρόβλημα φαρμάκων. Εγώ πιστεύω ότι και δε θέλετε και δεν μπορείτε.

ΠΡΟΕΔΡΟΣ (Απόστολος Κακλαμάνης): Ο κ. Ιωάννης Κεφαλογιάννης έχει το λόγο.

ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, είναι βέβαιο ότι υπάρχει πρόβλημα πολυφαρμακίας. Και είναι εξ ίσου απαραίτητο να ληφθούν μέτρα περιορισμού της πολυφαρμακίας και περιορισμού των δαπανών που θα μπορούσαν να χρησιμοποιηθούν καλύτερα στον ευρύτερο χώρο της Υγείας. Αυτό πρέπει, όμως, να γίνει χωρίς να αποβαίνει εις βάρος του ασθενούς. Ο ασθενής δικαιούται και πρέπει να παίρνει το σωστό και κατάλληλο φάρμακο.

Κύριε Υπουργέ, αυτό το λέω για το συνάδελφο Υφυπουργό, ο οποίος είναι γιατρός και έχει σημασία, διότι σε πάρα πολλές περιπτώσεις ο ασθενής πρέπει να πάρει το κατάλληλο φάρμακο. Και αυτό σε καμιά περίπτωση δεν πρέπει η Πολιτεία να του το στερήσει. Είμαστε σύμφωνοι, να προχωρήσουμε στη λίστα. Αυτή μάλιστα τη διαδικασία την είχαμε ξεκινήσει περίπου προ εικοσαετίας, όταν εγώ ως Υφυπουργός και ο σημερινός Πρόεδρος της Δημοκρατίας, Υπουργός Υγείας Πρόνοιας, σκεφτήκαμε να βρούμε τρόπους περιορισμού της πολυφαρμακίας.

Νομίζω, όμως, κύριε Υπουργέ, ότι η λίστα όπως πάει να εφαρμοστεί, δεν είναι επιστημονικά, κατά την εκτίμησή μου, σωστή και ακόμη είναι κοινωνικά άδικη. Μεγάλο το πρόβλημα, μεγάλο το θέμα. Δεν πιστεύω ότι αυτό το μεγάλο πρόβλημα που υπάρχει σε όλες τις προηγμένες χώρες, μπορούμε να το λύσουμε με αυτή την τροπολογία την οποία φέρνετε σήμερα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Τελειώνω, κύριε Πρόεδρε.

Απόδειξη της προχειρότητας η οποία χαρακτηρίζει αυτήν την τροπολογία, κύριε Υπουργέ, είναι ο τρόπος με τον οποίο συγκροτείται αυτή η ειδική επιτροπή. Δεν μπορεί να απουσιάσει σε καμία περίπτωση ο Πρόεδρος του Πανελλήνιου Ιατρικού Συλλόγου. Δεν μπορεί σε καμία περίπτωση να απουσιάσει ο Πρόεδρος του Πανελληνίου Φαρμακευτικού Συλλόγου. Είναι εκπρόσωποι φορέων, είναι σύμβουλοι της Κυβέρνησης. Δεν πείθομαι για την αντικειμενικότητα της λίστας που θα φτιάξουν οι διορισμένοι, από τον Υπουργό, γιατροί του Ε.Σ.Υ. με δύο καθηγητές και αναπληρωτές καθηγητές -όπως λέτε- όπως δεν πείθομαι σε καμία περίπτωση και για τις γνώσεις και προθέσεις τους, ότι δηλαδή πράγματι θέλουν να κάνουν μία λίστα σωστή για τον ασθενή. Αντιθέτως, στην επιτροπή ενστάσεων έχετε πράγματι αξιόλογους επιστήμονες, φορείς επιστημονικών-κοινωνικών ομάδων, γενικούς διευθυντές.

Αυτή ακριβώς η διάκριση μεταξύ της ειδικής επιτροπής και της επιτροπής ενστάσεων, δείχνει την προχειρότητα με την οποία έγινε η τροπολογία. Πρόταση: Αποσύρετέ την, κύριε Υπουργέ. Αν θέλετε, φωνάξτε και τα διάφορα Κόμματα να διατυπώσουν τις απόψεις τους. Είναι ένα μεγάλο θέμα. Δεν πρέπει να διακινδυνέψετε για πρώτη φορά μία τέτοια λύση με τέτοια προχειρότητα, διότι θα αποβεί εις βάρος των ασθενών και εις βάρος της προσπάθειας της δικής σας.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η συνάδελφος κα Φουντουκίδου ζητά την άδεια του Σώματος για ολιγοήμερη απουσία της στο εξωτερικό. Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.

Ο κ. Χρήστος Οικονόμου έχει το λόγο.

ΧΡΗΣΤΟΣ ΟΙΚΟΝΟΜΟΥ: Κύριε Πρόεδρε, θα μιλήσω πρώτα επί της ουσίας. Νομίζω δεν υπάρχει δεύτερη άποψη, ότι η λίστα φαρμάκων όχι απλώς σήμερα είναι απαραίτητη, αλλά έπρεπε να έχει έλθει από καιρό. Θέλω να πω, λοιπόν, για να έχει μία γνώμη το Σώμα του τι ψηφίζει, ότι η Ελλάδα σήμερα με τις διεθνείς προδιαγραφές, έπρεπε να ξοδεύει γύρω στα 250 δισ. σε φάρμακα. Αντίθετα, το ποσό είναι τρεις φορές μεγαλύτερο απ' αυτό που πρέπει να ξοδεύει και σίγουρα στο τέλος του 1997 η δαπάνη θα πλησιάσει το 1 τρισεκατομμύριο.

Ρωτώ: Η ελευθερία του κάθε 'Ελληνα πολίτη δεν έχει σχέση με την οικονομία του; Η οικονομική, λοιπόν, ελευθερία του γιατρού ή του κάθε παράγοντα, δεν επηρεάζει την ελευθερία του κάθε 'Ελληνα πολίτη; Πρέπει να προστατεύσουμε τον 'Ελληνα πολίτη. Και διερωτώμαι και απορώ πώς τα Κόμματα της Αριστεράς είναι εναντίον της λίστας. Αυτά επί της ουσίας.

'Ερχομαι τώρα στα διαδικαστικά. 

Η τροπολογία είναι ανεπαρκής, κύριε Πρόεδρε. Δε θα έχουμε την αλματώδη αύξηση του χρόνου. Αυτό θα κάνει. Για να περιοριστεί το φάρμακο, για να μπορέσουμε να προστατεύσουμε την οικονομία μας και την υγεία του Ελληνικού Λαού, χρειάζεται ολοκληρωμένο νομοσχέδιο, το οποίο θα περιλαμβάνει κύρια το προφίλ του γιατρού. Εάν σήμερα αφήσουμε την κοινωνία μας χωρίς προφίλ γιατρού, με τη βιοϊατρική, με τις πανάκριβες εξετάσεις, να γράφει ο καθένας ό,τι του "καπνίσει", κάτω από το τραπέζι σκεπτόμενος, τελείωσε η οικονομία της Ελλάδος. Δεν μπορεί κανένα Ε.Σ.Υ. να σταματήσει, δεν μπορεί τίποτα να γίνει σ' αυτόν τον Τόπο και πρέπει όλες οι Πτέρυγες της Βουλής, εκτός αυτών που θέλουν να βοηθήσουν τους βιομηχάνους του φαρμάκου, να συμφωνήσουμε επιτέλους επ' αυτού.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Τελειώνω, κύριε Πρόεδρε και ευχαριστώ, που μου το υπενθυμίζετε συνεχώς.

Αυτό είναι αναποτελεσματικό, σίγουρα, αλλά είναι ένα βήμα θετικό. Και πρέπει όλοι να το ψηφίσουμε.

Και να πούμε στον Υπουργό Υγείας να φέρει ένα ολοκληρωμένο νομοσχέδιο, που πραγματικά θα βάζει, όχι φρένο, θεσμούς σ'αυτούς που διαχειρίζονται το φάρμακο και τις εξετάσεις του Ελληνικού Λαού. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Σαλαγιάννης έχει το λόγο.

ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, έχω την εμπειρία των λίγων μηνών μέσα στη Βουλή και παρακολουθώ το εξής φαινόμενο. Για ζητήματα που, κατά γενική ομολογία, δεν μπορεί να προχωρήσουν άλλο όπως έχουν σήμερα, κάποιοι συνάδελφοι δε δέχονται να γίνουν κάποιες τομές, μερικά έστω βήματα μπροστά, σε μια κατεύθυνση να μορφοποιήσουμε ένα πλέγμα διατάξεων και κανόνων, που θα μας επιτρέψουν να βάλουμε μια σειρά στα πράγματα, με το επιχείρημα ότι είμαστε ανέτοιμοι και ότι με πρόχειρα βήματα κάνουμε αυτές τις κινήσεις.

'Εχω προσωπική γνώση ότι εδώ και ένα χρόνο συζητείται στη Γενική Γραμματεία Κοινωνικών Ασφαλίσεων το θέμα της λίστας των φαρμάκων. Δεν είναι ένα θέμα, που ξαφνικά μας προέκυψε ως τροπολογία. 'Εχει βαθιά μελετηθεί η υπόψη τροπολογία. Δεν είναι σημερινή.

Πρέπει να πω, κυρίες και κύριοι συνάδελφοι, ότι κανένας, απ'όσους μίλησαν μέχρι τώρα εδώ μέσα, δε φάνηκε να μην παραδέχεται ότι γίνεται καταλήστευση και κατασπατάληση των πόρων των ταμείων.

'Ενας λόγος κατασπατάλησης είναι και ο τρόπος που σήμερα λειτουργεί το σύστημα των φαρμάκων.

Δεν είμαι απ'αυτούς που πιστεύουν ότι τα πάντα θα λυθούν, ως διά μαγείας, με τη λίστα. Ωστόσο, μας παρέχεται ένας μηχανισμός, ένα πλαίσιο ώστε:

Πρώτον, να επιδιώξουμε να περιορίσουμε την κατασπατάληση των πόρων των ταμείων.

Και δεύτερον, να περιφρουρήσουμε την υγεία των ίδιων των ασφαλισμένων και των ασθενών.

Νομίζω ότι είναι ώριμο το βήμα γι'αυτήν εδώ την τροπολογία.

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, αυτή η τροπολογία 

Σελίδα 2846 

είναι γεγονός ότι έχει ως στόχο την εφαρμογή της πολιτικής της Κυβέρνησης. Την εφαρμογή περικοπής των κοινωνικών δαπανών και στον τομέα της ιατροφαρμακευτικής περίθαλψης και συγκεκριμένα, του φαρμάκου.

Πρέπει να πούμε, επίσης, ότι αυτή η περικοπή γίνεται κυρίως για τους φτωχότερους ασφαλισμένους. Γιατί αυτοί, που είναι εύποροι, δεν έχουν ιδιαίτερο πρόβλημα. Αυτοί θα μπορέσουν ν'αγοράσουν τα όποια φάρμακα θέλουν. 'Εχουν τα μέσα.

'Ετσι, λοιπόν, χωρίζει η Κυβέρνηση τους ασθενείς σε έχοντες και μη έχοντες. Και οι μεν έχοντες θα μπορούν να παίρνουν όποια φάρμακα τους υποδείχνει ο γιατρός όσο ακριβά και αν είναι. Γιατί είναι έχοντες. Οι μη έχοντες θα υποτάσσονται στη συνταγογραφία, η οποία θα εξυπηρετεί, όχι την υγεία του Λαού μας -και θέλω να το υπογραμμίσω αυτό- αλλά τους στόχους τους οικονομικούς, τους στόχους συρρίκνωσης των δαπανών για την Υγεία, που επιβάλλει η Κυβέρνηση.

Αυτό είναι το ένα. Εδώ είμαστε και θα το δούμε. Και θα πω κάτι.

Ο κ. Χαραλάμπους έσπευσε να μας κατηγορήσει ότι ουσιαστικά συνταχθήκαμε με τους φαρμακοβιομήχανους. 'Εκανε ένα σοβαρότατο ολίσθημα. Γιατί διετέλεσε και ο ίδιος μέλος της Κυβέρνησης και διετέλεσε και διατελεί Βουλευτής ενός Κόμματος, που κυβερνά επί πολλά χρόνια αυτόν τον Τόπο και που τον ταλαιπωρεί και απ'αυτήν την άποψη. Η "ΧΡΩΠΕΙ", κύριε Χαραλάμπους, επί των ημερών του ΠΑ.ΣΟ.Κ...

ΠΡΟΕΔΡΟΣ (Απόστολος Κακλαμάνης): Μην κάνετε προσωπικές αναφορές για να μη δημιουργούνται και προσωπικά ζητήματα.

ΣΤΡΑΤΗΣ ΚΟΡΑΚΑΣ: 'Εκλεισε επί των ημερών του ΠΑ.ΣΟ.Κ. η "ΧΡΩΠΕΙ", όπως και άλλες εθνικές βιομηχανίες, κάτω από δημόσιο έλεγχο, έκλεισαν επί των ημερών της Νέας Δημοκρατίας, αποκλείοντας έτσι τη δυνατότητα παρέμβασης στις τιμές του φαρμάκου και αφήνοντας με το κλείσιμο ασύδοτη την ιδιωτική πρωτοβουλία, την ιερή και για τα δύο Κόμματα ιδιωτική πρωτοβουλία. Θυμάμαι συζητήσεις με τον τότε Υπουργό Υγείας τον κ.Κρεμαστινό, όταν επιμέναμε με τους εργαζόμενους της "ΧΡΩΠΕΙ" να δοθούν 300 ψωροεκατομμύρια στη "ΧΡΩΠΕΙ" για να αναπτύξει εγκαταστάσεις και να κάνει παρέμβαση σε δεκάδες εκατοντάδες φάρμακα. Το αρνήθηκε η Κυβέρνηση και απέλυσε τους εργαζόμενους, διορίζοντάς τους σε άλλες θέσεις του Δημοσίου και έκλεισε τη "ΧΡΩΠΕΙ". Να, λοιπόν τι θα έπρεπε να δούμε.

Επίσης, χαρακτηριστικό είναι ότι όταν το 1987 το 76% των φαρμάκων ήταν εγχώριας παραγωγής, σήμερα είναι μόνο το 35%. Να, πως αυξάνει η τιμή του φαρμάκου.

'Εχω εδώ πέρα στοιχεία που δείχνουν πραγματικά το μέγεθος της αισχροκέρδειας, κύριε Πρόεδρε και κύριοι Βουλευτές. Φάρμακα που στοιχίζουν, το κουτί στην πρώτη ύλη του 8 με 12 δραχμές, πωλούνται 781 με 1580 δραχμές το ίδιο κουτί στη χονδρική πώληση. Σκεφθείτε πόσο φθάνει στη λιανική πώληση. Υπάρχει πλήρης ασυδοσία, αισχροκέρδεια σε βάρος του ασθενούς. Να, λοιπόν πως αυξάνονται οι τιμές και πως αυξάνονται οι δαπάνες των ασφαλιστικών ταμείων.

Επίσης, έχουμε αύξηση της συμμετοχής των ασφαλισμένων που προχώρησε σ'αυτό η Νέα Δημοκρατία και το διατηρεί το ΠΑ.ΣΟ.Κ..

Τελικά, υποτάσσεται το φάρμακο στην περιβόητη οικονομία της ελεύθερης αγοράς. 

Εμείς θα σας προτείναμε, κύριοι Υπουργοί, να επιβάλετε τον αγορανομικό έλεγχο στον τομέα του φαρμάκου. Γιατί δεν το κάνετε; Δεν το κάνετε γιατί δε στέργουν τα αφεντικά της Κυβέρνησης, οι πολυεθνικές του φαρμάκου και οι 'Ελληνες φαρμακοβιομήχανοι, όσοι εν πάση περιπτώσει παραμένουν ακόμη.

Θα ήθελα επίσης να πω μια κουβέντα για το ποιοι συμμετέχουν στην επιτροπή αυτή. Είναι πράγματι απαράδεκτο να μη συμμετέχει τουλάχιστον ένας εκπρόσωπος του Ιατρικού Συλλόγου. Εμείς θα λέγαμε να συμμετέχουν και εκπρόσωποι των φορέων των ασφαλισμένων, τουλάχιστον των ασφαλισμένων στο Ι.Κ.Α.. Η Γ.Σ.Ε.Ε. δε συμμετέχει. Συμμετέχει το Ι.Κ.Α., κύριε Ιωαννίδη, δε συμμετέχει η Γ.Σ.Ε.Ε., δε συμμετέχει η Ομοσπονδία Ασφαλισμένων στο Ι.Κ.Α., δε συμμετέχει η Ομοσπονδία Ασφαλισμένων στον Ο.Γ.Α., ή δεν ξέρω ποιοι άλλοι φορείς ασφαλισμένων.

Θα μπορούσε κανείς, κύριε Πρόεδρε, να δεχθεί μια λίστα αρνητική για φάρμακα επικίνδυνα. Θα μπορούσε να έλεγε ότι αυτά και αυτά τα φάρμακα απαγορεύεται να χρησιμοποιηθούν. Αλλά η λίστα αυτή θα ήταν εντελώς προσωρινή γιατί θα έπρεπε, αφού είναι επικίνδυνα, να αποσυρθούν.

'Αρα, λοιπόν, η τροπολογία που φέρνετε αποβλέπει απλώς και μόνο να προβεί στην πολιτική λιτότητα και στον τομέα του φαρμάκου, καταδικάζοντας το φτωχό ασφαλισμένο στον εκβιασμό της οικονομικής δαπάνης και υποτάσσοντας την ίδια τη ζωή του στις οικονομικές δυνατότητες. Να, λοιπόν, γιατί δεν μπορούμε να ψηφίσουμε την τροπολογία αυτή εμείς, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ.Καραμπίνας έχει το λόγο.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, δεν είμαι γιατρός, αλλά αρχίζω να ανησυχώ όταν μάλιστα βλέπω γιατρούς να αντιδικούν.

Θα ήθελα να πω στον κύριο Υπουργό που είναι γιατρός, ότι γίνεται ένα λάθος στη συζήτηση. Το θέμα αυτό δεν είναι οικονομικό, γιατί αυτό το πνεύμα δείχνετε, είναι ένα καθαρά επιστημονικό θέμα που θα πρέπει να το δείτε κάτω από την επιστημονική σας γνώση και κατάρτιση και όχι με τα οικονομικά δεδομένα. Και φυσικά δε θα διαφωνήσω μαζί σας για τα όσα γίνονται και τα γνωρίζει όλος ο κόσμος.

Εγώ προσωπικά διαφωνώ και για έναν άλλο λόγο: Διαφωνώ επί της αρχής. Και θα το πράττω αυτό πάντα εδώ σ'αυτήν την Αίθουσα, όταν αντιλαμβάνομαι ότι υπάρχουν προσπάθειες που στερούν τη δυνατότητα της ελευθερίας επιλογής.

Επί του προκειμένου, κύριε Υπουργέ, με την τροπολογία αυτή στερείται εμμέσως πλην σαφώς η δυνατότητα της επιστημονικής εκτίμησης του γιατρού για την καταλληλότητα του φαρμάκου και την αποτελεσματικότητά του, γι' αυτό και θα την καταψηφίσω.

ΠΡΟΕΔΡΟΣ (Απόστολος Κακλαμάνης): Η κα Φουντουκίδου έχει το λόγο.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, κύριε Υπουργέ, καταλαβαίνω ότι είναι ειλημμένη απόφαση της Κυβέρνησης να προχωρήσει στη θεσμοθέτηση της λίστας φαρμάκων στους ασφαλισμένους του Δημοσίου. Νοιώθω ότι κάθε αντίθετη φωνή εδώ είναι "φωνή βωόντος εν τη ερήμω", αλλιώς δεν μπορώ να εξηγήσω την επιμονή και του Κοινοβουλευτικού Εκπροσώπου της Κυβέρνησης, αλλά και της λογικής που ακούγεται εδώ μέσα. Γιατί η δική μου λογική πραγματικά δεν μπορεί να αντιληφθεί, πώς είναι δυνατόν με την καθιέρωση της λίστας φαρμάκων, να εμποδίσουμε τον κάθε ασφαλισμένο να έχει τέσσερις σακούλες, όπως χαρακτηριστικά είπε ο κ. Ιωαννίδης, φαρμάκων στο σπίτι του.

Δεν υπάρχει ο μηχανισμός ελέγχου. Υπάρχει μία σύγχυση εδώ μέσα, μπερδεύουμε τη δυνατότητα ελέγχου των καταχρηστικών συνταγογραφιών ή του καταχρηστικού αριθμού εξετάσεων από τον έλεγχο στη διακίνηση των φαρμάκων. 'Εχει μία διαφορά αυτό. Μιλάμε για τελείως διαφορετικό πράγμα, κάτι που δεν το καταστέλλει δυστυχώς η εφαρμογή της λίστας φαρμάκων. Ποια είναι αυτά τα κριτήρια; Γιατί συμφώνησε και ο Κοινοβουλευτικός σας Εκπρόσωπος να θεσμοθετήσουμε κάποια κριτήρια επιλογής των μελών της επιτροπής. Ποια είναι αυτά τα κριτήρια και ποιοι είναι αυτοί που θα τον κρίνουν; Ποιος είναι ο αδιάβλητος μέχρις αποδείξεως του εναντίου;

Εγώ θα ήθελα να κάνω ένα απλό ερώτημα. Μιλάτε για ταξίδια, για σεμινάρια, που τα πληρώνουν οι φαρμακευτικές εταιρίες. Μπήκατε στον κόπο, πριν φέρετε τη λίστα φαρμάκων, να κάνετε έναν παραλληλισμό απλό, εάν αυτές οι εταιρίες -αφού σας είναι γνωστές- που στέλνουν τους γιατρούς ταξίδια, δεν είναι αυτές που περιλαμβάνονται στη λίστα φαρμάκων, τουλάχιστον στην προηγούμενη; Εάν θα είναι αυτές 

Σελίδα 2847 

που θα αποκλείονται από τις λίστες φαρμάκων, που θα συνταχτούν απ' αυτές τις επιτροπές; Προβήκατε ποτέ σ' αυτόν τον έλεγχο;

'Ακουγα από τον ιατρικό κόσμο, τότε που καθιερώθηκε η πρώτη λίστα, παράξενα γέλια και σχόλια, ότι είχαν περιληφθεί φάρμακα "φασόν", φάρμακα αμφιβόλου ποιότητας και αποτελεσματικότητας, τα οποία ήξεραν στην ιατρική "πιάτσα" ποιοι τα δίνουν και ποιοι τα συνταγογραφούν κι αυτά είχαν συμπεριληφθεί στη λίστα. Αυτό, λοιπόν, πώς θα το εξαλείψετε;

Κύριε Υπουργέ, στο χωριό μου λένε ότι το καλό είναι πάντα ακριβό, αλλά και το ακριβό πάντα στοιχίζει λιγότερο, γιατί είναι αποτελεσματικότερο, γιατί έχει εχέγγυα καλύτερης ποιότητας και την ποιότητα αυτή δεν έχουμε δικαίωμα να τη στερήσουμε από κανέναν 'Ελληνα πολίτη ασφαλισμένο σε οποιοδήποτε ταμείο, όσο φτωχό και αν είναι.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, θα ήθελα για δύο λεπτά την προσοχή σας και του κυρίου Υπουργού, για να χρησιμοποιήσω την έκφραση του συρμού "με λιοντάρια και ψύλλους". Ο Υπουργός αντί να ασχοληθεί με τα λιοντάρια, ασχολείται με ψύλλους.

Κύριε Υπουργέ, ενδιαφέρεσθε για τα οικονομικά των ασφαλιστικών οργανισμών και προφανώς γι' αυτό κάνετε αυτή τη διάταξη.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): 'Οχι, δεν το κάνω γι' αυτό.

ΔΗΜΗΤΡΙΟΣ ΣΙΟΥΦΑΣ: Αλλά γιατί;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ.Εργασίας και Κοινωνικών Ασφαλίσεων): Θα σας το πω μετά. Μη με ερμηνεύετε.

ΠΡΟΕΔΡΟΣ (Απόστολος Κακλαμάνης): Παρακαλώ, συνεχίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Το πρώτο θέμα, κύριοι συνάδελφοι και κύριε Πρόεδρε, είναι ότι στην ανακοστολόγηση, στην κοστολόγηση και στις αυξήσεις των φαρμάκων ο Υπουργός Εργασίας και Κοινωνικών Ασφαλίσεων δεν υπογράφει τις σχετικές αυξήσεις, παρά μόνο ο Υπουργός Υγείας. Και τώρα έχει γίνει το εξής τρίγωνο, κύριε Πρόεδρε: Την ανακοστολόγηση και τις τιμές των φαρμάκων να τις κάνει ο Υπουργός Εμπορίου και να είναι θεατές ο Υπουργός Υγείας και ο Υπουργός Κοινωνικών Ασφαλίσεων. Ο ένας για τα υγειονομικά θέματα και ο άλλος για το κόστος. Αυτή είναι η πρώτη παρατήρηση.

Δεύτερη παρατήρηση, γιατί λέμε ότι ξεκινάει ανάποδα με μια λίστα, η οποία είναι λίστα του φθηνοτέρου φαρμάκου και όχι λίστα της βιοϊατρικής ισοδυναμίας, όπως πολύ σωστά σας είπε πριν ο κ. Σούρλας. Το πρώτο πράγμα που έπρεπε να κάνετε, κύριε Υπουργέ, για να περιορίσετε τα φάρμακα και την πολυφαρμακία, αλλά και το κόστος, ήταν να δώσετε τις συνταγές των φαρμάκων στους ασφαλισμένους και όχι να τις έχουν οι γιατροί στα χέρια τους, αν θέλατε πραγματικά να κάνετε επέμβαση στο σύστημα. Αλλά δεν το θέλετε ή δεν το έχετε προσεγγίσει...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πώς θα γίνει αυτό;

ΔΗΜΗΤΡΙΟΣ ΣΙΟΥΦΑΣ: Παρακολουθείστε, κύριοι συνάδελφοι, τι είπα. Στα περισσότερα ασφαλιστικά ταμεία τις συνταγές των φαρμάκων δεν τις έχουν οι ασφαλισμένοι στα χέρια τους, τις έχουν οι γιατροί. Το συνταγολόγιο, αυτό είναι.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Μόνο στο Ι.Κ.Α. ισχύει γι' αυτό.

ΠΡΟΕΔΡΟΣ (Απόστολος Κακλαμάνης): Μη διακόπτετε. Ο κ. Σιούφας έχει το λόγο. Γιατί τον διακόπτετε; Δεν το καταλαβαίνω.

ΔΗΜΗΤΡΙΟΣ ΣΙΟΥΦΑΣ: Αντί να ξεκινήσετε από εκεί, που είναι πραγματικά μία κατάκτηση, για να βάλετε και τον ίδιο τον ασφαλισμένο να παρακολουθεί την πορεία, τη συνταγογραφία και το κόστος, φτιάχνετε τις λίστες.

Σας ανέλυσα όλα τα θέματα που σχετίζονται με αυτό. Δεν πήρα καμία απάντηση, γιατί δε συμμετέχει ο Πανελλήνιος Φαρμακευτικός Σύλλογος σ' αυτήν την επιτροπή που κάνετε. Και θα έπρεπε να ενημερώσετε την Εθνική Αντιπροσωπεία, ότι αυτη η λίστα που κάνετε δεν είναι η ίδια με τις άλλες ευρωπαϊκές χώρες, διότι εκεί οι ασφαλιστικοί οργανισμοί όπως και τα νοσοκομεία κάνουν διαγωνισμούς και παίρνουν τα φάρμακα με τη λογική των Generics. Αυτά είναι μέτρα που θα ήταν επανάσταση για να βοηθήσουν και τον ασφαλισμένο χωρίς να του στερούν το φάρμακο που πράγματι του χρειάζεται και ταυτόχρονα ...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

'Ενα λεπτό, κύριε Πρόεδρε. Είναι πολύ σοβαρό το θέμα, αφορά 10 εκατ. 'Ελληνες. Γίνεται μία παρέμβαση από την πλευρά του Υπουργείου Εργασίας και Κοινωνικών Ασφαλίσεων και δεν πρέπει να περάσει κατά κάποιον τρόπο χωρίς να γίνει πλήρης ανάλυση και συζήτηση. 

ΠΡΟΕΔΡΟΣ (Απόστολος Κακλαμάνης): Συνεχίστε.

ΔΗΜΗΤΡΙΟΣ ΣΙΟΥΦΑΣ: 'Εβαλα τρία θέματα και συνοψίζω. 'Εχουμε την εμπλοκή τριών Υπουργείων. Τα πλέον αρμόδια Υπουργεία απλώς προσυπογράφουν ανακοστολόγηση, κοστολόγηση και τιμές φαρμάκων και κυρίως ο Υπουργός Εργασίας και Κοινωνικών Ασφαλίσεων. Δεύτερον, το θέμα που αφορά τις συνταγές, το δελτίο πάνω στο οποίο γράφονται και εκτελούνται οι συνταγές. Περιμένουμε να μας απαντήσει η Κυβέρνηση, γιατί να το κρατούν οι γιατροί και να μην το δίνει στους ασφαλισμένους στην περίπτωση του Ι.Κ.Α. Διότι από εκεί ξεκινάει.

Επίσης, τι πρόκειται να κάνει για το γραμμογραφικό σύστημα το Bar code και με την ταυτόχρονη παρακολούθηση, όπου μπορεί να παρακολουθεί και τον ασφαλισμένο και τον ασθενή -πόσα φάρμακα παίρνει- και συνεπώς τι κατανάλωση γίνεται για να κτυπηθεί, αν υπάρχει κύκλωμα.

Θα ήθελα επίσης να σας πω: Μην είμαστε τόσο σκληροί απέναντι στη φαρμακοβιομηχανία και ιδιαίτερα την ελληνική. Συνεχώς μειώνεται ο ρόλος της και γι' αυτά, που είναι σημαντικά ζητήματα από την πλευρά της Κυβέρνησης, δε λέγεται απολύτως τίποτα, παρά μόνο λίστα για να περιορισθεί το κόστος φαρμάκου.

ΠΡΟΕΔΡΟΣ (Απόστολος Κακλαμάνης): Ο κ. Χαραλάμπους έχει το λόγο.

ΙΩΑΝΝΗΣ ΧΑΡΑΛΑΜΠΟΥΣ: Δε θα έπαιρνα το λόγο γιατί υπήρξα και σαφής και νομίζω αρκετά ωμός για να κάνω ξεκάθαρες τις απόψεις μου. Την αφορμή μου την έδωσε ο κ. Κόρακας...

ΠΡΟΕΔΡΟΣ (Απόστολος Κακλαμάνης): Αν θέλετε, μην αναφέρεσθε. Ο κύριος συνάδελφος έκανε το λάθος και ανεφέρθη σε σας. Ζητάτε το λόγο εσείς και μετά θα ζητήσει εκείνος. Αναπτύξτε την άποψή σας.

ΙΩΑΝΝΗΣ ΧΑΡΑΛΑΜΠΟΥΣ: Εγώ δεν κάνω το λάθος να αναφερθώ στο συνάδελφο. Απλώς θέλω να βάλω τα πράγματα στη θέση τους, -ότι εγώ με κανέναν τρόπο ούτε είπα ούτε υπενόησα ότι το Κ.Κ.Ε. είναι όργανο των φαρμακοβιομηχάνων. Ο τελευταίος που θα το έκανε είμαι. Αν τώρα, μέσα στη λογική κάποιου λαϊκισμού, αντικειμενικά αυτό συμβαίνει, αυτό δεν είναι δικό μου πρόβλημα. Και βέβαια να απαντήσω στο συνάδελφο κ. Σιούφα, ο οποίος πραγματικά -δεν είμαι σε θέση να τα σχολιάσω θα απαντήσει ο κύριος Υπουργός- είχε πλούσιες ιδέες. Το μόνιμο ερώτημά μου, όμως, είναι, τα χρόνια που βρίσκομαι εδώ μέσα, το εξής: Γιατί τις πλούσιες και καινοτόμες ιδέες η Νέα Δημοκρατία τις ανακαλύπτει όταν είναι Αντιπολίτευση και όχι όταν είναι Κυβέρνηση, για να τις εφαρμόσει και να τις απολαύσει; Εκτός αν πρέπει να παραμένει πάντα στην Αντιπολίτευση για να έχει ιδέες και να μη στερεύει ούσα στην Κυβέρνηση.

ΔΗΜΗΤΡΙΟΣ ΣΙΟΥΦΑΣ: Ενώ σας δίνουμε ιδέες για να βγείτε από το αδιέξοδο, εσείς θέλετε να κάνετε χιούμορ.

ΠΡΟΕΔΡΟΣ (Απόστολος Κακλαμάνης): Ο κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, κανείς δεν αμφισβήτησε ότι υπάρχει πρόβλημα φαρμάκου και πολυφαρμακίας στη Χώρα μας. Αμφισβήτησε η Αντιπολίτευση αν η προτεινόμενη ρύθμιση, θα οδηγήσει στον περιορισμό αυτού του ολέθριου φαινομένου με βλαπτικές επιπτώσεις πρώτα στην

Σελίδα 2848 

υγεία των ασφαλισμένων και δεύτερον στην οικονομία των ταμείων. Δεν είναι το μόνο μέτρο -το είπε και ο Υπουργός- που θα λύσει το πρόβλημα, αλλά είναι εκ των ών ουκ άνευ. Πρέπει να υπάρχει η λίστα και αυτή θεσμοθετείται τώρα.

Προεβλήθη η ανησυχία ότι έτσι κάποιοι ασθενείς -και μάλιστα οι οικονομικά ασθενέστεροι- δε θα έχουν τη φαρμακευτική περίθαλψη που δικαιούνται.

Αυτό δεν είναι ακριβές, διότι η σχετική διάταξη προβλέπει, ότι το Δημόσιο και οι ασφαλιστικοί οργανισμοί -τη διαβάζω- δεν θα εξοφλούν τις συνταγές που θα περιέχουν φάρμακα μη συμπεριλαμβανόμενα στον κατάλογο, εκτός εάν συνοδεύονται από ειδικά αιτιολογημένη γνωμάτευση του θεράποντα ιατρού, για την αναγκαιότητα της χορήγησής τους με την ένδειξη "αναντικατάστατο".

Εκεί, λοιπόν, όπου ο γιατρός πιστεύει, ότι πρέπει να χορηγηθεί ένα φάρμακο που δεν είναι στη λίστα, ασφαλώς, θα το βεβαιώσει και ο εν λόγω ασθενής δεν θα στερηθεί του φαρμάκου, που είναι αναγκαίο.

Σε όλες τις χώρες της Ευρώπης, όπως είπε και ο κ. Φαρμάκης, υπάρχει η λίστα. Δεν σας ανησυχεί καθόλου το γεγονός, ότι κάθε φορά που γίνεται λόγος για τη λίστα ξεσηκώνονται πρώτα οι φαρμακοβιομήχανοι, οι εισαγωγείς φαρμάκων, οι έμποροι φαρμάκων, οι φαρμακοποιοί και έτσι δημιουργείται θόρυβος, ότι πλήττονται τα συμφέροντα των ασθενών; Λέτε ότι όλοι αυτοί, που ανέφερα προηγουμένως -τους σέβομαι τη δουλειά τους κάνουν- ενδιαφέρονται πρωτίστως για την υγεία κάποιου ατυχούς ασφαλισμένου, ασθενούς οικονομικής δυνατότητος και όχι για τα δικά τους συμφέροντα; Προβληματιστείτε και επ' αυτού, παρακαλώ.

ΠΡΟΕΔΡΟΣ (Απόστολος Κακλαμάνης):Ο κύριος Υπουργός έχει το λόγο.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων):Κύριοι συνάδελφοι, θέλω να διαβεβαιώσω την Εθνική Αντιπροσωπεία και απ' αυτό το Βήμα τον Ελληνικό Λαό, ότι κανένας ασθενής δεν θα στερηθεί όποιο φάρμακο έχει ανάγκη. Αυτό το προβλέπει ρητά η τροπολογία, που τώρα συζητάμε. Κατά συνέπεια τα όσα ακούστηκαν σε λογικές επιφανειακών προφανώς προσεγγίσεων ή κινδυνολογίας και μάλιστα από συναδέλφους γιατρούς, δεν ανταποκρίνονται στην αλήθεια.

Αναφέρομαι στην παράγραφο 7 της τροπολογίας, που αναφέρει επί λέξει, ότι με ειδικά αιτιολογημένη γνωμάτευση του θεράποντα γιατρού για την αναγκαιότητα χορήγησης και με την ένδειξη "αναντικατάστατο", θεωρημένη από ελεγκτή ιατρό του Δημοσίου ή του φορέα, ο οποιοσδήποτε έχει ανάγκη από οποιοδήποτε φάρμακο, το παίρνει. Αλλά αναλαμβάνει και τις ευθύνες του σε σχέση με το φαινόμενο των εκτροπών που έχουν παρατηρηθεί μέχρι σήμερα στη συνταγογράφηση από λίγους ή πολλούς γιατρούς, ο συγκεκριμένος γιατρός.

ΓΕΩΡΓΙΟΣ ΣΟΥΡΛΑΣ: Πώς θα το ελέγξετε αυτό;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων):Θα απαντήσω μετά, κύριε συνάδελφε.

Και εάν η ευθύνη που λέμε, ότι πρέπει να αναλαμβάνει ο κάθε επιστήμονας σε αυτήν τη Χώρα, θεωρείται μέτωπο κατά των γιατρών ή μέτωπο κατά των φαρμακοποιών, τότε, κύριε συνάδελφε, λυπάμαι αλλά αυτός δεν είναι υπεύθυνος και ουσιαστικός διάλογος.

Υπάρχει ένα κρίσιμο ζήτημα. Δηλαδή, πώς θα το ελέγξουμε και ποιοι θα είναι οι μηχανισμοί παρακολούθησης. Η αιτιολογική έκθεση του σχεδίου νόμου στις δύο πρώτες σειρές αυτό προτάσσει. Το σύστημα κοινωνικής ασφάλισης καλύπτει τη φαρμακευτική δαπάνη, χωρίς όμως να υπάρχουν οι μηχανισμοί παρακολούθησης και ελέγχου της κατανάλωσης. Και υπάρχει εξουσιοδοτική πράξη, με κοινή απόφαση των αρμόδιων Υπουργών Υγείας και Κοινωνικών Ασφαλίσεων, να διαμορφώσουμε τους ενιαίους κανόνες παρακολούθησης.

ΓΕΩΡΓΙΟΣ ΣΟΥΡΛΑΣ: Μου επιτρέπετε μια διακοπή;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Μόλις τελειώσω, κύριε Σούρλα.

Είναι μια κανονιστική διαδικασία. Αυτό θα κάνουμε.

Και δεν είναι αλήθεια, κύριε Κοινοβουλευτικέ Εκπρόσωπε της Νέας Δημοκρατίας, ότι το σύστημα δεν πέτυχε στο ΙΚΑ. 'Οταν το ΙΚΑ κίνησε μηχανισμούς παρακολούθησης και όταν είπε κάποια στιγμή, ότι θα δώσει στη δημοσιότητα τα ονόματα των γιατρών, οι οποίοι συνταγογραφούσαν είκοσι εκατομμύρια το μήνα τη στιγμή που ο μέσος όρος συνταγογραφήσεων είναι ενάμισι εκατομμύριο το μήνα, αμέσως τους δύο πρώτους μήνες είχαμε μεγάλη περιστολή της συνταγογράφησης .

Και κάποια στιγμή και ποτέ επίσημα ο Ιατρικός Σύλλογος Αθηνών μου είπε, να δώσω τη λίστα με τους γιατρούς που συνταγογραφούσαν.

Κάλεσα και καλώ από αυτό εδώ το Βήμα τους Ιατρικούς Συλλόγους της Χώρας, τον Πανελλήνιο Ιατρικό Σύλλογο και τον Ιατρικό Σύλλογο Αθήνας, που τους αφορά και έχω τα στοιχεία, να τους την παραδώσω και αν θέλουν να τη δώσουν εκείνοι στη δημοσιότητα τη λίστα και να πάρουν εκείνοι τα μέτρα που πρέπει να πάρουν. Γιατί κάποια στιγμή οι επί μέρους προσεγγίσεις και τα επί μέρους μέτωπα και η υιοθέτηση όλων των αιτημάτων δεν οδηγούν σε πράξεις ευθύνης.

Δεν ήρθαμε εδώ, κύριοι συνάδελφοι, να εισπράξουμε τη δική σας εύφημη μνεία ή οτιδήποτε άλλο, αλλά θέλαμε καλόπιστη προσέγγιση και να μας πείτε, ότι τολμούμε σε κάτι, που δεν τολμήσαμε και εμείς και εσείς τόσα χρόνια. Και αυτό επιχειρούμε εδώ.

Μιλήσατε για την αξιοπιστία των επιτροπών. Οι επιτροπές συγκροτούνται από καθηγητές Ανωτάτων Εκπαιδευτικών Ιδρυμάτων αυξημένου κύρους και σήμερα η επιτροπή, που έχουμε συγκροτήσει από τον Απρίλιο του 1996, έχει επικεφαλής τον καθηγητή Μουτσόπουλου και κάνει μία δουλειά, που δεν μπορεί να την αμφισβητήσει κανένας. Εγώ δέχομαι στη δευτεροβάθμια επιτροπή, σ' αυτήν που θα εξετάζει τις ενστάσεις, να μπουν και εκπρόσωποι των κοινωνικών φορέων και παρακαλώ να κάνουμε τη σχετική διόρθωση και να μπει και εκπρόσωπος του Πανελληνίου Φαρμακευτικού Συλλόγου και του Πανελλήνιου Ιατρικού Συλλόγου, ώστε να υπάρχει πλήρης διαφάνεια.

Περιμένετε από μας σήμερα εδώ να σας απαντήσω, με ποιες τυπικές προϋποθέσεις και με ποιους όρους θα δίνει το ένα φάρμακο ή το άλλο; Θα ήταν έξω και από τη σοβαρότητα που μας διακρίνει. Αυτό είναι θέμα καθαρά των επιτροπών, που με σοβαρότητα και υπευθυνότητα εργάζονται και αν αύριο το πρωί γίνουν εκείνοι επίορκοι, θα είσαστε εσείς που θα τους ελέγξετε και η ίδια η ζωή.

Με αυτές τις σκέψεις παρακαλώ την Εθνική Αντιπροσωπεία, ένα μέτρο που το διακρίνει η τόλμη, η συνέπεια και η υπευθυνότητα, να γίνει νόμος του Ελληνικού Κράτους.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ, διαβάστε μας πώς διατυπώνετε την παρ. 2, που νομίζω ότι χρειάζεται κάποια διόρθωση.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): 'Εχω και κάποιες άλλες διορθώσεις. Θέλετε να τις πούμε τώρα ή στο τέλος της συζητήσεως;

ΠΡΟΕΔΡΟΣ (Απόστολος Κακλαμάνης): Αφορούν, αυτά που βάζετε, τη συζήτηση που έχει γίνει;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Ναι.

ΠΡΟΕΔΡΟΣ (Απόστολος Κακλαμάνης): Ωραία.

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μετά από την προσθήκη που έκανε ο Υπουργός και τις ρητές διαβεβαιώσεις και εξηγήσεις πάνω στην παρ. 7 το ΔΗ.Κ.ΚΙ. θα ψηφίσει την τροπολογία.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Θεωρώ σ' ένα βαθμό δικαιολογημένο το πάθος με το οποίο μίλησε ο κύριος Υπουργός, αλλά τα ουσιαστικά ζητήματα τα οποία ετέθησαν, δεν καλύπτονται, παρά την τροποποίηση την οποία δέχεται να κάνει για τη συμμετοχή των επιστημονικών φορέων και του Πανελληνίου Φαρμακευτικού Συλλόγου και του Πανελληνίου Ιατρικού Συλλόγου και προφανώς για το ΙΚΑ.

Η Αξιωματική Αντιπολίτευση δεν πήρε καμία απάντηση στα 

Σελίδα 2849 

σοβαρά θέματα τα οποία ετέθησαν και προπάντων στην υποβάθμιση, για να μην πω στην χειροτέρευση, της θέσης του ασθενούς και του ασφαλισμένου με τη μηχανιστική αυτή λίστα, η οποία καθιερώνεται πέραν από τα ζητήματα τα οποία μπαίνουν για την ίδια την αξιοπιστία και για το κύρος και των γιατρών και των φαρμακοποιών. Συνολικά την τροπολογία αυτήν την καταψηφίζουμε.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, δεν υπάρχει άλλος να μιλήσει και επομένως μπορείτε να διατυπώσετε ...

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Δεν τον δικαιούσθε.

ΓΕΩΡΓΙΟΣ ΣΟΥΡΛΑΣ: Επειδή αναφέρθηκε στις προηγούμενες κυβερνήσεις και εγώ ήμουν Υπουργός, παρακαλώ να μου δώσετε το λόγο για ένα λεπτό.

ΠΡΟΕΔΡΟΣ (Απόστολος Κακλαμάνης): Δεν τον δικαιούσθε. Μόνο στη διαδικασία του Κοινοβουλευτικού Ελέγχου ορίζει ο Κανονισμός, ότι αν γίνει αναφορά στο έργο κάποιου....

ΓΕΩΡΓΙΟΣ ΣΟΥΡΛΑΣ: Θα βοηθήσω στη συζήτηση πιστεύω.

ΠΡΟΕΔΡΟΣ (Απόστολος Κακλαμάνης): Δεν το δικαιούσθε. Κύριε Σούρλα, μιλήσατε και υπερέβητε το χρόνο που σας είχα δώσει. Μην επιμένετε.

Ο Υφυπουργός Εργασίας και Κοινωνικών Ασφαλίσεων κ. Νικόλαος Φαρμάκης, έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, να ανακοινώσω τις διορθώσεις.

Στην πρώτη παράγραφο στο δεύτερο εδάφιο εκεί που λέει "ο ανωτέρω κατάλογος εκδίδεται και αναθεωρείται...", να διορθωθεί σε "εγκρίνεται και αναθεωρείται". Η λέξη "εκδίδεται" να αντικατασταθεί με τη λέξη "εγκρίνεται".

Στην δεύτερη παράγραφο λέει: "Η Ειδική Επιτροπή είναι επταμελής και αποτελείται από δύο καθηγητές ή αναπληρωτές των σχολών υγείας των ΑΕΙ, ένα γιατρό με βαθμό διευθυντού του ΕΣΥ, και ένα φαρμακοποιό με προϋπηρεσία άνω των πέντε ετών στο ΕΣΥ και από ένα γιατρό ή φαρμοκοποιό του ΕΟΦ, του ΙΚΑ, του ΟΓΑ, που ορίζονται από τις διοικήσεις τους".

ΦΟΙΒΟΣ ΙΩΑΝΝΙΔΗΣ: Κύριε Υπουργέ, μου επιτρέπετε;

ΠΡΟΕΔΡΟΣ (Απόστολος Κακλαμάνης): Μη διακόπτετε. 'Οταν ο Υπουργός διατυπώνει μία διάταξη, οι διακοπές δεν έχουν νόημα την ώρα εκείνη. Σύγχυση προκαλείτε και στα Πρακτικά και παντού.

Ορίστε, κύριε Υφυπουργέ, συνεχίστε.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Στην παρ. 3, εκτός από τα μέλη που περιλαμβάνονται ως μέλη της επιτροπής ενστάσεων, προσθέτουμε άλλα τρία και κάνουμε τα μέλη από τέσσερα, επτά.

Διαβάζω όλη τη διάταξη: "Με απόφαση των Υπουργών Εργασίας και Κοινωνικών Ασφαλίσεων και Υγείας και Πρόνοιας, συνιστάται στο Υπουργείο Υγείας και Πρόνοιας Επιτροπή Ενστάσεων, αποτελούμενη από τον Πρόεδρο του ΚΕΣΥ με αναπληρωτή τον Αντιπρόεδρο, τον Πρόεδρο του ΕΟΦ με αναπληρωτή τον Αντιπρόεδρο, το Γενικό Διευθυντή Κοινωνικών Ασφαλίσεων, της Γενικής Γραμματείας Κοινωνικών Ασφαλίσεων με αναπληρωτή το Διευθυντή Ασφάλισης, Ασθένειας και Μητρότητας, το Γενικό Διευθυντή Υγείας στο Υπουργείο Υγείας και Πρόνοιας με αναπληρωτή το Διευθυντή της Διεύθυνσης Φαρμάκων και Φαρμακείων του ιδίου Υπουργείου, τον Πρόεδρο του Πανελληνίου Φαρμακευτικού Συλλόγου με αναπληρωτή που ορίζεται από τη διοίκηση του Συλλόγου τον Πρόεδρο του Πανελληνίου Ιατρικού Συλλόγου με αναπληρωτή που ορίζεται από το διοικητικό συμβούλιο και έναν καθηγητή φαρμακευτικού τμήματος των Σχολών Επιστημών Υγείας με τον αναπληρωτή του, που ορίζεται από τον Υπουργό Υγείας". 'Ετσι γίνεται επταμελής η Επιτροπή Ενστάσεων, με την εκπροσώπηση και των επιστημονικών φορέων.

ΙΩΑΝΝΗΣ ΚΑΨΗΣ: Κύριε Υπουργέ, όχι "ορίζεται από", αλλά "προτείνεται από";

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Αλλού "προτείνεται" και αλλού "ορίζεται", κύριε συνάδελφε.

ΠΡΟΕΔΡΟΣ (Απόστολος Κακλαμάνης): Μη διακόπτετε, κύριοι συνάδελφοι. Είπε, ότι είναι ο Πρόεδρος του Πανελληνίου Φαρμακευτικού Συλλόγου, με αναπληρωτή που "ορίζεται" από τον Πανελλήνιο Φαρμακευτικό Σύλλογο. Ορίζεται σε αναπλήρωση του Προέδρου, που ex officio συμμετέχει πλέον και ο Πρόεδρος του Πανελληνίου Ιατρικού Συλλόγου με αναπληρωτή, που ορίζεται από τον Πανελλήνιο Ιατρικό Σύλλογο.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Για να τελειώνουμε, στην παρ. 5 εκεί που αναφέρεται "οι όροι και οι προδιαγραφές", οι λέξεις "και οι προδιαγραφές" να διαγραφούν και να μείνει "οι όροι λειτουργίας των επιτροπών, η διαδικασία εγκρίσεως κ.λπ.".

Στην παρ. 7, εκεί όπου αναφέρεται "το Δημόσιο και οι ασφαλιστικοί οργανισμοί", αντί το "οι ασφαλιστικοί οργανισμοί" να γράψουμε "το Δημόσιο και οι φορείς της παρ. 1 του παρόντος". Γιατί υπάρχουν και φορείς, που δεν έχουν τη νομική μορφή των ασφαλιστικών οργανισμών.

Αυτά, κύριε Πρόεδρε.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, μου επιτρέπετε;

ΠΡΟΕΔΡΟΣ (Απόστολος Κακλαμάνης): Ορίστε, κύριε Ιωαννίδη.

ΦΟΙΒΟΣ ΙΩΑΝΝΙΔΗΣ: Κύριε Υπουργέ, στη συγκρότηση της Επιτροπής λέτε, ότι "η Ειδική Επιτροπή είναι επταμελής και αποτελείται". Αντί της λέξεως "αποτελείται", νομίζω, ότι ορθότερο είναι να πούμε "συγκροτείται".

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων): Εντάξει, δεκτό.

ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση επί της τροπολογίας και ερωτάται το Σώμα: Γίνεται δεκτή η τροπολογία με γενικό αριθμό 172 και ειδικό 17, σύμφωνα με τις παρατηρήσεις του κυρίου Υφυπουργού;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 172 και ειδικό αριθμό 17, έγινε δεκτή κατά πλειοψηφία, με τις παρατηρήσεις του κυρίου Υφυπουργού.

Ακολουθεί η τροπολογία με γενικό αριθμό 198 και ειδικό 23. Επ'αυτής θέλει κανείς κύριος συνάδελφος το λόγο;

ΔΗΜΗΤΡΙΟΣ ΣΙΟΥΦΑΣ: Μάλιστα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Η τροπολογία αυτή αφορά τα εκτός έδρας των υπαλλήλων του Εθνικού Οργανισμού Βάμβακος και του Εθνικού Οργανισμού Καπνού.

ΠΡΟΕΔΡΟΣ (Απόστολος Κακλαμάνης): Αυτή αφορά το Γεωτεχνικό Επιμελητήριο. Η επομένη είναι του Οργανισμού Βάμβακος.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μετά από πολύ μεγάλη καθυστέρηση και αφού πέρασε σχεδόν ένας χρόνος με τις παρεμβάσεις οι οποίες έγιναν στο χώρο του Γεωτεχνικού Επιμελητηρίου, δίνεται τώρα μία διέξοδος, ώστε εκεί που δεν έγιναν αρχαιρεσίες, για να αποκτήσει αυτή η τριτοβάθμια οργάνωση των γεωτεχνικών την εκπροσώπησή της, τελικά το Υπουργείο επείσθη και φέρνει διάταξη, την οποία εμείς θα την ψηφίσουμε, παρά το γεγονός ότι όλα εκεί γίνονται με πάρα πολύ μεγάλη καθυστέρηση και γι' αυτό το Υπουργείο αυτό έχει τόσο μεγάλα προβλήματα με τις διαδικασίες οι οποίες έχουν καθιερωθεί. Θα την στηρίξουμε την τροπολογία αυτή και θα την ψηφίσουμε.

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, πιστεύουμε, ότι με τη ρύθμιση που προτείνεται, δηλαδή με την δυνατότητα η οποία δίνεται στον Υπουργό Γεωργίας να παρατείνει τη θητεία του διοικητικού συμβουλίου του Γεωτεχνικού Επιμελητηρίου και συνεπώς και την προκήρυξη των εκλογών, γίνεται μία, κατά τη γνώμη μας, απαράδεκτη επέμβαση στο συνδικαλιστικό κίνημα και γενικότερα βέβαια στο Γεωτεχνικό Επιμελητήριο Ελλάδος.

Δεν συμφωνούμε. Πιστεύουμε, ότι ο χρόνος θα πρέπει να 

Σελίδα 2850 

μείνει όπως ορίζεται με τις προηγούμενες διατάξεις και γι' αυτόν το λόγο θα καταψηφίσουμε τη διάταξη.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού, Κοινωνικού Κινήματος έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, επειδή υπάρχει πράγματι μία ανωμαλία στην διοίκηση του Γεωτεχνικού Επιμελητηρίου, αυτή η διάταξη πρέπει να συμπληρωθεί από μία δέσμευση της Κυβέρνησης, ότι οι αρχαιρεσίες θα γίνουν εντός συγκεκριμένου και ελάχιστου χρονικού διαστήματος. Γιατί διαφορετικά δίνει δυνατότητα για πολλές παρερμηνείες και ενδεχομένως για ελέγχους στην διοίκηση του Γεωτεχνικού Επιμελητηρίου.

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Και εμείς συμφωνούμε με την τροπολογία. Βέβαια εγώ σαν γεωτεχνικός με την ευχή να είναι η τελευταία που κατατίθεται και επιτέλους να γίνουν εκλογές στο Γεωτεχνικό Επιμελητήριο.

ΠΡΟΕΔΡΟΣ (Απόστολος Κακλαμάνης): Ο κ. Βρεττός έχει το λόγο.

ΚΩΝΣΤΑΝΤΙΝΟΣ ΒΡΕΤΤΟΣ: Πρόκειται, κύριε Πρόεδρε, για μία τροπολογία, την οποία έχουμε καταθέσει εδώ και πολύ καιρό στην Επιτροπή και στον κύριο Υπουργό. Νομίζω ότι είναι εξαιρετικού ενδιαφέροντος να την συζητήσουμε σήμερα. Είναι μία τροπολογία, η οποία εντάσσει την περιοχή του Λαυρίου, τους ανέργους του Λαυρίου, στην ίδια κατηγορία με τους ανέργους της Πάτρας και ιδιαίτερα της "ΠΕΙΡΑΙΚΗΣ ΠΑΤΡΑΙΚΗΣ"

Θα παρακαλούσα πάρα πολύ, Πρόεδρε, να μας δώσετε την δυνατότητα να συζητήσουμε με τον κύριο Υπουργό αυτήν την τροπολογία.

Ευχαριστώ πολύ.

ΠΡΟΕΔΡΟΣ (Απόστολος Κακλαμάνης): Δεν υπάρχει άλλος κύριος συνάδελφος να μιλήσει.

Κηρύσσεται περαιωμένη η συζήτηση επί της υπ'αριθμ. 198/23 τροπολογίας.

Ερωτάται το Σώμα: Γίνεται δεκτή η τροπολογία με γενικό αριθμό 198 και ειδικό 23;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 198 και ειδικό 23 έγινε δεκτή κατά πλειοψηφία.

Τέλος, η τρίτη τροπολογία του κυρίου Υπουργού είναι αυτή, που αφορά τους υπαλλήλους του Οργανισμού Βάμβακος. Είναι η τροπολογία με γενικό αριθμό 204 και ειδικό 24.

Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, έπρεπε να περάσουν σχεδόν δύο χρόνια από τότε που έκανε την σχετική ρύθμιση για τους υπαλλήλους του Υπουργείου Γεωργίας να δύνανται να κάνουν εκτός έδρας, να έχουμε αλλεπάλληλες απεργιακές κινητοποιήσεις από τους υπαλλήλους του Οργανισμού Βάμβακος τα δύο τελευταία χρόνια για να έχουν την ίδια μεταχείριση. Διότι κάνουν το ίδιο έργο και οι υπάλληλοι του Οργανισμού Βάμβακος και οι υπάλληλοι του Οργανισμού Καπνού. Η ζημιά και η ταλαιπωρία την οποία υπέστησαν και οι 'Ελληνες βαμβακοπαραγωγοί και οι 'Ελληνες καπνοπαραγωγοί να είναι δραματικές. Κάθε φορά που γινόταν απεργία στον Οργανισμό Βάμβακος να επιστρατεύονται οι γεωπόνοι του Υπουργείου Γεωργίας για να καλύψουν τις ανάγκες που έπρεπε να καλύπτουν οι υπάλληλοι του Οργανισμού Βάμβακος και επιτέλους η Κυβέρνηση, αφού τα πράγματα έφθασαν στο απροχώρητο και ύστερα από τις καταγγελίες συλλήβδην των εργαζομένων στο Υπουργείο Γεωργίας και στους οργανισμούς και ιδιαίτερα στον Οργανισμό Βάμβακος, που ο Υπουργός όχι ο παρών Υφυπουργός ο κ. Σωτηρλής, αλλά ο Υπουργός Γεωργίας, τους απεκάλεσε "απατεώνες", για αυτούς με αυτήν την ονομασία τους καθύβρισε τους συνεργάτες του.

Και του είπα μέσα στην Εθνική Αντιπροσωπεία, αν υπάρχουν επίορκοι υπάλληλοι, αντί να κάνει γενικές αναφορές εναντίον όλων των εργαζομένων στο Υπουργείο του, οφείλει να τους αποκαλύψει και να τους στείλει στον Εισαγγελέα, από το να τους προσβάλει όλους και τώρα σοφά ο κύριος Υφυπουργός έρχεται σήμερα εδώ να υποστηρίξει αυτήν την τροπολογία και να λύσει ένα θέμα, για το οποίο χρειάστηκαν δύο χρόνια κινητοποιήσεων, απεργιών, δοκιμασιών, για το αυτονόητο.

Αυτή είναι η Κυβέρνηση του ΠΑ.ΣΟ.Κ., κύριοι συνάδελφοι, και αυτό είναι το χαρακτηριστικό της, ότι συγκρούεται με τα αυτονόητα πράγματα και δεν έχει κανείς παρά να δει εδώ και εννέα ημέρες τι συμβαίνει στα λιμάνια της Χώρας με τους ναυτεργάτες, με τον κοινωνικό εμφύλιο, τον οποίο έχει εξαπολύσει η Κυβέρνηση για αυτονότητα πράγματα!

Θα την ψηφίσουμε την τροπολογία, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Απλώς μία δήλωση έχω να κάνω, ότι θα ψηφίσουμε την τροπολογία αυτή.

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, τροπολογία ίδια με το ίδιο ακριβώς θέμα είχαμε καταθέσει κι εμείς και δηλώνουμε, ότι θα την ψηφίσουμε όπως εισάγεται.

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κι εμείς ψηφίζουμε την τροπολογία, αλλά δεν μπορώ να μην πω μία κουβέντα. Δυστυχώς φθάσαμε στο απροχώρητο. Το θέμα αυτό ήταν μία από τις αιτίες που φούντωσε το αγροτικό θέμα, γιατί φθάσαμε σε σημείο να υποβάλονται ενστάσεις στον Οργανισμό και να μην υπάρχει η δυνατότητα εξέτασης λόγω της απεργίας των συναδέλφων.

Και τελειώνω λέγοντας, ότι πρέπει να σταματήσει επιτέλους η λασπολογία που υπάρχει εναντίον των συναδέλφων -γιατί όπως σας είπα είμαι γεωτεχνικός...

ΠΡΟΕΔΡΟΣ (Απόστολος Κακλαμάνης): Εδώ είστε Βουλευτής.

ΕΥΑΓΓΕΛΟΣ ΑΠΟΣΤΟΛΟΥ: Αναφέρω χαρακτηριστικά την τελευταία συζήτηση που είχαμε με τον κύριο Υπουργό και ότι έστειλε για έλεγχο γεωπόνους της Διεύθυνσης Γεωργίας του Τμήματος Αγροτικής Ανάπτυξης της Νομαρχιακής Αυτοδιοίκησης, τους οποίους πλήρωνε για εκτός έδρας, για δουλειά που δεν πλήρωνε τους γεωπόνους του Οργανισμού Βάμβακος.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): 'Ολοι συμφωνούν, κύριε Σωτηρλή. Πρέπει να θεωρείτε εαυτόν ευτυχή.

Ερωτάται το Σώμα: Γίνεται δεκτή η τροπολογία με γενικό αριθμό 204 και ειδικό 24; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 204 και ειδικό 24 έγινε δεκτή ομοφώνως.

Κύριοι συνάδελφοι, θέτω υπόψη του Σώματος μία απόφαση της Διασκέψεως των Προέδρων για την ανανέωση των ηλεκτρονικών υπολογιστών, οι οποίοι έχουν συμπληρώσει τετραετία - πενταετία και πρέπει να αντικατασταθούν και μία ρύθμιση, η οποία γίνεται για τους συναδέλφους, που δεν θα επιστρέψουν τους παλαιούς. Θα κοστολογηθούν και θα καταβάλουν την αξία.

ΘΕΟΔΩΡΟΣ ΚΑΤΣΑΝΕΒΑΣ: Κύριε Πρόεδρε, θα ήθελα το λόγο σ' αυτό το σημείο.

ΠΡΟΕΔΡΟΣ (Απόστολος Κακλαμάνης): 'Οχι, κύριε συνάδελφε. 

ΘΕΟΔΩΡΟΣ ΚΑΤΣΑΝΕΒΑΣ: Κύριε Πρόεδρε, θέλω να πω δύο λόγια πάνω σ' αυτό το θέμα. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν έχετε το λόγο.

Κύριοι συνάδελφοι, συμφωνεί η Βουλή επ' αυτού;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή απεδέχθη.

Το σχετικό σχέδιο της απόφασης της Ολομέλειας της

Σελίδα 2851 

Βουλής των Ελλήνων έχει ως εξής:

ΣΧΕΔΙΟ ΑΠΟΦΑΣΗΣ

ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ ΤΩΝ ΕΛΛΗΝΩΝ

Η ΒΟΥΛΗ ΤΩΝ ΕΛΛΗΝΩΝ

'Εχοντας υπόψη:

1. Tα άρθρα 63 παρ. 1 και 65 του Συντάγματος

2. Την κατά ΜΘ' Συνεδρίαση της 27.1.1994 ομόφωνη απόφαση της Βουλής των Ελλήνων.

3. Την ανάγκη εφοδιασμού των νεοεκλεγέντων βουλευτών με προσωπικούς ηλεκτρονικούς υπολογιστές σε συνδυασμό με την ανάγκη εναρμόνισης των υπαρχόντων τοιούτων προς την σύγχρονη τεχνολογία.

4. Την ομόφωνη απόφαση της Διάσκεψης των Προέδρων που λήφθηκε στη συνεδρίαση της 14.1.1997.

5. Τις διατάξεις του ν. 1180/1981 (ΦΕΚ 188 Α'/20.7.1981) κατά τις οποίες οι έλληνες ευρωβουλευτές έχουν τα ίδια δικαιώματα με τους βουλευτές του Εθνικού Κοινοβουλίου.

Αποφασίζει

1. Εξουσιοδοτεί τον Πρόεδρο της Βουλής να προβεί στην προμήθεια, με δημόσιο διαγωνισμό, αναλόγου αριθμκού φορητών ηλεκτρονικών υπολογιστών (P/C) καθώς και του συμπληρωματικού εξοπλισμού αυτών (εκτυπωτών, προγραμμάτων κ.λπ.), προς κάλυψη των αναγκών της Βουλής κατά τη Θ' Βουλευτική Περίοδο. Οι εν λόγω προσωπικοί ηλεκτρονικοί υπολογιστές θα είναι σύγχρονης τεχνολογίας οι δε τεχνικές προδιαγραφές θα καθορισθούν με την προκήρυξη του σχετικού δημόσιου διαγωνισμού. Συγχρόνου επίσης τεχνολογίας θα είναι και ο συμπληρωματικός εξοπλισμός, η προμήθεια του οποίου μπορεί να γίνει με την ιδια ή άλλη προκήρυξη. Οι παραπάνω P/C και εξοπλισμός θα ανήκουν στην κυριότητα της Βουλής και θα παραδοθούν στους κατά περίπτωση δικαιούχους κατά χρήση εφόσον προηγουμένως επιστρέψουν τον μέχρι σήμερα εις χείρας των, επίσης κατά χρήση, παρελθούσης τεχνολογίας εξοπλισμό.

2. Εγκρίνει τη μεταβίβαση κατά κατά κυριότητα Η/Υ και φορητών εκτυπωτών σε όσους από τους βουλευτές δεν επανεξελέγησαν και δεν τους επιστρέψουν, ως οφείλουν, εφ όσον δηλώσουν εγγράφως ότι επιθυμούν να εξαγοράσουν κατά κυριότητα τον εξοπλισμό που είχαν παραλάβει από τη Βουλή κατά χρήση, λόγω της τότε βουλευτικής τους ιδιότητας, επί τη καταβολή από αυτούς στο Ειδικό Λογιστήριο της Βουλής, αναλόγου τιμήματος, που θα καθορισθεί με απόφαση του Προέδρου της Βουλής, με βάση την αρχική αξία προμήθειας αφαιρουμένου του κόστους απόσβεσης. Με το ίδιο τίμημα μπορούν να εξαγοράσουν το φορητό Η/Υ ή και τον εκτυπωτή και όσοι από τους εν ενεργεία βουλευτές δηλώσουν εγγράφως ότι το επιθυμούν.

Τα έσοδα εκ της εν λόγω μεταβίβασης θα περιέλθουν στο Ταμείο Αρωγής των Υπαλλήλων της Βουλής με ανάλογα εφαρμογή της παρ. 4 του άρθρου 131 του Κανονισμού της Βουλής (Μέρος Β' - Προσωπικό).

3. Οι όροι του διαγωνισμού, ο αριθμός των P/C και εξοπλισμού, οι υπηρεσίες και οι κατηγορίες των δικαιουμένων προσώπων, περιλαμβανομένων βουλευτών και Ευρωβουλευτών, καθώς και τα της διαθέσεως του επιστρεφομένου εξοπλισμού και γενικώς κάθε αναγκαία λεπτομέρεια για την εφαρμογή της παρούσης μπορούν να ρυθμίζονται με αποφάσεις του Προέδρου της Βουλής που εξουσιοδοτείται ειδικά προς τούτο.

4. Η σχετική δαπάνη προμήθειας θα βαρύνει τον Προϋπολογισμό της Βουλής.

Η ισχύς της παρούσας αρχίζει από τη δημοσιευσή της στην Εφημερίδα της Κυβερνήσεως".

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κεδίκολγου, έχετε το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, για λόγους ανεξάρτητους από τη θέλησή μου, μία εκπρόθεσμη τροπολογία...

ΠΡΟΕΔΡΟΣ (Απόστολος Κακλαμάνης): Μη βιάζεσθε, κύριε συνάδελφε!

ΒΑΣΙΛΗΣ ΚΕΔΙΚΟΓΛΟΥ: Να τελειώσω, κύριε Πρόεδρε. 'Ηθελα να ρωτήσω αν θα τη συζητήσει ο κύριος Υπουργός...

ΠΡΟΕΔΡΟΣ (Απόστολος Κακλαμάνης): Μη βιάζεσθε, δεν τελειώσαμε. 

Κύριοι συνάδελφοι, ολοκληρώθηκε η συζήτηση των άρθρων και των τροπολογιών του Υπουργού.

Κύριε Υπουργέ, υπάρχουν οι τροπολογίες των συναδέλφων και εμπρόθεσμες και εκπρόθεσμες. Αν κάποιες απ' αυτές, που τις έχετε δει, μπορείτε να τις δεχθείτε, να προχωρήσουμε σ'αυτές. 'Αλλως πέστε μας τι άποψη έχετε.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ.Εργασίας και Κοινωνικών Ασφαλίσεων): Κύριε Πρόεδρε, τις έχω δει όλες και τις έχω μελετήσει, απλά και μόνο δεν είμαι σε θέση αυτήν τη στιγμή να τις υιοθετήσω. Πρέπει και με τις αρμόδιες υπηρεσίες να δω τυχόν άλλες διαστάσεις, που μπορεί να υπάρχουν, από την κάθε τροπολογία χωριστά.

Πιστεύω, ότι μέσα σε πολύ σύντομο χρονικό διάστημα θα φέρω στην Εθνική μας Αντιπροσωπεία ένα πολυνομοσχέδιο γύρω από τα ζητήματα κοινωνικής ασφάλισης και θα μας δοθεί η ευκαιρία να συζητήσουμε τις περισσότερες, αν όχι όλες -διότι δεν είναι όλες σχετικές- και στα πλαίσια της Κοινοβουλευτικής Επιτροπής και ο κάθε συνάδελφος χωριστά μαζί μου και με τον κ.Φαρμάκη, τον Υφυπουργό, να κάνουμε ένα γόνιμο διάλογο για να περιληφθούν σ' ένα νομοσχέδιο που, όπως είπα, δεν θα καθυστερήσει να έλθει στην Εθνική μας Αντιπροσωπεία.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, χωρίς η τοποθέτηση, την οποία θα κάνω, να συνδέεται με τον προσχηματικό τρόπο, με τον οποίο ο κύριος Υπουργός αντιμετωπίζει την πρωτοβουλία των συναδέλφων Βουλευτών με τις τροπολογίες, τις οποίες έχουν καταθέσει, θα ήθελα να επιστήσω την προσοχή σας -ενδεχομένως και για τον Κανονισμό- στο εξής:

Οι συνάδελφοι Βουλευτές έχουν τη δυνατότητα με πρωτοβουλία τους να ζητήσουν από την Κυβέρνηση να αντιμετωπίσει διάφορα θέματα με δύο τρόπους: Ο ένας τρόπος είναι η πρόταση νόμου και ο άλλος τρόπος είναι η εμπρόθεσμη τροπολογία.

Με τον τρόπο που κάθε φορά οι Υπουργοί κάθε κυβέρνησης αντιμετωπίζουν αυτού του είδους τα ζητήματα, ως προς τον πρώτο τρόπο στα πλαίσια της γενικής κυβερνητικής πολιτικής στα τελευταία είκοσι δύο χρόνια μόνον τρεις φορές προτάσεις νόμων των Βουλευτών έγιναν νόμοι του Κράτους. Από την άλλη μεριά η σημαντική ώρα για το Κοινοβούλιο, για τους συναδέλφους Βουλευτές είναι η συζήτηση των τροπολογιών και εδώ ή υπάρχει ένα γενικό "όχι" της Κυβέρνησης, "δεν κουβεντιάζω, δεν δέχομαι καμία τροπολογία", ή περισσότερο γλυκά να λέγεται το θέμα, όπως ελέχθη απόψε από τον κ.Παπαϊωάννου, ότι "δεν είμαι έτοιμος, θα φέρω άλλο νομοσχέδιο, θα τα δω στα πλαίσια αυτά και θα επικοινωνήσω και με τους συναδέλφους για να αντιμετωπίσω το θέμα".

Θα ήθελα να σας παρακαλέσω, κύριε Πρόεδρε, και με αφορμή αυτήν τη συζήτηση, το θέμα των τροπολογιών των συναδέλφων για την ίδια την αναβάθμιση του Κοινοβουλίου, πρέπει, στα πλαίσια της Επιτροπής Κανονισμού της Βουλής, να μπει σε άλλη πιο ουσιαστική, πιο ρεαλιστική βάση, ώστε να έχουν λόγο οι συνάδελφοι Βουλευτές, οι οποίοι προτείνουν, ανεξάρτητα από το εάν η Κυβέρνηση δέχεται ή δεν δέχεται κάποια από τις τροπολογίες. Εδώ, όμως, το Κοινοβούλιο πρέπει να δέχεται τουλάχιστον τη συζήτηση των εμπροθέσμων τροπολογιών, που καταθέτουν οι συνάδελφοι Βουλευτές και η Κυβέρνηση κάθε φορά να τοποθετείται επί της συζήτησης, όμως, όχι γενικά και αόριστα από την αρχή, διότι ο Βουλευτής έχει λόγο ύπαρξης, έχει λόγο παρουσίας να υποστηρίξει αυτό, το οποίο νομίζει μέσα στην Εθνική Αντιπροσωπεία κατά τη συζήτηση, ανεξάρτητα από το ποια είναι η θέση της Κυβέρνησης.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο.

Σελίδα 2852 

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, επειδή πράγματι είναι ένα γενικό θέμα, που αφορά τη λειτουργία της Βουλής και το λόγο που πρέπει να έχουν -και αναγνωρίζεται από το Σύνταγμα- οι Βουλευτές, έχω να πω τα εξής:

Είναι γνωστό, ότι η νομοθετική πρωτοβουλία ασκείται από την Κυβέρνηση, αλλά το Σύνταγμα αναγνωρίζει το δικαίωμα προτάσεων νόμων, αλλά και τροπολογιών από τους Βουλευτές. Είναι επίσης αλήθεια, ότι το Σύνταγμα προβλέπει, ότι ουδεμία διάταξη νόμου έρχεται αν δεν υπάρχει η έκθεση του Λογιστηρίου, εφ'όσον υπάρχει οικονομικό κόστος.

Η πρακτική, όμως, που έχει καθιερωθεί -και το ξέρετε καλύτερα από μένα, κύριε Πρόεδρε, είστε παλιότερος- είναι οι Βουλευτές να καταθέτουν τροπολογίες και εφ'όσον είναι εμπρόθεσμες, γίνεται η συζήτηση, διότι ορισμένες απ'αυτές κατ'αρχήν μπορεί να μην έχουν κόστος, άρα να μην υπάρχει η αναγκαία εκείνη προϋπόθεση. Αλλά αν δεχθούμε την άποψη, ότι δεν συζητούνται, όταν δηλώνει ο Υπουργός, ότι δεν αποδέχεται καμία, τότε αχρηστεύουμε στην πράξη το δικαίωμα που έχουν οι Βουλευτές και ασφαλώς περιορίζουμε ουσιαστικά το ρόλο του Βουλευτή.

Γι'αυτόν ακριβώς το λόγο θα πρότεινα για απόψε το εξής: Τροπολογίες που κατατέθηκαν από Βουλευτές εμπρόθεσμα, να αναπτυχθούν απ'όσους Βουλευτές θέλουν να τις αναπτύξουν και από και πέρα η Κυβέρνηση ας πει "όχι", αφού δεν θα πεισθεί, ενδεχομένως, από την ανάπτυξη που θα γίνει.

ΠΡΟΕΔΡΟΣ (Απόστολος Κακλαμάνης): Κύριε Τσοβόλα, αυτή είναι ακριβώς η πρακτική που ακολουθούμε. Ερωτάται ο Υπουργός, διότι μπορεί κάποια από τις τροπολογίες αυτές να την έχει δει, να την υιοθετεί και προχωρούμε στην ψήφισή της, αν συμφωνεί και η Βουλή.

Για τις τροπολογίες που έχουν κατατεθεί εμπροθέσμως, δίδεται ο λόγος στους συναδέλφους που τυχόν θέλουν να τις υποστηρίξουν. Δεν στερείται κανείς του δικαιώματός του και παρακαλώ, με τη σειρά που έχουν ζητήσει το λόγο, ο κ. Βρεττός εν συνεχεία ο κ. Καταρτζής, ο κ. Σφυρίου ...

ΙΩΑΝΝΗΣ ΧΑΡΑΛΑΜΠΟΥΣ: Επί ποίου θέματος, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Επί των τροπολογιών σας. Μάλιστα εσείς έχετε την υπ' αριθμ. 135.

ΙΩΑΝΝΗΣ ΧΑΡΑΛΑΜΠΟΥΣ: Δεν θα πάνε με τη σειρά; 

ΠΡΟΕΔΡΟΣ (Απόστολος Κακλαμάνης): Δεν είναι δυνατόν να πάνε με τη σειρά οι τροπολογίες αυτές, είναι πολλές. Πολλές είναι όμοιες μεταξύ τους, όπως μου σημειώνονται εδώ.

ΙΩΑΝΝΗΣ ΧΑΡΑΛΑΜΠΟΥΣ:Είναι από τις πρώτες...

ΠΡΟΕΔΡΟΣ (Απόστολος Κακλαμάνης): Παρακαλώ! Θα δώσω το λόγο σε όποιον θέλει να υποστηρίξει την τροπολογία του. 

ΕΛΕΥΘΕΡΙΟΣ ΒΕΡΥΒΑΚΗΣ: Υπάρχουν και δύο εκπρόθεσμες.

ΠΡΟΕΔΡΟΣ (Απόστολος Κακλαμάνης): Τις εμπρόθεσμες από τη στιγμή που ο Υπουργός δεν τις συζητά, δεν μπορώ να τις βάλω σε συζήτηση.

ΕΛΕΥΘΕΡΙΟΣ ΒΕΡΥΒΑΚΗΣ:Αν τις συζητά.

ΠΡΟΕΔΡΟΣ (Απόστολος Κακλαμάνης): Αφού δεν δέχεται ούτε εμπρόθεσμες ούτε εκπρόθεσμες.

Ο κ. Βρεττός έχει το λόγο.

ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε. 

Συζητούμε συγκεκριμένη τροπολογία ή συζητάμε επί της διαδικασίας; 

ΠΡΟΕΔΡΟΣ (Απόστολος Κακλαμάνης): Εσείς έχετε κάποια τροπολογία; 

ΚΩΝΣΤΑΝΤΙΝΟΣ ΒΡΕΤΤΟΣ: Μάλιστα.

ΠΡΟΕΔΡΟΣ (Απόστολος Κακλαμάνης): Ορίστε, αναπτύξτε την, υποστηρίξτε την, αν θέλετε, εν συντομία. 

ΚΩΝΣΤΑΝΤΙΝΟΣ ΒΡΕΤΤΟΣ: Η τροπολογία έχει γενικό αριθμό 169 και ειδικό 14. Με δυο λόγια, κύριε Πρόεδρε, αυτή η τροπολογία αφορά την εξομοίωση των απολυμένων της περιοχής του Λαυρίου με εκείνης της περιοχής των Πατρών και ειδικότερα με τους απολυμένους της "ΠΕΙΡΑΙΚΗΣ ΠΑΤΡΑΙΚΗΣ".

Προβλέπεται από το παρόν νομοσχέδιο, κύριε Πρόεδρε, στο άρθρο 19 ειδική διάταξη -και πολύ σωστά- για τους απολυμένους της "ΠΕΙΡΑΙΚΗΣ ΠΑΤΡΑΙΚΗΣ", η οποία προβλέπει ειδική μεταχείριση, πρόωρες συντάξεις κ.λπ., για τους απολυμένους της "ΠΕΙΡΑΙΚΗΣ ΠΑΤΡΑΙΚΗΣ".

Η περιοχή του Λαυρίου ιδιαίτερα έχει πληγεί κύριε Πρόεδρε, από την ανεργία. Είναι γνωστό ότι είναι η πρώτη περιοχή η οποία είχε πληγεί από την ανεργία μετά το κλείσιμο της κλωστοϋφαντουργίας "ΑΙΓΙΟ" και άλλων εταιρειών, με δημιουργία εκατοντάδων ανέργων οι οποίοι και σήμερα βρίσκονται χωρίς δουλειά.

Νομίζω, κύριε Πρόεδρε, ότι τουλάχιστον σε ό,τι αφορά την πρόωρη συνταξιοδότηση, δικαιούνται οι άνθρωποι αυτοί, που στο 90% είναι απολυμένοι της εταιρείας "ΑΙΓΑΙΟ", πρέπει να τύχουν της ίδιας μεταχείρισης με εκείνη την οποία έχουν οι απολυμένοι της "ΠΕΙΡΑΙΚΗΣ ΠΑΤΡΑΙΚΗΣ".

ΠΡΟΕΔΡΟΣ (Απόστολος Κακλαμάνης): Κύριε Βρεττέ, συζητήθηκε στο άρθρο 19, στο οποίο αναφέρονται και όλες αυτές οι τροπολογίες. Ο Υπουργός έκανε μια διατύπωση, δέχθηκε κάποια πράγματα που επρότειναν ορισμένοι συνάδελφοι και ψηφίστηκε το άρθρο 19. Ο Υπουργός δεν δέχθηκε άλλες τροποποιήσεις και προφανώς είχε υπόψη του και αυτήν την τροπολογία.

ΚΩΝΣΤΑΝΤΙΝΟΣ ΒΡΕΤΤΟΣ: Είχε υπόψη του την τροπολογία αυτή ο κύριος Υπουργός, αλλά δεν έχει συμπεριλάβει στο αρθρο 19 κάτι σχετικό σε αυτήν.

ΠΡΟΕΔΡΟΣ (Απόστολος Κακλαμάνης): Οχι, την είχε υπόψη του όταν άκουσε τους συναδέλφους και διατύπωσε τελικά το άρθρο 19.

Ο κ. Κανταρτζής έχει το λόγο.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Οχι σε κάθε τροπολογία, κύριε Υπουργέ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Ναι, αλλά πρέπει να απαντήσω. Εβαλε ένα μείζον θέμα ο κύριος συνάδελφος.

ΠΡΟΕΔΡΟΣ (Απόστολος Κακλαμάνης): Σας παρακαλώ, βοηθείστε τη διαδικασία.

Ορίστε, κύριε Κανταρτζή.

ΑΧΙΛΛΕΥΣ ΚΑΝΤΑΡΤΖΗΣ: Mήπως ο κύριος Υπουργός θέλει να πει κάτι; Να τον ακούσουμε.

ΠΡΟΕΔΡΟΣ (Απόστολος Κακλαμάνης): Οχι, κύριε συνάδελφε, ο κύριος Υπουργός θέλει να πει ό,τι είπε στο άρθρο 19. Μας τα εξήγησε σε ό,τι αφορά το άρθρο 19.

ΑΧΙΛΛΕΥΣ ΚΑΝΤΑΡΤΖΗΣ: Οσον αφορά βέβαια την τροπολογία που πρότεινε ο κύριος συνάδελφος, εμείς εξηγήσαμε και προηγουμένως, όταν συζητήσαμε το άρθρο 19, ότι δεν θα είχαμε αντίρρηση για μια τέτοια ρύθμιση. Αλλά και πάλι πρέπει να επαναλάβουμε, ότι δεν μπορούμε να κατανοήσουμε γιατί επιλέγονται κάποιες περιοχές. Εχουμε καταθέσει πρόταση συγκεκριμένη για όλους τους ανέργους.

Οσον αφορά τώρα τις τροπολογίες, δημιουργεί πραγματικά εντύπωση το γεγονός, ότι ενώ συζητάμε ένα νομοσχέδιο για την κύρια ασφάλιση των αγροτών και μέσα εκεί μπαίνουν τροπολογίες οι οποίες είναι εντελώς άσχετες με το κυρίως θέμα, από την άλλη μεριά δεν μπαίνουν για συζήτηση οι τροπολογίες οι οποίες έχουν άμεση σχέση.

ΠΡΟΕΔΡΟΣ (Απόστολος Κακλαμάνης): Πέστε την τροπολογία σας.

ΑΧΙΛΛΕΥΣ ΚΑΝΤΑΡΤΖΗΣ: 'Εχουμε καταθέσει τέσσερις τροπολογίες, εμπρόθεσμες όλες, οι οποίες αφορούν τον ΟΓΑ, εκ των οποίων οι δύο αφορούν τη συγκρότηση του διοικητικού συμβουλίου, σύμφωνα και με τις προτάσεις των εργαζομένων. Η μία είναι να αυξηθεί σε μονό αριθμό ο αριθμός των μελών του διοικητικού συμβουλίου με την προσθήκη ενός εκπροσώπου του συλλόγου των εργαζομένων του ΟΓΑ και η δεύτερη τροπολογία είναι να αυξηθεί κατά έναν, από το επιστημονικό 

Σελίδα 2853 

προσωπικό του ΟΓΑ, το οποίο θα ορίζεται με απόφαση του Υπουργού. Είναι οι τροπολογίες οι οποίες βρίσκουν σύμφωνους τους εκπροσώπους των εργαζομένων του ΟΓΑ.

Οι δύο άλλες τροπολογίες αφορούν θέματα του προσωπικού του ΟΓΑ και συγκεκριμένα τη μονιμοποίηση των εργαζομένων, οι οποίοι ασχολούνται με σχέση εργασίας ιδιωτικού δικαίου ή συμβάσεις αορίστου χρόνου. Είναι γνωστό τι προβλήματα δημιουργεί ο διαχωρισμός των εργαζομένων σε μόνιμους και σε υπαλλήλους αορίστου χρόνου, τη στιγμή που προσφέρουν την ίδια ακριβώς εργασία και κατά συνέπεια θα έπρεπε κατά τη γνώμη μας να τακτοποιηθεί, έτσι ώστε και να αποκατασταθεί η αδικία σε βάρος των εργαζομένων αυτών, αλλά και για να μπορέσει να προχωρήσει απρόσκοπτα και η ίδια η λειτουργία του ΟΓΑ.

Και η τέταρτη τροπολογία έχει σχέση με τις ασφαλιστικές εισφορές των εργαζομένων του ΟΓΑ στο Ταμείο Επικουρικής Ασφαλίσεως. Ενώ για όλους τους άλλους εργαζομένους έχει μειωθεί το ποσοστό των εισφορών από το 7% στο 5%, μόνο για τους εργαζομένους του ΟΓΑ παραμένει στο ποσοστό του 7%. Θεωρούμε ότι είναι εύλογο και δίκαιο το αίτημά τους να μειωθεί και αυτών η εισφορά στο επίπεδο του 5%, όπως είναι για τους άλλους εργαζόμενους.

Και τέλος θα ήθελα να αναφερθω στην τελευταία τροπολογία, η οποία αφορά την παραχώρηση της ακίνητης περιουσίας της ΚΥΔΕΠ στις τριτοβάθμιες κλαδικές συνεταιριστικές οργανώσεις.

Την καταθέσαμε εδώ, γιατί υπάρχει ένα επείγον και σοβαρό θέμα. Οι αποθήκες της ΚΥΔΕΠ, που ήταν ένας αξιόλογος εξοπλισμός χρήσιμος για την άσκηση της παρέμβασης, την οποία έκανε στον τομέα της εμπορίας της διαχείρισης αγορτικών προϊόντων, στην ουσία οδηγείται σε εκποίηση από την ΑΤΕ. Είναι γνωστό το αίτημα, αλλά και οι υποσχέσεις που είχε δώσει επανηλειμμένα η Κυβέρνηση παλαιότερα, ότι θα ρυθμίσει αυτό το θέμα με την παραχώρηση των αποθηκών στις αγροτικές συνεταιριστικές οργανώσεις.

Θεωρούμε ότι εν όψει του κινδύνου εκποίησης που θα αποτελέσει ένα καίριο πλήγμα και για το συνεταιριστικό κίνημα, αλλά και από την άλλη πλευρά θα αποτελέσει μια αθέμιτη παροχή προς τους ανταγωνιστές, που θα τις αγοράσουν αντί πινακίου φακής. Θεωρούμε συνεπώς απαραίτητη και τη ρύθμιση του θεματος της ΚΥΔΕΠ.

ΠΡΟΕΔΡΟΣ (Απόστολος Κακλαμάνης): Ο κ. Φωτιάδης έχει το λόγο.

ΠΑΝΑΓΙΩΤΗΣ ΦΩΤΙΑΔΗΣ: Κύριε Πρόεδρε, φέραμε την με γενικό αριθμό 169 και ειδικό 14 τροπολογία στο σχέδιο νόμου σύστασης κλάδου κύριας ασφάλισης αγροτών με τους συναδέλφους κυρίους Βρεττό, Παπαηλία, Γιαννάκη και ο υποφαινόμενος.

Η τροπολογίας μας αυτή αφορά την περιοχή του Λαυρίου. 'Ολοι γνωρίζουμε, ότι το 1990-1993 έχουν κλείσει η μια επιχείρηση μετά την άλλη στην περιοχή. Ο κόσμος της "Λαυρεωτικής" υποφέρει από την ανεργία και παράλληλα αφού δεν υπάρχει εισόδημα, σχεδόν όλη η οικονομία της περιοχής δεν λειτουργεί σωστά με αποτέλεσμα να πολλαπλαστεί η ανεργία και η οικονομική ύφεση. 

Γι' αυτό με την τροπολογία μας αυτή εμείς ζητάμε, οι άνεργοι της περιοχής να έχουν και αυτοί την ίδια τύχη που θα έχουν και οι εργαζόμενοι της "ΠΕΙΡΑΙΚΗΣ ΠΑΤΡΑΙΚΗΣ". Η πλειοψηφία των ανθρώπων αυτών, κύριε Πρόεδρε, είναι εργαζόμενοι που έχουν απολυθεί από το εργοστάσιο "ΑΙΓΑΙΟ", αφορά έναν αριθμό εργαζομένων γύρω στους τετρακόσιους ογδόντα. Νομίζω πως δεν είναι τόσο μεγάλο το οίκονομικό βάρος που καλείται να καλύψει η Πολιτεία μας. Ευχαριστώ πολύ.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, όπως είπα και στον κ. Βρεττό πριν, την τροπολογία αυτήν την είχε υπόψη του ο κύριος Υπουργός, όταν συζητήθηκε το άρθρο 19. Αποδέχθη ορισμένα πράγματα και από κει και πέρα δεν έκρινε σήμερα, ότι θα δεχθεί κάτι άλλο. Επιφυλάχθηκε να μελετήσει τις τροπολογίες αυτές.

Ο κ. Χαραλάμπους έχει το λόγο.

ΙΩΑΝΝΗΣ ΧΑΡΑΛΑΜΠΟΥΣ: Κύριε Πρόεδρε, η τροπολογία μου αφορά την ασφάλιση στο ΤΣΜΕΔΕ των πτυχιούχων μηχανικών Τεχνολογικών Ιδρυμάτων τριτοβάθμιας εκπαίδευσης. Είναι σίγουρο, ότι σ' αυτό το μέτρο αντιδρά το ΤΕΕ, το οποίο, υπερασπιζόμενο τα μέλη του, θέλει να διασφαλίσει τη συμμετοχή στα ταμεία μόνο των μηχανικών του Πολυτεχνείου.

Εδώ, όμως, συμβαίνει το εξής παράλογο. Υπέρ αυτού του ταμείου αυτοί, για τους οποίους σήμερα ζητώ να ισχύσει η τροπολογία, υφίστανται κρατήσεις στις αμοιβές τους 2%. Αιμοδοτούν, δηλαδή, αυτό το ταμείο χωρίς να έχουν δικαίωμα να πάρουν σύνταξη.

Βέβαια σταγόνα-σταγόνα κατά καιρούς το Ελληνικό Κράτος, το οποίο κρατά μία τακτική "μεσοβέζικη" παίρνει διάφορα κομμάτια από αυτήν την κατηγορία των τεχνολόγων μηχανικών και τα εισάγει στο ΤΣΜΕΔΕ. Το 1943 πήρε τους υπομηχανικούς του Μικρού Πολυτεχνείου. Το 1979 πήρε τους απόφοιτους σχολών υπομηχανικών. Στη συνέχεια πήρε εργολήπτες. Κάποιοι δεν μπήκανε. Δηλαδή, θα πρέπει να ξέρουμε πότε θα δίδεται η άδεια, για να έρχεται το Κράτος να υπηρετεί σ' αυτόν τον Τόπο τη Δικαιοσύνη.

Λένε ότι δεν είμαστε έτοιμοι ακόμη. 'Ομως θα καταθέσω στα Πρακτικά τα εξής έγγραφα:

Το 1984 Υπουργός Υγείας ήταν ο αείμνηστος Γεννηματάς, που ήταν υπέρ και είπε ότι θα το λύσει.

Το 1987 Υπουργός ήταν ο κ. Σολωμός, ο οποίος το θεωρεί δίκαιο και εισηγείται να προωθηθεί το θέμα.

Το 1989 Υπουργός ήταν ο κ. Ριζόγιαννης και είπε να προωθηθεί το θέμα.

Το 1990 Υπουργός ήταν η κα Κουτσίκου, που βρίσκει θετικό το θέμα.

Το 1991 απαντά ο κ. Σιούφας και λέγει, ότι πρέπει να το δούμε σε ερώτηση του σημερινού Υπουργού Εργασίας, ο οποίος ζητά να λυθεί το θέμα.

Το ερώτημα είναι το εξής: θα είμαστε μία Βουλή, η οποία θα απονέμει δίκαιο, όταν κάποιες κοινωνικές ομάδες το επιτρέπουν; Νομίζω ότι ήρθε η ώρα να νομοθετήσουμε εδώ μέσα και να λυθεί αυτό το θέμα, γιατί είναι απαράδεκτο και γιατί πλέον δεν είμαστε Βουλή αν νομοθετούμε έτσι, αλλά γινόμαστε Βουλή των Λόρδων, κύριε Πρόεδρε.

(Στο σημείο αυτό ο Βουλευτής κ. Ιωάννης Χαραλάμπους καταθέτει στα Πρακτικά τα προαναφερθέντα έγγραφα, που έχουν ως εξής:

Αθήνα 8-11-84 Αρ. Πρωτ. 7154

"Προς το Κεντρικό Δ.Σ.

της ΠΕΠΥΤΕΜ

Μάρνη 44

Αθήνα

Κύριοι, 

Σε απάντηση τηλεγραφήματος σας έχω να επισημάνω τα εξής: Η αρμόδια Υφυπουργός πρόκειται, να προχωρήσει σε ολοκληρωμένη αντιμετώπιση του προβλήματος.

Από τη αρχή σας γνωστοποιώ ότι:

α) Δεν δέχομαι να υπάρχουν ανασφάλιστοι και μάλιστα χωρίς ιατροφαρμακευτική περίθαλψη.

β) Δεν δέχομαι πόροι που προέρχονται από το βαλλάντιο ή την δουλειά αυτών των ανασφάλιστων να οδηγούνται σε ταμείο που δεν τους δέχεται να ασφαλιστούν.

Πρέπει ταυτόχρονα να πω ότι είμαστε αποφασισμένοι να λύσουμε το θέμα που χρονίζει από δεκαετίες στη βάση ενός ισότιμου διαλόγου με πολύ στενά χρονικά πλαίσια και με τήρηση των δύο παραπάνω αρχών α) και β), αλλά και της αρχής ότι η Πολιτεία προσδιορίζει τελικά τον ασφαλιστικό φορέα.

Φυσικά έχοντες το βάρος της απόδειξης ότι δεν αυθαιρετεί υπέρ ή κατά κανενός από τις αντιτιθέμενες πλευρές αλλά ότι εφαρμόζει τις αρχές της Δικαιοσύνης και της ισοπολιτείας πάνω στις βάσεις του γενικότερου προγράμματος που έχει αναλυθεί, συζητηθεί και εγκριθεί

Ο Υπουργός

Γ.ΓΕΝΝΗΜΑΤΑΣ

Αθήνα 21-12-1987

Σελίδα 2854 

Α.Π. 53

Προς τον

Υφυπουργό Υγείας, Πρόνοιας και

Κοινωνικών Ασφαλίσεων

κ. Νίκο Ριζόγιαννη

Αγαπητέ Νίκο,

1. Σου στέλνω το με αριθ. 1840/7-12-87 έγγραφο της Πανελληνίας 'Ενωσης Πτυχιούχων Υπομηχανικών και Τεχνολόγων Μηχανικών (ΠΕΠΥΤΕΜ) λόγω αρμοδιότητας.

2. Πολύ σε παρακαλώ να προωθήσεις το θέμα της ασφάλισης των ανθρώπων αυτών.

Θεωρώ ότι έχει ωριμάσει το θέμα και είναι άδικο να είναι ανασφάλιστοι.

Π.Ε.Π.Υ.ΤΕ.Μ. Ο Υφυπουργός

Αριθ. Πρωτ. 20 ΓΡ. ΣΟΛΩΜΟΣ

Ημερ. 7-1-1998 Αθήνα 12-7-88

ΑΠ 99

Προς τον κ. Γιάννη Φλώρο

Υπουργό Υγείας, Πρόνοιας και

Κοινωνικών Ασφαλίσεων

Υπουργέ μου,

Η Πανελληνία 'Ενωση Υπομηχανικών έχει θέσει θέμα ασφαλίσεως των μελών της.

Στο παρελθόν είχα αντιμετωπίσει το πρόβλημα και νομίζω έχει ωριμάσει.

Γι' αυτό σε παρακαλώ να παρέμβεις για την επίλυσή του.

Π.Ε.Π.Υ.ΤΕ.Μ. Ο Υφυπουργός

Αριθ. Πρωτ. 117 ΓΡ. ΣΟΛΩΜΟΣ

Ημερ. 21-1-1988 Προς το ΤΣΜΕΔΕ

ΘΕΜΑ: 'Αρση διαφωνίας Κυβερνητικής Επιτρόπου.

"Απαντώντας στο 7972/17-10-90 έγγραφό σας, με το οποίο μας στείλατε την 691/4-9-90 απόφαση του Διοικητικού σας Συμβουλίου, σχετικά με τη μη ασφάλιση στο ΤΣΜΕΔΕ των αποφοίτων ΚΑΤΕΕ-ΤΕΙ που είναι γραμμένοι στο Μ..Π, με την οποία διεφώνησε η Κυβερνητική Επίτροπος σας γνωρίζουμε τα εξής:

'Οπως είναι γνωστό, το Υπουργείο μας με το Φ.43/127/9-3-90 τελευταίο έγγραφό του προς το Ταμείο σας, σας γνώρισε ότι η άποψή μας εξακολουθεί να είναι ότι η εν λόγω κατηγορία που σύμφωνα με τις διατάξεις του ν.1418/1984 έχει την ιδιότητα του Εργολήπτη Δημοσίων 'Εργων υπάγεται στην ασφάλιση του ΤΣΜΕΔΕ.

Για τους παραπάνω λόγους, αίρουμε τη διαφωνία υπέρ των απόψεων της Κυβερνητικής Επιτρόπου.

Η Υπουργός

ΜΑΡ. ΓΙΑΝΝΑΚΟΥ-ΚΟΥΤΣΙΚΟΥ

Προς τη Βουλή των Ελλήνων

Διεύθυνση Κοινοβουλευτικού Ελέγχου

Τμήμα Αναφορών

(σε 3 αντίγραφα)

ΠΑΒ 934/12-7-91

ΘΕΜΑ: "Υπαγωγή των Τεχνολόγων-Μηχανικών στην ασφάλιση του ΤΣΜΕΔΕ"

Απαντώντας στο ΠΑΒ 934/12-7-91 με το οποίο μας διαβιβάστηκε αναφορά της 'Ενωσης Ελλήνων Τεχνολόγων Μηχανικών (Ε.Ε.Τ.Ε.Μ.), στην οποία μεταξύ άλλων αιτημάτων τους περιλαμβάνεται και το θέμα της αρμοδιότητάς μας για υπαγωγή των μελών της παραπάνω 'Ενωσης στην ασφάλιση του ΤΣΜΕΔΕ, που κατατέθηκε στη Βουλή από τους Βουλευτές Απ. Κακλαμάνη και Μιλ. Παπαϊωάννου, σας πληροφορούμε, ότι το αίτημα αυτό καθώς και άλλα θέματα ασφαλιστικού περιεχομένου, απασχολούν το Υπουργείο μας και αποτελούν αντικείμενο μελέτης για τυχόν νομοθετική ρύθμιση.

Ο Υφυπουργός

Δ. ΣΙΟΥΦΑΣ"

ΠΡΟΕΔΡΟΣ: Απόστολος Κακλαμάνης): Ο κ. Κουρουμπλής έχει το λόγο για ένα λεπτό.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, εγώ και άλλοι δύο συνάδελφοι καταθέσαμε μία τροπολογία, που αν είχαμε χρόνο, θα τη συνυπέγραφαν όλοι οι συνάδελφοι της Βουλής. Η τροπολογία αυτή αφορά τα μυοπαθή άτομα.

Η μυοπάθεια είναι η πιο βαριά αναπηρία. Είναι παράλυση των μυών με συνέπεια να μην μπορεί ένα άτομο να διώξει μία μύγα από το πρόσωπό του.

Με το ν. 1140 θεσπίστηκε η δυνατότητα εξωιδρυματικού επιδόματος σε όλους τους παραπληγικούς. Το ΚΕΣΥ με απόφασή του, προϊόν επιστημονικής τεκμηρίωσής του, ταυτίζει το τελευταίο στάδιο της μυοπάθειας με την παραπληγία. Το Συμβούλιο της Επικρατείας με επανειλημμένες αποφάσεις του ταυτίζει τα κλινικά συμπτώματα της μυοπάθειας με την παραπληγία. Δημιουργείται, λοιπόν, μία αδικία εις βάρος αυτών των ατόμων, τα οποία δυστυχώς επιμένει η κοινωνική ασφάλιση να μην τους παρέχει το δικαίωμα αυτό, λέγοντάς τους να πάνε στα δικαστήρια και να δικαιωθούν μέσα από αυτά.

Είναι μία αντικοινωνική και αντισυνταγματική μεταχείριση, όταν έχουμε τα ίδια και σε χειρότερη ίσως κατάσταση κλινικά συμπτώματα, με εκείνα της παραπληγίας. Και όμως αυτό το θέμα δεν μπόρεσε να λυθεί.

Ζητώ από τους κυρίους Υπουργούς, να δούν με την ευαισθησία που τους διακρίνει αυτό το κοινωνικά δίκαιο αίτημα, για να αποκατασταθεί μία αδικία εις βάρος ανθρώπων, που αν τους στείλει η οικογένειά τους στα ιδρύματα, θα κοστίζουν στο Κράτος πάνω από 6-7 εκατ. το χρόνο. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα ήθελα να αναφερθώ σε τρεις τροπολογίες, που έχω καταθέσει με άλλους συναδέλφους.

Τη μία τροπολογία την ανέπτυξε προηγουμένως ο κ. Κουρουμπλής και νομίζω είναι λογικό το αίτημα που προβάλλεται και θα πρέπει να ικανοποιηθεί.

Η δεύτερη τροπολογία αφορά το άνοιγμα του ΤΣMΕΔΕ και τους αποφοίτους τεχνικούς των σχολών τεχνολογικής εκπαίδευσης. Πράγματι, είναι απαράδεκτο αυτό που συμβαίνει, ιδιαίτερα για τους αυτοαπασχολούμενους επαγγελματίες εργολήπτες δημοσίων έργων, οι οποίοι υπόκεινται στις κρατήσεις, αλλά παραμένουν αναιτιολόγητα έξω από την ασφάλιση του ΤΣΜΕΔΕ, με αποτέλεσμα να στρέφονται σε άλλους ασφαλιστικούς φορείς.

Η αποδοχή αυτής της τροπολογίας θα βοηθούσε πιστεύω και την προσπάθεια που καταβάλλεται από το Υπουργείο Ανάπτυξης για την ομογενοποίηση και ομαδοποίηση των ασφαλιστικών ταμείων. 

Η τρίτη έχει σχέση με μια διόρθωση σε προηγούμενη ρύθμιση που έγινε και αφορά τους απολυμένους από τις επιχειρήσεις "ΣΚΑΛΙΣΤΗΡΗ" για τους οποίους είχαν υπάρξει μέτρα κοινωνικής προστασίας.

Κύριοι Υπουργοί, δεν είχε τόση μεγάλη απόδοση το μέτρο αυτό, διότι προβλεπόταν από τη ρύθμιση ότι όσοι υπαχθούν στα μέτρα προστασίας των ανέργων, παίρνουν μόνο ογδόντα ένσημα το χρόνο σαν ασφαλιστική κάλυψη. Ενώ, θα έπρεπε να είναι και γι' αυτούς τριακόσια ένσημα Αυτό είχε σαν αποτέλεσμα, πάρα πολλοί άνεργοι να μην επιδιώξουν υπαγωγή στα μέτρα. 'Ετσι, μειώθηκε και ο αριθμός των ανέργων που υπήχθησαν σ' αυτά τα...

ΠΡΟΕΔΡΟΣ (Απόστολος Κακλαμάνης):Κύριε συνάδελφε, με συγχωρείτε. 'Ολα αυτά συζητήθηκαν στο άρθρο 19. Το θέμα αυτό έχει ήδη συζητηθεί και έχει αποφασίσει η Βουλή πάνω σ' αυτό.

ΔΗΜΗΤΡΙΟΣ ΠΙΠΕΡΓΙΑΣ: Ναι, κύριε Πρόεδρε, αλλά νομίζω ότι το θέμα αυτό μπορεί να έλθει και σαν αυτοτελής διάταξη που να προβλέπει κάλυψη με τριακόσια ένσημα διότι η προτεινόμενη ρύθμιση, δεν αφορά ακριβώς το άρθρο 19.

ΠΡΟΕΔΡΟΣ (Απόστολος Κακλαμάνης):Ε, όχι. Στο ίδιο νομοσχέδιο δεν είναι δυνατόν, όταν αντιμετωπίζεται το όλο πρόβλημα, κάπου να μπει μια διάταξη άλλη.

Δεν υπάρχει άλλος συνάδελφος να μιλήσει. 

Κύριε Υπουργέ, πέραν της αρχικής δηλώσεως που διατυπώσατε, έχετε κάτι άλλο να πείτε;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης):Καλώς.

Σελίδα 2855 

Κύριοι συνάδελφοι, το ακροτελεύτιο άρθρο 20...

ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, με συγχωρείτε. Θα πρέπει ο κύριος Υπουργός να απαντήσει στην τροπολογία μας.

ΠΡΟΕΔΡΟΣ (Απόστολος Κακλαμάνης): Σας παρακαλώ. 

Ρώτησα, κύριοι συνάδελφοι, τον κύριο Υπουργό και είπε, ότι πέραν αυτών που είπε αρχικώς, δεν θα πει τίποτα άλλο.

ΚΩΝΣΤΑΝΤΙΝΟΣ ΒΡΕΤΤΟΣ:Κύριε Πρόεδρε, μου είναι αδιανόητο να δεχθώ, ότι ο κύριος Υπουργός Εργασίας θέλει να υποβαθμίσει τη νομοθετική διαδικασία.

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, με συγχωρείτε. Δεν είναι υποβάθμιση το να μη θέλει κάποιος να πάρει το λόγο, όταν μάλιστα έχει μιλήσει για το θέμα. Από εκεί και πέρα δεν μπορεί να υποχρεωθεί να μιλήσει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Κύριε Πρόεδρε, αν μου επιτρέπετε, να πω δύο λόγια.

ΠΡΟΕΔΡΟΣ (Απόστολος Κακλαμάνης):Παρακαλώ, κύριε Υπουργέ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ. Εργασίας και Κοινωνικών Ασφαλίσεων): Λυπάμαι, κύριε Πρόεδρε, για την εκτίμηση που έκανε ο κ. Βρεττός. Εγώ από την πρώτη στιγμή είπα, ότι είμαι στη διάθεσή σας να συζητήσω και να μελετήσω σε βάθος αυτές τις τροπολογίες. 'Ημουν δε έτοιμος να απαντήσω και σε κάθε μια χωριστά, αν η διαδικασία το επέτρεπε.

Υπάρχουν ζητήματα που απασχολούν σήμερα τους 'Ελληνες εργαζόμενους. Μπήκαν θέματα και από τους συναδέλφους του Κ.Κ.Ε.. 'Εχουν να κάνουν με γενικότερα θέματα εργασιακών σχέσεων. Δεν μπορώ να αντιμετωπίσω τον καθένα ξεχωριστά. Ξέρετε δε, ότι έχουν και επιπτώσεις στον προϋπολογισμό και τον Τακτικό και των Δημοσίων Επενδύσεων. Γνωρίζω ότι είναι θέμα συναρμοδιότητος και άλλων Υπουργείων. Το θέμα που θίγετε, κύριε Βρεττέ, πρέπει να το κουβεντιάσω και με το Υπουργείο Ανάπτυξης και δεν θα μπορούσα μόνος μου να πάρω μια τέτοια απόφαση. 

Πιστεύω ότι έγινα κατανοητός από την πρώτη στιγμή και αυτός ήταν ο λόγος που δεν ζήτησα από τον κύριο Πρόεδρο να πω δυο λέξεις ακόμα. Ξέρετε ότι σέβομαι και εκτιμώ τις απόψεις όλων των συναδέλφων. Και επαναλαμβάνω, -δεν είναι σχήμα λόγου- ότι μέσα σ' ένα ή δύο μήνες από σήμερα, θα φέρω πολυνομοσχέδιο του Υπουργείου Κοινωνικών Ασφαλίσεων και παρακαλώ και στο γραφείο μου και στην αρμόδια Κοινοβουλευτική Επιτροπή και στην Εθνική Αντιπροσωπεία να έχουμε την ευχέρεια και την άνεση να συζητήσουμε όλα, μα όλα τα θέματα που θίξατε.

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ακούσαμε τον κύριο Υπουργό και πιστεύω, ότι δικαιολογημένα ο κ. Βρεττός έκανε την παρατήρηση και θα εξηγήσω γιατί.

Κύριε Υπουργέ, οι τροπολογίες μας έχουν κατατεθεί εδώ και δεκαπέντε-είκοσι ημέρες, οι δικές μας τουλάχιστον. Και δεν είναι δυνατόν να έρχεστε και να τις αντιμετωπίζετε με μια φράση. Δεν ξέρω πόσες απ' αυτές απαιτούν δαπάνη και ποια δαπάνη. Μπορούσατε ή μπορούσαν οι υπηρεσίες να τις δώσουν στο Γενικό Λογιστήριο του Κράτους.

Καταλαβαίνετε, κύριε Πρόεδρε, ότι με την τακτική αυτή, ουσιαστικά αφαιρούμε το δικαίωμα από τη Βουλή να τροποποιήσει, να καταθέσει τροπολογίες στα διάφορα νομοσχέδια, γιατί θα έρχεται η κυβέρνηση κάθε φορά και θα λέει "ευχαριστώ πάρα πολύ, θα τις μελετήσω και εν καιρώ θα απαντήσω" και έτσι θα παραπέμπονται στις ελληνικές καλένδες.

Εμείς, λοιπόν, δεν δεχόμεθα αυτήν την τακτική. Θα θέλαμε να μας δώσετε συγκεκριμένη αιτιολόγηση για την κάθε μία απ' αυτές και να γίνει η συζήτηση της κάθε τροπολογίας κανονικά.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ θα ήθελα να πω, ότι αφού ο κύριος Υπουργός είπε, ότι η τροπολογία για το Λαύριο θα τεθεί υπόψη και της Υπουργού Ανάπτυξης, ότι πράγματι και εμείς στηρίζουμε την τροπολογία, γιατί υπάρχει ταυτότητα λόγου μεταξύ Αχαϊας και Λαυρίου και βέβαια και ορισμένων άλλων περιοχών.

Επίσης, ξέρω ως δικηγόρος, πριν έρθω στη Βουλή, ότι αυτό που αναπτύχθηκε, η τροπολογία για τους εργαζόμενους Ο.Γ.Α και ΕΛ.Γ.Α., εγώ προσωπικά πήρα μέχρι τώρα δύο δικαστικές αποφάσεις. Και δεν μπορώ να αντιληφθώ -και το έζησα στην πενταετία αυτή, που άσκησα κατά κύριο επάγγελμα τη δικηγορία- όταν δικαστικά κερδίζεται μία υπόθεση, πώς μπορεί να μη βλέπει ο δημόσιος τομέας το ζήτημα αυτό και τελικά, να μην προβαίνει σε ρύθμιση έγκαιρα και να οδηγείται σε ταλαιπωρία και ο κόσμος που εργάζεται με ανασφάλεια. Και δεύτερον και δικαστικές δαπάνες να πληρώνουν τα διάφορα Νομικά Πρόσωπα Δημοσίου Δικαίου.

Επομένως και η τροπολογία αυτή για τους εργαζόμενους Ο.Γ.Α. αλλά και ΕΛ.Γ.Α., που είναι γεωπόνοι, γεωτεχνικό προσωπικό, έχουν δικαστικά γίνει αποδεκτοί οι λόγοι και πρέπει να ρυθμισθούν νομοθετικά, για να μην υπάρχει αυτή η εκρεμμότητα, που αποβαίνει σε βάρος και του Ο.Γ.Α. και του ΕΛ.Γ.Α.

Αυτά ήθελα να προσθέσω, κύριε Πρόεδρε, και να πω, πράγματι και εγώ συμφωνώ με την άποψη των συναδέλφων, ότι εάν εφαρμόσουμε αυτήν τη διαδικασία, απλά να λέει δυο λόγια ο κάθε συνάδελφος που έχει μία τροπολογία και από κει συλλήβδην να τις απορρίπτει όλες ο Υπουργός, χωρίς να λέει καμία αιτιολογία, νομίζω, ότι υπερακοντίζεται ο σκοπός της θεσμοθέτησης από το Σύνταγμα, αυτής της αρμοδιότητος, του δικαιώματος των Βουλευτών. Θα πρέπει να γίνεται ουσιαστική συζήτηση και από κει και πέρα ας απορρίπτει. Διότι χωρίς να αιτιολογεί, πώς τελικά μπορεί να απορρίπτει την οποιαδήποτε τροπολογία;

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ήθελα, επειδή το θέμα όπως τίθεται, αφορά και μένα ως Πρόεδρο του Σώματος, να πω το εξής, το οποίο συχνά, όταν τοποθετούμεθα στα θέματα αυτά, το ξεχνούμε. Εκ του Συντάγματος υπάρχει σαφής περιορισμός, δεν μπορούν να εισαχθούν καν τροπολογίες για συζήτηση, που συνεπάγονται δαπάνη σε βάρος του κρατικού προϋπολογισμού και ορίζει από κει και πέρα μία διαδικασία το ίδιο το Σύνταγμα και ο Κανονισμός της Βουλής για τη βεβαίωση αυτής της δαπάνης. Επίσης, τροπολογίες που συνεπάγονται αλλαγές στη Δημόσια Διοίκηση, κ.λπ., παραπέμπω στις σχετικές διατάξεις.

Αυτό που ακολουθεί πλέον και έχει καθιερωθεί στην κοινοβουλευτική μας πρακτική -το Προεδρείο δεν είναι μόνο επί της δικής μου θητείας, αλλά και πιο πριν- είναι να δίνεται η δυνατότητα, όπου μεν ο Υπουργός έχει συμφωνήσει για τις τροπολογίες αυτές, αυτό σημαίνει ότι έχει δει τη δαπάνη, έχει μελετήσει το θέμα σε βάθος και έρχεται να πει ότι συμφωνεί σ'αυτό.'Οπου έχει αυτό το πρόβλημα ο Υπουργός και τουλάχιστον όταν δηλώνεται η πρόθεση του Υπουργού ότι θα μελετήσει τα σχετικά θέματα και ότι σε άλλο νομοσχέδιο θα τα φέρει στη Βουλή, δεν μπορεί το Προεδρείο να αμφισβητήσει αυτήν τη δήλωση και την πρόθεση. 

Δίδεται, λοιπόν, η δυνατότητα στους συναδέλφους που κατέθεσαν μία τροπολογία, έστω και αν επαναλαμβάνω, κατά το Σύνταγμα, δεν μπορεί καν να εισαχθεί για συζήτηση η σχετική τροπολογία, να διατυπώσουν την πολιτική τους άποψη για ένα θέμα. Νομίζω, ότι αυτός είναι ένας καλός τρόπος για να αντιμετωπίζονται αυτά τα ζητήματα. 

Από εκεί και πέρα, εάν κάθε τροπολογία -που μάλιστα, το τονίζω, δεν μπορεί να εισαχθεί κατά το Σύνταγμα για συζήτηση- θα ακολουθεί τη διαδικασία που ακολουθείται για τη συζήτηση ενός άρθρου του νομοσχεδίου, θα μπορεί κάλλιστα ένα οποιοδήποτε Κόμμα στην Αίθουσα, της Αντιπολιτεύσεως προφανώς, αν θέλει να μπλοκάρει το νομοθετικό έργο της Κυβέρνησης, να καταθέτει μία σειρά τροπολογιών οι οποίες να συζητούνται.

Αλλά πώς θα συζητούνται, αν το Σύνταγμα το ίδιο δεν επιτρέπει να γίνει αυτή η συζήτηση; Θα ερωτάται τότε η πλειοψηφία και θα δημιουργείται ένα θέμα το οποίο δε νομίζω ότι ωφελεί το Κοινοβούλιο και το έργο του.

Σελίδα 2856 

Ο κ.Χαϊτίδης έχει το λόγο.

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, ζήτησα να μιλήσω για την πρόταση -και για συνηγορία- του αγαπητού συναδέλφου κ. Χαραλάμπους για μια τροπολογία, αλλά νομίζω ότι απήντησε ο κύριος Υπουργός, ότι δε δέχεται πλέον σχετική συζήτηση και επομένως παρέλκει να πω και εγώ τη γνώμη μου.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ο κ.Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε ακούσατε ότι και εγώ ο ίδιος είπα πως όταν συνεπάγεται δαπάνη μια τροπολογία χρειάζεται, προφανώς, έκθεση του Γενικού Λογιστηρίου του Κράτους, εκτός και αν η Κυβέρνηση καλύψει αυτήν την τροπολογία. Εμείς, καταθέσαμε αρκετά έγκαιρα τις τροπολογίες μας και θα έπρεπε είτε οι υπηρεσίες, δεν ξέρω ποιος είτε η Κυβέρνηση, να τις παραπέμψει στο Γενικό Λογιστήριο του Κράτους. Γιατί εάν, κύριε Πρόεδρε, δεν παραπέμπονται και δεν έχουμε έκθεση του Λογιστηρίου του Κράτους, τότε πάλι ερχόμαστε σ' αυτό που είπα, ότι ουσιαστικά αποκλείουμε από τους Βουλευτές το δικαίωμα να καταθέτουν τροπολογίες που συνεπάγονται δαπάνη. Και συνήθως, δυστυχώς, πολλές τροπολογίες συνεπάγονται δαπάνη.

Μια δεύτερη παρατήρηση επίσης, είναι η εξής: Εάν συζητάμε ένα νομοσχέδιο στην Επιτροπή την προηγούμενη εβδομάδα ή δύο ημέρες πριν εισαχθεί για συζήτηση στην Ολομέλεια, πάλι στο ίδιο αποτέλεσμα φθάνουμε. Πάλι δε θα έχουμε το δικαίωμα να καταθέτουμε τροπολογίες. Ενώ η Κυβέρνηση, έχοντας αυτήν τη δυνατότητα, μπορεί να φέρνει τροπολογίες μέχρι την τελευταία στιγμή. Εν πάση περιπτώσει νομίζω, ότι η Βουλή νομοθετεί και δεν είναι μόνο για να πρωτοκολλεί τις αποφάσεις που παίρνει η Κυβέρνηση, χρησιμοποιώντας την πλειοψηφία που έχει.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, και πάλι θέλω να πω, για να μην δημιουργούνται άλλες εντυπώσεις, ότι δεν έχουμε από το Σύνταγμα δικαίωμα να φέρουμε μια τροπολογία εδώ και να ζητήσουμε να συζητηθεί αυτή η τροπολογία, αν συνεπάγεται δαπάνη εις βάρος του Κρατικού Προϋπολογισμού ή του προϋπολογισμού ενός Νομικού Προσώπου Δημοσίου Δικαίου. Από εκεί και πέρα ο Υπουργός...

ΙΩΑΝΝΗΣ ΧΑΡΑΛΑΜΠΟΥΣ: Ποιος επιμελείται, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Δεν τον υποχρεώνει το Σύνταγμα ούτε απειλεί καμία ποινή το Σύνταγμα εις βάρος του Υπουργού που δε θα ζητήσει έκθεση του Γενικού Λογιστηρίου του Κράτους. Αυτά είναι γνωστά και τα μάθαμε από τον πρώτο χρόνο της θητείας μας, όσοι διαβάσαμε το Σύνταγμα και τον Κανονισμό της Βουλής.

Γι'αυτό σας παρακαλώ, ας μη δημιουργούμε εντυπώσεις. Δεν κάνει.

Μη υπάρχοντος άλλου θέματος...

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ.Εργασίας και Κοινωνικών Ασφαλίσεων): Κύριε Πρόεδρε, το λόγο παρακαλώ. Μια φράση θέλω να προσθέσω.

ΠΡΟΕΔΡΟΣ (Απόστολος Κακλαμάνης): Ορίστε, να ακούσουμε και τη δική σας φράση, κύριε Υπουργέ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ.Εργασίας και Κοινωνικών Ασφαλίσεων): Μια φράση, κύριε Πρόεδρε, γιατί νόμιζα ότι απάντησα σε όλους τους συναδέλφους, αλλά ειλικρινά, κύριε Κόρακα, δεν μπορώ να καταλάβω: 'Οταν σας είπα ότι έρχεται τροπολογία για την ΚΥΔΕΠ, περιμένατε ο Υπουργός Εργασίας και Κοινωνικών Ασφαλίσεων να κάνει δεκτή την τροπολογία σας για την ΚΥΔΕΠ;

ΣΤΡΑΤΗΣ ΚΟΡΑΚΑΣ: Κάντε τις άλλες δεκτές.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπ.Εργασίας και Κοινωνικών Ασφαλίσεων): Και το δεύτερο: 'Οταν έδωσα πλήρη απάντηση, ότι οι άλλες τροπολογίες ρυθμίζουν ζητήματα εργασιακών σχέσεων, που σημαίνει ότι μια κυβέρνηση πρέπει να τα αντιμετωπίσει συνολικά, γιατί τέτοια ζητήματα υπάρχουν σε όλους τους Δημόσιους Οργανισμούς, ούτε αυτό σας καλύπτει;

Νομίζω ότι με απόλυτο σεβασμό σας απάντησα και ευχαριστώ την Εθνική Αντιπροσωπεία για την ψήφιση του συγκεκριμένου σχεδίου νόμου...

ΠΡΟΕΔΡΟΣ (Απόστολος Κακλαμάνης): Δεν ολοκληρώθηκε ακόμη για να ευχαριστήσετε.

Ερωτάται το Σώμα: Γίνεται δεκτό το άρθρο 20;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Το άρθρο 20 έγινε δεκτό.

Τώρα μπορείτε να ευχαριστήσετε, κύριε Υπουργέ και να σας ευχαριστήσουμε και εμείς.

Κυρίες και κύριοι συνάδελφοι, το σχέδιο νόμου αρμοδιότητος του Υπουργείου Εργασίας και Κοινωνικών Ασφαλίσεων "Σύσταση Κλάδου Κύριας Ασφάλισης Αγροτών", έγινε δεκτό και κατ' άρθρον, κατά πλειοψηφία, και αναβάλλεται η ψήφισή του στο σύνολο για επόμενη συνεδρίαση.

Εισερχόμεθα στη συζήτηση του σχεδίου νόμου αρμοδιότητος του Υπουργείου Οικονομικών: Μόνη συζήτηση επί της αρχής, των άρθρων και του συνόλου του σχεδίου νόμου: "Κατάργηση φορολογικών απαλλαγών και άλλες διατάξεις".

Το νομοσχέδιο αυτό η Διάσκεψη των Προέδρων αποφάσισε να συζητηθεί με τη διαδικασία της οργανωμένης συζήτησης, σε τέσσερις συνεδριάσεις.

Το Σώμα μπορεί να αποφασίσει αλλαγή της αποφάσεως αυτής στο σημείο που αφορά τη συζήτηση σε δύο συνεδριάσεις της αρχής του νομοσχεδίου και σε δύο συνεδριάσεις,τη συζήτηση των άρθρων. 

Στη Διάσκεψη των Προέδρων επιφυλάχθηκα -και διατυπώνω κι εδώ αυτήν την επιφύλαξη- να προτείνω, στην περίπτωση που υπάρξουν τροπολογίες του Υπουργού, μείζονα χρόνο εντός της τελευταίας συνεδριάσεως ή και μία ακόμα συνεδρίαση.

Πίστευα ότι απόψε μπορούσαμε να αρχίσουμε νωρίς τη συζήτηση αυτού του νομοσχεδίου. 'Εμεινα στην 'Εδρα, διαπιστώνοντας πραγματικά ότι και από την πλευρά της Κυβερνήσεως και από την πλευρά των συναδέλφων αυτό προφανώς δεν κατανοήθηκε διότι "φάγαμε" χρόνο, που δεν ήταν απαραίτητο να τον "φάμε" και θα μπορούσαμε να το χρησιμοποιήσουμε στο νομοσχέδιο που αρχίζει τώρα, μια και όλοι στη Διάσκεψη των Προέδρων, τουλάχιστον, τα Κόμματα της Αντιπολιτεύσεως, είπαν ότι πρέπει να διατεθεί περισσότερος χρόνος. Αλλά για να διαθέτουμε περισσότερο χρόνο, πρέπει να μη σπαταλούμε σε άλλες περιπτώσεις άλλο χρόνο, και αυτό κάναμε απόψε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.): Το λόγο, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.): Κύριε Πρόεδρε, όπως ξέρετε, στη Διάσκεψη των Προέδρων πάρθηκε απόφαση με πλειοψηφία μόνο του Κυβερνώντος Κόμματος και το λέω, για να το ακούσουν οι συνάδελφοι του ΠΑ.Σ.Ο.Κ...

ΠΡΟΕΔΡΟΣ (Απόστολος Κακλαμάνης): Κι εγώ, κύριε Τσοβόλα, είπα ότι τα Κόμματα της Αντιπολιτεύσεως είχαν άλλη άποψη.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.Κ.Ι.): 'Ολα τα Κόμματα της Αντιπολιτεύσεως ζήτησαν ειδικά αυτό το νομοσχέδιο, λόγω της βαρύτητάς του, να μη μπει σε καμία οργανωμένη συζήτηση και μετά από επίμονη συζήτηση και επιμονή των εκπροσώπων του ΠΑ.Σ.Ο.Κ. και μόνο, εμείς κάναμε μία συμβιβαστική πρόταση -όλα τα Κόμματα της Αντιπολιτεύσεως- και είπαμε τουλάχιστον σε επτά συνεδριάσεις, για να μπορέσουν να μιλήσουν, λόγω της σοβαρότητας και του μεγάλου αριθμού των Ελλήνων πολιτών, που αφορά το νομοσχέδιο- και πολλοί Βουλευτές και επί της αρχής και επί των άρθρων, ώστε να γίνει μία ουσιαστική συζήτηση.

Τελικά, όμως, οι Κοινοβουλευτικοί Εκπρόσωποι και οι συνάδελφοι του ΠΑ.Σ.Ο.Κ. επέμειναν και έγινε κουβέντα, συνοψίζοντας στο τέλος, χωρίς εμείς να το αποδεχθούμε 

Σελίδα 2857 

αυτό, δηλαδή τα Κόμματα της Αντιπολίτευσης, σε τέσσερα σημεία.

Κύριε Πρόεδρε, εμείς επιμένουμε, ως ΔΗ.Κ.Κ.Ι., ότι δεν πρέπει να είναι ο χρόνος λιγότερος από επτά συνεδριάσεις, γιατί εδώ ξέρουμε ότι φλέγεται όλη η Ελλάδα γι' αυτό το νομοσχέδιο. Ξέρουμε πολύ καλά ότι είναι ουσιώδη τα ζητήματα, τα οποία μπαίνουν μ' αυτό το νομοσχέδιο, αφαιρούνται κεκτημένα δικαιώματα εργαζομένων, λαϊκών στρωμάτων, τα οποία κατακτήθηκαν με αγώνες.

Κύριε Πρόεδρε, κλείνοντας, λέγω ότι το ΔΗ.Κ.Κ.Ι. δεν αποδέχεται αυτά και τονίζω ακόμη ότι εμείς δεν εννοούμε γιατί θέλει το ΠΑ.Σ.Ο.Κ. και η Κυβέρνηση να απεμπολούμε δικαιώματα, που έχουμε είτε ως Πρόεδροι Κομμάτων είτε ως Κοινοβουλευτικοί Εκπρόσωποι και εκμεταλλεύομαι την ευκαιρία να πω ότι τελευταία, που διαμαρτύρονταν Βουλευτές, γιατί δεν τους μένει χρόνος, για να μιλήσουν. Δεν του μένει χρόνος, γιατί επιμένει το ΠΑ.Σ.Ο.Κ. σε τέτοια ουσιώδη ζητήματα οργανωμένη συζήτηση, τέσσερις συνεδριάσεις κ.λπ. Τελικά δεν μπορεί αυτό να αποβαίνει σε βάρος της Αντιπολίτευσης, με το να παραιτούμαστε εμείς, για να διευκολύνουμε Βουλευτές είτε του Κυβερνώντος Κόμματος είτε άλλων Κομμάτων να μιλάνε. Ας αιτιώνται λοιπόν τον εαυτό τους, αν αποδεχτούν περιορισμό σε τέσσερις ή πέντε συνεδριάσεις.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, για το θέμα της έναρξης της συζήτησης του νομοσχεδίου απόψε, απευθύνομαι και σε σας, απευθύνομαι και στην Κυβένηση, η ώρα είναι ήδη προκεχωρημένη, οι εισηγήσεις που θα υπάρξουν από τα Κόμματα δε θα τύχουν καμιάς δημοσιότητας, εκτός αν αυτό σκοπεύει η Κυβέρνηση, με το να αρχίσει η συζήτηση απόψε. Και νομίζω ότι και οι δημοσιογράφοι είναι ήδη καταπονημένοι στην Αίθουσα, μετά από τέσσερις ώρες συνεδρίαση, αλλά και στις εφημερίδες δεν υπάρχει χώρος για τη δημοσιότητα τόσο σημαντικού νομοθετήματος, που είναι το φορολογικό νομοσχέδιο, που φέρνει η Κυβέρνηση.

Ελπίζω, ότι θα έχει την ευαισθησία ο κύριος Υπουργός να πει η συνεδρίαση να αρχίσει κανονικά αύριο, για να υπάρξει και ανάλογη δημοσιότητα και ενημέρωση του Ελληνικού Λαού.

Το δεύτερο αφορά τον αριθμό των συνεδριάσεων. Κύριε Πρόεδρε, είναι φανερό ότι ένα τέτοιο νομοθέτημα με τόσες διατάξεις, το οποίο συζητήθηκε μόνο σε τέσσερις συνεδριάσεις στη Διαρκή Κοινοβουλευτική Επιτροπή, δεν μπορεί να εξαντληθεί σε τέσσερις συνεδριάσεις. Και ορθά όλα τα Κόμματα στη Διαρκή Κοινοβουλευτική Επιτροπή επιμέναμε να συζητηθεί σε επτά συνεδριάσεις. Και επιμένουμε σε επτά συνεδριάσεις με την κανονική διαδικασία και όχι με οργανωμένη συζήτηση, συμφωνία η οποία έχει αποδειχθεί ότι είναι υπέρ του δικαιώματος λόγου όλων των Βουλευτών διότι η οργανωμένη συζήτηση μαζί με τον κλειστό αριθμό ημερών, στο τέλος καταλήγει εις βάρος, κυρίως, των μικροτέρων Κομμάτων της Αντιπολίτευσης, το οποίο σημαίνει στέρηση λόγου, που δεν επιτρέπεται στο Κοινοβούλιο.

Συνοψίζοντας, κύριε Πρόεδρε, η Αξιωματική Αντιπολίτευση προτείνει και σε σας και στην Κυβέρνηση να μην επιμείνει να αρχίσει απόψε η συνεδρίαση και δεύτερον, το νομοσχέδιο αυτό να συζητηθεί σε επτά συνεδριάσεις.

ΠΡΟΕΔΡΟΣ (Απόστολος Κακλαμάνης): Ο κος Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ειπώθηκε ήδη ότι το νομοσχέδιο αυτό είναι ο βασικός φορολογικός νόμος με τη σημασία που έχει και που είναι σε όλους γνωστή. Ξέρουμε όλοι ότι αυτός ο νόμος πάντοτε ήταν από τα νομοσχέδια που έπαιρναν τον περισσότερο χρόνο για συζήτηση. Είναι ένας νόμος με 35 άρθρα και ορισμένα άρθρα πραγματικά μαμούθ. Είπα και στη Διάσκεψη των Προέδρων ότι υπάρχει άρθρο με 99 παραγράφους που η κάθε παράγραφος θα μπορούσε να έχει -και θα έπρεπε- ξεχωριστό σχολιασμό. 

Για μας, είναι αδύνατον να συζητηθεί σε τέσσερις ημέρες. Και ζητήσαμε τουλάχιστον γι' αυτό, να μην υπάρξει περιορισμός δεσμευόμενοι ότι εμείς δε θα κωλυσιεργήσουμε. Δε νομίζω εξάλλου ότι το κάναμε ποτέ.

Τα μικρότερα Κόμματα, έχουμε το εξής πρόβλημα, κύριε Πρόεδρε, το οποίο θέλω να το πω και στην Ολομέλεια: Επειδή δεν είναι δυνατόν να διαθέσουμε πολλούς Βουλευτές για το κάθε νομοσχέδιο, θα πρέπει ο ένας, οι δυο ή οι τρεις Βουλευτές μας, στον περιορισμένο χρόνο που έχουν, να αναφερθούν σε όλα τα θέματα που έχει το κάθε άρθρο, η κάθε διάταξη του άρθρου. Αυτό το πράγμα είναι ουσιαστικά αδύνατο. Εμποδιζόμαστε έτσι να συνεισφέρουμε ουσιαστικά στο νομοθετικό έργο της Βουλής.

Μας "έφαγε" τέσσερις συνεδριάσεις η συζήτηση αυτού του νομοσχεδίου. Η αλήθεια είναι ότι η μία ήταν για ακρόαση φορέων. Και κράτησε αυτή η συνεδρίαση παραπάνω από το καθορισμένο της Επιτροπής. Στη συνεδρίαση, όμως, της Επιτροπής, συμμετέχουν πενήντα Βουλευτές. Στην Ολομέλεια της Βουλής, συμμετέχουν πολύ περισσότεροι. Είναι βέβαιο, ότι οι δύο ημέρες που προτείνετε για τα άρθρα, σίγουρα δεν θα φθάσουν. Οι δύο ημέρες επί της αρχής δε θα δώσουν τη δυνατότητα στους Βουλευτές να μιλήσουν.

Γι' αυτό εγώ θέλω να επανέλθω στην πρότασή μας. Δεν είναι πρόβλημα. Ας αυξήσουμε έστω τις ημέρες συζήτησης. Για μας -επαναλαμβάνω- δεν πρέπει να μπει όριο. Ας δεχθούμε, όμως, την εξής σειρά: Τρεις ημέρες επί της αρχής και τρεις ημέρες επί των άρθρων, για να μπορέσουμε στοιχειωδώς να κάνουμε δουλειά. 'Εχουμε και εμείς οι Βουλευτές τροπολογίες και δε θέλω να καταλήξουμε πάλι σε αυτήν την υπόθεση που καταλήξαμε τώρα. Βεβαίως, με την πρακτική που ακούσθηκε προηγουμένως, από τη στιγμή που συνεπάγεται δαπάνη, οι τροπολογίες δε θα συζητούνται ή εν πάση περιπτώσει δε θα λαμβάνονται υπόψη.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, πρέπει να σας ενημερώσω για το θέμα αυτό και από τη δική μου θέση, γιατί ορισμένα πράγματα, τα οποία ακούστηκαν, δημιουργούν εντυπώσεις που δεν ανταποκρίνονται στα πράγματα.

Πρώτα-πρώτα ο Κανονισμός είναι σαφής. Η Διάσκεψη των Προέδρων συζητά και καθορίζει τη διάρκεια της συζήτησης και τη διαδικασία συζήτησης ενός νομοσχεδίου. Η απόφαση αυτή της Διασκέψεως των Προέδρων εφαρμόζεται στη συνέχεια, υλοποιείται στην Ολομέλεια. Η Ολομέλεια, λέει ο Κανονισμός, μπορεί μέσα στη διάρκεια αυτή που έχει αποφασισθεί από τη Διάσκεψη των Προέδρων, να μεταβάλλει, πάντοτε μέσα στα όρια αυτά -το τονίζω- του αριθμού των συνεδριάσεων, τη διαδικασία.

Μπορούμε, δηλαδή, απόψε ν'αποφασίσουμε ότι δε θα δώσουμε δύο μέρες για τη συζήτηση επί της αρχής και δύο μέρες για τη συζήτηση επί των άρθρων, αλλά μία μέρα για τη συζήτηση επί της αρχής και τρεις για τη συζήτηση επί των άρθρων. Ως παράδειγμα το αναφέρω.

Επίσης, ο Κανονισμός αναφέρει ότι ο Πρόεδρος του Σώματος, στην περίπτωση που μετά τη συνεδρίαση αυτή της Διασκέψεως των Προέδρων, όπου αποφασίζεται η διάρκεια της συζήτησης του νομοσχεδίου -και μάλιστα, λέγει επί λέξει "λαμβάνοντας υπόψη και τις τροπολογίες που έχουν κατατεθεί έως την προτεραία της σύγκλησής της"- κατατεθούν τροπολογίες από τον Υπουργό, τότε προτείνει ο Πρόεδρος στο Σώμα χρόνο τον οποίο κρίνει ότι μπορεί να καλύψει αυτήντην ανάγκη συζητήσεως τροπολογιών.

Και σας είπα στην αρχή ότι, επειδή στη Διάσκεψη των Προέδρων τα Κόμματα της Αντιπολιτεύσεως είχαν άλλη άποψη -και τη διετύπωσαν λεπτομερέστερα εδώ, από την Πλευρά του ΠΑ.ΣΟ.Κ., προτάθηκαν τέσσερις ημέρες, από την Πλευρά των κομμάτων της Αντιπολιτεύσεως ή να μην υπάρξει καθόλου χρονικός περιορισμός ή έστω να συζητηθεί σε επτά ημέρες-πρότεινα στη Διάσκεψη των Προέδρων να το συζητήσουμε σε τέσσερις ημέρες, με την επιφύλαξη αυτή, να προστεθεί είτε χρόνος στο τέλος της τέταρτης συνεδρίασης -εάν δηλαδή μέχρι τότε βλέπουμε ότι δεν προλαβαίνουμε να τελειώσουμε και τις τροπολογίες του Υπουργού- ή να προστεθεί και πέμπτη συνεδρίαση.

Και αυτό προτίθεμαι να κάνω.

Σελίδα 2858 

Και είχα υπόψη μου -και από νωρίς το απόγευμα είμαι στην 'Εδρα- ότι θα εξοικονομούσαμε χρόνο απόψε. Γιατί το νομοσχέδιο ουσιαστικά τελείωσε την προηγούμενα εβδομάδα. 'Εμειναν οι τροπολογίες και το άρθρο που αφορά την "ΠΕΙΡΑΪΚΗ-ΠΑΤΡΑΪΚΗ". Μπορούσαμε να είχαμε τελειώσει αυτήν τη συζήτηση σε μία-μιάμιση ώρα και να κερδίσουμε και τη σημερινή συνεδρίαση.

Γιατί θέλουμε, πράγματι, -αυτό πιστεύω, ότι θέλουν τα Κόμματα της Αντιπολιτεύσεως και όλοι οι συνάδελφοι- να συζητηθεί στις επί μέρους διατάξεις του το νομοσχέδιο αυτό, το οποίο έχει θέματα στα άρθρα, με τις ρυθμίσεις που κάνει και όχι στην αρχή, που μπορεί ο καθένας και σε μία συνεδρίαση νομίζω να τοποθετηθεί επί της αρχής του νομοσχεδίου.

Κατά συνέπεια, σας παρακαλώ να προχωρήσουμε απόψε. Βέβαια, ήδη ο χρόνος έχει προχωρήσει. Θα ακούσουμε τους Εισηγητές, θα ακούσουμε τους Ειδικούς Αγορητές και όσους συναδέλφους θελήσουν να μιλήσουν απόψε επί της αρχής και να εγγραφούν όσοι θέλουν επί της αρχής.

Μπορούμε, αύριο το βράδυ, να τελειώσουμε τη συζήτηση επί της αρχής. Και να διαθέσουμε χρόνο τριών συνεδριάσεων γι'αυτό που κυρίως ενδιαφέρει και τις τάξεις του Ελληνικού Λαού, που έχουν θέματα σχετικά με το νομοσχέδιο αυτό και υποθέτω και τους συναδέλφους, που θέλουν να τοποθετηθούν σε επί μέρους ζητήματα. Να τοποθετηθούν συγκεκριμένα, σε κάθε ρύθμιση που προβλέπει το κάθε άρθρο, ποια είναι η γνώμη του καθενός, τι αποφασίζει το Σώμα.

'Ετσι, έχουν τα πράγματα. Επομένως, αυτό που εγώ θα προτείνω, μετά την παρέμβαση του κ. Σιούφα, είναι πράγματι να μην πάμε με την οργανωμένη συζήτηση, αλλά με την τακτική διαδικασία, πάντοτε μέσα στο χρόνο αυτόν. Και αν συμφωνείτε, να βελτιώσουμε την απόφαση σε ό,τι αφορά τη συζήτηση επί της αρχής. Να τελειώσουμε, δηλαδή, αύριο το βράδυ τη συζήτηση επί της αρχής του νομοσχεδίου, για να έχουμε τρεις συνεδριάσεις πλήρεις για τη συζήτηση επί των άρθρων.

Η Κυβέρνηση δικαιούται να ζητήσει εάν υπάρξει ανάγκη -είναι η πρώτη φορά και θα παρασχεθεί, ενδεχομένως- η ανάγκη για εμβόλιμη συνεδρίαση. Γιατί να το κάνουμε αυτό; Μέχρι τώρα, δεν έχουμε βάλει εμβόλιμες συνεδριάσεις. Και σας θυμίζω ότι, παλαιότερα, είχαμε πολλές εμβόλιμες συνεδριάσεις, είχαμε ολονυχτίες μέχρι τις πρωϊνές ώρες. Δεν ξέρω γιατί τα ξεχνούμε όλα αυτά και δε συναινούμε όλοι σε μια λογική διαδικασία.

Αυτή, λοιπόν, είναι η πρότασή μου. Να προχωρήσουμε με την τακτική διαδικασία και να τελειώσουμε αύριο το βράδυ τη συζήτηση επί της αρχής του νομοσχεδίου, ώστε ν'απομείνουν -το τονίζω- τρεις για τη συζήτηση των άρθρων, με την επιφύλαξη πάντα, που διετύπωσα στην αρχή, σε ό,τι αφορά το τέλος της συζητήσεως.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Κύριε Πρόεδρε, ήθελα απλώς να δηλώσω ότι είμαι σύμφωνος με την πρόταση, όπως τη διετυπώσατε.

ΠΡΟΕΔΡΟΣ (Απόστολος Κακλαμάνης): O κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Δεν περίμενα να είναι διαφορετική η απάντηση του κυρίου Υπουργού. Δε θέλει δημοσιότητα για το νομοσχέδιο και είναι προφανές να συμφωνεί μ' αυτό το οποίο λέτε, κύριε Πρόεδρε.

Είναι δυνατόν όταν μένουν διόμισι ώρες μέχρι τη 12η νυχτερινή, όπως λέει ο Κανονισμός, να θεωρήσετε την αποψινή συνεδρίαση ως πλήρη συνεδρίαση;

Είναι 22.00' και αρκετοί εκ των συναδέλφων δε θα μπορέσουν να εγγραφούν ούτε καν επί της αρχής, διότι δε βρίσκονται πλέον στην Αίθουσα.

ΠΡΟΕΔΡΟΣ (Απόστολος Κακλαμάνης): Γιατί δεν βρίσκονται στην Αίθουσα, κύριε συνάδελφε;

ΔΗΜΗΤΡΙΟΣ ΣΙΟΥΦΑΣ: Γιατί ολοκληρώθηκε η συζήτηση του προηγούμενου νομοσχεδίου.

ΠΡΟΕΔΡΟΣ (Απόστολος Κακλαμάνης): 'Ολοι εγνώριζαν ότι θα συζητηθεί απόψε το φορολογικό νομοσχέδιο. Δεν ειδοποιήθησαν τα Κόμματα; Ειδοποιήθησαν τα Κόμματα ότι θα συζητηθεί το φορολογικό νομοσχέδιο.

ΔΗΜΗΤΡΙΟΣ ΣΙΟΥΦΑΣ: Εάν υπήρχε χρόνος, αλλά χρόνος δεν υπάρχει, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριε Σιούφα, εγώ σας το είπα από την αρχή γι' αυτό κάθησα στην έδρα τρισήμισι ώρες. Δεν είναι δυνατόν να κωλυσιεργούμε, να τρώμε χρόνο σε θέματα που μπορούν να συζητηθούν πολύ σύντομα, για να πούμε αργά το βράδυ ότι έληξε ο χρόνος της συνεδριάσεως.

ΔΗΜΗΤΡΙΟΣ ΣΙΟΥΦΑΣ: Ποιος το κάνει αυτό, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Δε θέλω να πω ποιος το κάνει. Εγώ κρίνω εκ του αποτελέσματος.

ΔΗΜΗΤΡΙΟΣ ΣΙΟΥΦΑΣ: Το αποτέλεσμα...

ΠΡΟΕΔΡΟΣ (Απόστολος Κακλαμάνης): Παρακαλώ, κύριε συνάδελφε. 'Ηταν εμφανής η προσπάθειά μου και το είδατε από την αρχή. Γι' αυτό άλλωστε απευθύνθηκα και στην Κυβέρνηση, γιατί με τις παρεμβάσεις του ο Υπουργός δημιουργούσε νέα αφορμή για συζήτηση.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δύο ώρες συνεδρίαση θα θεωρηθεί μία ολόκληρη συνεδρίαση, όταν τα Κόμματα της Αντιπολίτευσης σας ζητούν επτά συνεδριάσεις; Αυτό τι είναι;

ΠΡΟΕΔΡΟΣ (Απόστολος Κακλαμάνης): Μα, δε με παρακολουθήσατε τι είπα, κ.Σιούφα.

Νόμιζα ότι αυτό θα σας ικανοποιεί γιατί προσεγγίζει πλέον την πρόταση τη δική σας. Είπα να αρχίσουμε απόψε, να προχωρήσουμε όσο μπορούμε, να τελειώσουμε αύριο τη συζήτηση επί της αρχής του νομοσχεδίου και μας μένουν τρεις μέρες για τη συζήτηση των άρθρων. Επιφυλάσσομαι και εγώ για την ολοκλήρωση της συζητήσεως με τις τροπολογίες, ενδεχομένως και για μία ακόμά συνεδρίαση. Εάν είχαμε αρχίσει νωρίτερα, θα είχαμε πέντε πλήρεις συνεδριάσεις. Ας το κατανοήσουμε, λοιπόν, αυτό.

ΔΗΜΗΤΡΙΟΣ ΣΙΟΥΦΑΣ: Αυτό, κύριε Πρόεδρε, όπως το οριοθετείτε αυτή τη στιγμή, πράγματι είναι μία πρόοδος.

ΠΡΟΕΔΡΟΣ (Απόστολος Κακλαμάνης): Ας επωφεληθούμε αυτής της προόδου και να μην φάμε άλλο χρόνο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, είναι ήδη πάρα πολύ αργά και απορώ γιατί ο κύριος Υπουργός που έπρεπε να επιδιώκει τη δημοσιότητα, προσπαθεί να μην την έχει.

ΠΡΟΕΔΡΟΣ (Απόστολος Κακλαμάνης): Μην ρίχνουμε σε άλλους την ευθύνη τη δική μας.

ΔΗΜΗΤΡΙΟΣ ΣΙΟΥΦΑΣ: 'Οχι, δεν είναι δική μας η ευθύνη, κύριε Πρόεδρε. Το έβαλα από την αρχή ως μείζον θέμα και για το λόγο ότι δε θα μπορέσουν να γραφτούν ομιλητές γιατί δεν είναι αυτήν τη στιγμή στην Αίθουσα. Και δεν μπορούμε να κατηγορούμε τους συναδέλφους όταν βρίσκονται από τις εννέα η ώρα το πρωϊ εδώ σε αλλεπάλληλες Διαρκείς Επιτροπές, και το πρωί και το απόγευμα.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ειδικά για το θέμα της εγγραφής των συναδέλφων, νομίζω ότι και αύριο μπορούν να εγγραφούν να μιλήσουν επί της αρχής, όσοι εκ των συναδέλφων θέλουν. Αλλά θα πρέπει τα Κόμματα να μας πουν ποιοι είναι οι συνάδελφοι οι οποίοι θα μιλήσουν. Θα εγγραφούν στον κατάλογο και αύριο θα μιλήσουν και αυτοί. Αυτή την έννοια έχει αυτό που λέω. Αλίμονο. Γιατί ο Κανονισμός είναι σαφής. Λέει ότι στη διάρκεια της ομιλίας των δύο πρώτων ομιλητών εγγράφονται, ώστε να μιλήσουν επί της αρχής.

'Αλλωστε, κύριοι συνάδελφοι, το πρόβλημα ποιο είναι; Είναι ότι υπάρχουν θέματα που πρέπει να συζητηθούν στα άρθρα. Οι συνάδελφοί μας, όσοι δεν είναι αυτήν τη στιγμή εδώ, θέλουν να μιλήσουν για κάποια θέματα που αντιμετωπίζονται κατά τρόπο καλό ή κακό -εκείνοι θα πουν την άποψή τους- από το νομοσχέδιο. Αυτή είναι η ουσία.

ΔΗΜΗΤΡΙΟΣ ΣΙΟΥΦΑΣ: Συμφωνούμε με την τακτική δια-

Σελίδα 2859 

δικασία και για τους συναδέλφους που δεν είναι εδώ θα δώσουμε ένα κατάλογο αυτών που θα μιλήσουν επί της αρχής.

ΠΡΟΕΔΡΟΣ (Απόστολος Κακλαμάνης): Απόψε, όμως, θα δώσετε τον κατάλογο των συναδέλφων που θα μιλήσουν επί της αρχής.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, εμείς επιμένουμε στη θέση μας ότι ένα τέτοιο νομοσχέδιο που είναι ένα ολόκληρο βιβλίο, δεν μπορεί να συζητηθεί σ' αυτές τις μέρες, το ελάχιστο σε επτά μέρες.

Δεύτερον, επί της αρχής έχει να πει ο κάθε Βουλευτής πάρα πολλά πράγματα, γιατί πρόκειται κύριε Πρόεδρε -και το ξέρετε πολύ καλά- για ένα νομοσχέδιο κατ' εξοχήν ουσιώδες, που αφορά το 97% του Ελληνικού Λαού. Αυτήν τη στιγμή διάφορες κοινωνικές ομάδες βρίσκονται σε εξέγερση, όπως λιμενεργάτες, καθηγητές και μία σειρά από άλλες κοινωνικές ομάδες.

Ειλικρινά εγώ δεν μπορώ να το αντιληφθώ, όταν στη Διάσκεψη των Προέδρων υπάρχει πάντα κατανόηση και διευκολύνουμε όταν πρέπει να διευκολυνθεί η κατάσταση. Αλλά επειδή η Κυβέρνηση θέλει το συντομότερο δυνατό, επειδή υπάρχουν απεργίες, να τελειώσει, πρέπει εμείς εδώ στη Βουλή να περιοριστούμε σε μία μέρα ουσιαστικά επί της αρχής ενός νομοσχεδίου που καταργεί κεκτημένα δικαιώματα με τεράστια οικονομική σημασία; Δεν μπορώ να αντιληφθώ, κύριε Πρόεδρε, και μιλάω με όλη την υπευθυνότητα που πρέπει να με διακρίνει ως Αρχηγό Κόμματος και ως Βουλευτή και ως 'Ελληνα πολίτη. Ειλικρινά δεν μπορώ να καταλάβω γιατί να επιμένουμε και να μην προσδιορίζουμε, ώστε να υπάρχει μια ομαλότητα στη συζήτηση. Είπαμε επτά μέρες. Δεν είπαμε ούτε δέκα ούτε δεκαπέντε που ξέρουμε ότι διετίθεντο τόσες ημέρες παλιότερα για νομοσχέδια πολύ μικρότερης μάλιστα σημασίας απ'αυτό το νομοσχέδιο. Υπήρξα οχτώ χρόνια Υπουργός Οικονομικών και τέτοιο πράγμα σε φορολογικό νομοσχέδιο, εγώ τουλάχιστον, δεν το θυμάμαι. Επιμένουμε πολύ. Από κει και πέρα αν τα άλλα Κόμματα της Αντιπολίτευσης έχουν άλλη άποψη τώρα, είναι δικαίωμά τους. Εγώ ήθελα να διατυπώσω την άποψή μας.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, διατυπώσατε την άποψή σας στη Διάσκεψη, λεπτομερέστατα. Εγώ νομίζω, ότι κακώς τρώμε περισσότερο χρόνο. Πιστεύω, ότι στη συζήτηση των άρθρων οι συνάδελφοι θέλουν να τοποθετηθούν. Αν δε συμφωνείτε, και θέλετε να πάμε σε δυο μέρες επί της αρχής και να αφήσουμε δύο ημέρες για τα άρθρα, δε νομίζω ότι διευκολύνουμε έτσι τη συζήτηση. Αναφέρονται διάφορες κατηγορίες που αφορούν οι διατάξεις αυτού του νομοσχεδίου και ασφαλώς εκεί οι συνάδελφοι θέλουν να μιλήσουν.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θέλετε να σας πω κάτι; Αν πηγαίναμε με κακή πρόθεση...

ΠΡΟΕΔΡΟΣ (Απόστολος Κακλαμάνης): Δεν είπα ότι έχετε κακή πρόθεση.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μας συμφέρει εμάς, τα μικρότερα Κόμματα, όπως το βλέπω εγώ τους τρεις τελευταίους μήνες. Απλά επισημαίνω στους Βουλευτές, και κυρίως του Κυβερντώντος Κόμματος ότι πάμε σε τέτοιες διαδικασίες: Αύριο επί της αρχής θα μιλήσει ο Εισηγητής μας, θα πάρω εγώ το λόγο, όσες φορές μου δίνει το δικαίωμα ο Κανονισμός -όπως το ίδιο θα κάνουν και οι εκπρόσωποι των άλλων Κομμάτων- και δε θα μείνει καθόλου χρόνος να μιλήσουν, παρά μόνο ελάχιστοι Βουλευτές. Το λέω ξεκάθαρα. 'Αρα, εμείς θέλουμε να υπάρξει μία ούτε πολύ μακρινή, χρονοβόρα διαδικασία, αλλά ούτε και μία διαδικασία η οποία θα είναι τόσο στενή, που στην ουσία να μην δίνει δυνατότητα να αναπτύξουμε καλόπιστο διάλογο, εποικοδομητικό.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, δεν ακούσατε καν αυτό που είπα. Η απόφαση αυτή είναι δεσμευτική για μας. Σύμφωνα με τον Κανονισμό έχουμε την ευχέρεια, εγώ μεν ως Πρόεδρος να προτείνω μία πέμπτη συνεδριαση, εσείς δε όλοι μαζί έχετε το δικαίωμα να αλλάξετε τη διαδικασία. Συμφώνησα λοιπόν και προτείνω να αλλάξουμε τη διαδικασία της συζήτησης, να την κάνουμε τακτική διαδικασία και όχι οργανωμένη συζήτηση. Να προσθέσουμε μία ημέρα -αυτό σας είπα τόσες φορές- και να χρησιμοποιήσουμε και το χρόνο απόψε. Αν είχαμε αρχίσει νωρίς το απόγευμα, θα είχαμε έξι συνεδριάσεις. Πού είναι η μεγάλη διαφορά από τις έξι συνεδριάσεις στις επτά; Ο συνάδελφος Κοινοβουλευτικός Εκπρόσωπος του ΠΑ.ΣΟ.Κ. πρότεινε τέσσερις συνεδριάσεις. Ουσιαστικά πάμε στις έξι συνεδριάσεις έναντι των επτά που είπατε εσείς και των τεσσάρων που είπε ο Εκπρόσωπος του ΠΑ.ΣΟ.Κ.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Σας παρακαλώ, να προχωρήσουμε, κύριε Κόρακα.

ΣΤΡΑΤΗΣ ΚΟΡΑΚΑΣ: Ακούστε, κύριε Πρόεδρε. Υπάρχει ένα σοβαρό ζήτημα για μας. Η κριτική μας για το χρόνο έχει σχέση κυρίως με τη δυνατότητα που θα μας δοθεί να εκθέσουμε τις απόψεις μας και να ενημερώσουμε τον Ελληνικό Λαό. Γιατί, ειλικρινά σας λέω ότι δεν έχουμε τόσες ελπίδες ώστε να μπορέσουμε να μετακινήσουμε την Κυβέρνηση από την αντιλαϊκή της πολιτική που είναι δεδομένη. 'Αλλο τώρα το τι θα πετύχει το λαϊκό κίνημα με τις κινητοποιήσεις του κ.λπ.

Θέλουμε, λοιπόν, να ενημερωθεί ο Ελληνικός Λαός για τις θέσεις μας. Εάν γίνει απόψε η συζήτηση, εμείς θα μιλήσουμε στις 11.00 η ώρα, κύριε Πρόεδρε, όταν τα πάντα θα έχουν...

ΠΡΟΕΔΡΟΣ (Απόστολος Κακλαμάνης): Είσθε Κοινοβουλευτικός Εκπρόσωπος και μπορείτε να μιλήσετε αύριο και το ξέρετε πολύ καλά.

ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε. Θέλουμε να ακουστεί η εισήγησή μας.

ΠΡΟΕΔΡΟΣ (Απόστολος Κακλαμάνης): Αν θέλατε αυτό, μπορούσαμε από νωρίς το απόγευμα να είχαμε κλείσει τη συζήτηση.

ΣΤΡΑΤΗΣ ΚΟΡΑΚΑΣ: Επίσης στη Βουλή ποτέ δε συζητήθηκαν δέκα περίπου τροπολογίες, όπως απόψε, μέσα σε ένα τέταρτο. Γιατί επιμένετε ότι χρονοτριβήσαμε;

ΠΡΟΕΔΡΟΣ (Απόστολος Κακλαμάνης): Επ'αυτού σας απήντησα, αλλά επανέρχεσθε στα ίδια πράγματα και λυπάμαι πολύ.

ΣΤΡΑΤΗΣ ΚΟΡΑΚΑΣ:Αν ήταν όλοι οι συνάδελφοι εδώ, θα είχαμε πολλούς περισσότερους που θα μιλούσαν για το φάρμακο. Κατά τη γνώμη μας δεν υπήρξε κάποια κωλυσιεργία. Και δεν είναι δυνατόν να ξεκινάει η συζήτηση ενός τόσο σημαντικού νομοσχεδίου στις 22.00'.

ΠΡΟΕΔΡΟΣ (Απόστολος Κακλαμάνης): Ξεκινάει στις 22.00', γιατί έτσι το θέλησε η Αίθουσα. Εγώ, ως Πρόεδρος του Σώματος, δεν πρόκειται να συναινέσω σε παρελκυστικές διαδικασίες. Ξέρετε πόσο άνετος είμαι στη Διάσκεψη των Προέδρων και πράγματι -σωστά το είπε ο κ.Τσοβόλας- εκεί καταλήγουμε με έναν διάλογο. Αλλά όταν βλέπω διάθεση παρέλκυσης, δεν θα συναινέσω.

Ο κ.Γιαννακόπουλος ως Εισηγητής της Πλειοψηφίας, έχει το λόγο.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κυρίες και κύριοι συνάδελφοι, πράγματι συζητούμε απόψε ένα πάρα πολύ σημαντικό νομοσχέδιο, το οποίο κατά την άποψή μου έπρεπε να έρθει πολλά χρόνια πριν γιατί προσπαθεί να βάλει μία τάξη στο φορολογικό μας σύστημα.

Κύριε Πρόεδρε, κυρίες και κύριοι συνάδελφοι, στο φορολογικό μας σύστημα υπάρχει πληθώρα απαλλαγών, φοροαπαλλαγών και εκπτώσεων. 'Αλλες από αυτές είναι δικαιολογημένες γιατί στοχεύουν στην προστασία και στην ενδυνάμωση προσώπων και κοινωνικών στρωμάτων οικονομικά αδύνατων και άλλες έχουν ουσιαστικά "υπαγορευθεί" στις εκάστοτες κυβερνήσεις από καλά οργανωμένα συμφέροντα και κοινωνικά στρώματα.

Η Κυβέρνηση του ΠΑ.ΣΟ.Κ. μέσα στα πλαίσια της γενικό-

Σελίδα 2860 

τερης προσπάθειας εξυγίανσης του φορολογικού μας συστήματος, από το 1985 προχώρησε στην αξιολόγηση των φοροαπαλλαγών, εκπτώσεων και ρυθμίσεων που έγινε από επιτροπή αξιολόγησης, στην οποία συμμετείχαν εκπρόσωποι των παραγωγικών τάξεων, των κοινωνικών φορέων αλλά και των πολιτικών κομμάτων. Παράλληλα από επιστημονική επιτροπή, του ΚΕΠΕ, εκπονήθηκε σχετικά μελέτη και τα πορίσματα αυτών των δύο αξιολογήσεων δόθηκαν στην Οικονομική Κοινωνική Επιτροπή, προκειμένου οι κοινωνικοί εταίροι να εκφράσουν τις απόψεις τους.

'Ετσι τελικά το Υπουργείο Οικονομικών απεφάσισε την περικοπή ή τροποποίηση ορισμένων φοροαπαλλαγών, αφού έλαβε φυσικά υπόψη τόσο τις προαναφερόμενες αξιολογήσεις, όσο και τις απόψεις της ΟΚΕ και πάντα στη βάση ενός πλαισίου οικονομικών-κοινωνικών κριτηρίων και αρχών και όχι αυθαίρετα.

Τα κριτήρια αυτά είναι η οικονομική αποτελεσματικότητα, η φορολογική δικαιοσύνη, η απλότητα, το χαμηλό κόστος διαχείρισης και ελέγχου και η συμβατικότητα των φοροαπαλλαγών με το διεθνές περιβάλλον.

Κυρίες και κύριοι συνάδελφοι, ο ρόλος του Κράτους και οι επιπτώσεις της κυβερνητικής πολιτικής δεν εκφράζεται μόνο με τις δαπάνες του προϋπολογισμού αλλά και με τις έμμεσες παροχές, που δίνονται από το σύστημα φορολόγησης με τη μορφή των λεγόμενων φορολογικών δαπανών.

Σκοπός αυτών των φορολογικών δαπανών είναι να δοθεί μία έμμεση επιδότηση ως κίνητρο σε άτομα ή επιχειρήσεις ή ομαδες, που αντιμετωπίζουν ιδιαίτερα οικονομικά προβλήματα. Αυτές οι επιδοτήσεις, οι ρυθμίσεις δηλαδή, έχουν φυσικά ως συνέπεια τη μείωση των φορολογικών εσόδων και είναι δικαιολογημένες, μόνο όταν είναι συγκεκριμένες και κοινωνικά αποδεκτές.

Αυτές είναι οι θετικές συνέπειες των φορολογικών ελαφρύνσεων. Υπάρχουν, όμως, και οι αρνητικές: Πρώτον, γιατί δε διευκολύνουν το δημοκρατικό έλεγχο της Κυβέρνησης και την επιλογή των προτεραιοτήτων της στην οικονομική πολιτική και οδηγούν τελικά σε μη ορθολογική κατανομή των συντελεστών παραγωγής.

Δεύτερον, θυσιάζεται η φορολογική ισότητα γιατί οι φοροαπαλλαγές παρέχουν -και το γνωρίζουμε όλοι αυτό- μεγαλύτερη βοήθεια στις οικονομικά δυνατές εισοδηματικές τάξεις, μικρή στις μεσαίες και καμία στις μικρές εισοδηματικές τάξεις.

Και τρίτον κάνουν το φορολογικό σύστημα πολύπλοκο και αυξάνουν το κόστος διαχείρισης και ελέγχου.

'Ετσι μετά από μελέτη, αλλά και διάλογο προτείνεται η περικοπή ορισμένων από τις φοροαπαλλαγές που είναι αναγκαίο να γίνουν μέσα στις σημερινές οικονομικές συγκυρίες τόσο για την εξυγίανση του φορολογικού μας συστήματος, όσο και για την επίτευξη των στόχων που πρέπει αυτήν τη τετραετία να υλοποιηθούν από τη Κυβέρνηση του ΠΑ.ΣΟ.Κ. Οι στόχοι αυτοί είναι πρώτον, ανταγωνιστική οικονομία, οικονομική σύγκλιση με τους ευρωπαίους εταίρους μας, ανάπτυξη της Χώρας και ευημερία για όλους.

Δεύτερον, κοινωνική δικαιοσύνη και συνοχή, δίκαιος επιμερισμός των βαρών. Τρίτον εκσυγχρονισμός του Κράτους και των θεσμών. Τέταρτον, δυναμική παρουσία στα διεθνή κέντρα λήψης αποφάσεων και πέμπτον, ενίσχυση της αποτρεπτικής ισχύος των Ενόπλων μας Δυνάμεων. Για να επιτευχθούν οι παραπάνω στόχοι, που για τη Χώρα μας φρονώ ότι είναι ιστορική πρόκληση, απαιτείται μεγάλη προσπάθεια και κοινωνική σύμπνοια και συνοχή και προπαντός κοινή προσπάθεια κυρίες και κύριοι συνάδελφοι.

Στα πλαίσια αυτής της προσπάθειας η Κυβέρνηση θα επιταχύνει ή πρέπει να επιταχύνει, κύριε Υπουργέ, τη δημοσιονομική εξυγίανση, η οποία δεν πρέπει να περιοριστεί στην απλή μείωση των ελλειμμάτων, αλλά πρέπει να έχει προτίστως διαρθρωτικό χαρακτήρα, ώστε να οδηγήσει ταυτόχρονα σε ένα πιο αποτελεσματικό και δίκαιο φορολογικό σύστημα με ουσιαστική μείωση της σπατάλης και σε μετατόπιση των δημοσίων δαπανών από την κατανάλωση στις επενδύσεις. 

Πιστεύω ότι αυτές οι κατευθύνσεις αποτελούν τομή στην άσκηση της δημοσιονομικής πολιτικής και ότι η υλοποίησή τους θα έχει μακροχρόνια θετικά αποτελέσματα στην οικονομία μας. Οι αλόγιστες δαπάνες τα πελατειακά συμφέροντα, οι ευνοϊκές φορολογικές συνθήκες, οι οποίες εχουν αρχίσει ίσως και πριν από το 1955 και έχουν πάψει να είναι πλέον αναγκαίες και χρήσιμες πολλές απ' αυτές αν όχι όλες, έχουν οδηγήσει τη Χώρα σε μια κατάσταση με τεράστιο δημοσιονομικό κόστος και μικρό κοινωνικό όφελος, γιατί είναι σε όλους γνωστό ότι παρά το ότι το Κράτος πληρώνει πολλά, δυστυχώς, συνεισφέρει πολύ λίγα στη κοινωνία μας.

Οι μισθωτοί, οι ευσυνείδητοι φορολογούμενοι καταβάλλουν πολλά και απολαμβάνουν ελάχιστα. Οι φοροδιαφεύγοντες απολαμβάνουν χωρίς κανένα κόστος τα κοινωνικά αγαθά ενώ όσοι εξυπηρετούνται -εδώ είναι το χειρότερο- από το πελατειακό κράτος απομυζούν στην κυριολεξία κοινωνικούς πόρους χωρίς να προσφέρουν απολύτως τίποτα

Η μικρή συμμετοχή των άμεσων φόρων, παρά την όποια καλυτέρευση των τελευταίων ετών - σε σχέση με τους έμμεσους φόρους που καταβάλλονται από όλους ίσα -συνιστούν κατά την άποψή μου τη μεγαλύτερη κοινωνική αδικία στο ήδη στρεβλό φορολογικό μας σύστημα. Η απαράδεκτη αυτή κατάσταση πρέπει να αντιστραφεί, πρώτον, γιατί στερεί την πολιτεία από πολύτιμους οικονομικούς πόρους και δεύτερον, γιατί δικαιολογημένα θα έλεγε κανείς ότι δημιουργεί και καλλιεργεί αντικίνητρα και αποθαρρύνει τον εργαζόμενο τον επενδυτή και τον επιχειρηματία. Τελικά διαβρώνει και τορπιλίζει όλο το φάσμα της οικονομίας και καθηλώνει την ανάπτυξη.

'Οπως ήδη προαναφέρθηκε τόσο η κατάργηση, όσο και η διατήρηση ορισμένων φοροαπαλλαγών έγινε στη βάση ενός πλαισίου κοινωνικών και οικονομικών κριτηρίων και αρχών. 'Ετσι διατηρούνται εκείνες οι φοροαπαλλαγές που εξυπηρετούν άτομα με ειδικές ανάγκες, ανάπηρους, τυφλούς, πολύτεκνους και συνταξιούχους και άλλα πρόσωπα που έχουν ανάγκη ειδικής προστασίας, καθώς και άλλες φοροαπαλλαγές που έχουν χορηγηθεί με σκοπό τη πραγματοποίηση παραγωγικών επενδύσεων στη Χώρα μας και συμβάλουν στην οικονομική ανάπτυξη.

Είναι αδύνατο λόγω ελλείψεως χρόνου να αναφερθεί κανείς στη πρωτολογία του στις φοροαπαλλαγές που καταργούνται έστω και περιληπτικά. Αυτό όπως είπε ο κύριος Πρόεδρος, θα γίνει στην κατ' άρθρον συζήτηση. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

'Ομως, ενδεικτικά είμαι υποχρεωμένος ν'αναφερθώ σε ορισμένες απ'αυτές. 'Ετσι,καταργείται η απαλλαγή των εξόδων παράστασης του Προέδρου της Δημοκρατίας και των μελών του Υπουργικού Συμβουλίου, καθώς και το 50% της βουλευτικής αποζημίωσης και της βουλευτικής σύνταξης και το συνολικό ποσό αυτό, φορολογείται αυτοτελώς.

'Αρχισα από τη φοροαπαλλαγή που αφορά τους Βουλευτές. Καταργείται η απαλλαγή από τον ειδικό φόρο κατανάλωσης και το εφάπαξ πρόσθετο ειδικό τέλος για τα αυτοκίνητα των Βουλευτών και ευρωβουλευτών. Επιβάλλεται η αυτοτελής φορολόγηση με συντελεστή 15% σε κάθε είδους παροχές που χορηγούνται στα αιρετά πρόσωπα του πρώτου και δεύτερου βαθμού. Αυξάνεται ο συντελεστής αυτοτελούς φορολόγησης από 10% σε 20% στα ποσά που καταβάλλονται στους προπονητές και ποδοσφαιριστές και σε όλους τους αμειβόμενους αθλητές κατά την υπογραφή του συμβολαίου ή την ανανέωσή του. Φορολογείται επίσης με συντελεστή 20% κάθε χρηματικό ποσό που καταβάλλεται ως επιβράβευση στις αμοιβές των εθνικών ομάδων. Θεσπίζεται ως ανώτατο φορολογικό όριο το ποσό του 1.200.000 δρχ. για τους ερασιτέχνες αθλητές για τα χρήματα που παίρνουν από τα σωματεία τους. Καταργείται η απαλλαγή του 50% που είχαν για τις πρόσθετες αποδοχές σε όλους τους υπαλλήλους του Υπουργείου Οικονομικών, όπως εφοριακούς, τελωνειακούς κ.λπ. και το ποσό αυτό φορολογείται επίσης αυτοτελώς με 15%.

Για τους υπαλλήλους του Υπουργείου Εξωτερικών, για τους

Σελίδα 2861 

υπαλλήλους του ΕΟΤ, ΜΕΑ, ΕΒΕΑ και ΠΑΣΕΓΕΣ, για το μισθό που παίρνουν ή την αποζημίωση που λαμβάνουν επειδή υπηρετούν στο εξωτερικό, επίσης επιβάλλεται φορολογία με συντελεστή 15%.

Για τους αξιωματικούς του Εμπορικού Ναυτικού και για τα κατώτερα πληρώματα, θεσπίστηκε τελικά μετά τη μείωση συντελεστών, συντελεστής 8% και 5% αντίστοιχα για τα εισοδήματα του 1997 και 10% και 7,5% για τα εισοδήματα από το 1998 και τα επόμενα χρόνια. 'Οπως προείπα, έχει μειωθεί η αρχική θέση της Κυβέρνησης πάνω σ' αυτό το ζήτημα.

Επίσης, με αναλογικό συντελεστή 10%, 12,5% και 15% φορολογείται το ιπτάμενο προσωπικό, καταργείται η μείωση στο 10% στα εισοδήματα των συντακτών, των δημοσιογράφων και της σύνταξης των ανωτέρω προσώπων, καταργείται η απαλλαγή από το φόρο εισοδήματος των ειδικών επιδομάτων επικίνδυνης εργασίας, όπως δυτών, ναρκαλιείας, υποβρυχίων καταστροφών κ.λπ. και για τους άνδρες που υπηρετούν στις 'Ενοπλες Δυνάμεις, στο Λιμενικό Σώμα και στην Αστυνομία. 

Οι αποζημιώσεις των υπαλλήλων των ΔΕΚΟ και οι εκτός έδρας δαπάνες φορολογούνται με συντελεστή 15%. Καταργείται η απαλλαγή από το φόρο εισοδήματος των αμοιβών που καταβάλλονται από το Δημόσιο στους Δήμους, τον Ε.Ο.Τ., το Μέγαρο Μουσικής και το ποσοστό αυτό φορολογείται με 15%. 

Κύριοι συνάδελφοι, θεσπίζεται ότι οι δαπάνες ιατρονοσοκομειακής περίθαλψης εκπίπτουν στο σύνολό τους μέχρι του ποσού των 10 εκατομμυρίων και από κει και πάνω, μέχρι 15 εκατομμύρια εκπίπτει το 5%, αλλά καταργείται βεβαίως η μεταφορά για τα επόμενα έτη.

Καταργείται η απαλλαγή από το φόρο εισοδήματος των ανωνύμων εταιρειών που συνιστούν οι Ο.Τ.Α. και περιορίζεται η απαλλαγή από το φόρο μόνο σ'εκείνες τις δημοτικές επιχειρήσεις που ασχολούνται με ύδρευση, αποχέτευση και διαχείριση απορριμμάτων. Καταργείται η απαλλαγή τελών κυκλοφορίας αυτοκινήτων που ανήκουν στους δήμους, κοινότητες, νομαρχίες κ.λπ.

Για τις τράπεζες που είναι μια σημαντική τομή, γιατί συλλαμβάνονται έσοδα που ποτέ δεν είχαν φορολογηθεί, ενδεικτικά οι ρυθμίσεις είναι: Καταργείται η απαλλαγή από το φόρο εισοδήματος των τόκων που προκύπτουν από καταθέσεις μεταξύ τραπεζών. Αυξάνεται ο συντελεστής φορολογίας των καθαρών κερδών των τραπεζών από 35% σε 40%. Αυξάνεται το ποσό προκαταβολής φόρου εισοδήματος που βεβαιώνεται στις τράπεζες από 50% σε 60%. Ρυθμίζεται κατά τον δικαιότερο δυνατό τρόπο το πρόβλημα της φορολόγησης και απαλλαγής των επιχειρήσεων και ελεύθερων επαγγελματιών. Επιβάλλεται φόρος στη μεγάλη ακίνητη περιουσία, με αφορολόγητο όριο για τα φυσικά πρόσωπα τα 60 εκατομμύρια, τα 120 εκατομμύρια για το ζευγάρι και 15 εκατομμύρια για το κάθε παιδί.

Επιβάλλεται αυτοτελής φορολόγηση 20% στην υπεραξία από την πώληση μετοχών μη εισηγμένων στο Χρηματιστήριο. Φορολογούνται με συντελεστή 7,5% οι τόκοι που προκύπτουν από ομόλογα ή έντοκα γραμμάτια του Δημοσίου, έκδοση, όμως, μετά την 1.1.1997. Επιβάλλεται φόρος 15% επί των αποδόσεων που προκύπτουν από τα παράγωγα χρηματοοικονομικά προϊόντα, κάτι που γίνεται για πρώτη φορά. Αλλάζει ο τρόπος φορολόγησης των αμοιβαίων κεφαλαίων και εταιρειών επενδύσεων χαρτοφυλακίου.

'Οσον αφορά τα αντικειμενικά κριτήρια, κυρίες και κύριοι συνάδελφοι, έχει γίνει απ' όλους αποδεκτό, ότι ο τρόπος της φορολόγησης με τα αντικειμενικά κριτήρια δεν είναι βέβαια ο δικαιότερος. Είναι ένας τρόπος ατελής και θεσπίστηκε, αν θέλετε, επιβλήθηκε, από την αδυναμία του κρατικού οικονομικού μηχανισμού για να μπορέσει να ελέγξει τον κάθε φορολογούμενο ξεχωριστά όπως θα ήταν το σωστότερο. Είναι, όπως είπα, ένα σύστημα ατελές, γιατί δεν είναι εξατομικευμένο, αλλά στην κυριολεξία ομαδοποιεί υποκειμενικές καταστάσεις. Επομένως, εμπεριέχει ψήγματα αδικίας σε πολλές περιπτώσεις μεγαλύτερης αδικίας θα έλεγα.

Η υλοποίησή του, όμως, και η εφαρμογή του, ήταν υποχρεωτικό να γίνει, γιατί δυστυχώς θεσπίστηκε αναγκαστικά, όπως είπα, γιατί έπρεπε να συλλάβει κάποιους φόρους που παραδοσιακά διέφευγαν και δεν είχαν ποτέ καμιά φορολογική υποχρέωση προς το Δημόσιο.

Το σύστημα αυτό, παρά τις ατέλειές του, επέφερε στον κρατικό κορβανά αρκετά έσοδα και κτύπησε σχετικά τη φοροδιαφυγή, όσο μπορούσε να την κτυπήσει. 'Ομως, κύριοι Υπουργοί, είναι πραγματικά άδικο και πρέπει, πέραν του ότι είναι προεκλογική εξαγγελία του ΠΑ.ΣΟ.Κ., επιτέλους να μπουν μπροστά οι διαδικασίες της μηχανοργάνωσης του Υπουργείου Οικονομικών. Το πρόγραμμα TAXES και ESCORT, αν θυμάμαι καλά τη δεύτερη ορολογία. Πρέπει επιτέλους -και είμαστε δεσμευμένοι μέσα σε αυτήν τη θητεία της Κυβέρνησης του ΠΑ.ΣΟ.Κ.- να λειτουργήσει αυτό το σύστημα. Δεν μπορούμε, κύριοι συνάδελφοι και κύριοι Υπουργοί, στην εκπνοή του 20ου αιώνα να προσπαθούμε να περιορίσουμε τη φοροαπαλλαγή με τα τευτέρια. Είναι κάτι που πραγματικά είναι απαραίτητο και αναγκαίο και πιστεύω, όπως είπε και ο κύριος Υπουργός στην επιτροπή, ότι αυτό το θέμα επιτέλους θα περπατήσει.

Στη σημερινή κατάσταση, τώρα, σε σχέση με τα αντικειμενικά κριτήρια, κυρίες και κύριοι συνάδελφοι, γίνονται κάποιες τροποποιήσεις στο νόμο, με σκοπό να μη φορολογηθούν υπέρμετρα τα εισοδήματα του 1996, αλλά και βελτιώσεις για να γίνουν το δυνατόν δικαιότερα. 'Ετσι, παραμένει η ίδια τιμή ζώνης των ακινήτων και ο συντελεστής εμπορικότητας που ίσχυε από το 1994 και 1995. Αυξάνεται ο συντελεστής στον υπολογισμό της μισθωτικής αξίας από 6 σε 6,75 -είχε να αλλάξει από το 1994- μειώνεται το ελάχιστο ποσό καθαρού εισοδήματος κατά 50% για τις επιχειρήσεις που έχουν εγκατασταθεί σε μη παραλιακές περιοχές με πληθυσμό κάτω των 4000, μειώνεται κατά 20% το προσδιοριζόμενο ελάχιστο ποσό καθαρού εισοδήματος για τις επιχειρήσεις που ασκούν δραστηριότητες σε παραμεθόρια περιοχή και επεκτείνεται η εφαρμογή των αντικειμενικών κριτηρίων και στους ελεύθερους επαγγελματίες που τηρούν προαιρετικά βιβλία γ' κατηγορίας.

Επίσης, θεσπίζονται, κυρίες και κύριοι συνάδελφοι, -και εδώ δεν πιστεύω πως έχει κανείς αντίρρηση, άκουσα απόψεις για επέκταση όχι, όμως, για αντίρρηση- φορολογικά κίνητρα στα νησιά του Αιγαίου.

Δε μου αρκεί ο χρόνος να το αναφέρω και δε θα το αναφέρω, γιατί νομίζω ότι συμφωνούμε όλοι σ' αυτό. Διευρύνεται και αναπροσαρμόζεται ο πίνακας της ετήσιας τεκμαρτής δαπάνης διαβίωσης, ανάλογα με τους φορολογήσιμους ίππους στα αυτοκίνητα, αναπροσαρμόζεται, επίσης, η ετήσια τεκμαρτή δαπάνη για την κατοχή σκαφών, αεροσκαφών κ.λπ.

Κυρίες και κύριοι συνάδελφοι, από τις προτεινόμενες διατάξεις, τα έσοδα που προκύπτουν -όσα μπορούν να υπολογιστούν γιατί δεν μπορούν να υπολογιστούν όλα- ανέρχονται περίπου στα 250 δισ. δραχμές, δηλαδή στο 1% του εθνικού εισοδήματος και είναι κάτι πάρα πολύ σημαντικό.

Κυρίες και κύριοι συνάδελφοι, πιστεύω πραγματικά ότι με το συζητούμενο νομοσχέδιο πραγματοποιείται μια σωστή παρέμβαση, μια τομή, μια συγκροτημένη προσπάθεια, δικαιότερης κατανομής των φορολογικών βαρών αφού προβλέπεται διεύρυνση της φορολογίας και η συμμετοχή κατά το δυνατόν στο φόρο όλων των φορολογούμενων, ανάλογα με τη φοροδοτική ικανότητα του καθενός.

Η Κυβέρνηση για πρώτη φορά φορολογεί, όπως προανέφερα, τα τραπεζικά παράγωγα, τα κέρδη από τα αμοιβαία κεφάλαια, τα ομόλογα και τα έντοκα γραμμάτια Δημοσίου. Η υπεραξία που προκύπτει από την πώληση μετοχών μη εισηγμένων στο Χρηματιστήριο, η μεγάλη ακίνητη περιουσία, η πολυτελής διαβίωση και άλλα. Είναι κοινωνική αδικία και πρόκληση, όταν είμαστε όλοι μας αντικειμενικά υποχρεωμένοι να εφαρμόσουμε μία αυστηρή αλλά πειθαρχημένη δημοσιονομική πολιτική, να υπάρχουν κοινωνικές ομάδες που απολαμβάνουν παροχές και απαλλαγές παλαιότερων κοινωνικά άδικων πολιτικών ή φοροαπαλλαγές που σήμερα δεν είναι αναγκαίες.

'Οπως, επίσης, κυρίες και κύριοι συνάδελφοι, είναι απαρά-

Σελίδα 2862 

δεκτο και προκλητικό, τη στιγμή που οικονομικά ασθενέστερες τάξεις αντιμετωπίζουν τεράστια προβλήματα και η ανεργία μαστίζει ένα πολύ μεγάλο μέρος του ενεργού πληθυσμού, κάποιοι να αγωνίζονται -σε εισαγωγικά ή χωρίς εισαγωγικά το "αγωνίζονται"- να διατηρήσουν τα προνόμιά τους.

(Στο σημείο αυτό, ακούγεται προειδοποιητικός ήχος λήξης της ομιλίας του κυρίου Βουλευτή)

'Ενα λεπτό, κύριε Πρόεδρε, και τελειώνω. 

Τελειώνοντας, κυρίες και κύριοι συνάδελφοι, σας καλώ να ψηφίσετε το συζητούμενο νομοσχέδιο, γιατί πράγματι είναι προς τη σωστή κατεύθυνση, αφού οι φορολογικές ρυθμίσεις από τη μία διαπνέονται από μί καθολικότητα για να είναι αποτελεσματικές και δίκαιες και από την άλλη διευρύνεται η φορολογική βάση και οι ρυθμίσεις επικεντρώνονται στα μεγάλα και διαφεύγοντα παντελώς μέχρι σήμερα εισοδήματα.

Σε κάθε περίπτωση με το νομοσχέδιο αυτό αναδεικνύεται η πολιτική βούληση της Κυβέρνησης για εξυγίανση και εξορθολογισμό του φορολογικού μας συστήματος. Η Κυβέρνηση του ΠΑ.ΣΟ.Κ. θα προχωρήσει με υπευθυνότητα και ρεαλισμό στις θέσεις και στις εξαγγελίες της, έχοντας νωπή τη λαϊκή ετυμηγορία. Φρονώ, όμως, ότι η Αντιπολίτευση θα πρέπει να κινηθεί στα ίδια πλαίσια, χωρίς στείρες αρνήσεις, μεγαλοστομίες και βερμπαλισμούς, αλλά με θέσεις και προτάσεις ρεαλιστικές και εφικτές με εποικοδομητικό διάλογο και κριτική και έτσι να συμβάλουμε όλοι στην προσπάθεια της ανόρθωσης της εθνικής μας οικονομίας.

Κυρίες και κύριοι συνάδελφοι, γνωρίζετε όλοι καλά ποιες είναι οι θέσεις όλων των κυβερνήσεων που αποδέχθηκαν χωρίς κανένα κριτήριο, χωρίς καμία κρίση, κάποιες θέσεις, κάποιες παροχές, κάποιες φοροαπαλλαγές. Είναι απόρροια και αποτέλεσμα αυτής της κατάστασης που έχει δημιουργηθεί σήμερα.

ΠΡΟΕΔΡΕΥΩΝ (Παναγιώτης Σγουρίδης): Κύριε Γιαννακόπουλε, παρακαλώ τελειώστε.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Τελειώνω, κύριε Πρόεδρε.

Είναι ένα πάρα πολύ σημαντικό νομοσχέδιο.

ΠΡΟΕΔΡΕΥΩΝ (Παναγιώτης Σγουρίδης): Συμφωνώ, αλλά και ο χρόνος είναι πολύ σημαντικός, γιατί πρέπει να το συζητήσουμε σε πέντε μέρες.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν πρέπει, κυρίες και κύριοι συνάδελφοι, να υπολογίσει κανείς το πολιτικό κόστος. Πράγματι, οποιαδήποτε εισοδηματική τάξη, οποιοδήποτε κοινωνικό στρώμα θίγεται έστω από την κατάργηση των όποιων φοροαπαλλαγών, δικαιολογημένα εξανίσταται, επαναστατεί, διαμαρτύρεται. Πρέπει, όμως, κάποτε να δούμε ποια είναι η πολιτική που θα εφαρμόσουμε, ποιο είναι το δικαιότερο φορολογικό σύστημα που πρέπει επιτέλους να βάλει κάποια τάξη στα ελληνικά οικονομικά πράγματα.

Πιστεύω, τελικά ότι με το παρόν νομοσχέδιο, παρά τις όποιες διαμαρτυρίες, γίνεται μία βαθιά παρέμβαση, μία τομή, μία συγκροτημένη προσπάθεια εξυγίανσης του φορολογικού μας συστήματος.

Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΚΚΕ ο κ. Ορέστης Κολοζώφ ορίζει κατά τη συζήτηση αυτού του νομοσχεδίου, ως Ειδικό Αγορητή το Βουλευτή κ. Γκατζή Νικόλαο.

Επίσης, ο Πρόεδρος του Δημοκρατικού Κοινωνικού Κινήματος, ο κ. Δημήτρης Τσοβόλας, ορίζει για το ίδιο νομοσχέδιο ως Ειδικό Αγορητή τον κ. Αναστάσιο Ιντζέ.

Ο κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, τους τελευταίους μήνες ο Ελληνικός Λαός πήρε ένα καλό μάθημα δήθεν αξιοπιστίας, δήθεν εκσυγχρονισμού, δήθεν ευθύτητας, δήθεν νέου ήθους και ύφους. Και το μάθημα αυτό το έδωσε η Κυβέρνηση του ΠΑ.ΣΟ.Κ. και προσωπικά ο Πρωθυπουργός ο κ. Σημίτης.

Το μάθημα αυτό που εξελίσσεται πλέον σε δράμα για τους 'Ελληνες και την εθνική οικονομία δόθηκε σε δύο πράξεις, την προεκλογική και την μετεκλογική. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Προεκλογικά είχαμε πλειοδοσία σε διαβεβαιώσεις ότι δεν πρόκειται να επιβληθούν νέοι φόροι, ότι δε θα υπάρξουν οποιαδήποτε μέτρα που θα μειώνουν το εισόδημα των εργαζομένων και των μικροεισοδηματιών.

Μετεκλογικά δυστυχώς γίναμε μάρτυρες και θύματα μιας άνευ προηγουμένου φορολογικής λαίλαπας που πλήττει χωρίς εξαιρέσεις όλα τα εισοδηματικά στρώματα της ελληνικής κοινωνίας. Και είναι πρώτη φορά στην ιστορία του Τόπου που με ένα νομοσχέδιο που συζητείται σε αριθμό συνεδριάσεων δυσανάλογο της σημασίας και του μεγέθους του, επιβάλλονται πρόσθετα φορολογικά βάρη ή περικόπτονται κοινωνικές παροχές ύψους 1 τρισεκατομμυρίου δραχμών μετά μάλιστα τις επίσημες κυβερνητικές διαβεβαιώσεις ότι δεν πρόκειται να επιβληθούν μέτρα λιτότητος. Τελικώς, φαίνεται πως θα πληρώσει ο Ελληνικός Λαός πολύ ακριβά το μάθημα του ΠΑ.ΣΟ.Κ. και ήδη το μάθημα αυτό του γίνεται πάθημα. 

'Ελεγε προεκλογικά ο Πρωθυπουργός στις 8 Σεπτεμβρίου στη Διεθνή 'Εκθεση Θεσσαλονίκης: "Δεν υπάρχει κανένα πρόβλημα νέων μέτρων. Δε θα υπάρξουν νέα μέτρα στις 23 Σεπτεμβρίου 1996". 'Ελεγε ο κ. Σημίτης στο Ζάππειο λίγες ημέρες αργότερα στις 11 Σεπτεμβρίου: "Δεν πρόκειται να υπάρξουν νέοι φόροι. Το έχουμε πει και το επαναλαμβάνω. Η οικονομία ακολουθεί ανοδική πορεία και δεν υπάρχει πρόβλημα νέων μέτρων".

Το ίδιο άλλωστε συνέβη και με τους αγρότες, οι οποίοι έχουν εμπαιχθεί συστηματικά τον τελευταίο καιρό. 

Κατάφερε ήδη η Κυβέρνηση μέσα σε λίγες εβδομάδες από την εκλογική της νίκη να προκαλέσει τις εντονότερες και μακροβιότερες μεταπολεμικά αντιδράσεις και δυναμικές κινητοποιήσεις όλων σχεδόν των κοινωνικών ομάδων, από εκείνες των αγροτών και των ναυτικών ως εκείνες των διπλωματών και των καθηγητών. Και τώρα εμφανίζεται αμετακίνητη επικαλούμενη την πρόσφατη λαϊκή εντολή παραβλέποντας, όμως, ηθελημένα το γεγονός ότι η λαϊκή εντολή δόθηκε για τελείως διαφορετική πολιτική από εκείνη που εφαρμόζει σήμερα η κυβέρνηση του ΠΑ.ΣΟ.Κ., μια πολιτική σκληρή, άδικη, αδιέξοδη, ανάλγητη, αντιαναπτυξιακή, μια αδιέξοδη πολιτική σκληρής λιτότητας.

Ο κ. Παπαντωνίου είχε δηλώσει στο "ΕΘΝΟΣ" στις 25 Νοεμβρίου ότι κανείς νέος φόρος δεν επεβλήθηκε σε μη έχοντες και μη κατέχοντες στα ευρέα λαϊκά στρώματα. Θα ήμουν ευτυχής αν ο κύριος Υπουργός έστω στην Ολομέλεια -δεν το έκανε στην Επιτροπή- μπορούσε να μας αναφέρει έστω και μια κοινωνική ομάδα ή έστω και έναν 'Ελληνα πολίτη που να μη θίγεται από τα μέτρα της Κυβέρνησης.

Φαίνεται, λοιπόν, κυρίες και κύριοι συνάδελφοι, ότι οι πολίτες που ψήφιζαν ευρίσκοντο υπό το κράτος μιας γενικής ευφορίας. Τώρα ζουν μέσα σ' ένα Κράτος της Εφορίας, που φορολογεί γενικώς τους πάντες!

Το σύνολο των φόρων αυξάνεται κατά 15%. Ειδικότερα οι άμεσοι φόροι αυξάνονται κατά 17% και οι έμμεσοι κατά 13,4%. Ο φόρος εισοδήματος αυξάνεται κατά 20,9% την ώρα που οι μισθοί και οι συντάξεις παρουσιάζουν σημαντική μείωση. Οι φόροι της περιουσίας αυξάνονται κατά 45,7%. Αποβλέπετε να εισπράξετε πράγματι από τα φορολογικά έσοδα, τα πρόσθετα, 1 τρισεκατομμύριο δραχμές και από τα μη φορολογικά έσοδα 175 δισεκατομμύρια δραχμές. 'Ετσι επιβαρύνεται κάθε 'Ελληνας πολίτης με πρόσθετο ποσό 117.000 δραχμών ετησίως από τα πρόσθετα φορολογικά και μη φορολογικά σας μέτρα και κάθε τετραμελής οικογένεια με ποσό 450.000 δραχμών μέσα στο χρόνο που διανύουμε.

Στη Χώρα μας τα έσοδα της γενικής κυβέρνησης ως ποσοστό του ΑΕΠ αυξάνονται σημαντικά από το 1993, από 34,4% στο 37,4% όταν άλλες χώρες μειώνουν σημαντικά τα έσοδα αυτά, παρόλο ότι επιδιώκουν και επιτυγχάνουν τους ίδιους στόχους, τους στόχους του Μάαστριχτ. Αναφέρομαι ενδεικτικά στην Ιρλανδία, στην Ιταλία, στην Ισπανία. Πάντως ο Υπουργός Εθνικής Οικονομίας ομολόγησε ότι αυτός ο προϋπολογισμός θα είναι ο σκληρότερος της τελευταίας δεκαπενταετίας.

Σελίδα 2863 

Το νομοσχέδιό σας, κύριοι της Κυβέρνησης, και η πολιτική σας εντάσσεται στην πολιτική επιλογή σας για λιτότητα, χωρίς προοπτική ανάπτυξης. 'Αλλωστε, έχετε τεράστια προβλήματα, λόγω των σημαντικών αποκλίσεων μεταξύ πρόβλεψης και εκτέλεσης του προϋπολογισμού για το 1996.

Η υστέρηση των πραγματοποιήσεων του προϋπολογισμού είναι μεγάλη. Τα έσοδα του τακτικού προϋπολογισμού παρουσιάζουν υστέρηση κατά περίπου 250 δισεκατομμύρια δραχμές. Οι δαπάνες του τακτικού προϋπολογισμού υπερέβησαν τις προβλέψεις σας κατά 180 δισεκατομμύρια δραχμές και έτσι η συνολική υπέρβαση του ελλείμματος ανέρχεται στα 430 δισεκατομμύρια δραχμές περίπου, που αποτελεί το 1,4% του ΑΕΠ και αυτό παρά το γεγονός ότι περικόπτετε ποσά από τις δημόσιες επενδύσεις, για να εμφανίσετε μικρότερο το έλλειμμα. Κι εδώ πράγματι εμπαίζετε τον Ελληνικό Λαό για μία ακόμα φορά. Προσπαθώντας να εμφανίσετε περιορισμένες τις αποκλίσεις από το Πρόγραμμα Σύγκλισης, προχωρείτε στην αύξηση των εσόδων και όχι στη μείωση των καταναλωτικών δαπανών του Κράτους. Και βέβαια αναφέρεσθε συνεχώς στο Μάαστριχτ και στους στόχους του, ενώ αποφεύγετε συστηματικά να πείτε την αλήθεια, ότι δηλαδή το πρόγραμμα σύγκλισης και τα συγκεκριμένα μέτρα για την επίτευξη των στόχων του είναι αποκλειστικά δικής σας επιλογής.

Με την υπερφορολόγηση οδηγείτε την οικονομία σε ύφεση. Περιορίζετε βέβαια τα δημόσια ελλείμματα, αλλά ταυτόχρονα μειώνετε την ιδιωτική αποταμίευση. 'Ετσι ο στόχος σας για αύξηση του ΑΕΠ κατά 3,3% καθίσταται και εξ αυτού του λόγου για το 1997 ανέφικτος. 

Η σύνδεση των μισθολογικών αυξήσεων και των αυξήσεων στις συντάξεις από τον προσδοκώμενο πληθωρισμό και οι αποκλίσεις από τις προβλέψεις σας για τον πληθωρισμό επηρεάζουν αρνητικά την αγοραστική δύναμη και το βιοτικό επίπεδο των μισθωτών και των συνταξιούχων του Δημόσιου και του ιδιωτικού τομέα. 

Ειδικά για το δημόσιο χρέος, αυτό έχει ξεφύγει πέρα από κάθε έλεγχο για να κυμανθεί το 1997, σύμφωνα με τα επίσημα στοιχεία και τις προβλέψεις του Υπουργείου των Οικονομικών και της Τράπεζας της Ελλάδος, γύρω στα 43,8 τρισεκατομμύρια δραχμές που αποτελεί το 134% του ΑΕΠ, ενώ ήταν 23,4 δισεκατομμύρια το 1993, τόσο το παραλάβατε. Αυτή η εξέλιξη σημαίνει μεγαλύτερη επιβάρυνση κάθε 'Ελληνα πολίτη που ήδη κατά μέσο όρο είναι χρεωμένος με ποσό 4.400.000 δραχμών, ενώ αντίστοιχα κάθε τετραμελής οικογένεια είναι χρεωμένη με το ποσό των 17,5 εκατ. δραχμών.

Το νομοσχέδιό σας είναι ψευδεπίγραφο, γιατί ο τίτλος του αναφέρεται στην εύηχη πολιτική της κατάργησης των φοροαπαλλαγών -πράγματι- ενώ περιλαμβάνει και επιβάλλει μία σειρά από νέους φόρους και αυξάνει τους υπάρχοντες. Διατηρεί τα λεγόμενα αντικειμενικά κριτήρια φορολόγησης και δεν αναπροσαρμόζει για πέμπτη συνεχή χρονιά τη φορολογική κλίμακα.

Το νομοσχέδιό σας διακατέχεται από εισπρακτική και ταμειακή λογική, γι' αυτό και αντιδρά στις περισσότερες από τις ρυθμίσεις σας η Οικονομική και Κοινωνική Επιτροπή, παρά το γεγονός ότι κάποια στιγμή επιχειρήθηκε να εμφανιστεί ομόφωνη η πρότασή της για την κατάργηση των φοροαπαλλαγών. Αλλά και για όσα συνεφώνησε, ζήτησε να αντικατασταθεί η κατάργηση των φοροαπαλλαγών από την αναπλήρωση του χαμένου εισοδήματος, που κάποτε δεν είχε δοθεί ακριβώς γιατί δόθηκαν οι φοροαπαλλαγές.

Καταργείτε μία σειρά από απαλλαγές και εκπτώσεις στη φορολογία εισοδήματος, που θεσπίστηκαν με κοινωνικά, αναπτυξιακά, δημογραφικά και εθνικά κριτήρια. Ενεργείτε πραγματικά με τρόπο ισοπεδωτικό και άδικο. Θα μπορούσε να συμφωνήσει κανείς στην αρχή της κατάργησης των φοροαπαλλαγών, εάν υπήρχε η αντικατάσταση του χαμένου εισοδήματος, όπως σας είπα, και εάν η κατάργηση αυτών των φοροαπαλλαγών οδηγούσε σε εξορθολογισμό του φορολογικού συστήματος, καθώς και στην απλοποίησή του. Εδώ δυστυχώς δεν βλέπουμε μία τέτοια προοπτική. Θεωρείτε όλους εκείνους, που εδικαιούντο τις απαλλαγές και τις εκπτώσεις ως προνομιούχους, υποβαθμίζοντας τη μεγάλη σημασία τους για ορισμένες από τις απαλλαγές και τις εκπτώσεις λόγω του χαρακτήρα τους. 'Οταν σε ορισμένες μάλιστα περιπτώσεις αυτά τα προνόμια δόθηκαν αντί αυξήσεως των αποδοχών, όπως σας είπα ή είναι σύμφοιτες με τις ανάγκες άσκησης του επαγγέλματος ή λειτουργήματός τους. Υπάρχουν περιπτώσεις, που οι ρυθμίσεις που ίσχυαν, οδηγούσαν σε πάταξη της φοροδιαφυγής, όπως η έκδοση των παραστατικών για νοσηλεία, για ιατρικές υπηρεσίες και για υπηρεσίες δικηγορικές. Τώρα ενδεχομένως να αποθαρρύνεται αυτή η προσπάθεια.

Ιδιαιτέρως θέλω να τονίσω την αντίθεσή μας -και θα κάνουμε λόγο και στην κατ'άρθρο συζήτηση αναλυτικότερα- στην κατάργηση ορισμένων από τις φοροαπαλλαγές και θα σας τις περιγράψω τελείως ενδεικτικά: Η μεταφορά καθώς και η μείωση των εξόδων ιατρικής και νοσοκομειακής περίθαλψης. Η κατάργηση των ειδικών επιδομάτων επικίνδυνης εργασίας, το πτητικό, το καταδυτικό επίδομα κ.λπ., καθώς και το στεγαστικό επίδομα του στρατιωτικού προσωπικού, ειδικότερα τώρα που περνάμε μια κρίσιμη εθνικά περίοδο.

Η κατάργηση του επιδόματος υπηρεσίας στην αλλοδαπή που αφορά δημοσίους υπαλλήλους και διπλωμάτες. Νομίζω πως θα πρέπει να διατηρηθεί αυτή η απαλλαγή για εθνικούς λόγους. 'Οπως επίσης η κατάργηση της απαλλαγής από το φόρο μεταβίβασης για αγορά ακινήτου από τους ομογενείς για την εισαγωγή του αυτοκινήτου και της οικοσκευής για λόγους εθνικούς, αλλά και για λόγους προσέλκυσης και κινήτρων μετεγκατάστασης, επιστροφής στη χώρα των ομογενών, τους οποίους σε κάθε ευκαιρία τους επικαλούμαστε στα πλαίσια του Συμβουλίου Αποδήμου Ελληνισμού ή όταν διατρέχουμε ένα σημαντικό κίνδυνο και ζητάμε τη συμπαράστασή τους. Αντίστοιχες απαλλαγές περικόπτονται και για τους 'Ελληνες ναυτικούς.

Επίσης είμαστε αντίθετοι με τη φορολόγηση των δωρεών, ακριβώς γιατί δημιουργείται ένα αντικίνητρο. Η γραφειοκρατεία η οποία επιβάλλεται δημιουργεί αντικίνητρο για τις δωρεές και τους δωρητάς.

Βελτιώθηκε βέβαια κάπως αυτή η ρύθμιση, αλλά πιστεύω ότι είναι παράλογο να επιβάλεται παρακράτηση του φόρου, ενώ θα μπορούσε να επιβληθεί είτε με το εκκαθαριστικό είτε να επιβληθεί ένα μικρότερο ποσοστό, ενδεχομένως στον δωροδόχο που θα είχε και τη δυνατότητα να καταβάλει αυτό το φόρο και για να περιστείλετε και την καταστρατήγηση της διάταξης.

Είμαστε αντίθετοι στην κατάργηση της έκπτωσης για τις ομαδικές ασφάλειες ζωής και ζητάμε να το ξανασκεφθείτε και να προσαρμόσετε το ποσοστό και το ποσό. Επίσης το ίδιο ισχύει και για την υπερβολική αύξηση των τεκμηρίων για τις δαπάνες διαβίωσης.

Βεβαίως, περιορίζετε και τις απαλλαγές του ακαθαρίστου τεκμαρτού εισοδήματος από ιδιοκατοίκηση και φορολογείτε κατά τρόπο άδικο την υπεραξία από την πώληση των μετοχών που δεν έχουν εισαχθεί στο Χρηματιστήριο.

Επίσης άδικος και αντιαναπτυξιακός είναι ο φόρος ακίνητης περιουσίας, γιατί είναι υψηλό το κόστος βεβαίωσης και είσπραξης, γιατί δεν απέδωσε στο παρελθόν, γιατί φορολογεί του πάντες, γιατί φορολογεί την απρόσοδη περιουσία ακόμη και τα κοινωφελή ιδρύματα. Αναπροσαρμόζετε μόνο το αφορολόγητο. Δεν καταργήσατε τη φορολογία της ακίνητης περιουσίας για τα ιδρύματα .

Επίσης είναι απαράδεκτη η διάταξη που επιβάλλει τη φορολογία στο εισόδημα από ακίνητα, στις ιερές μονές, στις ιερές μητροπόλεις και σ'αυτά τα ιδρύματα, διότι δεν μπορούν σε καμιά περίπτωση να ανταποκριθούν στις υποχρεώσεις τους. Το μειώσατε στο 10%. Θεωρώ ότι πρέπει να ξανασκεφθείτε αυτήν τη διάταξη και να το καταργήσετε τελείως, όπως ίσχυε μέχρι τώρα. Ούτε υποκρύπτεται καμιά καταστρατήγηση εδώ, νομίζω. Δεν έχετε τέτοιο λόγο.

Σημασία έχει -αρνητική βέβαια- η διατήρηση της φορολογικής κλίμακας χωρίς τιμαριθμική αναπροσαρμογή για πέμπτη συνεχή χρονιά. Αυξάνετε έτσι υπέρμετρα τη φορολογική επιβάρυνση κατα τον κρυφό αυτό τρόπο που πλήττει όλες 

Σελίδα 2864 

ανεξαίρετα τις εισοδηματικές τάξεις του πληθυσμού. Σε μια περίοδο σκληρής λιτότητας και παρά τις κατηγορηματικές διαβεβαιώσεις και δεσμεύσεις σας, όλων των στελεχών του ΠΑ.ΣΟ.Κ., με πρώτες τις δεσμεύσεις του ιδίου του Πρωθυπουργού, επιβάλλονται πραγματικά νέοι φόροι.

Διερωτάται δε κανείς τι θα συνέβαινε εάν δεν είχαν προϋπάρξει αυτές οι κατηγορηματικές διαβεβαιώσεις, ποια φορολογική λαίλαπα θα μας ανέμενε. Προφανώς, υπάρχει και χειρότερη.

Διατηρείτε τα λεγόμενα αντικειμενικά κριτήρια φορολόγησης, που είναι πραγματικά ισοπεδωτικά. Είναι άδικα, είναι ανορθολογικά, είναι αντιοικονομικά, είναι αντιπαραγωγικά και αντισυνταγματικά και κρίθηκαν ήδη αντισυνταγματικά. Τα κριτήρια αυτά στραγγαλίζουν τα εισόδηματα των ελευθέρων επαγγελματιών και τα επεκτείνετε αδίκως και στους ελεύθερους επαγγελματίες που τηρούν τα προαιρετικά φορολογικά βιβλία Γ' κατηγορίας. Το μέτρο αυτό είναι σαφώς αντιφατικό.

Γενικότερα προσπαθείτε αρχικά να ωραιοποιήσετε την κατάσταση με παραπλανητική απεικόνιση διαφόρων μεγεθών της οικονομίας και εν συνεχεία αναζητείτε πρόσθετα έσοδα, επιρρίπτοντας στις πλάτες όλων ανεξαιρέτως των Ελλήνων το βάρος από τα αποτελέσματα της αποτυχημένης οικονομικής σας πολιτικής.

Αυξάνεται πραγματικά η φορολογική επιβάρυνση όλων εκείνων που έχουν επιβαρυνθεί υπέρμετρα και μάλιστα διαρκώς τα τελευταία χρόνια, εκείνων που υποβάλλονται σε θυσίες με την παγία πολιτική σας της λιτότητας, όπως έγινε πρόσφατα με το ν.2443 και δε φαίνεται να υπάρχει κανένα θετικό αντίκρισμα από αυτήν τη θυσία.

Αυτή η εισπρακτική σας τακτική εξουθενώνει τα μικρομεσαία εισοδήματα και αφαιρεία από την οικονομία πολύτιμους εισοδηματικούς πόρους για την αποταμίευση. Πόρους που θα διοχετεύονταν σε παραγωγικές δραστηριότητες, ενώ τώρα διοχετεύονται σε μη παραγωγικές δραστηριότητες.

'Ηδη μέσα στο 1996 έκλεισαν εβδομήντα πέντε χιλιάδες μικρομεσαίες εμπορικές επιχειρήσεις, ενώ οι ακάλυπτες επιταγές και οι διαμαρτυρημένες συναλλαγματικές, έχουν πολλαπλασιασθεί. Την ίδια στιγμή που επιβάλλετε τα μέτρα, προχωρείτε σε δύο αντιφατικές ενέργειες. Απο τη μία ανακοινώνετε πρόωρα για να αποκομίσετε πολιτικά οφέλη λίστα με πεντακόσιους φοροφυγάδες, μερικοί από τους οποίους είχαν ρυθμίσει έγκαιρα τις φορολογικές τους υποθέσεις και υπονομεύσατε με τον τρόπο αυτό την ίδια την προσπάθειά σας, την ίδια την προσπάθεια της Κυβέρνησης, αλλά και των δημοσίων υπηρεσιών, ώστε να διαπομπεύσετε, όπως θα έπρεπε να το κάνετε, τους πραγματικούς φοροφυγάδες.

Ζητάτε από τους φορολογούμενους να είναι ειλικρινείς. Εσείς είσθε πρώτα ειλικρινείς άραγε; 'Η διακυβεύετε την όποια σοβαρότητα με το να αποκαθιστάτε εκ των υστέρων ορισμένους εκ των περιλαμβανομένων στη λίστα λόγω λαθών σας. 'Αραγε, λόγω προχειροτητος ή σκοπίμως; Ποιος θα πιστεύει, κύριοι συνάδελφοι, πλεον τις λίστες σας, ώστε να αποθαρρύνεται το εθνικό σπορ της φοροδιαφυγής; Την ίδια στιγμή που καταδιώκετε τους φοροφυγάδες, έρχεσθε και ρυθμίζετε ευνοϊκά εκκρεμείς φορολογικές υποθέσεις και χαρίζετε πρόστιμα, προσαυξήσεις και πρόσθετους φόρους, σε μια σειρά από υποχρέους. Και βέβαια ρυθμίζετε κατά τρόπο πρωτόγνωρο και θέματα κατακράτησης ΦΠΑ ουσιαστικά ενισχύοντας τους φοροκλέφτες. 'Ετσι αμβλύνετε τη φορολογική συνείδηση με την ανταμοιβή των ανειλικρινών και την τιμωρία των ειλικρινών φορολογουμένων, δίνοντας ουσιαστικά κίνητρο στους πολίτες να μην είναι ειλικρινείς με τη λογική που τους διδάσκετε "μη δηλώνετε, πάντα κάποιος Υπουργός θα βρεθεί να δώσει άφεση αμαρτιών και να επιβαρυνθείτε με πολύ λιγότερους φόρους".

Αυτό συμβαίνει, κύριοι συνάδελφοι. Οι όποιες φορολογικές μεταρρυθμίσεις δε γίνονται από σωστή βάση, αλλά διατηρούν την ίδια φορολογική αδικία και πάντως τα φορολογικά έσοδα δε διατίθενται κατά τρόπο φορολογικά ορθολογικό, αλλά διατίθενται σε μη παραγωγικούς σκοπούς.'Αλλωστε το σκέλος των δαπανών του Κρατικού Προϋπολογισμού δεν καταρτίζεται με ορθολογικό τρόπο, ίσως και από μηδενική βάση. Δεν αξιολογούνται δηλαδή σωστά οι δαπάνες με κριτήριο αν είναι πράγματι ανελαστικές ή όχι, αλλά βαπτίζονται όλες ανελαστικές και προβλέπονται στον προϋπολογισμό ώστε να καλύψουν τη σπάταλη διαχείρισή σας.

Πολλές φορές οι σπατάλες είναι και σκανδαλώδεις και οι ρυθμίσεις είναι και αμαρτωλές, όπως οι σκανδαλώδεις ρυθμίσεις των χρεών ύψους 2,6 τρισ. δραχμών που έγιναν πρόσφατα και αποτέλεσαν μάλιστα το πρώτο ουσιαστικό κυβερνητικό σας μέτρο. Αναφέρομαι στα λαθραία σκάφη, αναφέρομαι στην Ολυμπιακή με τα 800 δισ., στην ΕΤΒΑ με τα 800 δισ. στην ΑΤΕ με τα 665 δισ. στην Κτηματική Τράπεζα 46 δισ. Ελληνικά Ναυπηγεία 136 δισ. και άλλα. Ανέχεσθε τη διεύρυνση της φοροδιαφυγής και έχετε ολιγωρήσει στη βελτίωση της λειτουργίας των φοροεισπρακτικών και φοροελεγκτικών μηχανισμών. Είναι γνωστή η καθυστέρηση, όπως έχει ομολογηθεί άλλωστε, της προόδου του συστήματος "ΤΑΧΙΣ" για τη μηχανογράφηση των ΔΟΥ.

Η φορολόγηση των εντόκων γραμματίων και των ομολόγων του Δημοσίου, καθώς και η ταχεία πτώση των επιτοκίων των καταθέσεων, προκαλούν περαιτέρω δραστική μείωση της απόδοσης των αποταμιεύσεων που θα κυμαίνεται πλέον στο 10%,δηλαδή μόλις δύο με δυόμισι μονάδες πάνω απο τον πληθωρισμό. Η αποκλιση μεταξύ επιτοκίων καταθέσεων και δανεισμού, ξεπερνά τις δώδεκα ποσοστιαίες μονάδες, όταν σε άλλες προηγμένες χώρες δεν ξεπερνά τις πέντε ποσοστιαίες μονάδες.

Λέγατε προεκλογικά ότι δε θα επιβάλετε νέους φόρους και έρχεσθε τώρα να επιβάλετε, αφενός αύξηση των υφιστάμενων και αφετέρου, νέες φορολογίες και δηλώνετε ότι θα επιβαρυνθούν μόνο οι έχοντες και οι κατέχοντες. Ποτέ όμως δεν προσδιορίσατε ποιοι είναι αυτοί οι έχοντες και οι κατέχοντες και μέχρι ποίου σημείου θα επεκτείνετε τη φορολογική σας λαίλαπα. Χρησιμοποιείτε μία γνωστή σας τακτική να κατονομάζετε αυθαίρετα με επικριτική μάλιστα διάθεση, θεωρώντας δηλαδή αμαρτία το να εχει κάποιος κάτι, κάποιους ως έχοντες και κατέχοντες και επικεντρώνετε σ' αυτούς δήθεν όλο το βάρος της φορομπηχτικής σας πολιτικής, ώστε να δημιουργήσετε την ψευδαίσθηση στους πολίτες ότι αυτοί πληρώνουν και όχι οι μη έχοντες και μη κατέχοντες.

'Αλλωστε, παλαιότερα ο τότε Πρωθυπουργός Ανδρέας Παπανδρέου εφήρμοζε την ίδια τακτική με αντίστροφο τρόπο: Αναφερόταν στους μη προνομιούχους και χρησιμοποιούσε την ίδια ρίζα του ρήματος "έχω", για να πετύχει τον ίδιο στόχο με τον ίδιο σατανικό τρόπο.

Με την πολιτική σας επιβάλλετε νέες φορολογίες όπως εκείνες -και δεν το αμφισβητείτε- για την ακίνητη περιουσία, παρά το ότι υπάρχουν είκοσι επτά άλλοι φόροι, την υπεραξία των μη εισαχθέντων στο Χρηματιστήριο μετοχών, τους τόκους των εντόκων γραμματίων με των ομολόγων του Δημοσίου, που όλα αυτά θα επιβαρύνουν υπέρμετρα τα χαμηλά εισοδηματικά στρώματα, λόγω μετακίνησής τους. Θύματα θα είναι οι μισθωτοί, οι ενοικιαστές, οι μικροί αποταμιευτές, οι μικροί επιχειρηματίες και όσοι αποκτούν κατοικία με δάνεια. Αντίστοιχες αρνητικές επιπτώσεις θα έχουμε με τη ραγδαία αύξηση των τελών κυκλοφορίας, των αυτοκινήτων και των δικύκλων, το φόρο στα τσιγάρα και των τεκμηρίων διαβίωσης καθώς και των αντικειμενικών αξιών των ακινήτων.

Τέλος, είμαστε κατηγορηματικά αντίθετοι στην πολιτική σας για την κατάργηση ορισμένων κοινωνικών επιδομάτων -αυτό δυστυχώς εντάσσεται στα πλαίσια της πολιτικής κοινωνικής αναλγησίας- και αναφέρομαι στην περικοπή του επιδόματος στις πολύτεκνες μητέρες, στις επιχορηγήσεις προς τα νοσηλευτικά ιδρύματα και τις δαπάνες λειτουργίες τους καθώς και στην περιστολή των επιχορηγήσεων προς το Ι.Κ.Α.. 

Η καταστροφική διάσταση της περικοπής του εισοδήματος της πολύτεκνης μητέρας συνδέεται με την επιβράδυνση του ρυθμού αύξησης του πληθυσμού μας, όταν στη γειτονική μας χώρα, που μας δημιουργεί άλλωστε και κίνδυνο, επιτυγχάνεται ραγδαίος ρυθμός αύξησης των γεννήσεων και όταν έχουν αποδείξει οι στατιστικές ότι τα μέτρα αυτά όταν ίσχυσαν, 

Σελίδα 2865 

ευτυχώς ενεθάρρυναν την αύξηση των γεννήσεων ακόμη και των πολυτέκνων οικογενειών.

Γι' αυτούς τους λόγους και για όσους θα εκθέσουμε στη δευτερολογία μας αλλά και στην κατ' άρθρο συζήτηση η Νέα Δημοκρατία καταψηφίζει επί της αρχής το νομοσχέδιο και ζητά από την Κυβέρνηση όσο είναι ακόμα καιρός να τροποποιήσει έστω προς το ευνοϊκότερο ορισμένες από τις διατάξεις στις οποίες αναφέρθηκα. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει ως Ειδικό Αγορητή, κατά τη συζήτηση του παρόντος νομοσχεδίου, το Βουλευτή Ευβοίας κ. Ευάγγελο Αποστόλου.

Ο Ειδικός Αγορητής του Κ.Κ.Ε. κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, στη Διάσκεψη των Προέδρων που αποφάσισε για τη διαδικασία συζήτησης αυτού του νομοσχεδίου, απ' ότι με πληροφόρησε ο Κοινοβουλευτικός μας Εκπρόσωπος κ. Κόρακας, ο κύριος Πρόεδρος είπε ότι η πρώτη συνεδρίαση θα γίνει την Τετάρτη.

Επίσης σήμερα στη συνάντηση που είχε ο Πρόεδρος με τον κ. Κόρακα του είπε ότι σκέπτεται σήμερα να αρχίσει η συζήτηση του νομοσχεδίου. Και πήρε την απάντηση του Κόμματός μας, ότι εμείς δε συμφωνούμε.

Θέλουμε δε να τονίσουμε, κύριοι συνάδελφοι, ότι, ενώ συζητάμε ένα από τα σημαντικότερα νομοσχέδια, ένα νομοσχέδιο που πραγματικά θα καθορίσει τα εισοδήματα όλων των κοινωνικών ομάδων, έρχεται με απόφαση της Διάσκεψης των Προέδρων, με την πλειοψηφία που φυσικά κατέχει, ελέω του εκλογικού νόμου η Κυβέρνηση, να στραγγαλίσει ουσιαστικά και να βάλει λαιμητόμο στο χρόνο συζήτησης του νομοσχεδίου αυτού.

Το ίδιο έγινε και κατά τη συζήτηση του νομοσχεδίου αυτού στην Επιτροπή. Στα 35 άρθρα και στις τροπολογίες που πρότεινε ο κύριος Υπουργός η συζήτηση ήταν μόλις δυόμισι ώρες. Η δε ευαισθησία της Κυβέρνησης για τις τροπολογίες αυτές σταματά στο σημείο εκείνο που εξάντλησε τις δικές της τροποποιήσεις χωρίς να λαμβάνει υπόψη όλες τις άλλες κατατειθέμενα έγκαιρες τροπολογίες των Βουλευτών, οι οποίες με απόφαση του Προέδρου και του κυρίου Υπουργού παραπέμφθηκαν στην Ολομέλεια της Βουλής. Πολύ φοβούμαστε ότι και εδώ οι τροπολογίες αυτές θα έχουν την ίδια τύχη.

Κύριοι συνάδελφοι, δεν είναι δυνατόν να φιμώνονται απόψεις και θέσεις Βουλευτών και Κομμάτων, δεν είναι δυνατόν να μην μπορούν τα Κόμματα να εκφραστούν και να πουν τις απόψεις τους γύρω από ένα σοβαρό νομοσχέδιο. Και διερωτάται κανείς, ποιος ο λόγος κατάθεσης των τροπολογιών στην Επιτροπή, όταν έτσι αντιμετωπίζεται η προσπάθεια των Βουλευτών να συμβάλουν εποικοδομητικά στη διαμόρφωση του νομοσχεδίου; 

Κύριοι συνάδελφοι, για ένα νέο Βουλευτή, όπως είμαι εγώ, κάνει φοβερή εντύπωση η σημασία που δίνει η Κυβέρνηση στον τύπο και όχι στην ουσία του νομοσχεδίου. Η όλη διαδικασία δείχνει την περιφρόνηση που ασκεί η Κυβέρνηση στο διάλογο της Βουλής. Φαντασθείτε, λοιπόν, τι έγινε παραπέρα με τους φορείς.

Θεωρούμε την όλη μεθόδευση, επιεικώς, τελείως απαράδεκτη και αντιδημοκρατική. Οι ντεφάκτο αποφάσεις της δεν μπορούν να περάσουν και δεν πρέπει να περάσουν όταν συζητούνται τέτοια νομοσχέδια.

Κύριοι συνάδελφοι, ως προς το συζητούμενο νομοσχέδιο η Κυβέρνηση, δια του Υπουργού κ. Παπαντωνίου, τόνισε στην Eπιτροπή πως τα μέτρα που πήρε είναι ιδεολογικού και πολιτικού χαρακτήρα. Θα συμφωνήσουμε σ' αυτό. Εκφράζει τη νεοφιλελεύθερη ιδεολογία. Και όσον αφορά την πολιτική, είναι στα πλαίσια του Μάαστριχτ με τα αντιλαϊκά προγράμματα σύγκλισης και της απάνθρωπης μονόπλευρης λιτότητας.

Είπε ακόμη ότι οι δημοσιονομικές ανάγκες δεν επιτρέπουν την ύπαρξη των συγκεκριμένων φοροαπαλλαγών και περιέργως δεν επιτρέπεται μόνο για τους εργαζόμενους, ενώ συνεχίζει η Κυβέρνηση να είναι γαλαντόμος στο μεγάλο κεφάλαιο.

Κύριοι Βουλευτές, η Xώρα μας διαθέτει, αν όχι το αντιλαϊκότερο, τουλάχιστον ένα από τα πλέον άδικα και αντιλαϊκά φορολογικά συστήματα από όσα ισχύουν στις χώρες της Ευρωπαϊκής 'Ενωσης και τις άλλες ανεπτυγμένες καπιταλιστικές χώρες. Προς την ίδια κατεύθυνση παραπέρα στραγγαλισμού των εισοδημάτων των εργαζομένων και με επιπλέον ευνοϊκά μέτρα για τους έχοντες και κατέχοντες, οδηγεί και αυτό το νομοσχέδιο. Κινείται στα πλαίσια της γνωστής κυβερνητικής πολιτικής εναντίον της οποίας έχουν ξεσηκωθεί οι εργαζόμενοι όλης της Xώρας. Δεν υπάρχει, κύριοι συνάδελφοι, κοινωνική τάξη εκτός από το ΣΕΒ και τους μεγαλεμπόρους, που να μην καταδικάζει το συζητούμενο νομοσχέδιο. Δεν υπάρχει κανείς συνδικαλιστής, ακόμα και αυτής της Kυβερνητικής Παράταξης, που να μη το καταγγέλλει σαν αντιλαϊκό και να μην αγωνίζεται για την ανατροπή αυτής της πολιτικής και του νομοσχεδίου.

Είναι ένα νομοσχέδιο ταξικό, γιατί δε θίγει τις νόμιμες φοροαπαλλαγές και τα υπερκέρδη του μεγάλου κεφαλαίου. Είναι αντιλαϊκό γιατί θίγει τους μισθωτούς και τα μεσαία στρώματα. Είναι υποκριτικό, γιατί στο όνομα ορισμένων επιμέρους φοροαπαλλαγών που καταργεί, επιχειρείται η συγκάλυψη της αντιλαϊκής πολιτικής. Και αυτό το νομοσχέδιο έχει τη σφραγίδα της Ευρωπαϊκής 'Ενωσης, κύριοι συνάδελφοι. Γι' αυτό πιστεύουμε ότι ο ενωμένος λαϊκός αγώνας εναντίον του Μάαστριχτ και της κυβερνητικής πολιτικής, είναι όρος για την επιβίωση των εργαζομένων.

Κύριοι συνάδελφοι, συζητάμε ένα ληστρικό νομοσχέδιο για τους εργαζόμενους, που έρχεται με τον ψευδεπίγραφο τίτλο "Κατάργηση φορολογικών απαλλαγών και άλλες διατάξεις". Η φοροδιαφυγή και η φοροκλοπή κύρια του μεγάλου κεφαλαίου, αλλά και η θεσμοθετημένη φορολογική ασυδοσία του τελευταίου, τα φαινόμενα του παράνομου πλουτισμού, του παρασιτισμού και της παραοικονομίας έχουν πάρει εκρηκτικές διαστάσεις. Αποτελούν βάναυση πρόκληση προς τους μισθωτούς και τους συνταξιούχους και γενικότερα τα φτωχότερα λαϊκά στρώμματα, που μόνοι τους καλούνται να σηκώσουν τα βάρη της αντιλαϊκής πολιτικής ενός άδικου φορολογικού συστήματος, που μαζί με όλα τα άλλα, μια τρομακτικά μεγάλη αναλογία εμμέσων φόρων επιβαρύνεται σ' αυτούς κυριολεκτικά τους ληστεύουν το εισόδημα και αυτό όχι μόνο για τα λαϊκά στρώμματα, αλλά πλήττουν και τα μεσαία στρώμματα.

Κύριοι συνάδελφοι, αυτήν την πραγματικότητα βέβαια τη γνωρίζουμε όλοι. Γι' αυτό και οι κυβερνήσεις του ΠΑ.ΣΟ.Κ. και της Νέας Δημοκρατίας, που κυβέρνησαν τα τελευταία είκοσι δύο χρόνια, πάντα υπόσχονταν μια δίκαιη αναμόρφωση του φορολογικού συστήματος και τη φορολογική ελάφρυνση των φτωχότερων λαϊκών στρωμμάτων. Αντί αυτού, εφάρμοσαν, όπως και με το συζητούμενο νομοσχέδιο, μια φορολογική πολιτική που ουσιαστικά αποτέλεσε μηχανισμό μεταφοράς εισοδήματος από τα φτωχά λαϊκά στρώμματα προς όφελος των οικονομικά ισχυρών. Για παράδειγμα, μέτρα προς την κατεύθυνση αυτή ήταν η μη τιμαριθμοποίηση της φορολογικής κλίμακας την τελευταία πενταετία, η συνεχής παροχή φορολογικών και άλλων κινήτρων προς το μεγάλο κεφάλαιο, στο όνομα τάχα της προσέλκυσης επενδύσεων, που όμως αποδείχθηκαν αναποτελεσματικές, οι προκλητικές φορολογικές απαλλαγές κύρια στο εφοπλιστικό κεφάλαιο, που, ενώ με τον ειδικό τρόπο φορολόγησης των ναυτικών το κατώτερο πλήρωμα απαλλάσσονταν της φορολογίας, τώρα φορολογούνται μονομερώς αφήνοντας τους εφοπλιστές στο απυρόβλητο.

Η επιβολή από το ΠΑ.ΣΟ.Κ. των λεγόμενων αντικειμενικών κριτηρίων φορολόγησης των επαγγελματοβιοτεχνών και των μικρομεσαίων εισοδημάτων, στους ελεύθερους επαγγελματίες για εισοδήματα που δεν αποκτούν, ενώ από την άλλη νομιμοποιούν τη φοροκλοπή και φοροδιαφυγή των μεγάλων εμπορικών επιχειρήσεων και ελεύθερων επαγγελματιών με μεγάλα εισοδήματα, αφού βέβαια θεωρούνται ειλικρινείς αν δηλώσουν το ελάχιστο ποσό εισοδήματος που προβλέπει το θεσμοθετημένο κριτήριο ενώ είναι γνωστό ότι εισπράττουν και 

Σελίδα 2866 

κερδίζουν πολύ μεγαλύτερα ποσά.

'Εχω να σας αναφέρω ένα παράδειγμα μικροπωλητή, ο οποίος μας επισκέφθηκε στα γραφεία μαζί με τη φορολογική του δήλωση. Ενώ έχει κέρδη 250.000 δραχμές για ολόκληρο το χρόνο, ζητείται να καταβληθεί φόρος 90.000 δραχμές και άλλες 95.000 που πληρώνει στο Δήμο -μας έφερε την απόδειξη- για την άδεια μικροπωλητή.

'Αλλο απλό τρανταχτό παράδειγμα προς την άλλη κατεύθυνση, κύριοι συνάδελφοι, αποτελεί το ήμισυ φορολόγησης των εντόκων γραμματίων από τη φορολόγηση ταμιευτηρίου και αυτή μάλιστα χωρίς κοινωνικά κριτήρια. Φορολογούνται οι αθλητές για πριν το 1992 όταν δεν ήταν ακόμα επαγγελματίες και ενισχύονταν για οδοιπορικά, τροφή και άλλες τους ανάγκες. 'Οπως επίσης, και οι καλλιτέχνες τους οποίους φορολογούν σήμερα με απαράδεκτα υψηλά ποσά των 478,5 εκατ., ταυτίζοντας ένα ολόκληρο κλάδο με ελάχιστους υψηλοαμειβόμενους καλλιτέχνες. 'Ενα ακόμη τραγελαφικό αποτέλεσμα των αντικειμενικών κριτηρίων. Διότι μπορούν να φορολογηθούν αν κρατούν βιβλία, αν έχουν τα συμβόλαια και όλες τις άλλες παροχές, για να φορολογηθούν πραγματικά σε αυτά που εισπράττουν.

Η ανυπαρξία επίσης, κύριοι συνάδελφοι, της μηχανοργάνωσης των φορολογικών υπηρεσιών παρά τις διακηρύξεις όλων των μέχρι σήμερα κυβερνήσεων, είναι κατά τη γνώμη μας, συνειδητή πολιτική επιλογή τους που φανερώνει πως δε θέλουν πράγματι να συλλάβουν τη μεγάλη φοροαπαλλαγή, αλλά και φοροδιαφυγή.

Η Νέα Δημοκρατία το 1992 έκανε τη σύμβαση για τη μηχανοργάνωση των ΔΟΥ με τον Κόκκαλη, με τον προκλητικό όρο ρήτρας από το Δημόσιο προς τον επιχειρηματία, χωρίς και το αντίθετο, και η οποία έπρεπε να παραδοθεί τον ένατο μήνα του 1995. Δεν παραδόθηκε,κύριοι συνάδελφοι, με την ευθύνη του δημοσίου. Και πληρώσαμε για το τρίμηνο Σεπτεμβρίου-Δεκεμβρίου 1995, 600 εκατομμύρια ρήτρα. Παράλληλα η Κυβέρνηση, αξιοποιώντας την προπαγάνδα που η ίδια έχει αναπτύξει όλο το τελευταίο χρονικό διάστημα, επιχειρεί με το νομοσχέδιο να θεσμοθετήσει και να κάνει νόμο του Κράτους την εντεινόμενη επίθεση στα εισοδήματα των εργαζομένων. 'Εχουμε μία νέα αναδιανομή σε βάρος τους και εις όφελος των εχόντων. Προχωρά στην κατάργηση ειδικών ρυθμίσεων φορολογίας που επί δεκαετίες ίσχυαν για δεκάδες χιλιάδες εργαζόμενους, για τους ΟΤΑ, τις ΔΕΚΟ, τα νοσοκομεία και άλλα Ν.Π.Δ.Δ., ενώ την ίδια στιγμή αφήνει στο απυρόβλητο τις προκλητικές και συνταγματικά αφμισβητούμενες φοροαπαλλαγές προς τους πολλά έχοντες και τους πολλά κατέχοντες.

Με την επέκταση στις επισφαλείς απαιτήσεις, στις δαπάνες χωρίς δικαιολογητικά, στη φορολόγηση των εντόκων γραμματίων χωρίς κοινωνική κλιμάκωση, χώρια που δεν προσδιορίζεται στο νομοσχέδιο εάν ισχύει ο ν. 1828/89 για τα ειδικά αφορολόγητα αποθεματικά όταν διανέμονταν ληξιπρόθεσμα. Και ενώ μπαίνουν στην πρέσσα όλες οι φοροαπαλλαγικές διευκολύνσεις που αφορούν τους εργαζόμενους και είχαν καθιερωθεί για ειδικούς και συγκεκριμένους λόγους, όπως τα επιδόματα για επικίνδυνες εργασίες και για ειδικές συνθήκες άσκησης του επαγγέλματος, έρχεται η φορολόγηση των εντόκων γραμματίων για να αποδείξει την ευαισθησία της Κυβέρνησης.

'Αλλες φορολογίες, όπως τα επιδόματα μεταφοράς της οικοσκευής, η φορολόγηση των ένστολων εργαζομένων, η αγορά ακινήτων από εργαζόμενους του εξωτερικού, το επιμίσθιο των εκπαιδευτικών του εξωτερικού, η αγορά αυτοκινήτου από τον ειδικό φόρο κατανάλωσης, το επίδομα αλλοδαπής στο Διπλωματικό Σώμα, τους ναυτικούς που βγάζουν το μεροκάματο του τρόμου με κίνδυνο της ζωής τους -πρόσφατο παράδειγμα το ΔΥΣΤΟΣ- τους υπαλλήλους της Ολυμπιακής Αεροπορίας κ.α.

Μπαίνει, κύριοι συνάδελφοι, ακόμα, θηλειά στα ΑΕΙ, τα νοσοκομεία, τους συνεταιρισμούς. Ακόμα και τα ιδρύματα που επιτελούν κοινωνικό έργο,μπαίνουν στο στόχαστρο της νεοφιλελεύθερης λογικής που κινείται η φορολογική αντικοινωνική πολιτική της Κυβέρνησης. Δεν εξαιρούνται ούτε τα ιδρύματα εξαρτημένων ατόμων. Με την τροπολογία δε που έφερε ο κύριος Υφυπουργός στο τέλος της συζήτησης, χωρίς βέβαια συζήτηση, καταργεί και την επιχορήγηση σε ιδρύματα ιδιωτικού δικαίου, όπου νέοι με ειδικές ανάγκες, με σωματικά και ψυχικά προβλήματα προσδοκούν με τη βοήθεια και τις υπηρεσίες αυτών των ιδρυμάτων να ενταχθούν ενεργά στην Κοινωνία.

Οδηγείτε, κύριοι Βουλευτές, και αυτά τα ιδρύματα που πραγματικά προσφέρουν κοινωνικό έργο -όπου δυστυχώς η Πολιτεία μένει θεατής όπως στο "ΘΕΟΤΟΚΟΣ" και τόσα άλλα- στην εξαφάνιση.

Κύριοι Βουλευτές, από τη φορολαιμητόμο δεν εξαιρούνται ούτε οι Ο.Τ.Α.. Σε καπιταλιστικές επιχειρήσεις επιδιώκει η Κυβέρνηση να μετατρέψει τις δημοτικές επιχειρήσεις που θα λειτουργούν με βάση το κέρδος για την μετατροπή τους από θεσμό άμεσης Δημοκρατίας και κοινωνικής προσφοράς, σε φοροεισπρακτικό μηχανισμό ο οποίος θα λειτουργεί παράλληλα με τους φοροεισπρακτικούς μηχανισμούς της Εκτελεστικής Εξουσίας.

'Ενα νέο πλήγμα ακόμα δέχονται οι δημόσιες επιχειρήσεις και οι οργανισμοί, με τα τέλη κυκλοφορίας. Η αναλγησία της Κυβέρνησης που δηλώνει στα λόγια ότι πασχίζει για την κοινωνική Δικαιοσύνη, φαίνεται και από τη διάταξη του σχεδίου νόμου που προωθεί την κατάργηση απαλλαγών από ειδικούς φόρους κατανάλωσης και λοιπών φόρων-τελών, φοροαπαλλαγές που έχουν θεσπιστεί στο παρελθόν για φορείς και υπηρεσίες του Δημοσίου με κριτήριο την άσκηση κοινωνικής πολιτικής.

Η απόφαση της Κυβέρνησης να περικόψει και αυτές τις ατέλειες εντάσσεται στα πλαίσια των επιλογών της να ξηλώσει ό,τι έχει απομείνει από το λεγόμενο κράτος πρόνοιας, ικανοποιώντας έτσι, κύριοι συνάδελφοι, τις αξιώσεις του ΣΕΒ και του διευθυντηρίου των Βρυξελλών για λιγότερο κράτος και περισσότερη ιδιωτική πρωτοβουλία. Θα φορολογούνται με το ειδικό τέλος ακόμα και τα ασθενοφόρα των νοσοκομείων και ας είναι δωρεές. Και ας είπε ο κύριος Υπουργός ότι θα γίνονται ρυθμίσεις και θα πληρώνονται από το Δημόσιο. Δεν κατοχυρώνεται αυτό μέσα στο νομοσχέδιο και θα πληρώνονται από τους προϋπολογισμούς των νοσοκομείων και άλλων ιδρυμάτων που σήμερα έχουν τρομερά ελλείμματα. Επίσης, θεσπίζονται, αλλαγές, εμπαιγμό, κοροϊδία σε σχέση με την αδιέξοδη κατάσταση που βιώνουν εκατοντάδες χιλιάδες μικρομεσαίοι, εμποροβιοτέχνες και ελεύθεροι επαγγελματίες.

Είμαστε αντίθετοι και ζητούμε να αποσυρθεί αυτό το άρθρο. Με τις τροπολογίες που κάνει γίνονται μικροαλλαγές που απλά επιχειρούν να συγκρατήσουν προσωρινά τις τρομακτικές φορολογικές επιβαρύνσεις που θα προκαλούσαν οι αυξήσεις στις αντικειμενικές αξίες των ακινήτων, χωρίς αυτό να σημαίνει ότι δε θα προκληθεί ούτως ή άλλως αισθητή αύξηση στο φόρο που θα κληθούν να πληρώσουν το 1997 όσοι υπάγονται στα αντικειμενικά κριτήρια. Το από 6, σε 6,75 για τον προσδιορισμό της μισθωτής αξίας με τιμή ζώνης που ίσχυε από την 1.1.95 δεν ανατρέπει τη ληστρική φορολογική αντιμετώπιση των ΕΒΕ.

Κύριε συνάδελφε, στην εισηγητική έκθεση του υπό συζήτηση νομοσχεδίου, προκλητικότατα στην σελίδα 1 αναφέρεται ότι η κατάργηση αυτή κρίνεται αναγκαία γιατί οι απαλλαγές αποτελούν στην ουσία προνομιακή μεταχείρηση υπέρ εκείνων για τους οποίους έχουν χορηγηθεί και απόκλιση από την αρχή της φορολόγησης με βάση τη φοροδοτική ικανότητα του καθενός, η οποία εκτός από τις δημοσιονομικές συνέπειες, υπονομεύει και τη φορολογική ηθική και συνείδηση των πολιτών.

Και παρακάτω, στην σελίδα 2: 'Ετσι διατηρούνται μόνο εκείνες που συμβάλλουν στην οικονομική ανάπτυξη της Χώρας ή εξυπηρετούν κοινωνικούς σκοπούς. Ιδιαίτερα τα τελευταία χρόνια όταν ο Λαός μας ακούει ότι παίρνονται μέτρα για κοινωνικούς σκοπούς, αισθάνεται να έρχεται καταιγίδα στον κοινωνικό του μισθό.

Δηλαδή, κύριε Υπουργέ, η κατάργηση των φοροαπαλλαγών των μελών των κατωτέρων πληρωμάτων, των ναυτικών, όπου θαλασσοπνίγονται, των ειδικών επιδομάτων επικίνδυνης ερ-

Σελίδα 2867 

γασίας, των επιδομάτων των μισθωτών του Δημοσίου και άλλων υπαλλήλων για υπηρεσίες που προσφέρονται στο εξωτερικό, του 50% των αποζημιώσεων που καταβάλλονται στους τελωνειακούς, στους οικονομικούς υπαλλήλους και στους υπαλλήλους του Γενικού Χημείου του Κράτους, του 10% του ακαθάριστου των δημοσιογράφων, η κατάργηση του επιδόματος στολής στα Σώματα Ασφαλείας, των Ενόπλων Δυνάμεων, Αστυνομίας κ.λπ., όπως και στο στεγαστικό επίδομα των Σωμάτων αυτών, το επίδομα βιβλιοθήκης για τους γιατρούς του ΕΣΥ, τα έξοδα κίνησης, η επέκταση των αντικειμενικών κριτηρίων και τόσες άλλες υπονομεύουν τη φορολογική ηθική και συνείδηση των πολιτών και δεν την υπονομεύουν η διατήρηση σημαντικού αριθμού προκλητικών φοροαπαλλαγών υπέρ των εφοπλιστών, ναυτιλιακών επιχειρήσεων, των πλοιοκτητών και άλλων, των τεχνικών επιχειρήσεων, των εταιρειών επενδύσεων, χαρτοφυλακίου, αλλοδαπών,εταιρειών χρηματιστηριακών πράξεων, Καζίνο κ.λπ.;

'Οσο για τη διατήρηση εκείνων που δήθεν συμβάλουν στην ανάπτυξη της χώρας, χαρακτηριστικό παράδειγμα είναι η θέσπιση απαλλαγής του φόρου εισοδήματος των αποδοχών των κατωτέρων πληρωμάτων, που σήμερα αγωνίζονται -όχι μόνο γι' αυτά, αλλά και για άλλα δικαιώματα των οποίων στερούνται-έγινε κίνητρο προς τη ναυτιλία, όπως και για τις ναυτιλιακές εταιρείες και τους πλοιοκτήτες. 'Ομως, με το να σκέφτεσθε και να ενεργείτε με την πολιτική αντίληψη της υπαλληλικής ιδιότητας προς τους εφοπλιστές, το μεγάλο κεφάλαιο, αλλά και τις εντολές της Ευρωπαϊκής 'Ενωσης, τι θεσμοθετείτε; Την κατάργηση της απαλλαγής του φόρου στις αποδοχές των κατωτέρων πληρωμάτων και των ναυτικών, την αύξηση των συντελεστών στη φορολόγηση των αξιωματικών του εμπορικού ναυτικού, ενώ διατηρείτε τις ισχύουσες φοροαπαλλαγές των πλοιοκτητών και των ναυτιλιακών επιχειρήσεων με το ίδιο ακριβώς κίνητρο για την ανάπτυξη, δήθεν, της ναυτιλίας. Αφήστε, λοιπόν, τα περί φορολογικής Δικαιοσύνης. Οι ναυτεργάτες δεν ξεγελιούνται και γι' αυτό συνεχίζουν τον αγώνα τους και πιστεύουμε ότι θα πετύχουν. 'Οσο για τη διεύρυνση της φορολογικής βάσης, αυτή δε μειώνει τα ελλείμματα. Απεναντίας, αναδιανέμει το χώρο με τη γνωστή κατεύθυνση. Ο δε δημοκρατικός έλεγχος δεν εμποδίζεται από τις φοροαπαλλαγές των μισθωτών και συνταξιούχων, ούτε από τις εκπτώσεις που δικαιούνται όλοι οι εργαζόμενοι φορολογούμενοι, αλλά έχουν θετική επίδραση στα χαμηλά λαϊκά στρώματα. Ο δημοκρατικός έλεγχος εξαρτάται κάθε φορά από το ποιος τον εκφράζει και ποιον εξυπηρετεί. Και το νομοσχέδιό σας εξυπηρετεί τους λίγους και οικονομικά ισχυρούς. Παράλληλα, στο νομοσχέδιό σας διατηρείτε τα αφορολόγητα των τόκων καταθέσεων των μη μόνιμων κατοίκων της Ελλάδας και επιβάλετε φορολογία, όπως είπαμε και προηγουμένως, μόνο 7,5% για τους τόκους των τίτλων του Δημοσίου. Επιβάλετε τέλη χαρτοσήμου σε μια σειρά από δραστηριότητες που εκτελούν διάφοροι οργανισμοί. Δεν ξέρουμε η δεύτερη τροπολογία, την οποία φέρνετε μέχρι πού και ποιους θα απαλλάξει, ενώ διατηρούνται οι διάφορες φοροαπαλλαγές και οι εκπτώσεις από το φόρο, για δαπάνες που κάνουν οι επιχειρηματίες ακόμα και όταν αυτές γίνονται χωρίς να υπάρχουν παραστατικά -όπου εκεί γίνονται οι μίζες- επιβάλετε τέλη κυκλοφορίας και καταργείτε τις απαλλαγές από τον ειδικό φόρο κατανάλωσης για οχήματα των ΔΕΚΟ, Τοπικής Αυτοδιοίκησης, Ολυμπιακής, νοσοκομείων, ΑΕΙ, ΤΕΙ και άλλων εργαζομένων στο εξωτερικό.

Μ' αυτές τις ρυθμίσεις οδηγείτε στην παραπέρα διόγκωση του κόστους λειτουργίας αυτών των φορέων, κύριοι της Κυβέρνησης. Παράλληλα, οδηγείτε και στην υποβάθμιση των προσφερομένων υπηρεσιών και σε πολλές περιπτώσεις στη μετακίνηση του σχετικού κόστους στους χρήστες αυτών των υπηρεσιών. Από την άλλη, καταργείτε την φορολόγηση των ιδιοκτητών μικρών πλοίων με το αιτιολογικό ότι οι δαπάνες για τη λειτουργία στις υπηρεσίες που βεβαιώνουν τους φόρους, είναι μεγαλύτερες από τους φόρους που πληρώνουν.

Τέλος με το νομοσχέδιο αυξάνετε τα τεκμήρια διαβίωσης με υπέρογκες αυξήσεις αυτών, που αφορούν την κατοχή Ι.Χ., χωρίς παράλληλα να γίνεται τιμαριθμοποίηση της φορολογικής κλίμακας όλα τα τελευταία χρόνια, όπως και τώρα με αποτέλεσμα την καθήλωση του αφορολόγητου ποσού. 

Κυρίες και κύριοι Βουλευτές, μια αντιλαϊκή πέρα για πέρα πολιτική όπως αυτή που διατυπώνεται με τον Κρατικό Προϋπολογισμό του 1997, για να περάσει στο Λαό χρειάζεται δυο βασικά μέτρα. Θεσμικά μέτρα που να νομιμοποιούν τη λαϊκή αφαίμαξη, όπως το συζητούμενο νομοσχέδιο για τις φοροαπαλλαγές και δεύτερο, την επιβολή μέτρων αυταρχισμού, εκβιασμού, υποσχεσιολογίας, απειλών και άλλα όπως χρησιμοποιήθηκαν και στις αγροτικές κινητοποιήσεις και όπως χρησιμοποιούνται και σήμερα και με την απειλή μάλιστα όπλων στις κινητοποιήσεις των ναυτεργατών, προκειμένου να βρείτε συμμάχους μέσα στο μαζικό κίνημα, ώστε να περάσει η ανάλγητη πολιτική σας χωρίς κοινωνικούς κραδασμούς.

Παράλληλα, κύριοι Βουλευτές, η Κυβέρνηση για να πετύχει το διακηρυγμένο στόχο της για απαρέγκλητη υλοποίηση του προγράμματος σύγκλισης στα πλαίσια της Συνθήκης του Μάαστριχτ και εν όψει της οικονομικής και νομισματικής ενοποίησης, δεν ήταν δυνατό να φέρει διαφορετικό φορολογικό νομοσχέδιο απ' αυτό το σφόδρα ταξικό τερατούργημα. 'Ολες οι μέχρι σήμερα κυβερνήσεις για δεκαετίες παραβιάζουν κατάφωρα και συνειδητά και το ίδιο το Σύνταγμα της Χώρας, που λέει στο άρθρο 4 ότι οι 'Ελληνες πολίτες συνεισφέρουν χωρίς διακρίσεις στα δημόσια βάρη άρα και στην καταβολή φόρων, ανάλογα με τις δυνάμεις τους, δηλαδή, ανάλογα με τη φοροδοτική τους ικανότητα.

Το ότι θα πληρώσουν οι έχοντες και κατέχοντες, όπως ισχυρίζεται η Κυβέρνηση από τα πρακτικά μέτρα που πήρε και που αναφέραμε παραπάνω αποδεικνύεται η πλήρης ανακρίβεια της παραπάνω εξαγγελίας της. Πριν ένα περίπου μήνα με το νομοσχέδιο που ψηφίστηκε για την τροποποίηση του τελωνειακού κώδικα χαρίζονται αρκετά δισεκατομμύρια σε οφειλέτες βεβαιωμένων φόρων προς το Ελληνικό Δημόσιο.

Πηγαίνετε, κύριε Υπουργέ, να εισπράξετε τους βεβαιωμένους φόρους που μόνο τα τελευταία πέντε χρόνια ξεπερνούν τα 2,5 τρισεκατομμύρια. Μόνο το 1995 ήταν 705 δισ, ενώ για το 1996 οι ειδικοί αναφέρουν ότι θα ξεπεράσει ίσως και το 1 τρισεκατομμύριο. Μη στραγγαλίζετε άλλο τα εισοδήματα των εργαζομένων, τα ιδρύματα και τους φορείς που επιτελούν κοινωνικό έργο.

Κύριοι Βουλευτές, το ΚΚΕ είναι ριζικά αντίθετο με την κατεύθυνση του νομοσχεδίου. Το Κόμμα μας κατέθεσε ένα δίκαιο φορολογικό νομοσχέδιο, με το οποίο εκφράζει τις πάγιες διακηρυγμένες θέσεις του ΚΚΕ για προοδευτική, δημοκρατική μεταρρύθμιση του φορολογικού συστήματος, όχι μόνο γιατί το σημερινό είναι κοινωνικά άδικο και έντονα αντιλαϊκό, αλλά και γιατί χωρίς μια ριζική μεταρρύθμιση του φορολογικού συστήματος, χωρίς

την ουσιαστική ενίσχυση των εσόδων του Κράτους από τους έχοντες και κατέχοντες και για χρόνια φοροδιαφεύγοντες, δεν μπορεί να υπάρξει ούτε αναπτυξιακή ούτε αναγκαία κοινωνική πολιτική. Και μιλάμε για το υπάρχον καθεστώς. Δε μιλάμε για τη σοσιαλιστική προοπτική και το σχέδιο οικονομίας, όταν θα έρθουμε αργότερα στην Κυβέρνηση. Και να είσθε βέβαιοι, κύριοι συνάδελφοι, ότι ο Λαός θα συνεχίσει να αντιδρά, να αγωνίζεται και να ανατρέπει αυτήν την καταστρεπτική για το Λαό και για τη Χώρα πολιτική, ακόμη και τους πολιτικούς που την εφαρμόζουν, μία πολιτική, που πορεύεται από τις Βρυξέλλες και η Κυβέρνηση την υλοποιεί, με τη στήριξη βέβαια και των άλλων Κομμάτων του Mααστριχτικού τόξου.

Το ΚΚΕ είναι ριζικά αντίθετο με την κατεύθυνση, την αντίληψη και τη φιλοσοφία του νομοσχεδίου. Το καταγγέλλουμε ως σκληρά ταξικό. Είναι νομοσχέδιο σκούπα, αντιλαϊκό, αντιαναπτυξιακό, αντικοινωνικό και οι εργαζόμενοι έτσι θα το αντιμετωπίσουν και έτσι θα το παλαίψουν. Είναι όρος επιβίωσης για τους εργαζομένους. Εμείς θα επιμείνουμε προς την πάλη και την ανάπτυξη του μαζικού κινήματος, ώστε γρήγορα να έρθει η ανατροπή αυτής της πολιτικής, αλλά και των Κομμάτων, που στηρίζουν και εφαρμόζουν αυτές τις πολιτικές.

Ευχαριστώ.

Σελίδα 2868 

ΠΡΟΕΔΡΕΥΩΝ (Νικόλαος Κατσαρός): Μας "φάγατε" μερικά λεπτά από απροσεξία, κύριε Γκατζή!!

Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Πριν τοποθετηθούμε επί του νομοσχεδίου, δεν μπορούμε, κύριε Υπουργέ, να μην αναφερθούμε στον τρόπο, που νομοθετεί το Υπουργείο Οικονομικών. Υπάρχει για μας θέμα σεβασμού των διαδικασιών. Από τη στιγμή της κατάθεσης του νομοσχεδίου στην Επιτροπή, μέχρι την εισαγωγή του στην Ολομέλεια, έγιναν πάμπολλες τροποποιήσεις-προσθέσεις και σίγουρα θα ακολουθήσουν και άλλες, κατά τη συζήτηση στην Ολομέλεια.

Εύλογα μπορεί να αναρωτηθεί κανείς: Θα έχουμε μέσα στο 1997 νέο φορολογικό νομοσχέδιο με αντικείμενο τις υπόλοιπες φοροαπαλλαγές, που δεν θίγονται; Είναι δυνατόν να λειτουργεί σωστά η αγορά, αν δεν υπάρχουν σταθεροί κανόνες ή τουλάχιστον σταθερές προβλέψεις; Η μεταρρύθμιση του φορολογικού μας συστήματος, ιδιαίτερα σήμερα που τα δημοσιονομικά μας προβλήματα έχουν πάρει εκρηκτικές διαστάσεις, έπρεπε να ήταν το πρώτο μέλημμα της Κυβέρνησης.

Αγαπητοί συνάδελφοι, από το 1955 μέχρι σήμερα μόνο για τη φορολογία εισοδήματος έχουν ψηφιστεί εβδομήντα πέντε νομοσχέδια με αναποτελεσματικό περιεχόμενο ως προς το βασικό στόχο, που πρέπει να έχει ένα φορολογικό σύστημα, που είναι η φορολογική Δικαιοσύνη. Τόσο η σημερινή, όσο και οι προηγούμενες κυβερνήσεις, επέδειξαν πολιτική βούληση όχι για τη μεταρρύθμιση του φορολογικού συστήματος, αλλά για τη συντήρηση της φοροδιαφυγής και της συναλλαγής.

Η σημερινή Κυβέρνηση ακόμα και αυτούς τους ελέγχους που μπορούσαν να αποδώσουν βραχυπρόθεσμα, με τον πρόσφατο τελωνειακό νόμο, τους αχρήστευσε, αφού για μια ακόμη φορά επιβράβευσε όσους με διάφορους τρόπους απέφυγαν να ανταποκριθούν στις φορολογικές τους υποχρεώσεις. Ενώ είναι κοινή διαπίστωση, ότι η Χώρα μας αντιμετωπίζει οξυμένα οικονομικά προβλήματα, έρχεται η κυβέρνηση με αποσπασματικό τρόπο και φέρνει προς ψήφιση το παρόν νομοσχέδιο.

Μπορεί να περιέχει ορισμένες θετικές διατάξεις, όμως δεν κάνει τίποτα ως προς την κατεύθυνση αλλαγής των σχέσεων άμεσων-έμμεσων φόρων, της φορολογικής ελάφρυνσης των μισθωτών και των συνταξιούχων και της τιμαριθμοποίησης της φορολογικής κλίμακας. Πότε επιτέλους θα αντιμετωπισθεί αυτό το θέμα; 

Είναι γεγονός ότι μία από τις πληγές του φορολογικού μας συστήματος είναι ο τεράστιος αριθμός των φοροαπαλλαγών. Από την άποψη αυτή πιστεύουμε ότι έπρεπε να εξετασθούν από μηδενική βάση. Αυτό βέβαια με το παρόν σχέδιο νόμο δε γίνεται.

Η αποσπασματικότητα της επανεξέτασης των φοροαπαλλαγών έχει ως στόχο: Πρώτον να θεωρήσει προκαταβολικά επιτυχημένη τη φορολογική πολιτική της Κυβέρνησης και δεύτερον, να αποκρύψει την ουσία της κυβερνητικής πρότασης για τις φοροαπαλλαγές που είναι η μείωση των εισοδημάτων των μισθωτών μέσα από το ψαλίδισμα των φοροαπαλλαγών τους, για τους οποίους θα αναφερθούμε αναλυτικά στην κατ' άρθρον συζήτηση.

Θα θέλαμε, επίσης, να επιστήσουμε την προσοχή στο ότι δεν βλέπουμε να υπάρχουν κάποιες σταθερές αρχές ως προς το τι πάει να γίνει. Το αποτέλεσμα είναι να έχει ξεκινήσει ένα ατελείωτο παζάρι. Είδαμε και εμείς, όπως υποθέτω και τα άλλα Κόμματα τους τραγουδιστές, τις ασφαλιστικές εταιρείες, τις μικρομεσαίες επιχειρήσεις. Πρέπει να πω ότι δεν ήταν εύκολο να πει κανείς όχι σε όλους αυτούς, γιατί έτσι όπως λειτουργεί το σύστημα, τελικά όλοι έχουν δίκιο.

Είχαμε την άποψη ότι θα μπορούσαν να μπουν ορισμένες αρχές. Για παράδειγμα από την όλη αλλαγή ή κατάργηση ή μεταμόρφωση των φοροαπαλλαγών να υπάρχει ένα πλαφόν οικογενειακού εισοδήματος, κάτω από το οποίο δε θα θίγεται κανείς ή μία άλλη αρχή, να μιλάει το Υπουργείο Οικονομικών ταυτόχρονα με το Υπουργείο Ανάπτυξης. Δηλαδή, θα πρέπει να έχουμε μία πολιτική για τον κάθε χώρο και μετά να έρθει το φορολογικό νομοσχέδιο να την ολοκληρώσει.

Υπάρχουν φοροαπαλλαγές που αφορούν ομάδες φορολογουμένων με μεγάλη οικονομική, πολιτική και κοινωνική δύναμη, προς τους οποίους βέβαια η Κυβέρνηση υπήρξε ενωτική, αφού ή δεν τις κατήργησε ή όποτε το έκανε, διάλεξε το δρόμο της σταδιακής κατάργησης. 

Το Υπουργείο Οικονομικών εκτιμά, ότι με την περικοπή των φοροαπαλλαγών του εισοδήματος και την αυτοτελή φορολόγηση ορισμένων επιδομάτων και εισοδημάτων, θα εισπράξει 75 δισ. δραχμές. Γιατί αυτό το ποσό, τη στιγμή που αυτές οι φοροαπαλλαγές, σύμφωνα με την πρόσφατη μελέτη του ΚΕΠΕ ανήρχοντο το 1995 στα 548 δισ. δραχμές; Μήπως τελικά τα 75 δισ. προέλθουν μόνο από τους εργαζόμενους που είχαν πάρει τις φοροαπαλλαγές έναντι αυξήσεων; Μήπως τελικά αυτοί αποτελούν την εύκολη φορολογητέα ύλη, μια και δεν έχουν την ικανότητα να φοροδιαφεύγουν;

Είναι θετικό βήμα η επαναφορά του φόρου της ακίνητης περιουσίας. 'Ομως για μας και αυτή χαρακτηρίζεται από ατολμία.

Στο σχέδιο νόμου προβλέπονται έσοδα 25 δισ. από τη φορολογία ακίνητης περιουσίας. Εμείς πιστεύουμε ότι υπάρχει η δυνατότητα για είσπραξη πολλαπλάσιων ποσών.

Επίσης, είναι προς θετική κατεύθυνση η φορολόγηση των εισοδημάτων από τόκους κρατικών τίτλων. Είναι, όμως, μακρυά από αυτό που λέγεται φορολογική Δικαιοσύνη. 

Την περασμένη χρονιά οι μισθωτοί και οι συνταξιούχοι πλήρωσαν το 55% το συνολικού φόρου εισοδήματος φυσικών προσώπων ή αλλιώς, 362 δισεκατομμύρια. Οι εισοδηματίες από τόκους τίτλων δεν πλήρωσαν δραχμή, ενώ εισέπραξαν περί τα 3,5 τρισεκατομμύρια. Και τώρα λέμε ότι θα πληρώσουν 500 δισεκατομμύρια. Γιατί τόσα και όχι 260, όπως προβλέπεται με τον συντελεστή 7,5%;

Εμείς λέμε ότι μπορεί να υπάρξει και συντελεστής μεγαλύτερος 15%, γιατί η πραγματική απόδοση των τίτλων στην Ελλάδα είναι 4% έως 4,5%, τη στιγμή που στην Ευρώπη είναι γύρω στα 2% με 2,5%. Θα πρέπει να υπολογιστεί βέβαια ότι οι μισθωτοί και οι συνταξιούχοι ποτέ δεν είχαν αυξήσεις πάνω από τον πληθωρισμό.

Η φορολόγηση των παραπάνω δεν αρκεί, λοιπόν, για την θεμελίωση της φορολογικής Δικαιοσύνης, εάν παράλληλα δεν εξασφαλιστεί και η ικανότητα των φοροεισπρακτικών μηχανισμών, ώστε να συλλαμβάνουν τη φορολογητέα ύλη και ειδικά των εισοδημάτων που έχουν τη δυνατότητα να φοροδιαφεύγουν.

Και το λέω αυτό, γιατί οι τράπεζες -όπως τουλάχιστον έχουν γράψει τα μέσα ενημέρωσης- έχουν βρει τρόπους παράκαμψης της φορολόγησης των τίτλων του Δημοσίου και των παραγώγων των τραπεζών.

Σε γενικές γραμμές, αυτό που χαρακτηρίζει το σχέδιο νόμου είναι μία αποσπασματικότητα, η οποία βέβαια και αποκαλύπτει το αλαλλούμ του φορολογικού μας συστήματος.

Υπάρχουν διατάξεις, που εξασφαλίζουν ελαφρύνσεις στις επιχειρήσεις, όπως είναι η φορολογική ελάφρυνση στη φορολογία αφορολόγητου αποθεματικού, που διανεμήθηκε.

Αυξήσεις επιβαρύνσεως σε χαμηλά εισοδήματα. Γιατί, τι άλλο μπορεί να είναι η αύξηση των τεκμηρίων στα μικρά και παλιά Ι.Χ.;

Το σχέδιο νόμου, επίσης, δεν θίγει τις φοροαπαλλαγές, που αφορούν μεγαλύτερα ποσά και ειδικά, για αναπτυξιακούς νόμους. Δυστυχώς, οι όποιες φοροαπαλλαγές για επενδύσεις και ανάπτυξη έχουν δοθεί μέχρι σήμερα, δεν έχουν λειτουργήσει στο βαθμό που έπρεπε και που θα μπορούσαν. Ούτε και τις αναμενόμενες επενδύσεις ούτε και την αναμενόμενη ανάπτυξη είχαμε.

Επομένως, αυτά τα φορολογικά κίνητρα πρέπει να επανεξετασθούν.

Βέβαια, στο σχέδιο νόμου θίγεται μόνον η περίπτωση των μικρών νησιών του Αιγαίου. Από μια πρώτη ματιά, τα κίνητρα ανάπτυξης για τα νησιά αυτά είναι θετικά. Είναι, όμως, λυπηρό η Πολιτεία να οριοθετεί τη δημογραφική και οικονομική πολιτική της για τα νησιά αυτά κατ' αυτόν τον τρόπο. Χρειάζεται συνολική αντιμετώπιση, εντεταγμένη σ' ένα μακροχρόνιο 

Σελίδα 2869 

σχεδιασμό. Το περίεργο της διάταξης είναι το κριτήριο του πληθυσμού των τριών χιλιάδων κατοίκων, το οποίο μάλιστα λειτουργεί ισοπεδωτικά ως προς τη γεωγραφική θέση του κάθε νησιού.

Εμείς, κύριε Υπουργέ, θεωρούμε και αναγκαίο και δυνατό ν' αυξηθούν τα δημόσια και τα φορολογικά έσοδα κυρίως για την ανάγκη στήριξης κοινωνικών πολιτικών. Δεν πιστεύουμε ότι με τα φορολογικά έσοδα μπορούμε να λύσουμε το πρόβλημα των ελλειμμάτων ή του δημόσιου χρέους. Αυτό θ' αντιμετωπισθεί με αναπτυξιακή διαδικασία.

Υπερασπιζόμαστε την ανάγκη αύξησης των φορολογικών εσόδων με δίκαιο τρόπο, γιατί θέλουμε πολιτικές για τους ανέργους, την Υγεία την Παιδεία και τους άλλους κοινωνικούς τομείς.

Εξ αιτίας της αποσπασματικότητας και της ατολμίας, που χαρακτηρίζει το νομοσχέδιο, παρότι όπως τόνισα και στην αρχή, υπάρχουν διατάξεις, που είναι προς θετική κατεύθυνση, εμείς θα καταψηφίσουμε το νομοσχέδιο.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Ειδικός Αγορητής του ΔΗ.Κ.ΚΙ. κ. Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, προτού ασχοληθώ με το υπό συζήτηση νομοσχέδιο, θα ήθελα να κάνω μερικές εισαγωγικές παρατηρήσεις.

Η πρώτη παρατήρηση είναι ότι, όταν τον Αύγουστο του 1996 η Κυβέρνηση προσέφυγε σε πρόωρες και αιφνίδιες εκλογές, επικαλέσθηκε δύο λόγους: Την αντιμετώπιση εθνικών θεμάτων και τα οικονομικά της Πατρίδας μας. 'Ομως, τόσο κατά την προεκλογική περίοδο, όσο και κατά τη συζήτηση των προγραμματικών δηλώσεων, δεν παρουσίασε κάτι συγκεκριμένο ως αντιμετώπιση των θεμάτων που επικαλέσθηκε για την προκήρυξη των εκλογών, αλλά αρκέσθηκε σε αοριστολογίες.

Εμείς, όμως, το Δημοκρατικό Κοινωνικό Κίνημα και ιδιαιτέρως ο Πρόεδρός του, είχε προείπει ότι και οι δύο λόγοι που επικαλείται η Κυβέρνηση είναι προσχηματικοί, απεναντίας ζητάει εκλογές για να επιλύσει δυσμενώς προς τα δικά μας συμφέροντα τα εθνικά ζητήματα που εκκρεμούν και να επιβάλει μια αντιλαϊκή φορολογική και γενικότερη οικονομική πολιτική.

Το πρώτο νομοσχέδιο που έφερε η Κυβέρνηση στην παρούσα Βουλή, όπως όλοι γνωρίζουμε, οικονομικού περιεχομένου, ήταν η προσαρμογή του τελωνειακού κώδικα προς τις τελωνειακές διατάξεις της Ευρωπαϊκής 'Ενωσης. Εκείνο το νομοσχέδιο είχαμε καταγγείλει απ' αυτό το Βήμα -και το επαναλαμβάνω γιατί το συνδέω με το παρόν σχέδιο νόμου που συζητάμε- ότι ήταν εξόφληση ανειλημμένων προεκλογικών υποχρεώσεων σε ορισμένες οικονομικά υψηλές τάξεις. Και όπως θυμάστε όλοι, χάριζε σε παραβάτες της τελωνειακής νομοθεσίας -και αναφέρομαι στους ιδιοκτήτες των σκαφών αναψυχής, τετρακόσιους τον αριθμό- πρόστιμα και λοιπές επιβαρύνσεις από τις υποτιμολογήσεις που είχαν κάνει για την εισαγωγή των σκαφών στην Πατρίδα μας. Προφανώς ήταν ένα μέτρο αντιλαϊκό και άκρως ευνοϊκό προς ορισμένη κοινωνική τάξη. Απ' αυτήν τη ρύθμιση είχε χάσει το Ελληνικό Δημόσιο γύρω στα 4,5 δισ. δραχμές, αν δε με απατά η μνήμη μου.

Η ρύθμιση των χρεών των ΠΑΕ. Γύρω στα 9 με 15 δισ. δραχμές χάρισε σε τρεις ΠΑΕ. Και το σκανδαλώδες ήταν αυτό που αφορούσε τον Ολυμπιακό. Επίσης, χάρισε πρόστιμα και άλλες επιβαρύνσεις και καταδίκες από ποινικά δικαστήρια, ακόμα και με τελεσίδικες αποφάσεις, σε εμπόρους που έκαναν κατάχρηση των διατάξεων περί αντικαταστάσεως των αυτοκινήτων με αυτοκίνητα νέας τεχνολογίας, για δήθεν μείωση της μόλυνσης του περιβάλλοντος. Και, κατά ομολογία της Κυβέρνησης, αν θυμάστε, έχανε το Δημόσιο έσοδα γύρω στα 40 δισεκατομμύρια απ' αυτήν τη ρύθμιση. Αυτά ως εισαγωγή.

Πριν μπω στην ουσία του νομοσχεδίου θέλω να κάνω μια γενική παρατήρηση. Πράγματι το νομοσχέδιο αιφνιδιάζει και εκ πρώτης όψεως διαβάζοντάς το είναι πολύ δύσκολο -πρέπει να είσαι κακόπιστος- να είσαι εναντίον της αρχής του, περί καταργήσεως των φορολογικών απαλλαγών και άλλων διατάξεων. Οι άλλες διατάξεις αναφέρονται στη φορολόγηση της μεγάλης περιουσίας. Ποιος θα ήταν εναντίον αυτής της ρύθμισης; Εκτός προφανώς από λόγους ιδεολογικούς, η Νέα Δημοκρατία σαν Κόμμα συντηρητικό και σαν Κόμμα που εκφράζει άλλα συμφέροντα. Αλλά και αυτή ακόμα είναι εναντίον, διότι, εμβαθύνοντας, βρίσκει ότι είναι ψευδεπίγραφο.

Και εγώ στην αρχή ήμουν υπέρ του νομοσχεδίου. 'Οταν το διάβασα είπα "μπράβο" καταργεί προνόμια, επιβάλλει φορολογία σε τόκους εντόκων γραμματίων κ.λπ.που απηλάσσοντο και οι κάτοχοί τους προφανώς δεν είναι οι φτωχοί, είναι οι κατέχοντες περιουσία. Και φυσικά, όπως είπα προηγουμένως, επιβάλλει φόρο στη μεγάλη περιουσία.

Επί του νομοσχεδίου. Tο πρώτο κεφάλαιο αναφέρεται στην κατάργηση των φοροαπαλλαγών. Επικαλείται το συζητούμενο σχέδιο νόμου ότι γίνεται η κατάργηση αυτή, γιατί οι απαλλαγές αποτελούν στην ουσία προνομιακή μεταχείριση υπέρ αυτών για τους οποίους έχουν χορηγηθεί και απόκλιση από την αρχή της φορολόγησης, με βάση τη φοροδοτική ικανότητα του καθενός μας.

Σωστότατη η παρατήρηση, αλλά δεν επιδιώκει αυτό που διακηρύσσει στην εισηγητική έκθεση του Υπουργού των Οικονομικών το παρόν νομοσχέδιο. Θα υπήρχε αντιστοιχία μεταξύ διακήρυξης και κατ' ιδίαν ρυθμίσεων, αν καταργούσε όλες τις φοροαπαλλαγές και ξεκινώντας από μηδενική βάση καθιέρωνε ή διατηρούσε φοροαπαλλαγές, με κριτήρια κοινωνικά και αναπτυξιακά.

Εγώ περίμενα να έχει άρθρο πρώτο με το οποίο θα καταργούνταν όλες οι φοροαπαλλαγές και θα διατηρούνταν μία, δύο, τρεις.'Ετσι πράγματι, θα ανταποκρινόταν το νομοσχέδιο στην επικεφαλίδα του και θα επιτύγχανε το σκοπό που διακηρύσσει.

'Ομως, ξεκινώντας αντίστροφα, διατηρώντας κατ' αρχήν τις φοροαπαλλαγές και επιλέγοντας για κατάργηση ορισμένες, σημαίνει ότι δέχεται το προνομιακό καθεστώς που υπάρχει εδώ και τόσο καιρό στην ελληνική φορολογική νομοθεσία.

Επί των καταργούμενων φοροαπαλλαγών θα κάνω ειδικότερες παρατηρήσεις. Είναι γνωστό τοις πάσι στην Πατρίδα μας ότι οι φοροαπαλλαγές που αφορούν υπαλλήλους, ιδιαίτερα μισθούς υπαλλήλων ιδιωτικού δικαίου ή του ευρύτερου δημόσιου τομέα, δηλαδή των ΔΕΚΟ, όποτε δόθηκαν -και μερικές χρονολογούνται από το 1955- δόθηκαν όταν οι εργαζόμενοι αυτοί κατέβαιναν σε απεργίες για αύξηση των μισθών και αντί αυξήσεως τους έδιναν ορισμένα προνόμια. Δηλαδή, πενήντα- εκατό μονάδες ατελώς στους υπαλλήλους του ΟΤΕ, φθηνό ρεύμα κατά το ήμισυ για κατανάλωση στα σπίτια των υπαλλήλων της ΔΕΗ. Και κάτι τέτοιου είδους απαλλαγές δόθηκαν εις αντικατάσταση και εις αποφυγή ονομαστικής αύξησης μισθού.

Επομένως, η κατάργησή τους, στην ουσία, αποτελεί μείωση του σημερινού τους εισοδήματος, του προερχομένου από το μισθό. Θα ήμουν υπέρ αυτής της κατάργησης, αν το νομοσχέδιο είχε την εξής φιλοσοφία: Πόσο αντιστοιχεί στο ετήσιο εισόδημα αυτή η απαλλαγή; Περίπου 200.000 δραχμές. Αυξάνω τους μισθούς κατά 200.000 και μετά επιβάλλω την κατάργηση της φοροαπαλλαγής, οπότε από μία ενιαία φορολογική βάση ξεκινώ.

Σήμερα, τι γίνεται, κύριοι συνάδελφοι; Αφενός με την κατάργηση των φοροαπαλλαγών μειώνεται αυτό καθ' αυτό το εισόδημα και αφετέρου, μη τιμαριθμοποιώντας τα φορολογικά κλιμάκια αυξάνεται η φορολογία στην ονομαστική αξία του μισθού και έτσι έχουμε διπλή φορολογία. Αλλά φαινομενικά η Κυβέρνηση πράγματι δεν επιβάλλει κανένα φόρο.

'Εχω εδώ μία μελέτη από το Ινστιτούτο Εργασίας της ΓΣΕΕ, που λέει ένα παράδειγμα. Και θα ήθελα να το διαψεύσει ο κύριος Υφυπουργός που παρίσταται και με τιμά που με ακούει.

ΓΕΩΡΓΙΟΣ ΔΡΥΣ (Υφυπ. Οικονομικών): Σας εκτιμώ.

ΑΝΑΣΤΑΣΙΟΣ ΙΝΤΖΕΣ:'Ενας εργαζόμενος, που το 1992 δήλωνε εισόδημα 2,5 εκατ. δραχμών πλήρωνε φόρο 60.000 δραχμές. Μόνο με την αύξηση του τιμαρίθμου το 1996 έφθασε η ονομαστική αξία του μισθού από 2,5 εκατ. σε 3,9 εκατ. δραχμές, αλλά προφανώς η αγοραστική δύναμη θα είναι η ίδια, αν δεν έχει μειωθεί και ο φόρος που αντιστοιχεί είναι 

Σελίδα 2870 

272.000 δραχμές.

Εάν είχε γίνει τιμαριθμοποίηση της φορολογικής κλίμακας θα πλήρωνε φόρο 96.000. 'Αρα πληρώνει περισσότερο φόρο κατά 175.950 δραχμές. Είπα ότι είναι η ύπουλη μη φανερή φορολόγηση, η μη τιμαριθμοποίηση.

Επιβάλει τη φορολόγηση διαφόρων επιδομάτων. Κατ'αρχήν είμαι εναντίον της επιδοματικής πολιτικής. Αλλά άπαξ και υπάρχουν και θέλει να τα καταργήσει, μπορεί να τα εντάξει και αυτά στο μισθό συν τη διαφορά από την επιβολή φορολογίας στα επιδόματα που ήταν αφορολόγητα και από μία ενιαία βάση να προχωρήσει στη φορολόγηση. 'Ετσι θα είχαμε μία ενιαία βάση εκίνησης και οποιεσδήποτες ρυθμίσεις κάνατε ή και αν δεν κάνατε καμία και δε δίνατε αυξήσεις, δε θα είχαμε επιβάρυνση, δηλαδή δε θα είχαμε χείρονα θέση του μισθωτού ως προς τη φορολόγηση. Αυτό είναι το ύποπτο κατ' εμέ.

Συζητάμε αυτό το νομοσχέδιο σήμερα, μέσα σε μια κοινωνική ένταση των εργαζομένων, όπως είναι τα μέλη της ΠΝΟ, οι καθηγητές μέσης εκπαίδευσης κ.λπ. Γιατί γίνεται αυτή η αναστάτωση; Μου είπε ο Υπουργός κατ' ιδίαν και το πιστεύω ότι οι αμοιβές των πληρωμάτων των πλοίων της παράκτιας συγκοινωνίας είναι αρκετά ικανοποιητικές, υπέρ ικανοποιητικές. Θα με ρωτούσε, κανείς επομένως, κύριε Ιντζέ, παλεύετε για εργαζομένους που έχουν προνομιακή θέση σε σχέση με άλλους εργαζόμενους; Παλεύετε υπέρ αυτών και κατά της κατάργησης ορισμένων φοροαπαλλαγών; Απαντώ όχι και ναι.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

'Οχι, διότι είπα ότι πρέπει να ενταχθούν σε ενιαίο μισθολόγιο, δηλαδή να γίνει η αναπλήρωση των όσων παίρνουν και μετά να μπει η φορολογία αφ' ενός και αφ' ετέρου καταργεί τις απαλλαγές των μελών της ΠΝΟ, αλλά διατηρεί τις απαλλαγές των πλοιοκτητών ή Εφοπλιστών. Ευλόγως θα μου πει ο κύριος Υπουργός, ότι κάνουμε μία πολιτική για να διατηρήσει η Ελλάδα την προνομιακή και ζηλευτή θέση που έχει στην παγκόσμια ναυσιπλοϊα. Ναι και αυτό να γίνει. Αλλά επιδιώκεται να γίνει μόνο από πλευράς πλοιοκτητών ή εφοπλιστών. Δηλαδή τα πληρώματα δε φέρουν συνάλλαγμα και άλλα ευεργετήματα στην ελληνική οικονομία; Δεν αποτελούν συντελεστή ανάπτυξης της ναυσιπλοϊας;

Πρώτα-πρώτα, κύριε Υπουργέ, εάν είχαν αυτήν τη μεταχείριση δε θα είχαμε ανεργία, διότι όπως ξέρετε οι 'Ελληνες ναυτικοί πλήττονται από την ανεργία εφ' όσον υπάρχει αθέμιτος ανταγωνισμός από πληρώματα άλλων εθνικοτήτων. Δηλαδή σε έναν τομέα που θέλουμε να αναπτύξουμε οι επιλογές για ανάπτυξη είναι μερικές. 'Αρα είναι επιλεκτικές. 'Αρα ταξικές.

Αυξάνετε τα τέλη κυκλοφορίας των αυτοκινήτων και ταυτόχρονα πλήττεται το αυτοκίνητο, το οποίο κάποτε πράγματι ήταν και ένα μέσο κοινωνικής επιβολής και ένδειξη κάποιας οικονομικής ευμάρειας. Τώρα όμως, όλοι γνωρίζουμε ότι το αυτοκίνητο είναι μέσον ανάγκης βιοπορισμού ή μέσον καθημερινής χρήσης για επιβίωση, είτε ως εργαλείο οικονομικής δραστηριότητας για βιοτέχνες, εμπόρους, επαγγελματίες, επιστήμονες, είτε ως εργαλείο των εργαζομένων, δηλαδή γενικώς των υπαλλήλων που το χρησιμοποιούν ως μέσο μεταφοράς.

Αυξάνει το τεκμήριο βιωσιμότητας ως προς τα αυτοκίνητα περίπου κατά 40%. Εδώ, θα επαινούσα την Κυβέρνηση γιατί θα μου αντιλέξει πως με τις καταργήσεις των φοροαπαλλαγών και τις άλλες διατάξεις, ότι προσπαθεί να μεταβάλλει τη σχέση εμμέσων και αμέσων φόρων. Αν επέλθει κάποια τέτοια αλλαγή θα είναι ανεπαίσθητη και όπως είχαμε δει και στον προϋπολογισμό η σχέση αμέσων και εμμέσων φόρων, είναι περίπου εβδομήντα προς τριάντα και έχουμε το υψηλότερο ποσοστό εμμέσων φόρων. Εγώ πιστεύω ότι αυτό μπορεί να οφείλεται σε αδυναμίες διαρθρωτικές της ελληνικής οικονομίας, μπορεί να οφείλεται και στην ιστορική εξέλιξη του Ελληνικού Κράτους και της ελληνικής οικονομίας, αλλά πιστεύω ότι είναι και μία ταξική επιλογή. 'Ολοι ξέρουμε ότι οι άμεσοι φόροι είναι αντιλαϊκοί. Το είπα και στον προϋπολογισμό ότι τα χαμηλά κοινωνικά στρώματα καταναλίσκουν όλο το εισόδημά τους, και συνεπώς εφ' όλου του εισοδήματος επιβάλλεται φόρος. Τα υψηλά οικονομικά κοινωνικά στρώματα καταναλίσκουν μέρος του ετήσιου εισοδήματός τους και επ' αυτού του μέρους που καταναλίσκουν φορολογούνται. Το υπόλοιπο μένει στο απυρόβλητο από την έμμεση φορολογία.

Από την άλλη πλευρά, σε σχέση με τους άμεσους φόρους, είναι γνωστό σε όλους μας ότι οι εργαζόμενοι δεν μπορούν και να θέλουν να αποκρύψουν άμεσο εισόδημα, γιατί φορολογείται, ενώ απεναντίας τα υψηλά εισοδηματικά κοινωνικά στρώματα, που έχουν από άλλες πηγές εισοδήματα, μπορούν να αποφύγουν και μέρος της φόρολόγησής τους αμέσως, εννοώ την άμεση φορολογία.

Κυρίες και κύριοι συνάδελφοι, το ΠΑΣΟΚ στο οποίο ήμουν κάποτε μέλος, μέρα με τη μέρα απομακρύνεται από τις αρχές του, και με το παρόν νομοσχέδιο η Κυβέρνηση τολμά να επιβάλλει φόρους και στον κοινωνικό τομέα -μάλιστα τότε ήμαστε υπερήφανοι γιατί είχαμε το δημόσιο, τον κοινωνικό τομέα και τον ιδιωτικό. Σήμερα κοινωνικός τομέας είναι και οι δημοτικές επιχειρήσεις και σ' αυτές τις επιχειρήσεις η Κυβέρνηση επιβάλλει φόρο και όχι μόνο, αλλά καθιστά άνισα οικονομικά να ανταγωνισθεί τις ιδιωτικές επιχειρήσεις, γιατί όπως ξέρετε όλοι, αυτές οι επιχειρήσεις δεν έχουν ούτε τα μέσα ούτε τα κεφάλαια, αλλά ούτε και την εμπειρία, είναι ένας νέος θεσμός μόλις δέκα χρόνων περίπου και μάλιστα βρίσκονταν σε δοκιμαστικό στάδιο.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, ένα λεπτό δώστε μου και θα τελειώσω. 'Εχω σημειώσει να πω πολλά, αλλά θα κόψω αρκετά κεφάλαια.

ΠΡΟΕΔΡΕΥΩΝ (Λουκάς Αποστολίδης): Κεφάλια να μην κόψουμε μετά το μεσονύκτιο!

ΑΝΑΣΤΑΣΙΟΣ ΙΝΤΖΕΣ: Θέλω να επισημάνω, κύριε Υπουργέ, ότι η κατάργηση της απαλλαγής των ομογενών για την αγορά κατοικίας, πρέπει να ληφθεί σοβαρά υπόψη, και εγώ προτείνω τη διατήρησή της. Θα αναφερθώ στο κατ' ιδίαν άρθρο λεπτομερέστερα.

Νησιά και νησιά Αιγαίου. Κύριε Υπουργέ, όταν κάνουμε ρυθμίσεις, καμιά φορά γινόμαστε άδικοι. Η Μύκονος είναι νησί του Αιγαίου, αλλά είναι υπεραναπτυγμένο. Θα δώσουμε και σε έναν οικισμό της Μυκόνου κίνητρα και θα δώσουμε τα ίδια κίνητρα και στο Καστελόριζο, ή ξέρω εγώ στους Αντιπαξούς, για να πάω και στην άλλη πλευρά, στο Ιόνιο; 

Επομένως πρέπει να μη γίνονται γενικές ρυθμίσεις, αλλά κάποιες εξαιρέσεις που δικαιολογούνται να λέμε, όλα πλην Μυκόνου ξέρω εγώ, ή Πόρου, ή Σαλαμίνας, που είναι ανεπτυγμένα νησιά. 'Ισα-ίσα θα έλεγα ότι πρέπει να σταματήσουμε την περαιτέρω ανάπτυξη για να είναι βιωτή η ζωή εκεί, γιατί θα γίνει αβίωτη με την υπερανάπτυξη και να δώσουμε κάπου αλλού τα κίνητρα για να κατευθύνουμε την ανάπτυξη.

Τελειώνοντας, θέλω να πω ότι ενώ η δημοσιονομική πολιτική μετά τη θεωρία του Κέινς είναι πράγματι ένα μεγάλο και αποτελεσματικό εργαλείο άσκησης οικονομικής πολιτικής και ιδίως οικονομικής ανάπτυξης, στην Ελλάδα χρησιμοποιείται πρώτον για λόγους καθαρά ταμειακούς και δεύτερον αποσπασματικά. Παράδειγμα η διάταξη που αφορά τα νησιά του Αιγαίου, ή τα νησιά γενικώς και τα νησιά του Αιγαίου ειδικότερα που έχει μια άλλη ρύθμιση.

'Ετσι όμως, δεν επιτυγχάνουμε ανάπτυξη. Επιτυγχάνουμε σπασμωδικές μερικές συγκυριακές λύσεις. Δίνουμε δηλαδή μια ασπιρίνη, συνέρχεται λίγο ο ασθενής ένα-δύο χρόνια, αλλά βάσεις για οικονομική ανάπτυξη δε δίνουμε.

Για όλους αυτούς τους λόγους, το Δημοκρατικό Κοινωνικό Κίνημα θα καταψηφίσει το νομοσχέδιο επί της αρχής. 

ΑΔΑΜ ΡΕΓΚΟΥΖΑΣ: Τι ώρα θα τελειώσουμε, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Στη 01.00,' ομιλητών υπαρχόντων βέβαια.

ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σφυρίου.

Σελίδα 2871 

ΚΟΣΜΑΣ ΣΦΥΡΙΟΥ: Κύριε Πρόεδρε, ήθελα να βάλω ένα ζήτημα πάνω στη διαδικασία. Είναι γνωστό ότι υπήρχε, όπως συνηθίζεται, η εντύπωση πως η συνεδρίαση θα έληγε στις 24.00' γιατί δεν ανακοινώθηκε απ' ό,τι ξέρω από τον Πρόεδρο ότι θα λήξει στις 01.00'. Επομένως, υπάρχουν μερικοί συνάδελφοι που είναι γραμμένοι στην αρχή του καταλόγου, οι οποίοι έχουν φύγει, πιστεύοντας ότι η συνεδρίαση τελειώνει στις 24.00'. Θα θέλαμε λίγο την ανοχή του Προεδρείου για ορισμένους συναδέλφους, τουλάχιστον να τους δοθεί η δυνατότητα να μιλήσουν με προτασσόμενη δευτερολογία. Γιατί καταλαβαίνω ότι η πρόθεσή σας θα είναι να προχωρήσετε στη διαγραφή των απόντων. Υπάρχει αυτό το θέμα, το οποίο θα παρακαλέσω να το λάβει υπόψη του το Προεδρείο.

ΠΡΟΕΔΡΕΥΩΝ (Λουκάς Αποστολίδης): Εντάξει, θα το λάβουμε υπόψη μας, κύριε Σφυρίου.

Ο κ. Σαρρής έχει το λόγο για δέκα λεπτά.

ΔΗΜΗΤΡΙΟΣ ΣΑΡΡΗΣ: Κυρίες και κύριοι συνάδελφοι, η Κυβέρνηση στα πλαίσια των προσπαθειών της να νοικοκυρέψει το φορολογικό μας σύστημα, το οποίο βέβαια κάθε άλλο παρά έχει την έξωθεν καλή μαρτυρία ως δίκαιο, εισαγάγει το παρόν σχέδιο νόμου με το οποίο καταργεί σχεδόν όλες τις φοροαπαλλαγές, δηλαδή τα προνόμια εις βάρος των εσόδων του Ελληνικού Δημοσίου, που κατά καιρούς οι διάφορες κυβερνήσεις έδωσαν, τίς άραγε γνωρίζει έναντι ποίων ανταλλαγμάτων και κολακειών προς τις διάφορες συντεχνίες, κοινωνικές τάξεις και ομάδες. Και είναι γεγονός αναμφισβήτητο ότι στο ισχύον φορολογικό μας σύστημα υπάρχει πληθώρα φορολογικών απαλλαγών και εκπτώσεων.

'Εχουν καταγραφεί οκτακόσιες είκοσι τέσσερις φοροαπαλλαγές. Την κεφαλή του πίνακα των φοροαπαλλαγών έχουν οι φοροαπαλλαγές στα εισοδήματα φυσικών προσώπων, διακόσιες εβδομήντα οκτώ τον αριθμό, στη συνέχεια οι φόροι τελών χαρτοσήμου, εκατόν σαράντα τέσσερις φοροαπαλλαγές τον αριθμό και ακολουθεί ο ΦΠΑ με εβδομήντα τρεις, ο Φόρος Εισοδήματος Νομικών Προσώπων με εξήντα οκτώ κ.λπ.

Οι φορολογικές αυτές απαλλαγές παρασχέθηκαν με διάφορους νόμους που ψηφίστηκαν κατά καιρούς. Οι απαλλαγές όμως αυτές κυριολεκτικά -αποδείχτηκε άλλωστε- υπονομεύουν τη φορολογική βάση και τα οφέλη εκείνα που αναμένονται, να υπάρξουν από την παροχή τους, κατανέμονται άνισα και συμβάλλουν στην άνιση κατανομή των φορολογικών βαρών επιτείνοντας την κοινωνική ανισότητα. Από την άλλη πλευρά δε διευκολύνουν τον δημοκρατικό έλεγχο της Κυβέρνησης, των υπηρεσιών και την επιλογή των προτεραιοτήτων εκείνων, στην οικονομική πολιτική οδηγώντας σε μία άναρχη κατανομή των συντελεστών παραγωγής.

Τέλος, κυριολεκτικά κάνουν το φορολογικό μας σύστημα πολύπλοκο και αυξάνουν το κόστος της διαχείρισης και του ελέγχου των φορολογουμένων. Μέσα στα πλαίσια της γενικότερης προσπάθειας να περιοριστούν οι φορολογικές απαλλαγές καταργούνται σχεδόν όλες και η κατάργηση αυτή κρίνεται δίκαιη μπορούμε να πούμε, γιατί, όπως είπα προηγούμενα, αποτελούν στην ουσία μία προνομιακή μεταχείριση υπέρ ολίγων για τους οποίους έχει χορηγηθεί, και αποτελεί απόκλιση από την αρχή της φορολόγησης με βάση την φοροδοτική ικανότητα του καθενός, η οποία εκτός από τις δημοσιονομικές συνέπειες, εκμαυλίζουν την φορολογική ηθική και τη συνείδηση των πολιτών.

'Ετσι, η Κυβέρνηση με το νομοσχέδιο που συζητάμε σήμερα κρατάει εκείνες τις φοροαπαλλαγές που υπηρετούν μόνο κοινωνικούς και αναπτυξιακούς σκοπούς. Για πρώτη φορά μάλιστα με το ν. 2214/94 η Κυβέρνηση του ΠΑΣΟΚ θέσπισε την υποχρέωση κατάθεσης μαζί με την κατάθεση του Κρατικού Προϋπολογισμού και του λεγόμενου ειδικού προϋπολογισμού φορολογικών δαπανών. Και αυτός ο ειδικός προϋπολογισμός κατατέθηκε για πρώτη φορά στον προϋπολογισμό του 1995 και του 1996. Είναι προν τιμήν του Υπουργείου Οικονομικών ότι προχώρησε σε αυτήν την αξιολόγηση των φοροαπαλλαγών, εκπτώσεων και ρυθμίσεων, μέσα από σύσταση επιτροπών με ειδικούς επιστήμονες για να προχωρήσει σε αυτό το σημερινό τολμηρό βήμα. Και σε αυτές τις επιτροπές που έκαναν τις αξιολογήσεις συμμετείχαν και εκπρόσωποι πολιτικών Κομμάτων, παραγωγικών τάξεων, ώστε να υπάρχει πλήρης διαφάνεια. Επίσης, είχε δοθεί η εντολή εκπόνησης σχετικής μελέτης στην επιστημονική ομάδα του ΚΕΠΕ. 'Ολα αυτά τα πορίσματα αξιολογήθηκαν, τέθηκαν υπόψη της Οικονομικής και Κοινωνικής Επιτροπής, προκειμένου οι κοινωνικοί εταίροι να εκφράσουν τις απόψεις τους. Το Υπουργείο Οικονομικών, αφού έλαβε υπόψη του όλες αυτές τις επί μέρους προτάσεις και τα πορίσματα Επιτροπών, αποφάσισε να προχωρήσει στην περικοπή μιας σειράς φοροαπαλλαγών, δηλαδή προνομίων, που εδίδοντο κατά παράβαση ακόμα, αν θέλετε, και του άρθρου εκείνου του Συντάγματος που μιλάει για ισότητα των πολιτών. Η αξιολόγηση αυτών των φοροαπαλλαγών, καθώς και η απόφαση για κατάργησή τους έγινε όχι αυθαίρετα, αλλά στα πλαίσια μιας σειράς κοινωνικών και οικονομικών κριτηρίων.

Και όπως τόνισε και ο Εισηγητής μας τα κριτήρια αυτά σχετίζονται με την οικονομική αποτελεσματικότητα, τη φορολογική Δικαιοσύνη, την απλότητα και το χαμηλό κόστος διαχείρισης και ελέγχου και ακόμα την εναρμόνιση των ελληνικών πραγμάτων με το ευρωπαϊκό τουλάχιστον περιβάλλον αν όχι το διεθνές. Και βέβαια ελήφθη υπόψη η διαφάνεια στο Δημόσιο κατά τον έλεγχο όσο και στο δημοσιονομικό κόστος. 

Και το ερώτημα που τίθεται είναι, καλά, αφού η Κυβέρνηση προχώρησε στην κατάργηση ουσιαστικά των φοροαπαλλαγών γιατί κράτησε μια σειρά από αυτές; Είπαμε προηγουμένως ότι ένα από τα κριτήρια ήταν το κοινωνικό κριτήριο -και τέτοια κοινωνικά κριτήρια ήταν αυτά που ελήφθησαν υπόψη και αφορούσαν τα προβλήματα που έχουν σχέση με κάποια κατηγορία συνανθρώπων μας που είναι αυτοί οι πλέον αναξιοπαθούντες όπως είναι τα άτομα με ειδικές ανάγκες, ανάπηροι, τυφλοί, πολύτεκνοι, συνταξιούχοι και άλλα πρόσωπα που χρειάζονται ειδική προστασία- καθώς και το γεγονός ότι αρκετές φοροαπαλλαγές έχουν δοθεί για την πραγματοποίηση παραγωγικών επενδύσεων στη Χώρα μας, τη δημιουργία οικονομικών μονάδων και εν γένει για την οικονομική ανάπτυξη της Πατρίδας μας.

'Αρα κοινωνικοί και αναπτυξιακοί λόγοι και κριτήρια επηρέασαν τη διατήρηση κάποιων φοροαπαλλαγών.

Θα έχουμε την ευκαιρία στην κατ' άρθρο συζήτηση να αναφερθούμε στο ποιες φοροαπαλλαγές διατηρούνται, ποιες δε διατηρούνται κατά 100% αλλά με ένα ποσοστό, ποιες ακόμα διατηρούνται εν είδει φορολογικών κινήτρων.

Κυρίες και κύριοι συνάδελφοι, είναι γεγονός ότι το παρόν νομοσχέδιο διαπνέεται από μία φιλοσοφία που αναδεικνύει τη βούληση της Κυβέρνησης να αναζητήσει τέτοιους δίκαιους τρόπους φορολόγησης ώστε να υπάρχει η ελάχιστη ει δυνατόν κοινωνική αντίδραση και από την άλλη πλευρά να υπάρξει προσπορισμός στον Κρατικό Προϋπολογισμό του αναγκαίου εκείνου ποσού που απαιτείται για την όσο γίνεται κατά τον καλύτερο δυνατόν τρόπο εκτέλεσή του, γεγονός που αποτελεί κύριο στόχο της Οικονομικής κυβερνητικής πολιτικής.

Εκείνο που απομένει είναι η καλύτερη δυνατή εφαρμογή αυτού του νομοσχεδίου που θα βοηθήσει στην επιτυχία των στόχων που έχει θέσει η Ελληνική Κυβέρνηση στην πορεία σύγκλισης της ελληνικής οικονομίας και της επίτευξης εκείνων των μακροοικονομικών στόχων που αποτελούν βασική προϋπόθεση για τη συμμετοχή της Πατρίδος μας στην οικονομική, νομισματική ενοποίηση της Ευρώπης ώστε η Χώρα μας να μη βρεθεί έξω από τα κέντρα των κύριων ευρωπαϊκών πολιτικών αποφάσεων. Ευχαριστώ, κύριε Πρόεδρε.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο κ. Σπυριούνης.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, παρά το προκεχωρημένο της ώρας, θα προσπαθήσουμε να σκιαγραφήσουμε τις βασικές σκέψεις, τη φιλοσοφία, τα κύρια σημεία επί των οποίων εδράζεται το νομοθετικό σκεπτικό του συζητούμενου νομοσχεδίου.

Νομίζω, ότι το πλαίσιο προσδιορίζεται, αν αναλογιστούμε και αξιολογήσουμε την ευθύνη για τρία πράγματα, που

Σελίδα 2872 

αποτελούν κυβερνητική δέσμευση. 

Πρώτον, τις δεσμεύσεις του στρατηγικού σκεπτικού, για τους στόχους που οδήγησαν την Κυβέρνηση του ΠΑ.ΣΟ.Κ. να κάνει πρόωρες εκλογές και ήταν οι λόγοι των στρατηγικών επιδιώξεων, από την οικονομία μέχρι την αποτρεπτική συγκρότηση των Ενόπλων Δυνάμεων, για την αντιμετώπιση της συγκεκριμένης απειλής. Το κοινωνικό κράτος, την ανάπτυξη της οικονομίας και την εξασφάλιση των όρων της ευημερίας του Ελληνικού Λαού, την ένταξη στην Ευρωπαϊκή 'Ενωση (Ο.Ν.Ε.). Αυτό είναι το ένα στοιχείο.

Το δεύτερο στοιχείο είναι -κι αν δεν είχαν προηγηθεί όλα αυτά τα πράγματα- η κατάσταση της οικονομίας, κύριε Υπουργέ. Δεν μπορούμε να στρουθοκαμηλίζουμε μπροστά στην κατάσταση της οικονομίας. Τα πράγματα έχουν φθάσει σε σημείο, που πρέπει να αναλάβουμε όλοι μας τις ευθύνες που μας αναλογούν. Για να μιλήσουμε ξεκάθαρα στον Ελληνικό Λαό, οδεύει η οικονομία προς κρημνόν, αν οι ευθύνες μας διαιωνίσουν το παρελθόν. Διευκολύνουν και εντείνουν το γνωστό λαϊκισμό. Οδηγήσουν το Λαό σε παραπλανήσεις και σε πρόσκαιρες ή βαθύτερες προσδοκίες, που μερικές θα είναι από τα πράγματα εκ προοιμίου, χιμαϊρικές.

Η κατάσταση της οικονομίας με τις μακροοικονομικές της επιβαρύνσεις, με τις συγκριτικές της δεσμεύσεις, με τις κοινωνικές επιβαρύνσεις επιβάλλει τη λήψη δρακόντειων μέτρων. Μέτριον για την αναμόρφωση της δημοσιονομικής μας πολιτικής, την εξυγίανση του φορολογικού συστήματος, για τη θεραπεία της ανισορροπίας, της μέχρι χθες αναλογίας, άμεσων και έμμεσων φόρων, την παραοικονομία και όλα τα φαινόμενα, ενός οικονομικού συστήματος, που διευκόλυνε προκλητικές ανισότητες, που οδηγούσε σε ετήσιους δανεισμούς αφόρητου κ.λπ. Εξελίξεις που κατέστησαν τους φτωχούς φτωχότερους και τους πλούσιους πλουσιότερους.

Αυτό δεν μπορεί από τα πράγματα να διαιωνιστεί. Επομένως έχουμε χρέος για την οικονομία, να λάβουμε μέτρα, να μην πάει στον κρημνό. Να οδηγηθεί, πέρα από τη σταθερότητα, σε συγκεκριμένη ανάπτυξη, με ταχείς ρυθμούς, για να πετύχουμε και τον τρίτο στόχο, που αποτελεί το πλαίσιο για το οποίο σας ομιλώ.

Ο πρώτος στόχος είναι οι στρατηγικές επιδιώξεις, για τις οποίες έγιναν οι εκλογές. Ο δεύτερος στόχος είναι, πέρα απ' αυτό, η κατάσταση της οικονομίας. Ο τρίτος στόχος είναι η όξυνση στα εθνικά μας θέματα, με κορύφωση την εξ ανατολών απειλή.

Το τέταρτο στοιχείο του πλαισίου είναι οι συγκριτικές δεσμεύσεις. Θέλουμε ή δε θέλουμε να πάμε στην Ευρωπαϊκή Νομισματική 'Ενωση, που παραπέρα ευελπιστούμε, ότι θα οδηγηθεί σε πλήρη πολιτική ολοκλήρωση, πίσω από την οποία θα υπάρχει το αίσθημα της ασφάλειας, με μια κοινή πολιτική εξωτερική και ασφάλειας και πίσω απ' αυτήν η κοινή άμυνα.

Νομίζω, ότι μέσα σ' αυτό το σκεπτικό, πρέπει να αξιολογήσουμε το συζητούμενο νομοσχέδιο, να δούμε τι κάνει. 'Ερχεται να εξυγιάνει, να συμπληρώσει το φορολογικό σύστημα. Να άρει από μέσα του όλες τις στρεβλώσεις, που το καθιστούσαν αντίθετο προς το άρθρο 4 του Συντάγματός μας, περί οφειλής να συμμετέχουν στα δημόσια βάρη όλοι, ανάλογα με τις δυνατότητές τους.

Να το καταστήσει πιο δίκαιο. Να καταστήσει το φορολογικό σύστημα συμβατό μέσα στο ευρύτερο πλαίσιο, που είναι αναγκασμένη η Πατρίδα να κινηθεί και να δράσει. Να του μειώσει το κόστος διαχείρισης και ελέγχου. Να το καταστήσει περισσότερ από οικονομική πλευρά αποτελεσματικό. Αυτό νομίζω είναι το δεύτερο σημείο, που πρέπει να επισημάνουμε. Οι αρχές μέσα στις οποίες κινείται το σκεπτικό του νομοθέτη, για να θεμελιώσει το βασικό άξονα αλλαγής, συμπλήρωσης, βελτίωσης του φορολογικού συστήματος. Τι περιλαμβάνει. Περιλαμβάνει τέσσερα κεφάλαια και σαράντα άρθρα. Και μέσα εκεί αναπτύσσει τα ειδικότερα κεφάλαια που θέλει να βελτιώσει, ξεκινώντας από την κατάσταση των φοροαπαλλαγών. Η κατάργηση επιβάλλεται από πολλούς γνωστούς και χιλιοειπωμένους όρους. Δε θα τους μνημονεύσω. Δεν μπορεί ένα σύστημα να θεωρείται δίκαιο, όταν έχει τόσες προνομιακές κλιμακώσεις. Είναι ανάγκη να κάνουμε πράξη τις επιταγές του Συντάγματος και τις επιταγές και απαιτήσεις της κοινωνίας για ένα δίκαιο φορολογικό σύστημα. Και οι κατά καιρούς υιοθετηθείσες φοροαπαλλαγές, αναμφισβητήτως δεν ήταν υπέρ των φτωχοτέρων τάξεων, για τις οποίες θα χρειαζόταν ακόμη και αντισυνταγματικές ρυθμίσεις.

Οι φοροαπαλλαγές ξεκινάνε από τα απώτατα κλιμάκια της κρατικής μας ιεραρχίας και πρώτα απ'όλα από μας τους Βουλευτές. Και όχι μόνο συμφωνούν οι Βουλευτές και πρέπει να συμφωνήσουμε και χωρίς ίχνος λαϊκισμού.

Κύριοι συνάδελφοι, όταν δώσανε στον Αλέξανδρο το παγούρι καθώς περνούσε από τις άγονες περιοχές και τα ορεινά δρομολόγια της Γεδρωσίας κ.λπ., στην επιστροφή του από τον Ινδό ποταμό, όπου στασίασαν τα στρατεύματα και δεν προχωρούσαν του έδωσαν το παγούρι για να πιει νερό. Ρώτησε πριν πιει, "οι άλλοι;" , του είπαν "οι άλλοι δεν έχουν" και γύρισε το παγούρι και άδειασε το νερό. Η δύναμη του παραδείγματος.

Εμείς πρέπει να αποτελέσουμε το παράδειγμα της θυσίας για να εμπνεύσουμε τη διάθεση να μας ακολουθήσει ο Λαός σ'αυτόν το δύσκολο δρόμο που περνά η οικονομία μας. Να μπορέσουμε σε λίγο καιρό, σε λίγα χρόνια, να την εξυγιάνουμε με αναπτυξιακούς όρους και να την εντάξουμε ολοκληρωμένη μέσα στο σύστημα της επιλογής μας, στο πλαίσιο της Ευρωπαϊκής 'Ενωσης.

Το δεύτερο στοιχείο είναι συμπληρωματικές διατάξεις της φορολογίας εισοδήματος φυσικών και νομικών προσώπων. 

Το τρίτο στοιχείο είναι οι ρυθμίσεις στα τέλη χαρτοσήμου και άλλες διατάξεις. Θέλω να πω ότι μέσα στο σύνολο αυτών των επιδιώξεων πρυτανεύει και το στοιχείο της Δικαιοσύνης και το στοιχείο της κοινωνικής ευαισθησίας και το αναπτυξιακό στοιχείο. Οι εθνικές ευθύνες για τα νησιά μας εκφράζονται με συγκεκριμένες ευνοϊκές διατάξεις στα νησιά μας. Η εθνική ευαισθησία που πρέπει να διέπει, να κυριαρχεί κάθε άλλου παράγοντος. Στήριξη του 'Εβρου, του Αιγαίου.

Το τέταρτο στοιχείο, είναι η φορολογία της ακίνητης περιουσίας. Και δεν πληρώνουν τίποτα. 'Εχει ένας μια περιουσία 80 εκατ., θα πληρώσει 40-50 χιλιάδες όλο το χρόνο. Είναι αυτό προσφορά;

Ακούστε κύριοι ποια είναι η άποψή μου. 'Επρεπε να βάλετε, κύριε Υπουργέ, ένα δύο χρόνια έκτακτη εισφορά ενός τρισ. κάθε χρονιά, να πληρώσουμε και να το ονομάσουμε Ειδικό Ταμείο Εθνικής 'Αμυνας ή όπως θέλετε.

Οι 'Ελληνες έχουν περηφάνια και αξιοπρέπεια και θα θυσιασθούν για την Πατρίδα, αρκεί να πεισθούν. Και είναι έτοιμοι να κόψουν τα δάκτυλά τους για να δώσουν και τα δακτυλίδια για την Πατρίδα. Σας διαβεβαιώνω γι' αυτό. Αφήστε αυτές τις μειονότητες που κινούνται από γνωστούς και άγνωστους λόγους και αυτούς που δεν έχουν αντιληφθεί, ότι η Πατρίδα χωρίς αυτές τις ρυθμίσεις και αυτά τα μέτρα, δεν έχει ελπίδα εξόδου από την κρίση. Και πίσω απ' αυτό που έγινε πριν από εκατό χρόνια, πίσω από το "πτωχεύσαμε" του Τρικούπη, είχαμε τον πόλεμο του αίσχους του '97.

Είναι έτοιμος ο Ελληνικός Λαός να κάνει περισσότερες θυσίες, αρκεί να πεισθεί, ότι οι θυσίες αυτές έχουν προοπτική. Οι θυσίες αυτές εγγυώνται ότι η έξοδος απ' αυτήν την πολύχρονη και πιεστική λιτότητα, είναι κοντά. Εγώ πάντως δηλώνω ότι ψηφίζω το νομοσχέδιο. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΕΥΩΝ (Λουκάς Αποστολίδης): Ο κ. Κουρουμπλής έχει το λόγο. Απών, διαγράφεται.

Ο κ. Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, κύριοι συνάδελφοι, λόγω του προκεχωρημένου της ώρας θα είμαι σύντομος. Θα ήθελα, όμως, να επισημάνω ένα δυο σημεία γενικά για τις προτεινόμενες ρυθμίσεις.

Το πρώτο είναι ότι η άσκηση φορολογικής πολιτικής δεν μπορεί να έχει μόνο ταμειακό χαρακτήρα, όπως τονίσθηκε και από προηγούμενους ομιλητές. Είναι κυρίως εργαλείο οικονομικής ανάπτυξης. Και δυστυχώς αυτή η διάσταση λείπει από τις προτεινόμενες ρυθμίσεις. Και δεν το λέω αυτό από

Σελίδα 2873 

αντιπολιτευτική διάθεση. Απλώς σαν οικονομολόγος, δεχθείτε, το διότι κάνω μια ανάλυση και βλέπω τις παρενέργειες.

'Εχουμε τονίσει ως Κόμμα, επανειλημμένως, ότι εδώ πρόκειται για μια φορολογική επιδρομή σε αντίθεση με όσες διαβεβαιώσεις υπήρχαν προεκλογικά. 

Πέραν, όμως, της πολιτικής διάστασης, υπάρχει και οικονομική διάσταση. Και η οικονομική διάσταση σε όλη αυτήν την υπόθεση, αφορά την αβεβαιότητα που δημιουργείται σε όλους τους συντελεστές του οικονομικού γίγνεσθαι.

'Οποιος δραστηριοποιείται στα πλαίσια της ελληνικής οικονομίας, χρόνια τώρα -και δε φταίει μόνο το ΠΑ.ΣΟ.Κ.- έχει το αίσθημα ότι κάποιος τον περιμένει γύρω από τη γωνιά να τον μαχαιρώσει. Οποιοσδήποτε αναπτύξει δραστηριότητα παραγωγική, κάπου θα σκοντάψει. Οι κανόνες του παιχνιδιού θα αλλάξουν, ενώ έχει αρχίσει να παίζει το παιχνίδι. Και αυτό το φαινόμενο το έχουμε πάλι σήμερα, σε σειρά από ρυθμίσεις. Κάποιοι ξεκίνησαν κάποιες επενδύσεις ή μια νέα δραστηριότητα. Ξαφνικά τους λέμε, ότι η υπεραξία π.χ. από την πώληση των μετοχών θα φορολογηθεί. Λέμε επίσης, ότι θα συμβεί αυτό για τις επιχειρήσεις εκτός Χρηματιστηρίου. Δε θα θέλαμε, όμως, να ενισχύσουμε τις συγχωνεύσεις εταιρειών για να έχουμε μεγέθη τέτοια και οικονομίες κλίμακος, ώστε να δημιουργήσουμε μονάδες ανταγωνιστικές μάλιστα, στα πλαίσια των απελευθερωμένων αγορών της Ευρωπαϊκής 'Ενωσης. Κάνετε το τελείως αντίθετο. Το ίδιο συμβαίνει και για την κατοικία, τον οικογενειάρχη, που σχεδίασε να κάνει μια κατοικία διακόσια τετραγωνικά μέτρα βασιζόμενος στις ρυθμίσεις. Αυτοί ήταν οι κανόνες του παιχνιδιού. Γιατί να τους αλλάξουμε αναδρομικά; Τι θα κάνει τώρα ο οικογενειάραχης; Θα ρίξει την κατοικία του για να την κάνει εκατόν πενήντα τετραγωνικά; Γιατί να αλλάξουμε το παιχνίδι εκ των υστέρων; Δηλαδή τον παγιδεύουμε και μετά τον βαράμε στο κεφάλι. Αυτή είναι η φιλοσοφία στην Ελλάδα. Από τότε που ήρθα εγώ στην Ελλάδα, πριν από είκοσι χρόνια, και παρακολουθώ τα γεγονότα, αυτό αισθάνομαι, ότι συνεχώς υπάρχουν παγιδεύσεις και το λέω αυτό με κάθε εντιμότητα.

ΓΕΩΡΓΙΟΣ ΔΡΥΣ (Υφυπ. Οικονομικών): Κάνετε αυτοκριτική, κύριε συνάδελφε...

ΙΩΑΝΝΗΣ ΤΖΩΑΝΝΟΣ: Γιατί όχι; Η αυτοκριτική είναι καλό πράγμα. Αλλά και σεις να κάνετε αυτοκριτική. Και η αυτοκριτική σημαίνει και κάτι άλλο, σημαίνει αναγνώριση λαθών, που διαπιστώνονται από τη συζήτηση που γίνεται στη Βουλή και να αποσύρονται οι λανθασμένες ρυθμίσεις.

'Ερχομαι τώρα σε ένα άλλο θέμα:

'Εχετε -το τόνισα και στην ομιλία μου επί του Προϋπολογισμού- αναστατώσει τον τομέα της εμπορικής ναυτιλίας και εσείς ως Υφυπουργός Οικονομικών, αλλά και ο Υπουργός Εμπορικής Ναυτιλίας.

Τόνισα, ότι η εμπορική ναυτιλία αποτελεί κλάδο υψίστης σημασίας για την οικονομία, αλλά και στρατηγικής σημασίας. Είναι εθνικό κεφάλαιο. 'Εχει δύο διαστάσεις. Κατ' αρχήν τη διεθνή: Η ποντοπόρος ναυτιλία αντιπροσωπεύει πλούτο, που έρχεται στην Ελλάδα, αλλά δημιουργείται εκτός Ελλάδος και κατά συνέπεια σύμφωνα και με τη διεθνή πρακτική, όπως και οι ομογενείς, δε θα πρέπει να φορολογείται στην Ελλάδα, αντίθετα φέρνει προστιθέμενη αξία. Επιπλέον η ποντοπόρος ναυτιλία έχει και αμυντική διάσταση. Αποτελεί σημαντικό στοιχείο στην εξωτερική πολιτική της Ελλάδος, όπως θα σας διαβεβαιώσουν οι συνάδελφοί σας του Υπουργείου Εξωτερικών και της 'Εθνικής 'Αμυνας, στο σχεδιασμό π.χ. του ΝΑΤΟ. 'Επαιξε σημαντικό ρόλο στον πόλεμο του Περσικού. Για να μη πάω πίσω στην ιστορία του Β'Παγκοσμίου Πολέμου. Δηλαδή είναι ένα διαπραγματευτικό όπλο πολιτικής σημασίας για την Ελλάδα και δη η ελληνική σημαία. Αυτή είναι η μία διάσταση.

'Εχουμε δε και την άλλη διάσταση της ακτοπλοϊας, που είναι οι συγκοινωνίες με τα νησιά, που επίσης έχει αμυντική διάσταση. Η Τουρκία τι κάνει τον τελευταίο καιρό; Προσπαθεί να κάνει ασκήσεις στο Αιγαίο, να αποκλείσει τα νησιά.

Εσείς τι κάνετε; Εν ονόματι της φορολογικής ισότητας, της θεωρητικής ισότητας φορολογικής πολιτικής, αγνοείτε το τι είπε η Οικονομική και Κοινωνική Επιτροπή, που μελέτησε το θέμα και είπε ότι είναι πολύπλοκο και πρέπει να το αφήσουμε στην πάντα, να το μελετήσουμε σε βάθος για να αποφύγουμε τις αρνητικές παρενέργειες. Επίσης ανοίγετε μέτωπο με την φορολόγηση των ναυτικών, σε μία εποχή, που θα έπρεπε η Κυβέρνηση να κάνει το αντίθετο, να δει δηλαδή πώς θα ενισχύσει την ανταγωνιστικότητα της ελληνικής ναυτιλίας, σε μία περίοδο που όλες οι χώρες της Ε.Ο.Κ., αλλά και εκτός Ε.Ο.Κ., λαμβάνουν μέτρα υπέρ της ναυτιλίας για όλους αυτούς τους λόγους. Θέλετε να σας αναφέρω την Ολλανδία, την Ιταλία πρόσφατα; Τα ξέρετε. 'Αλλωστε τα έχετε συζητήσει. 'Οχι μόνο αυτό. Αλλά η ίδια η Ευρωπαϊκη Επιτροπή, στα πλαίσια της ανάπτυξης της δεύτερης φάσης της ναυτιλιακής πολιτικής, θεωρεί ως ζωτικό θέμα τα θετικά μέτρα υπέρ της ναυτιλίας, για τη διατήρηση των κοινοτικών στόλων. Και πέραν τούτων πρόσφατα είχαμε και ψήφισμα του Συμβουλίου Υπουργών, με την παρουσία του 'Ελληνα Υπουργού Ναυτιλίας όπου επισημαίνεται, ότι πρέπει να υπάρχουν θετικά μέτρα, δηλαδή άμεσες ή έμμεσες ενίσχυσης της ναυτιλιακής δραστηριότητας. Και ο Υπουργός, ενώ ψηφίζει γι' αυτά τα θετικά μέτρα -η Κυβέρνηση δηλαδή-έρχεστε εδώ και όχι μόνο δε λαμβάνετε μέτρα υπέρ της ναυτιλίας -τουλάχιστον να υπάρξει μία σταθερότητα στο φορολογικό και θεσμικό πλαίσιο- αλλά αντίθετα επιβάλλετε φορολογία στους ναυτικούς. Δηλαδή πάτε αρνητικά. Και δημιουργείτε αναστάτωση, που δυσκολεύει τη συνεννόηση των παραγόντων της ναυτιλίας και της Κυβέρνησης, ώστε να βρεθεί μία καλή λύση για την ανταγωνιστικότητα. 'Ετσι έχουν εμπλακεί τώρα τα πράγματα και έχουμε όλα αυτά τα φαινόμενα. 'Ολα δε αυτά έχουν παρενέργειες και στην οικονομική δραστηριότητα, αλλά έχουν και ευρύτερες πολιτικές παρενέργειες, όπως σας έδωσα να καταλάβετε δεδομένου ότι έχουν αρχίσει τα υπό ελληνικής σημαίας πλοία να υποστέλουν την ελληνική σημαία δυστυχώς και να ανεβάζουν ξένες σημαίες.

'Αλλο παράδειγμα έλλειψης αναπτυξιακού χαρακτήρα. Να κάνουμε θυσίες αλλά, όμως, να πιάσουν τόπο. 'Εχουμε το πρόβλημα των ναυπηγείων. Αναφορικά με το πρόβλημα αυτό έχει δοθεί από την Ευρωπαϊκή 'Ενωση μία παράταση με την έβδομη Οδηγία για τη λήψη μέτρων. Η παράταση δόθηκε, διότι υποχώρησαν οι Αμερικανοί από την συμφωνία του Ο.Ο.Σ.Α., για την οποία εξεβίαζαν αρχικά οι Αμερικανοί μέσω του νομοσχεδίου του μέλους του Κογκρέσσου κ. Γκίμπονς, ότι θα λάβουν αντίμετρα κατά των πλοίων που έχουν ναυπηγηθεί σε επιδοτούμενα ναυπηγεία. Υποχώρησε η Ευρώπη, έγιναν διαβουλεύσεις. Είναι δε αναμεμειγμένες στη συμφωνία και η Ιαπωνία και η Κορέα. Για να μη σας ταλαιπωρώ άλλο, η ουσία της υποθέσεως είναι, ότι δόθηκε μία παράταση στη χορήγηση επιδοτήσεων προς τη ναυπηγοεπισκευαστική βιομηχανία.

Αντί, λοιπόν, να εκμεταλλευτούμε αυτήν την παράταση και να κάνουμε σχεδιασμό βιομηχανικής πολιτικής -και αυτό είναι θέμα και Υπουργείου Ανάπτυξης- για το πώς θα αντιμετωπίσουμε τα προβλήματα των ελληνικών ναυπηγείων, τα οποία ζημιώνουν το Ελληνικό Δημόσιο και εκεί έχουμε τρομερές διαρροές αυτών των θυσιών -εκεί είναι οι σπατάλες- τι κάνουμε; Φορολογείτε δραστηριότητες, όπως οι συμβάσεις επισκευών...

ΓΕΩΡΓΙΟΣ ΔΡΥΣ (Υφυπ. Οικονομικών): Δεν έχετε διαβάσει το νομοσχέδιο.

IΩΑΝΝΗΣ ΤΖΩΑΝΝΟΣ: Πώς δεν το έχω διαβάσει;

ΓΕΩΡΓΙΟΣ ΔΡΥΣ (Υφυπ. Οικονομικών): Πείτε μας αριθμούς. Εδώ είναι το νομοσχέδιο.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, μη διακόπτετε.

IΩΑΝΝΗΣ ΤΖΩΑΝΝΟΣ: Μη θίγεσθε, εγώ μιλάω για τα γεγονότα. Μην εξάπτεσθε, καλοπροαίρετη είναι η συζήτηση.

ΓΕΩΡΓΙΟΣ ΔΡΥΣ (Υφυπ. Οικονομικών): Καλοπροαίρετη, αλλά με ανακρίβειες. 

IΩΑΝΝΗΣ ΤΖΩΑΝΝΟΣ: Αν κάνουμε κάποιο λάθος, έχετε την ευκαιρία να ανασκευάσετε. 

Η ουσία της υποθέσεως είναι, ότι διώχνετε δραστηριότητα από την Ελλάδα με αυτά τα μέτρα. Είχατε περιλάβει στο νομοσχέδιο και τις δανειακές συμβάσεις και το ανακαλέσατε

Σελίδα 2874 

ευτυχώς...

ΓΕΩΡΓΙΟΣ ΔΡΥΣ (Υφυπ. Οικονομικών): Κάνετε λάθος.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Υφυπουργέ!

IΩΑΝΝΗΣ ΤΖΩΑΝΝΟΣ: Συνεπώς η βιομηχανική ζώνη Περάματος και όλες αυτές οι δραστηριότητες για τις επισκευές, για άλλα παρόμοια παραναυτιλιακά επαγγέλματα, θίγονται.

ΓΕΩΡΓΙΟΣ ΔΡΥΣ (Υφυπ. Οικονομικών): Κάνετε λάθος.

IΩΑΝΝΗΣ ΤΖΩΑΝΝΟΣ: Μακάρι να κάνω λάθος. Εγώ σας λέω ένα επιπλέον στοιχείο. 'Οχι μόνο να μην επιβαρύνετε τις δραστηριότητες, αλλά να λάβετε θετικά μέτρα. Δηλαδή όπως κινείστε θα εισπράξετε μία δραχμή και θα χάσετε 100. Και το κυριότερο, αυτό το οποίο μας ενδιαφέρει, είναι να έλθει πλούτος στην Ελλάδα. Αντί οι δουλειές να πηγαίνουν στο Λονδίνο, οι δουλειές να έρχονται στον Πειραιά. Αυτό θα δημιουργήσει πλούτο για την εθνική οικονομία και θέσεις εργασίας και επιπρόσθετα φορολογικά έσοδα. Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, δεν είχα τη διάθεση να πάρω το λόγο σήμερα. Θέλω, όμως, να βοηθήσω και τον κύριο συνάδελφο, αλλά και τους άλλους συναδέλφους που παρακολουθούν τη συζήτηση του νομοσχεδίου, σχετικά με τα θέματα της ναυτιλίας.

Κύριε Τζωάννο, θέλω να σας διαβεβαιώσω για δύο θέματα. Με τους 'Ελληνες ναυτικούς η Κυβέρνηση έκανε ένα μακρύ και ειλικρινή διάλογο.

IΩΑΝΝΗΣ ΤΖΩΑΝΝΟΣ: Σας ξέφυγε η κατάσταση. Δεν προλάβατε τα γεγονότα.

ΓΕΩΡΓΙΟΣ ΔΡΥΣ (Υφυπ. Οικονομικών): Μη με διακόπτετε!

ΠΡΟΕΔΡΕΥΩΝ (Λουκάς Αποστολίδης): Μη διακόπτετε, κύριοι συνάδελφοι

Κύριε Τζωάννο, διαμαρτυρηθήκατε, διότι ο κύριος Υφυπουργός σας διέκοψε.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Τζωάννο, στην ταχύτητα με την οποία αναπτύξατε τα επιχειρήματά σας, είπατε πράγματα τα οποία δε συμβαίνουν.

Σήμερα υπάρχει φορολογία κεφαλαίου και εργασίας στη ναυτιλία. 'Ομως, παντελώς αφορολόγητα είναι μόνο τα κατώτερα πληρώματα. Οι 'Ελληνες αξιωματικοί και μηχανικοί, που δουλεύουν στη ναυτιλία, πληρώνουν φόρο για τα αποκτώμενα εισοδήματα από την εργασία τους.

Θέλω να σας πω ακόμη, ότι αυτό το φορολογικό σύστημα, το οποίο εσείς αναφέρετε, δεν υπάρχει ούτε προτείνεται να ισχύσει σε καμία ευρωπαϊκή χώρα.

Δεν είναι δυνατόν, κύριε Τζωάννο, να φορολογείται η σύνταξη των 40.000 το μήνα και να παραμένουν αφορολόγητες αμοιβές των 500 χιλιάδων, των 600 χιλιάδων το μήνα, όπως είπε ο ίδιος ο Γενικός Γραμματέας της Πανελλήνιας Ναυτιλιακής Ομοσπονδίας κ. Ιωάννης Χαλάς. Τα κατώτερα πληρώματα για τα οποία αναφέρατε, αμείβονται με 300, 400, 500 και 600 χιλιάδες το μήνα. Ρωτάω το Κοινοβούλιο: Είναι δίκαιο να παραμένουν αφορολόγητα;

Η Κυβέρνηση και μετά από διάλογο προτείνει να φορολογηθούν τα κατώτερα πληρώματα με συντελεστή 5% για το 1997.

Και τον επόμενο χρόνο, το 1998, με 7%. Τα ίδια εισοδήματα κάθε άλλου εργαζόμενου σον Δημόσιο ή τον ιδιωτικό τομέα, θα εφορολογούντο με τριπλάσιο ή και τετραπλάσιο ποσόν.

Αναφερθήκατε, κύριε συνάδελφε, στη φορολόγηση της ναυτιλίας.

Σας διαβεβαιώ, ότι κανένα μέτρο απ' όσα περιέχονται στο φορολογικό νομοσχέδιο, δε δημιουργεί προβλήματα στην ελληνική ναυτιλία. Τουναντίον διατηρούμε όλα τα αναπτυξιακά κίνητρα και προσπαθούμε να επεκτείνουμε τις εργασίες των ελληνικών ναυτιλιακών γραφείων. Αυτά τα οποία αναφέρατε δεν ξέρω πού τα βρήκατε, αλλά σίγουρα δεν είναι μέσα στο νομοσχέδιο αυτό.

ΙΩΑΝΝΗΣ ΤΖΩΑΝΝΟΣ: Επιτρέπετε μια παρέμβαση, κύριε Υπουργέ;

ΠΡΟΕΔΡΕΥΩΝ (Λουκάς Αποστολίδης): Ασφαλώς δεν επιτρέπεται.

Ο συνάδελφος κ. Παπαθεμελής. Απών. Διαγράφεται.

Ο συνάδελφος κ. Μπένος. Απών. Διαγράφεται.

Ο συνάδελφος κ. Βερυβάκης. Απών. Διαγράφεται.

Ο συνάδελφος κ. Τσαφούλιας...

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, το λόγο παρακαλώ, πριν μιλήσει ο κύριος συνάδελφος.

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δε θα μιλήσω επί της διαδικασίας, αλλά επί της ουσίας, κύριε Πρόεδρε. 'Εχουμε ένα νομοσχέδιο, που πιστεύω, ότι είναι το ουσιαστικότερο και το μεγαλύτερο νομοσχέδιο που έχει έλθει τουλάχιστον με τούτη την Κυβέρνηση, για να μην πω και με την προηγούμενη κυβέρνηση. Αν θέλουμε να κάνουμε ουσιαστικό διάλογο, καλό θα είναι να διακόψουμε και να πάμε αύριο το απόγευμα να συζητήσουμε το νομοσχέδιο. 'Αλλως δε θα μιλήσουμε επί της αρχής, θα εγγραφούν πενήντα συνάδελφοι επί των άρθρων και θα γίνεται το ίδιο πράγμα. Αλλά καλό θα είναι να συζητήσουμε το νομοσχέδιο όχι τόσο στα άρθρα, όσο επί της αρχής και επί της φιλοσοφίας. Αυτή είναι η δική μου θέση και παρακαλώ το Προεδρείο, τουλάχιστον μετά το συνάδελφο, να διακόψει για αύριο το απόγευμα.

ΠΡΟΕΔΡΕΥΩΝ (Λουκάς Αποστολίδης): Κύριε Κωστόπουλε, κατ' αρχήν ο Πρόεδρος κ. Κακλαμάνης είχε πει, ότι σήμερα θα φθάσουμε μέχρι την πρώτη πρωϊνή.

ΑΝΑΣΤΑΣΙΟΣ ΙΝΤΖΕΣ: Δεν είπε τέτοιο πράγμα.

ΠΡΟΕΔΡΕΥΩΝ (Λουκάς Αποστολίδης): Αυτήν τη διαβεβαίωση έχω από τον Πρόεδρε, κύριε Ιντζέ.

Δεύτερον, γνωρίζετε, ότι και οι συνάδελφοι, οι οποίοι έχουν εγγραφεί και αυτήν τη στιγμή απουσιάζουν, έχουν τη δυνατότητα να δευτερολογήσουν και πάνω στη δευτερολογία τους να κάνουν την αναφορά. Και αν πραγματικά θέλουν να συμμετάσχουν σ' αυτόν τον ουσιαστικό διάλογο που είπατε προηγούμενα, από τη στιγμή που από πριν είχε ανακοινωθεί η διαδικασία, όφειλαν να βρίσκονται στην Αίθουσα, όπως βρίσκεστε εσείς και όλοι εμείς.

Κύριε Τσαφούλια, έχετε το λόγο.

ΓΕΩΡΓΙΟΣ ΤΣΑΦΟΥΛΙΑΣ: Κύριοι συνάδελφοι, δεν έχει σημασία πόσοι είμαστε. Θα ακούσουμε αυτά που θα πω όσοι είμαστε. Αφού αυτή είναι η λειτουργία της Βουλής, δεν μπορώ να κάνω διαφορετικά. Το βάλσαμο της λειτουργίας των κοινωνικών καθεστώτων και Ανατολής και Δύσης είναι η κοινωνική αδικία και η φορολογική αδικία. Και η αδυναμία εξάλειψης της κοινωνικής αδικίας είναι φυσικός νόμος.

Στα πλαίσια της λειτουργίας αυτής της έννοιας, δηλώνω, ότι πρέπει να κάνουμε αγώνα, να περιορίσουμε την κοινωνική αδικία, δηλαδή τη φορολογική αδικία. Διότι ίση φορολογική μεταχείριση δε δημιουργεί μόνο προϋποθέσεις εισοδηματικής πολιτικής για το κράτος, αλλά δημιουργεί προϋποθέσεις ψυχικής λειτουργίας για την αντιμετώπιση του προβλήματος του οικονομικού μας. 'Οταν συντελείται μέσα στη φορολογική αδικία η αντίθεση και η επίθεση των αλληλοσυγκρουομένων τάξεων, δεν είναι δυνατόν να λειτουργήσει η οικονομία μας, διότι το ψυχολογικό κλίμα το οποίο επιβάλλει την οπωσδήποτε καλή λειτουργία της οικονομίας θα απολείπεται. Και εφόσον θα απολείπεται το ψυχολογικό αυτό ικανό κλίμα, δεν είναι δυνατόν να λειτουργήσει η οικονομία.

Η μεταρρύθμιση του φορολογικού μας συστήματος ήταν και παραμένει βασικό αίτημα του Λαού μας, ιδιαίτερα σήμερα, που τα δημοσιονομικά μας προβλήματα έχουν πάρει εκρηκτικές διαστάσεις. Η πολιτική που ακολουθείται τις τελευταίες δεκαετίες έχει δημιουργήσει ένα νομοθετικό πλαίσιο φορολογικών διατάξεων, τεράστιο σε όγκο μεν, αλλά με αναποτελεσματικό περιεχόμενο ως προς το βασικό στόχο που πρέπει να έχει το φορολογικό σύστημα, δηλαδή την είσπραξη των εσόδων και τη δίκαιη ανακατανομή των εισοδημάτων.

Η σχέση άμεσων και έμμεσων φόρων, η ποσοστιαία επιβάρυνση μισθωτών-συνταξιούχων ως προς τις άλλες κατηγορίες φορολογουμένων, η τεράστια απώλεια εσόδων του 

Σελίδα 2875 

Δημοσίου από φοροδιαφυγή, η φοροαποφυγή, η φοροκλοπή, είναι αριθμοδείκτες, που απεικονίζουν με τον πιο κατηγορηματικό και τραγικό τρόπο τη φορολογική ανισότητα και την αποτυχία των πολιτικών που ακολουθήθηκαν.

Επομένως θα πρέπει να πούμε, ότι οι βασικοί νόμοι της Νέας Δημοκρατίας, φορολογία 35% των Ο.Ε., Ε.Ε., φορολογία μεγάλων επιχειρήσεων διατηρούνται με θρησκευτική ευλάβεια από τη σημερινή Κυβέρνηση και εντείνουν τα αρνητικά χαρακτηριστικά του φορολογικού συστήματος. Ο δε μηχανισμός του Υπουργείου των Οικονομικών λειτουργεί με τα ίδια χαρακτηριστικά της αναξιοκρατίας, του ρουσφετιού και της κομματικής παρέμβασης και με αναποτελεσματικούς ρυθμούς.

To τεράστιο πρόβλημα των ανελέγκτων υποθέσεων έχει αντιμετωπιστεί και από τους δύο με τον ίδιο τρόπο, με την έκδοση χαριστικών υπουργικών αποφάσεων, που επιβραβεύουν τους φοροφυγάδες. Κι εδώ ερωτάται, κύριε Υπουργέ, υπάρχει ένας μεγάλος πόλεμος μεταξύ φορολογουμένων και Κράτους. Απιστία και λειτουργία της έννοιας της απιστίας του Κράτους προς τον πολίτη και απιστία του πολίτη προς το Κράτος. Δεν υπάρχει πλέγμα εμπιστοσύνης. Δεν υπάρχουν προϋποθέσεις εμπιστοσύνης. Από τη στιγμή που ελλείπει η προϋπόθεση της εμπιστοσύνης και η ανάπτυξης της φορολογικής συνείδησης, δεν είναι δυνατόν να δημιουργηθούν οικονομικές προϋποθέσεις για την ανασυγκρότηση της Πατρίδας μας.

Κύριε Υπουργέ, πιστεύετε ότι έχουν εμπιστοσύνη οι πολίτες προς το Κράτος, το οποίο εσείς διοικείτε στον οικονομικό τομέα, ή εσείς έχετε εμπιστοσύνη στους πολίτες; 'Οχι! Γιατί; Η φοροδιαφυγή είναι η λειτουργία του οικονομικού μηχανισμού του Κράτους. Δεν πρόκειται ποτέ να καταργηθεί η φοροδιαφυγή, διότι είναι το αλάτι της λειτουργίας της οικονομικής μας ζωής. Κι εσείς το θέλετε να μην καταργηθεί, αλλά και ο Λαός το θέλει να μην καταργηθεί. Οι έχοντες και οι κατέχοντες δεν είναι μόνο εκείνοι, στους οποίους αορίστως απευθύνθηκε ο κύριος Πρωθυπουργός. 'Εχοντες και κατέχοντες σ' αυτήν την περίπτωση θα είναι και εκείνοι, που θα τους πλήξουν τα τεκμήρια του καταστήματος. Επομένως οι έχοντες και κατέχοντες θα θεωρηθούν βάσει της διατηρήσεως του νόμου περί τεκμηρίων, κατέχοντες. Και εδώ θα υπάρξει ένα αλλαλούμ στη λειτουργία αυτή της οικονομικής υπηρεσίας προς το Κράτος, υπό την έννοια ότι θα θεωρούνται κατέχοντες οι δυστυχείς και θα διαφεύγουν της φοροδοτικής ικανότητος και της υποχρεώσεως καταβολής των φόρων, οι αεριτζήδες, οι παπατζήδες και εκείνοι οι οποίοι κατορθώνουν να διαφεύγουν.

Δεν είμαστε σύμφωνοι με τις φοροαπαλλαγές π.χ. από το φόρο εισοδήματος, από εκμίσθωση που αποκτάται από τους ιερούς ναούς, μητροπόλεις, μονές, αποστολική διακονία, Πανάγιο Τάφο, 'Αγιο 'Ορος και νομικά πρόσωπα με κοινωφελείς σκοπούς. Επομένως σ' αυτό είμαστε τελείως αντίθετοι. Τη δυσμενέστερη φορολογική μεταχείριση των ναυτικών δεν τη θέλουμε. Τα ειδικά επιδόματα επικίνδυνης εργασίας δεν πρέπει να καταργηθούν. Τα ακαθάριστα έσοδα των επιχειρήσεων του ποσού των ασφαλίστρων, που καταβάλλουν αυτές για ομαδική ασφάλιση ζωής, θανάτου του εργοτοϋπαλληλικού προσωπικού τους, γιατί θα αποβεί σε βάρος της ασφάλισης των εργαζομένων. Και σ' αυτό δεν είμαστε σύμφωνοι. Διότι ένας που ασφαλίζει τους εργάτες, για να μην πάθουν κάποιο ατύχημα, πώς θα αναπληρώσει αυτό που δίνει; Τα ακαθάριστα έσοδα των επιχειρήσεων του ποσού των ασφαλίστρων, που καταβάλλουν αυτές για ομαδική ασφάλεια ζωής ή θανάτου του εργατοϋπαλληλικού προσωπικού τους, άρθρο 1 παρ. 20, διότι θα αποβεί σε βάρος της ασφάλισης των εργαζομένων. Τα τέλη κυκλοφορίας, οι δημοτικές επιχειρήσεις που φορολογούνται και γενικότερα όλα αυτά, τα οποία έχουν σχέση με τη λειτουργία της κοινωνικής ζωής, με τους φτωχούς, με τους ανθρώπους οι οποίοι δε δύνανται να ανταποκριθούν σε όλα τα βάρη, τα οποία αυτήν τη στιγμή τους επιβάλλει το Kράτος. Εδώ είναι οι έμμεσοι φόροι, οι οποίοι τους πλήττουν, είναι τα φορολογικά μέτρα, τα οποία πήρατε. Επομένως αυτά θα πρέπει να συνδυαστούν. Είναι κατά κάποιον τρόπο ένα μηχάνημα φοροεισπρακτικής λειτουργίας αποσπασματικό. Δεν είναι ένας ενιαίος φορολογικός καταστατικός χάρτης, από τον οποίο να εμπνέεται εμπιστοσύνη, ότι ένα κομμάτι του Λαού, που έχει αυτές τις ιδιότητες, αυτές τις φοροδοτικές ικανότητες, θα φορολογείται έτσι και το άλλο κομμάτι του Λαού θα φορολογείται αλλιώς. Αποσπασματικά παρεμβαίνετε για φοροεισπρακτικούς σκοπούς, με τέτοια, θα έλεγε κανείς, αοριστία και με τέτοιο απρογραμμάτιστο τρόπο, όπως και χωρίς συναινετική διαδικασία με τους φορείς, ώστε ναι μεν να προσπαθείτε να εισπράξετε, αλλά ο τρόπος λειτουργίας της εισπράξεώς σας να είναι τελείως αντίθετος προς το περιεχόμενο της φορολογικής δικαιοσύνης και της φοροδοτικής ικανότητας των πολιτών...

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, σας παρακαλώ πολύ ολοκληρώστε. Δικαιούσθε πέντε λεπτά -κι εσείς ήδη μιλάτε επτά λεπτά- σύμφωνα με τον Κανονισμό. Και αν θέλετε, να σας διαβάσω και το άρθρο.

ΓΕΩΡΓΙΟΣ ΤΣΑΦΟΥΛΙΑΣ: Εν πάση περιπτώσει, τώρα δεν πρόκειται να διαφωνήσω, ούτε να δημιουργήσω έριδες για τα πέντε ή για τα επτά λεπτά.

Θέλω να απολήξω στο συμπέρασμα, ότι θα πρέπει οπωσδήποτε να έχει ως στόχο, αυτό το φορολογικό νομοσχέδιο, την ανάπτυξη των κλάδων ή περιοχών -Θράκη, Λαύριο, εκεί έχουμε ορισμένες διαφωνίες- την απασχόληση, την προστασία και την αποκατάσταση του περιβάλλοντος, τις νέες τεχνολογίες, τις ευρωπαϊκές οικονομικές συνθήκες και τις πολιτιστικές και κοινωνικές ανάγκες.

Συμφωνούμε με το φόρο ακίνητης περιουσίας, συμφωνούμε με την είσπραξη αυτήν την οποία κάνετε από τα έντοκα γραμμάτια του Δημοσίου. Και θα έπρεπε να είναι σε μεγαλύτερο ποσοστό η είσπραξη αυτών και θα έπρεπε οπωσδήποτε να πούμε "πόθεν έσχες" για την αγορά των γραμματίων. Συμφωνούμε σε αυτά. Το όλο, όμως, πνεύμα της λειτουργίας αυτού του φορολογικού νομοσχεδίου, το οποίο φέρνετε, έχει τέτοια στοιχεία φορολογικής αδικίας, ώστε αύριο θα βρεθείτε πάλι προ του εξής φαινομένου: Οι διάφορες τάξεις να αλληλοσυγκρούονται, όπως συγκρούονται σήμερα. Ναυτικοί εναντίον των ιδιοκτητών των πλοίων. Ιδιοκτήτες των πλοίων εναντίον των ναυτικών.

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, σας παρακαλώ.

ΓΕΩΡΓΙΟΣ ΤΣΑΦΟΥΛΙΑΣ: Ταξιτζήδες εναντίον των οδηγών ταξί. Οδηγοί ταξί εναντίον των ταξιτζήδων. Δηλαδή δε θα αποφύγετε την αλληλοσύγκρουση των κοινωνικών τάξεων, διότι δεν περιέχει καθαρό περιεχόμενο φορολογικής ισότητας και δεν περιέχει στρατηγικό περιεχόμενο ενός φορολογικού καταστατικού χάρτη της Χώρας...

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, σας παρακαλώ ολοκληρώστε. 'Εχετε μιλήσει τέσσερα λεπτά επιπλέον.

ΓΕΩΡΓΙΟΣ ΤΣΑΦΟΥΛΙΑΣ: Με αυτά τελειώνω. Επειδή αυτό το νομοσχέδιο περιέχει αυτά τα στοιχεία, το καταψηφίζουμε επί της αρχής.

ΠΡΟΕΔΡΕΥΩΝ (Λουκάς Αποστολίδης): Η συνάδελφος κα Μαρία Αρσένη έχει το λόγο. Απούσα, διαγράφεται.

Ο συνάδελφος κ. Μαγκριώτης έχει το λόγο. Απών, διαγράφεται.

Ο συνάδελφος κ. Ηλίας Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, όσοι μείνατε αυτήν την προκεχωρημένη ώρα μαζί με τον Υπουργό μας, τον κοντοπατριώτη μου, τον κ. Δρυ, θα απευθυνθώ προς το Σώμα με ειλικρίνια, όπως το κάνω πάντοτε από αυτό το Βήμα.

Ο Πρωθυπουργός κ. Σημίτης διεκήρυξε σε όλους τους τόνους, ότι θα κληθούν να πληρώσουν "οι έχοντες και οι κατέχοντες". Πιστεύω, ότι λέγοντας αυτά ο κ. Σημίτης, θα αποδέχεται ασφαλώς, ότι υπάρχουν και 'Ελληνες που ούτε έχουν ούτε κατέχουν.

Αφού συμφωνήσουμε σε αυτήν τη βάση, ερωτώ την Κυβέρνηση: Από το συζητούμενο νομοσχέδιο μένει έστω και ένας 'Ελληνας, που να μην πλήττεται από τη φορολογική επιδρομή; Πού είναι, λοιπόν, η διακήρυξη του κ. Σημίτη, ότι θα πληρώσουν μόνο οι έχοντες και οι κατέχοντες;

Διακήρυξε ο κ. Σημίτης και δεσμεύτηκε, ότι δε θα υπάρξουν 

Σελίδα 2876 

νέοι φόροι στο συζητούμενο φορολογικό νομοσχέδιο. Και ως απλοί αναγνώστες του, διαπιστώνουμε δύο πράγματα. Πρώτον, προστίθενται δύο δεκάδες τουλάχιστον νέοι φόροι και δεύτερον, αυξάνονται όλοι οι υπάρχοντες φόροι τουλάχιστον κατά 25%.

Η ανακολουθία και η αναξιοπιστία στην αποκορύφωσή τους. 'Ετσι θα αναβαθμιστεί ο πολιτικός κόσμος και θα ξαναβρεί το χαμένο κύρος του; 'Οταν ο Πρωθυπουργός της Χώρας αυτοανακηρύσσεται από τις πράξεις του, ο πρώτος αναξιόπιστος πολίτης αυτής της Χώρας; 

Κύριοι συνάδελφοι του ΠΑ.ΣΟ.Κ., με την ψήφο που δώσατε στον Προϋπολογισμό, με το "ναι" σε όλα πριν από ένα μήνα, απαλλοτριώσατε το δικαίωμά σας να έχετε άλλη γνώμη επί παντός νομοσχεδίου, που υπηρετεί τη φορολογική επιδρομή της Κυβερνήσεώς σας. Με τη ψήφο σας εκείνη εξουσιοδοτήσατε την Κυβέρνηση και για το παρόν, αλλά και για όλα τα φορολογικά νομοσχέδια, που θα έλθουν για να ξεζουμίσουν τον 'Ελληνα πολίτη.

Αν είχαμε μία Κυβέρνηση ικανή, δε θα χρειαζόταν να ζητηθεί για το 1997 1.300.000.000.000 δραχμές περισσότερα από πέρσι.

Γιατί αυτά τα χρήματα, μπορούσε -διπλάσια μάλιστα- να τα έχει από δύο πηγές η Κυβέρνηση. Και επειδή πολλοί θα είσθε περίεργοι να πληροφορηθείτε αυτές τις δύο πηγές, απλώς θα σας αναφέρω, απλώς θα σας υπενθυμίσω, απλώς θα σας πω τα χιλιοειπωμένα και τα αυτονόητα, που η Κυβέρνηση, στην ανικανότητά της, τα έχει λησμονήσει.

Πρώτη πηγή, με καθαρές εισροές 1,3 τρισ. δραχμές, είναι τ'αναπορρόφητα χρήματα του δευτέρου Κοινοτικού Πλαισίου Στήριξης την τελευταία τριετία. Από ανικανότητα της Κυβερνήσεως ν'απορροφήσει τα ευρωπαϊκά κονδύλια την τελευταία τριετία, δεν πήρε η Χώρα μας 1,3 τρισ. δραχμές.

Δεύτερη πηγή: Από την ανικανότητα, επαναλαμβάνω, της Κυβερνήσεως να εισπράξει βεβαιωμένους φόρους, με τις νόμιμες προσαυξήσεις αυτών, από τους ιδιοκτήτες των κόττερων και των Π.Α.Ε. και άλλων φοροφυγάδων, χαρίσθηκαν 1 τρισ. δραχμές.

Αν, επαναλαμβάνω, είχαμε μια ικανή Κυβέρνηση και όχι αυτή που έχουμε, δε θα υπήρχαν σήμερα αυτές οι ανάγκες για την άγρια φορολόγηση του Ελληνικού Λαού, που σημειώνεται με το παρόν νομοσχέδιο. Γιατί θα υπήρχαν στα δημόσια ταμεία 2,3 τρισ. δραχμές μόνον από τις δύο αυτές πηγές, τις οποίες προανέφερα.

Και φυσικό είναι, να μη χρειαζόταν η φορολογική επιδρομή, για να εισπραχθεί από έχοντες και μη έχοντες, το ποσό των 1,2 τρισ., που ζητάει η Κυβέρνηση για το 1997 από τον λιμοκτονούντα, στην πλειοψηφία του, Ελληνικό Λαό, ιδιαίτερα τον αγροτικό πληθυσμό της Χώρας.

Το συζητούμενο νομοσχέδιο, που φέρει τον εύηχο τίτλο "Κατάργηση φοροαπαλλαγών" έχει μόνον εισπρακτική και ταμιακή λογική, κύριε Υπουργέ, χωρίς καμία κοινωνική ευαισθησία. Είναι ανάλγητο!

Πριν κάνω τις ελάχιστες παρατηρήσεις, που μπορώ να κάνω στο διατιθέμενο χρόνο, θέλω να δηλώσω τώρα, απ'αυτήν τη θέση και σ'αυτήν τη στιγμή, ότι θα ψηφίσω, κύριε Υπουργέ, την κατάργηση των φοροαπαλλαγών που αφορούν τους Βουλευτές.

Στα τρία προηγούμενα χρόνια, απ'αυτό το Βήμα, πλειστάκις εζήτησα την κατάργηση όλων των προνομίων των Βουλευτών. Και δεν την εζήτησα για να λαϊκίσω. Τη ζήτησα, γιατί δεν αντέχω την άδικη κριτική, που γίνεται σήμερα, σε βάρος των Ελλήνων Βουλευτών.

Και θα ήθελα να πω απ'αυτό το Βήμα προς τον Ελληνικό Λαό: Αφού εμείς όλοι, τόσα χρόνια, δεν μπορέσαμε να πούμε την αλήθεια στον Ελληνικό Λαό, για να γνωρίζει ο Ελληνικός Λαός ποια είναι η πραγματικότητα για τον 'Ελληνα Βουλευτή, θα πω πως να είναι έτοιμος ο Ελληνικός Λαός να βλέπει αυτήν την Αίθουσα γεμάτη από αντιπροσώπους της πλουτοκρατίας και από υπαλλήλους της πλουτοκρατίας.

Με αυτές τις σκέψεις δηλώνω, ότι τις φοροαπαλλαγές των Βουλευτών θα ψηφίσω να καταργηθούν.

Αφού ξεκαθάρισα αυτό το ηθικής φύσεως θέμα, θα ήθελα να ερωτήσω, κύριε Υπουργέ: Αγνοείτε, ότι ο φοροαπαλλαγές εδόθησαν, σε όσους εδόθησαν, για τη συμπλήρωση εισοδήματος; Πώς το αγνοείτε; Και αν δεν το αγνοείτε, με ποιο τρόπο αναπληρώνετε το χαμένο εισόδημα σε όλους αυτούς, που σήμερα τους καταργείτε τις φοροαπαλλαγές;

Αναστατώνετε, κύριε Υπουργέ, την ελληνική κοινωνία για 245 δισ., όταν πριν λίγο καιρό με τη συντεταγμένη πλειοψηφία σας χαρίσατε 1 τρισ. στους κοττερατζήδες, στις Π.Α.Ε. και τους άλλους διαπρεπείς φοροφυγάδες.

Καταργείτε, κύριε Υπουργέ, το επίδομα της πολύτεκνης μητέρας, όταν γνωρίζετε, ότι η υπογεννητικότητα των Ελλήνων αποτελεί εθνικό πρόβλημα. Φορολογείτε, κύριε Υπουργέ, τις Ιερές Μονές και λησμονείτε, ότι το 'Εθνος μας στάθηκε και έζησε από την Αγία Λαύρα, το Κούγκι και το Αρκάδι και τις άλλες Μονές. Σαν να μην είμαστε χριστιανικό κράτος!

Καταργείτε, κύριε Υπουργέ, τις φοροαπαλλαγές των μεταναστών μας και αγνοείτε τις προσφορές τους για την ανασυγκρότηση της Πατρίδας μας, αλλά και τη συμπαράστασή τους σε κάθε στιγμή που το 'Εθνος μας χρειάζεται την Ελληνική ομογένεια όπου γης.

Φορολογείτε, κύριε Υπουργέ, τις δωρεές και τα ευαγή ιδρύματα, σε μια εποχή που δύσκολα βρίσκονται άνθρωποι να δώσουν για έργα ευποιϊας. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Μισό λεπτό, κύριε Πρόεδρε, τελειώνω.

Συνεχίζετε να διατηρείτε τα αντικειμενικά κριτήρια, που έχουν κριθεί πλέον δικαστικώς ως αντισυνταγματικά, όταν εξ αυτών μόνο το 1996 έκλεισαν εβδομήντα τρεις χιλιάδες μικρομεσαίες επιχειρήσεις.

ΓΕΩΡΓΙΟΣ ΔΡΥΣ (Υφυπ. Οικονομικών):Πόσες άνοιξαν;

ΗΛΙΑΣ ΒΕΖΔΡΕΒΑΝΗΣ:Δε γνωρίζω πόσες άνοιξαν, κύριε Υπουργέ. Μπορώ, όμως, να σας διαβεβαιώσω πόσες είδα κλειστές στην περιφέρειά μου χωρίς να δω ούτε μία καινούρια. Αυτή είναι η απάντησή μου. Και αν ο νομός μου αποτελεί τη μικρογραφία της Ελλάδος, αυτή είναι η κατάσταση για ολόκληρη την Ελλάδα.

Θα μπορούσα να μιλώ, κύριοι συναδελφοι, για πολύ, αναλύοντας όλες τις διατάξεις του νομοσχεδίου, που είναι τόσες πολλές, αλλά δεν έχω το χρόνο και δε θέλω να καταχραστώ, κύριε Πρόεδρε, την ανοχή σας.

Θα δηλώσω, ότι εκτός από τις διατάξεις που αφορούν την κατάργηση των φοροαπαλλαγών των Βουλευτών -το επαναλαμβάνω για μια ακόμα φορά- καταψηφίζω και την αρχή του νομοσχεδίου και το σύνολο των διατάξεων αυτού. Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ:Κύριε Πρόεδρε, κυρίες και κύριοι συνάδελφοι, πραγματικά θεωρώ τραγικό για τον Τόπο, αλλά και για την ελληνική γλώσσα, θα έλεγε κανένας, όταν φτάνουμε στο σημείο να ευτελίζουμε ή και να αλλοιώνουμε ακόμη, το χαρακτήρα της λέξης "εκσυγχρονισμός" και να την αντικαθιστούμε με μία πολιτική αναλγησίας, με μία ισοπέδωση, με ρυθμίσεις που αδικούν το Λαό μας και μάλιστα τον αδικούν κατά άνισο τρόπο, κοντολογής με μία περιγραφή του εκσυγχρονισμού με τη λέξη "αναλγησία". Θα έλεγε κανένας, ότι πραγματικά εάν αυτή η πολιτική που εφαρμόζει η Κυβέρνηση οδηγούσε στην έξοδο από την κρίση της κοινωνίας μας, της οικονομίας μας, τότε θα μπορούσε κανείς να την αντέξει ή, εν πάση περιπτώσει, να δώσει άφεση αμαρτιών ή να δώσει κάποιο ελαφρυντικό στην Κυβέρνηση.

Μα αυτή η πολιτική τελικά, της συνεχούς φορολόγησης, που οδηγεί με μαθηματική ακρίβεια στη συρρίκνωση της οικονομίας και από την άλλη μεριά της έλλειψης αναπτυξιακών πρωτοβουλιών, με έντονα στοιχεία κοινωνικής αναλγησίας, δεν οδηγεί πουθενά. Και απορώ πραγματικά, στην Κυβέρνηση τόσο κοντόφθαλμα βλέπουν; Δε βλέπουν, ότι μπορεί η προσπάθειά τους να έχει κάποια πρόσκαιρα θετικά αποτελέσματα γι'αυτούς, αλλά η οικονομία τελικά συνεχίζει να είναι στο δρόμο που οδηγεί στον γκρεμό;

Σελίδα 2877 

Και πραγματικά ποιος θα είναι ο έλεγχος συνείδησης των στελεχών της Κυβέρνησης, όταν μετά από λίγο βρεθούν στο αδιέξοδο;

Εγώ λυπάμαι γι' αυτόν τον κατήφορο που έχει πάρει η Κυβέρνηση και λυπάμαι και για κάτι άλλο: 'Ενα Κόμμα που στα καταστατικά του, στις διακηρύξεις του, επικαλείται κοινωνική ευαισθησία, κοινωνική πολιτική και όλα αυτά, έρχεται πρώτο εκείνο και φορολογεί κατά τρόπο άνισο όλους τους πολίτες; Διακατέχεται δηλαδή από μία φορομπηκτική πολιτική, χωρίς, όπως σας είπα, να υπάρχουν τα στοιχεία της ανάπτυξης, χωρίς να αγγίζει την εστία του προβλήματος, που είναι η φοροδιαφυγή, χωρίς να διευρύνει τη φορολογική βάση; Η φορολογική βάση, κύριε Υπουργέ, ασφαλώς δε διευρύνεται με το να βάζουμε συνεχώς νέους φόρους στους πολίτες. Γιατί μας έχετε συνηθίσει τελικά σ' αυτήν τη σύνοδο, να μας φέρνετε νομοσχέδια και να μας βάζετε φορολογίες με δόσεις και όπως έχω πει και άλλη φορά, για να ελαχιστοποιείτε τις αντιδράσεις και στην κοινωνία, αλλά και μέσα στο ίδιο σας το Κόμμα. Τελικά οι συνάδελφοι της Πλειοψηφίας ναι μεν δεσμεύτηκαν από την ψήφιση του Προϋπολογισμού, αλλά ασφαλώς δε δεσμεύτηκαν να ψηφίζουν ουτοπίες. 'Εχουμε φθάσει στο σημείο να ψηφίζουμε και ουτοπίες τελικά.

Εγώ έχω θητεύσει στο φορολογικό σύστημα τόσα χρόνια και πραγματικά πρώτη φορά βρίσκομαι στο σημείο να αντιμετωπίζω φορολόγηση ακόμα και δαπανών. Αυτό δεν το λέω μόνο για τις αποζημιώσεις των Βουλευτών, που συμπτωματικά θα κληθούν σε λίγο οι Βουλευτές να φορολογηθούν για τις δαπάνες του ενοικίου του γραφείου τους, των κοινοχρήστων κατοικίας, για τα έξοδα μετακίνησης, για τα ταχυδρομικά τους. Μιλάμε για τέτοιες δαπάνες.

Τελικά αντί να κάνουμε επίθεση προς την κοινωνία, να ενημερώσουμε τον Ελληνικό Λαό, ότι οι Βουλευτές τελικά δεν έχουν προνόμια -πρέπει να έχουν αξιοπρεπή δικαιώματα- και ότι από τα χρήματα που παίρνει ο Βουλευτής για τη βουλευτική του αποζημίωση δε μένουν για φορολόγηση αυτά που ακούγονται πομπωδώς προς τον Ελληνικό Λαό. Και αντί να του πούμε, ότι τα πρώτα θύματα του λαϊκισμού είμαστε εμείς οι ίδιοι, εμείς υποκύπτουμε στις λογικές αυτές, όπως είπε ο προηγούμενος ομιλητής εδώ, και λέμε, ότι εγώ θα ψηφίσω την κατάργηση των φοροαπαλλαγών των Βουλευτών, ενώ δεν είναι φοροαπαλλαγές.

Αγαπητοί συνάδελφοι, τι να πρωτοθυμηθώ. Αυτό το νομοσχέδιο έχει φοροαπαλλαγές, όπως ονομάζονται, που καταργούνται, που έχουν τα κοινωνικά στοιχεία, τα αναπτυξιακά στοιχεία και της ενίσχυσης της κεφαλαιαγοράς. Να σας υπενθυμίσω κάποια από αυτά. Πρώτα τα κοινωνικά.

Τα νοσήλια. Η μεταφορά των νοσηλίων, που καταργείται από χρόνο σε χρόνο, ποιους άραγε ζημιώνει; Ασφαλώς αυτούς που έχουν μικρά εισοδήματα, γιατί αυτοί έχουν τη δυνατότητα να αφαιρέσουν από το εισόδημα της χρονιάς τα μικρά νοσήλια. Αυτός που έχει τα μεγάλα εισοδήματα δε θα χρειασθεί να μεταφέρει νοσήλια για την επόμενη χρονιά.

Οι δωρεές προς τα κοινωνικά ιδρύματα, ποιους ζημιώνουν; Ασφαλώς τα κοινωνικά ιδρύματα και φυσικά δεν είναι κοινωνική πολιτική, γιατί η Κυβέρνηση με τον Προϋπολογισμό δεν αναπληρώνει αυτές τις παροχές προς αυτά τα ιδρύματα με κάποιες επιχορηγήσεις από τον κρατικό Προϋπολογισμό.

Οι εκκλησίες. Αυτή η συμπεριφορά προς όλες τις εκκλησίες, προς όλα τα δόγματα, είναι συμπεριφορά πολιτείας για την ελεύθερη τέλεση της λατρείας;

Οι αμοιβές των ναυτικών έχουν το στοιχείο της κοινωνικής ευαισθησίας πέραν της αναπτυξιακής διάστασης που έχουν;

Τα επιδόματα των Ενόπλων Δυνάμεων. Οδηγούμε τις 'Ενοπλες Δυνάμεις με αυτό το νομοσχέδιο που ψηφίσαμε μετά την αφαίρεση του άρθρου 4, στη μείωση των αποδοχών τους; Είμαστε υπερήφανοι γι' αυτό; Τα επιδόματα των Ελλήνων του εξωτερικού. Τους ανθρώπους αυτούς ουσιαστικά τους οδηγήσαμε εμείς στη μετανάστευση.

Και ταυτόχρονα τους λέμε τώρα, ότι τα χρήματα που θα πάρουν θα φορολογηθούν ή και το συνάλλαγμα που θα φέρουν, που ήταν ουσιαστικά για την ανάπτυξη ως κίνητρο για εισροή συναλλάγματος στη χώρα μας, το καταργούμε.

Να πάμε στα αναπτυξιακά; Στα ασφάλιστρα; Και φυσικά, κύριε Υπουργέ, εμείς δεν είπαμε, ότι θα πρέπει να συνεχιστεί η καταστρατήγηση των διατάξεων για τα ασφάλιστρα και ειδικότερα για τις ομαδικές ασφαλίσεις. Αλλά όχι και να συρρικνωθεί και να σταματήσει αυτό το κίνητρο προς τις ασφαλιστικές εταιρίες και βέβαια προς τους ασφαλιζόμενους εργαζόμενους.

Το συνάλλαγμα, αυτό που θέλετε να καταργήσετε ακόμα και οι δασμοί του αυτοκινήτου για τους 'Ελληνες του εξωτερικού. Γνωρίζετε, ότι κάποιοι εκπαιδευτικοί αλλοδαποί και μάλιστα σε χώρες της Ευρωπαϊκής 'Ενωσης, έχουν ήδη αγοράσει αυτοκίνητα, που πρόκειται να τα μεταφέρουν τον Ιούνιο, επειδή τελειώνει η θητεία τους, και εσείς έρχεσθε απροειδοποίητα και τους λέτε "δεν έχετε απαλλαγή"; Τους αναγκάζετε δηλαδή να εγκαταλείψουν εκεί το εμπόρευμα, το αυτοκίνητό τους, δηλαδή την ελπίδα ζωής με την οποία πήγαν στο εξωτερικό γι'αυτά τα κίνητρα που τους έδινε η Πολιτεία; Γιατί δεν τους δίνετε τη δυνατότητα μέχρι τον Ιούνιο, εν πάση περιπτώσει, να φέρουν το αυτοκίνητό τους με το καθεστώς που υπήρχε μέχρι τώρα;

Ο φόρος μεταβίβασης συνενώσεων, που καταργείτε, οδηγεί πράγματι στη δημιουργία οικονομικών μονάδων, μεγάλων κτιρίων κ.λπ. ή οδηγεί στην πολυδιάσπαση; Και ταυτόχρονα μήπως παίρνετε τέτοιες ρυθμίσεις, που να τους διευκολύνετε; Ασφαλώς όχι. Η λογική σας είναι "ό,τι πάρουμε τώρα, απ'όποιον το πάρουμε και όποιον πάρει ο χάρος". Τίποτα περισσότερο.

'Επειτα καταργείτε τα χαρτόσημα για τα έγγραφα στις ανώνυμες εταιρίες ή στην αύξηση των κεφαλαίων των ανωνύμων εταιριών. 'Ηταν πράγματι ένα αναπτυξιακό κίνητρο. 'Ερχεσθε και το καταργείτε. Αναπτύξατε άραγε την οικονομία και γι'αυτό το κάνετε ή μήπως δε θέλετε μεγάλες οικονομικές μονάδες ή μήπως θέλετε μόνο λίγες μεγάλες οικονομικές μονάδες να λειτουργούν με αθέμιτες διαδικασίες στο εσωτερικό εμπόριο;

Τα τεκμήρια: Αντί να οδηγηθείτε και να υλοποιήσετε έστω και μερικώς κάποιες κρυφές προεκλογικές υποσχέσεις για τα τεκμήρια, αντί να τα βελτιώσετε, κάνετε κάποια πασαλείμματα και ταυτόχρονα αυξάνετε τους συντελεστές στην επιβάρυνση. 'Εχετε βέβαια αυξήσει και τις αντικειμενικές αξίες. 'Ολα αυτά με αποτέλεσμα να οδηγήσετε ακόμη περισσότερες επιχειρήσεις στο κλείσιμο. Και δε φρονιματίζεστε από την κρίση που έχουν οι μικρομεσαίες επιχειρήσεις, που η μία μετά την άλλη οδηγείται στο κλείσιμο.

Οι δαπάνες των αυτοκινήτων: Περιορίζετε το αυτοκίνητο του επιχειρηματία από δύο χιλιάδες κυβικά σήμερα στα χίλια τετρακόσια κυβικά. Δηλαδή εσείς θέλετε επιχειρηματίες με DATSUN ή επιχειρηματίες, που το αυτοκίνητο το χρησιμοποιούν ακόμη και για δημόσιες σχέσεις, να τους εμφανίσετε σε μειονεκτική θέση ή να τους αναγνωρίζετε αυτές τις δαπάνες. Πέστε τους καλύτερα, ότι θέλετε να τους πάρετε τόσο φόρο από την επιχείρηση για να ξέρουν και τον κανόνα του παιχνιδιού τελικά. Μην τους οδηγείτε σε τέτοιες διαδικασίες.

Οι επισφάλειες για τις απαιτήσεις: Περιορίζετε τις επισφάλειες. Ενώ η οικονομία βρίσκεται σε οικτρά κατάσταση και τα φέσια στην αγορά μεγαλώνουν, εσείς αντί να αυξήσετε και να διευκολύνετε την απόσβεση στις επισφαλείς απαιτήσεις, τις περιορίζετε.

Για τις δαπάνες άνευ δικαιολογητικών: Οι δαπάνες με αυτούς τους συντελεστές, ακόμη και με την τροποποίηση που φέρατε στην Επιτροπή, δεν οδηγούν πουθενά. Εσείς απλώς θέλετε να πάρετε λεφτά. Αντί να τους δώσετε αναπτυξιακά κίνητρα για να κάνουν μεγαλύτερες εξαγωγές, να διευκολύνουν την Πατρίδα μας με εξαγωγές, που έχουμε τόσο ανάγκη, εσείς τους περιορίζετε, βάζετε αντικίνητρα περικοπών σ'αυτές τις δαπάνες.

Πραγματικά δε γνωρίζετε, ότι το πλήρες λογιστικό σύστημα, δηλαδή τα βιβλία Δ' κατηγορίας, όποιος και αν τα τηρεί, είτε 

Σελίδα 2878 

υποχρεωτικά από το νόμο είτε μη υποχρεωτικά, δίνει το πραγματικό αποτέλεσμα του επιχειρηματία ή του επιτηδευματία. Τα ελεγκτικά σας όργανα έχουν στη διάθεσή τους βιβλία να προσδιορίζουν λογιστικό αποτέλεσμα. Εσείς έρχεσθε τώρα στην πρεμούρα σας, να βάλετε ντε και καλά φόρους και νέα έσοδα -που τα έχετε ανάγκη, αλλά δυστυχώς δεν πρόκειται να καλύψετε τις ανάγκες σας- σε αυτούς που τηρούν προαιρετικά, στους ελεύθερους επαγγελματίες.

Τι να πρωτοθυμηθεί κανείς απ'αυτό το νομοσχέδιο; Την ειδική φορολόγηση στις αποζημιώσεις, στα έξοδα παράστασης και μετακίνησης των αιρετών αρχών της Τοπικής Αυτοδιοίκησης;

Να θυμηθεί κανείς, ότι βρίσκετε σαν μόνιμο υποζύγιο την ακίνητη περιουσία, δηλαδή τη χρησιμοποιείτε για να έχετε εύκολο τρόπο άντλησης εσόδων χωρίς να εξετάζετε τι παρενέργειες μπορεί να δημιουργηθούν στην οικονομία;

Εμείς θα καταψηφίσουμε το νομοσχέδιο. Εγώ σαν πολύτεκνος περιμένω, γιατί έχω κάποιες πληροφορίες της τελευταίας στιγμής, ότι θα φέρετε κάποια τροπολογία για τους πολύτεκνους. Φυσικά είμαι βέβαιος, ότι η Βουλή θα σας πεi όχι σε αυτήν την ανάλγητη πολιτική, που ενδεχομένως θα επιχειρήσετε.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κ. Χαϊτίδης έχει το λόγο.

Απών, διαγράφεται.

Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Τι ώρα θα τελειώσουμε, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Σας είπα, κύριε συνάδελφε, στη 01.00'. Και σας λέω για τρίτη φορά, ότι ο Πρόεδρος κ. Απόστολος Κακλαμάνης, μου είπε, ότι θα φθάσουμε μέχρι τις 1.00'. Μέχρι τις 1.00' όσοι δεν παρευρίσκονται εδώ θα διαγραφούν και θα έχουν ασφαλώς το δικαίωμα, όπως προβλέπεται από τον Κανονισμό να ομιλήσουν στη δευτερολογία τους με κάποια ανοχή από το Προεδρείο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, είχε ανακοινωθεί στην Αίθουσα, ότι θα μιλήσουν σήμερα μόνο οι Εισηγητές των Κομμάτων. Δεν είχε ανακοινωθεί, ότι θα μιλήσουν και οι υπόλοιποι Βουλευτές. Διαφορετικά δε θα παρουσιαζόταν αυτή η κατάσταση, να μην υπάρχουν Βουλευτές. Και δε νομίζω, ότι όλοι αυτοί οι συνάδελφοι, οι οποίοι γράφτηκαν, γράφτηκαν για να διαγραφούν. Αν διαγραφούν όλοι αυτοί οι ομιλητές, κάτι τέτοιο δε θα έχει ξανασυμβεί.

ΠΡΟΕΔΡΕΥΩΝ (Λουκάς Αποστολίδης): Κύριε Κανταρτζή, βάλατε και το θέμα προηγουμένως. Τόνισα επανειλημμένως, ότι ο Πρόεδρος κ. Απόστολος Κακλαμάνης, μου είπε ότι η διαδικασία θα φθάσει μέχρι τις 01.00'. Δεν υπάρχει καμία πρόθεση από το Προεδρείο να διαγράφει συναδέλφους. Είναι δύσκολη η θέση μας και καθόλου ευχάριστη όταν διαγράφουμε συναδέλφους.

Πέρα από αυτό, έχετε υπόψη σας, ότι όπως εσείς αυτήν τη στιγμή κάθεστε εδώ, όπως ο συνάδελφος κ. Νικολόπουλος περιμένει να μιλήσει τώρα, έτσι και οι άλλοι συνάδελφοι που γράφτηκαν στον κατάλογο έπρεπε να περιμένουν μέχρι τις 01.00'.

Ορίστε, κύριε Νικολόπουλε.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο, κύριε συνάδελφε.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θέλω το λόγο επί της διαδικασίας.

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, δεν είναι δυνατόν, όπως ξέρετε, από τον Κανονισμό κάθε συνάδελφος να βάζει θέμα επί της διαδικασίας ανά πάσα στιγμή. Διαφορετικά η Βουλή δε θα έκανε τίποτα άλλο παρά να συζητάει επί της διαδικασίας. Εάν ο κ. Κανταρτζής ως Κοινοβουλευτικός Εκπρόσωπος...

ΝΙΚΟΛΑΟΣ ΓΚΑΤΖΗΣ: Εγώ είμαι Ειδικός Αγορητής.

ΠΡΟΕΔΡΕΥΩΝ (Λουκάς Αποστολίδης): Πέρα από Ειδικός Αγορητής, γνωρίζετε, κύριε συνάδελφε, ότι δεν έχω το δικαίωμα να σας δώσω το λόγο.

Συνεχίστε, κύριε Νικολόπουλε.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, θα περίμενε κανένας, έστω και αυτήν την υστάτη ώρα, στις 00.55', το Προεδρείο να έχει καταλάβει την επιθυμία του Σώματος. 'Οταν οι συνάδελφοι ζήτησαν να υπάρξουν δύο ημέρες για συζήτηση επί της αρχής του νομοσχεδίου, ακριβώς το ζήτησαν γιατί υπήρχε πολύ μεγάλη προθυμία, πράγμα που αποδεικνύεται και από τον κατάλογο των εγγραφέντων ομιλητών. Εγώ πήρα το λόγο ακριβώς όχι για να νομιμοποιηθώ και να μη μιλήσω για το νομοσχέδιο, αλλά για να πω, ότι αφού είμαι παρών, θα ήθελα να σας ζητήσω αυτήν τη στιγμή να αντιληφθείτε, κύριε Πρόεδρε, την επιθυμία των συναδέλφων -αφού και η Κυβέρνηση έδειξε, ότι δε θέλει να αποφύγει τις δυσάρεστες φωνές- να κατεβώ από το Βήμα και να συνεχίσουμε αύριο.

ΠΡΟΕΔΡΕΥΩΝ (Λουκάς Αποστολίδης): Από τη στιγμή που πήρατε το λόγο, κύριε Νικολόπουλε, θα σας παρακαλέσω να ολοκληρώσετε. Οι παρατηρήσεις σας λαμβάνονται υπόψη.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριοι συνάδελφοι, όταν εισήχθησαν οι φορολογικές απαλλαγές στο φορολογικό σύστημα της Χώρας, είχαν διορθωτικό χαρακτήρα στρεβλώσεων και ανεπαρκειών της αγοράς, εξισορροπητικό, ανισορροπιών και ακαμψιών του μηχανισμού διανομής και αναδιανομής εισοδημάτων.

Η εισαγωγή τους απέβλεπε να ενισχύσει με δημοσιονομικού τύπου παρεμβάσεις την οικονομική δραστηριότητα και να απαμβλύνει κοινωνικού χαρακτήρα αδικίες και ανισορροπίες. 

Με την πάροδο του χρόνου, οι φορολογικές απαλλαγές εξετράπησαν της αρχικής τους στόχευσης και μεταβλήθηκαν σε εργαλείο προώθησης πολιτικών σκοπιμοτήτων και σε αντικείμενο συναλλαγής της εκάστοτε πολιτικής εξουσίας με κοινωνικές κατηγορίες ή επιμέρους ομάδες συμφερόντων, που η πολιτική εξουσία ήθελε να προσεταιριστεί εκλογικά ή στων οποίων τις πιέσεις υπέκυπτε κατά καιρούς.

Κυρίες και κύριοι, η ανάδειξη των φορολογικών απαλλαγών σε κυρίαρχο στοιχείο δοσοληψίας του ελληνικού πελατειακού συστήματος, είχε ως αποτέλεσμα αυτές να γίνουν κατ' εξοχήν παράγοντας δημοσιονομικών παραμορφώσεων και ευρύτερων διαταραχών του οικονομικού συστήματος.

Πρέπει μάλιστα στο σημείο αυτό, να τονίσω πως οι κυβερνήσεις του ΠΑ.ΣΟ.Κ. υπήρξαν εκείνες, που πρωταρχικά προχώρησαν στην "πολιτική" χρήση και τη δημαγωγική κατάχρηση των φορολογικών απαλλαγών, ενδίδοντας στην παραχώρησή τους σε πολύμορφα συντεχνιακά συμφέροντα, με τα οποία το Κυβερνών Κόμμα είχε προνομιακές εκλογικές "σχέσεις".

Το γεγονός άλλωστε, πως ακριβώς επί κυβερνήσεων του ΠΑ.ΣΟ.Κ., χορηγήθηκε το 68% των φορολογικών απαλλαγών, καταδεικνύει κατά αδιάψευστο τρόπο τις "επιδόσεις" του Κυβερνώντος Κόμματος σε αυτό το πεδίο δημοκοπικής ασυδοσίας.

Κυρίες και κύριοι συνάδελφοι, αυτή η "πολιτική" χρήση και δημαγωγική κατάχρηση των φορολογικών απαλλαγών, όπως και όλων των δημοσιονομικών εργαλείων άλλωστε, σε συνδυασμό με τη γενικότερη αντιαναπτυξιακή πολιτική του ΠΑ.ΣΟ.Κ. και την καθίζηση που αυτή επέφερε σε όλους τους τομείς της οικονομίας, συσσώρευσε στον Τόπο βάρη, που οδήγησαν στο σημερινό δημοσιονομικό αδιέξοδο.

Προκειμένου, λοιπόν, να αντιμετωπίσει την κρίση που το ίδιο δημιούργησε, το ΠΑ.ΣΟ.Κ., ανίκανο να προωθήσει την εξυγίανση και την ανάπτυξη της οικονομίας, προσέφυγε σε μια φορο-επιδρομική πολιτική με στόχο, αντλώντας πόρους από τον υγιή ιδιωτικό τομέα της οικονομίας, να αναγκάσει την κοινωνία να πληρώσει το "λογαριασμό" της δικής του σπατάλης.

Στο πλαίσιο της πολιτικής αυτής, εντάσσεται και η προσχηματική επίκληση της ανάγκης "διεύρυνσης της φορολογικής βάσης", επ' ονόματι της οποίας επιχειρείται και η κατάργηση των φορολογικών απαλλαγών, που προβλέπεται από το νομοσχέδιο περί "Κατάργησης των φορολογικών απαλλαγών και άλλες διατάξεις", που συζητάμε σήμερα.

Σελίδα 2879 

Ουδείς μπορεί να αρνηθεί την οικονομική σκοπιμότητα της κατάργησης πολλών από τις φορολογικές απαλλαγές, ιδίως μετά από τις παρενέργειες και τις δυσπλασίες που προεκάλεσε, η για λόγους κομματικής υστεροβουλίας του ΠΑΣΟΚ καταχρηστική θέσπισή τους.

Ουδείς, όμως, επίσης μπορεί να αρνηθεί, πως η κατάργηση των φορολογικών απαλλαγών για να είναι αποτελεσματική, πρέπει να ενταχθεί σε ένα ευρύτερο πλαίσιο εξορθολογισμού και αποκατάστασης των ισορροπιών του φορολογικού συστήματος. 

Η Κυβέρνηση του ΠΑ.ΣΟ.Κ., όμως, έχει αποδειχθεί άτολμη και ανίκανη για κάτι τέτοιο.

Το αποδεικνύει το γεγονός, πως ενώ με τον πρόσφατο νόμο της για την τροποποίηση του τελωνειακού κώδικα προχώρησε στην παραχώρηση "πολιτικού δώρου" προς κατηγορίες "αναξιοπαθούντων" όπως οι κάτοχοι σκαφών αναψυχής, πολυτελών αυτοκινήτων κ.λπ., απέτυχε εν τούτοις να περιορίσει τη φοροδιαφυγή, τη φοροαποφυγή και τη φοροκλοπή ακόμα.

'Οπως επίσης και το γεγονός, πως στάθηκε ανίκανη να εισπράξει βεβαιωμένες απαιτήσεις φόρων και καθυστερεί χαρακτηριστικά την εισαγωγή του ΤAXIS για τη μηχανοργάνωση των φορολογικών υπηρεσιών.

Κατόπιν όλων αυτών, λοιπόν, δικαιούται κανείς να συμπεράνει, πως προσφεύγει στην κατάργηση των φορολογικών απαλλαγών για λόγους στενά ταμειολογιστικούς και όχι στο πλαίσιο ενός ολοκληρωμένου σχεδίου αναμόρφωσης του φορολογικού συστήματος.

Κυρίες και κύριοι συνάδελφοι, για να είχε πραγματικά ευεργετικό αντίκρυσμα στην οικονομία της Χώρας η κατάργηση των φοροαπαλλαγών, θα έπρεπε να ακολουθήσει μετά από μια υπεύθυνη και σοβαρή μελέτη της "λειτουργίας" και της χρησιμότητας της κάθε μιας από αυτές, ώστε να διατηρηθούν όσες θα εκρίνοντο αναγκαίες.

Ο ισοπεδωτικός τρόπος καταργήσεως ορισμένων φορολογικών απαλλαγών, που επελέγη, αλλά και η διατήρηση πεντακοσίων άλλων χωρίς τεκμηριωμένη αιτιολόγηση ούτε των μεν ούτε των δε, επιτρέπει τη διατύπωση εύλογων αιτιάσεων για μεροληψίες, σκοπιμότητες και υστεροβουλίες, που ενδεχομένως επεκράτησαν κατά τη λήψη αυτών των αποφάσεων.

Είναι μάλιστα χαρακτηριστικό της ταμειολογιστικής και της λογικής με την οποία η Κυβέρνηση προχώρησε στην κατάργηση των φορολογικών απαλλαγών, το γεγονός πως δεν έλαβε καν υπόψη της τις επισημάνσεις του καθηγητού Τάτσου, επικεφαλής της ομάδας εργασίας, η οποία είχε προβεί στην καταγραφή και κωδικοποίηση των φορολογικών απαλλαγών, που είχε προτείνει την κατάργηση ορισμένων απ'αυτές, να αντικαταστήσουν άμεσες επιχορηγήσεις προς συγκεκριμένες κατηγορίες πολιτών, οι οποίες θα εθίγοντο ιδιαίτερα απ'αυτήν την κατάργηση.

Κυρίες και κύριοι συνάδελφοι, εξετάζοντας πολλές από τις καταργούμενες φορολογικές απαλλαγές, διαπιστώνει κανείς, πως η Κυβέρνηση καταργώντας τες, δεν έλαβε υπόψη της τις οικονομικές, κοινωνικές και εθνικές ακόμη παραμέτρους, που τις είχαν προκαλέσει, αλλά και τις παρενέργειες που η κατάργησή τους αναπόδραστα θα επιφέρει. Λόγου χάριν καταργώντας τις φορολογικές απαλλαγές για νοσοκομειακή περίθαλψη και δαπάνες δικηγόρων, η Κυβέρνηση παρουσιάζεται, είτε να αγνοεί πως κάτι τέτοιο μπορεί να δυσκολέψει κάποιες κατηγορίες πολιτών από του να τύχουν της απαραίτητης γι'αυτούς νοσοκομειακής περίθαλψης και νομικής υποστήριξης, είτε να παραγνωρίζει αντιθέτως, πως αυτή η κατάργηση μπορεί να τροφοδοτήσει τη φοροδιαφυγή.

Καταργώντας επίσης τις φορολογικές απαλλαγές στα ειδικά επιδόματα των στρατιωτικών και των διπλωματών, η Κυβέρνηση εμφανίζεται, είτε να παριστάνει πως αγνοεί ότι αυτές εδόθησαν ως αντιστάθμισμα για τις χαμηλές αναλογικά με τη συνθετότητα του λειτουργήματός τους εισοδηματικές απολαβές τους, είτε να παραβλέπει τις επιπτώσεις που η απόφασή της θα έχει στο ηθικό αυτών των κατηγοριών δημόσιων λειτουργών σε περίοδο μάλιστα, που ο ρόλος τους, λόγω των κρίσιμων ανοικτών εθνικών θεμάτων, είναι καθοριστικός και άρα ανάλογη θα πρέπει να είναι και η στάση της Πολιτείας απέναντί τους. 

Προχωρώντας στην κατάργηση των φορολογικών απαλλαγών των ναυτικών, η Κυβέρνηση αποδεικνύει πως παραγνωρίζει τις ιδιομορφίες του ναυτικού επαγγέλματος και τον ιδιότυπο κύκλο επαγγελματικής διάρκειάς του, ενώ παράλληλα δείχνει να μην αποδίδει καμία βαρύτητα στη σημασία της πρωτοπορίας του ελληνικού εμπορικού στόλου σε παγκόσμιο επίπεδο, στην οποία πολυσήμαντη είναι η συμβολή των Ελλήνων ναυτικών.

Αλλά και καταργώντας τις φορολογικές απαλλαγές των επιχειρήσεων για τις εκ μέρους τους δαπάνες της ομαδικής ασφάλισης των εργαζομένων σ'αυτές, η Κυβέρνηση φαίνεται σαν να επιδιώκει να "τιμωρήσει" τις επιχειρήσεις που έχουν την ευαισθησία να παρέχουν επιπρόσθετη διασφάλιση στο προσωπικό τους, μη περιοριζόμενες στο να αρκούνται στην ασφάλισή τους από τα προβληματικά ταμεία κύριας ασφάλισης. Το ότι έτσι βέβαια αποθαρρύνει τις επιχειρήσεις από τέτοιες πρωτοβουλίες και στερεί τους εργαζόμενους από ένα επιπρόσθετο όφελος, δε φαίνεται να απασχολεί ιδιαίτερα την Κυβέρνηση.

Κυρίες και κύριοι συνάδελφοι, η κατάργηση των φορολογικών απαλλαγών για τις ενισχύσεις προς τα φιλανθρωπικά ιδρύματα και η επιβολή επιπρόσθετων επιβαρύνσεων στην περιουσία των ιδρυμάτων αυτών, αποδεικνύει, πως η Κυβέρνηση δείχνει να αρνείται στην κοινωνία το δικαίωμα να αναπτύξει εξωκρατικές δραστηριότητες αλληλεγγύης. Με δεδομένη μάλιστα την αδυναμία του Κράτους να επιτελέσει στοιχειωδώς έστω το προνοιακό του έργο, αλλά και με δεδομένο πως το "κράτος της νοικιασμένης αγάπης" έχει αποδειχθεί, πως πουθενά στον κόσμο δεν επαρκεί από μόνο του για να βοηθήσει στην απάλυνση του ανθρώπινου πόνου, η επιλογή αυτή με όρους ταμειολογιστικά επιβαλλόμενου καταναγκασμού, είναι τουλάχιστον απαράδεκτη, αν δεν είναι προγραμματισμένα ανάλγητη.

Επιβάλλοντας πολύμορφες επιβαρύνσεις στην ακίνητη περιουσία, η Κυβέρνηση παρουσιάζεται να παραθεωρεί όχι μόνο τις άμεσες οικονομικές και κοινωνικές παρενέργειες του "αντι-οικοδομικού αμόκ" της, αλλά και τις επιπρόσθετες επιπτώσεις αυτής της πρακτικής της για την ευρύτερη οικονομία της χώρας.

ΠΡΟΕΔΡΕΥΩΝ (Λουκάς Αποστολίδης): Κύριε Νικολόπουλε, παρακαλώ τελειώνετε.

ΝΙΚΟΛΑΟΣ ΝΙΚΟΛΟΠΟΥΛΟΣ: 'Ηδη απέφυγα μερικά σημεία, κύριε Πρόεδρε. Τελειώνω.

Από τη σύντομη αναφορά που επεχείρησα σε ορισμένες από τις καταργούμενες φορολογικές απαλλαγές, που η κατάργησή τους υπήρξε ανέδραστη στην οικονομική πραγματικότητα και λογοδοτεί μόνο στις ταμειακές ανάγκες του Κράτους, προκύπτει πως η Κυβέρνηση πρέπει έστω και την ύστατη ώρα να επανεξετάσει τις αποφάσεις της για την κατάργηση των φορολογικών απαλλαγών.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, παίρνοντας υπόψη τις απόψεις και τις προτάσεις των Κοινοβουλευτικών Εκπροσώπων των Κομμάτων, αλλά καθ' ότι περάσαμε και την πρώτη πρωινή, δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 01.04' λύεται η συνεδρίαση για σήμερα Τετάρτη, 22 Ιανουαρίου και ώρα 18.00', με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων και στη συνέχεια νομοθετική εργασία, συνέχιση της συζήτησης του σχεδίου νόμου του Υπουργείου Οικονομικών "Κατάργηση φορολογικών απαλλαγών και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 

Σελίδα 2880 
