      ΣΥΝΕΔΡΙΑΣΗ ΞΘ΄
      Δευτέρα 10 Φεβρουαρίου 2003
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Π. Φασούλα και Α. Λουκουρέζου, σελ.
      3. Ανακοινώνεται ότι: α) τη συνεδρίαση παρακολουθούν μαθητές από: το Γυμνάσιο Βασιλικών Θεσσαλονίκης, το Εσπερινό Γυμνάσιο Βασιλικών Θεσσαλονίκης και το Εσπερινό Γυμνάσιο Αγίου Δημητρίου Αττικής, σελ.
      β) Η Εισαγγελική Αρχή υπέβαλε στη Βουλή ποινική δικογραφία κατά του Υπουργού Δικαιοσύνης και υπαλλήλων του, η οποία σχηματίστηκε κατόπιν υποβολής μηνύσεως, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 11 Φεβρουαρίου 2003.
      4. Συζήτηση επικαίρων ερωτήσεων:
      α) Προς τον Υπουργό Μεταφορών και Επικοινωνιών, σχετικά με τη δυνατότητα του Αεροδρομίου Καστοριάς να δέχεται πτήσεις τσάρτερ κλπ., σελ.
      β) Προς τον Υπουργό Δημόσιας Τάξης, σχετικά με δημοσιεύματα του Τύπου αναφερόμενα στις προθέσεις της Κυβέρνησης να φέρει νομοθετική ρύθμιση για τον περιορισμό των συγκεκριμένων, διαδηλώσεων, κλπ,.σελ.
      γ) Προς τον Υπουργό Εργασίας και Κοινωνικών Ασφαλίσεων: i) σχετικά με τη θέσπιση νομοθετικού πλαισίου για την καταπολέμηση των διακρίσεων και την ίση μεταχείριση στην απασχόληση και την εργασία, σελ.
      ii) σχετικά με την καταστρατήγηση του ωραρίου λειτουργίας των καταστημάτων κλπ, σελ.
      δ) Προς τον Υπουργό Πολιτισμού, σχετικά με την υλοποίηση του Προγράμματος «Ελλάδα 2004», σελ.
      ε) Προς τους Υπουργούς Δημόσιας  Διοίκησης και Αποκέντρωσης, και Εσωτερικών σχετικά με τη διασφάλιση της εκλογικής διαδικασίας στις περιπτώσεις των διπλοεγγεγραμμένων και των αλλοδαπών κλπ, σελ.
      5) Συζήτηση επερώτησης προς τον Υπουργό Ανάπτυξης, σχετικά με την ανυπαρξία πολιτικής, μέτρων ενίσχυσης και ανάπτυξης για τον τουρισμό, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1.Κατάθεση σχεδίου νόμου:
      Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών και Δικαιοσύνης κατέθεσαν σχέδιο νόμου: «Τροποποίηση και συμπλήρωση των νόμων 2308/95 και 266/98 για την κτηματογράφηση και το Εθνικό Κτηματολόγιο», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΓΓΕΛΗΣ Α., σελ.
      ΔΑΜΑΝΑΚΗ Μ., σελ.
      ΛΙΑΝΗΣ Γ., σελ.
      ΜΑΛΕΣΙΟΣ Ε., σελ.
      ΠΑΠΑΔΗΜΑΣ Λ., σελ.
      ΠΙΠΕΡΓΙΑΣ Δ., σελ.
      ΣΚΥΛΛΑΚΟΣ Α., σελ.
      ΣΤΡΑΤΑΚΗΣ Ε., σελ.
      ΤΖΑΜΤΖΗΣ Ι., σελ.
      ΤΖΙΟΛΑΣ Ε., σελ.
      ΤΣΙΟΓΚΑΣ Δ., σελ.
      Β. Επί της επερώτησης:
      ΓΕΩΡΓΑΚΟΠΟΥΛΟΣ Δ., σελ.
      ΚΕΦΑΛΟΓΙΑΝΝΗΣ Ι., σελ.
      ΚΩΝΣΤΑΝΤΙΝΟΥ Φ., σελ.
      ΛΙΑΣΚΟΣ Α., σελ.
      ΞΗΡΟΤΥΡΗ Α., σελ.
      ΠΑΥΛΙΔΗΣ Α., σελ.
      ΣΑΛΑΓΚΟΥΔΗΣ Γ., σελ.
      ΣΠΥΡΟΥ Σ., σελ.
      ΦΟΥΝΤΟΥΚΙΔΟΥ Π., σελ.
      ΦΛΩΡΙΝΗΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΞΘ΄
      Δευτέρα 10 Φεβρουαρίου 2003
      
      Αθήνα, σήμερα στις 10 Φεβρουαρίου 2003, ημέρα Δευτέρα και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7.2.2003 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΞΗ΄ συνεδριάσεώς του, της Παρασκευής 7 Φεβρουαρίου 2003 σε ό,τι αφορά την ψήφιση απόφασης της Ολομέλειας της Βουλής των Ελλήνων: «Για τη μίσθωση αυτοκινήτων για τους Βουλευτές».
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιορδάνη Τζαμτζή, Βουλευτή Πέλλης, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Πανελλήνια Ένωση Ιδιοκτητών Ραδιοφωνικών Σταθμών διαμαρτύρεται για την προτεινόμενη διάταξη νόμου επέκτασης των Αθηναϊκών Ραδιοσταθμών σε όλους τους Νομούς της χώρας.
2) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμο Βοιών Λακωνίας ζητεί την εγκατάσταση αναμεταδότη για την τηλεοπτική κάλυψη του Δήμου Βοιών του Νομού Λακωνίας.
3) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Νομάρχης Λάρισας ζητεί να δοθούν οικονομικές ενισχύσεις στους αγρότες του Νομού Λάρισας που υπέστησαν ζημιές σε αποθηκευμένες ποσότητες πατάτας, από τις δυσμενείς καιρικές συνθήκες.
4) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Δημοτικό Συμβούλιο του Δήμου Κερατσινίου διαμαρτύρεται για την επικείμενη επίθεση των ΗΠΑ στο Ιράκ.
5) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Οργάνωση Tayad διαμαρτύρεται για τις συνθήκες κράτησης των πολιτικών κρατουμένων στις φυλακές της Τουρκίας.
6) Οι Βουλευτές κύριοι  ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Περιφερειακό Συμβούλιο Γιαννιτσών Νομού Πέλλας της Πανελλήνιας Ένωσης Γεωπόνων Δημοσίων Υπαλλήλων διαμαρτύρεται για την ταλαιπωρία που υφίστανται τα μέλη του κατά την προμήθεια των φαρμάκων, εξαιτίας της καταγγελίας της σύμβασης των φαρμακοποιών με το Δημόσιο.
7) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Θεσσαλίας ζητεί εφαρμογή του 24ώρου στην Πυροσβεστική Υπηρεσία Ελασσόνας.
8) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Λιμενικό Ταμείο Σκύρου ζητεί τη λήψη μέτρων για να αποτραπεί η πλήρης διάβρωση του παραλιακού δρόμου Λιμένος Λιναριάς – Σκύρου.
9) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία κάτοικοι του Δήμου Ιστιαίας Εύβοιας διαμαρτύρονται για την εγκατάσταση κεραίας κινητής τηλεφωνίας στο κέντρο της πόλεως Ιστιαίας.
10) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Δήμος Πλατάνου Αιτωλ/νίας διαμαρτύρεται για την απόφαση της ΕΥΔΑΠ να αναθέσει σε ιδιωτική εταιρεία τη φύλαξη του φράγματος Ευήνου.
11) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο Σύνδεσμος Αποφοίτων Ορφανοτροφείων Ελλάδος διαμαρτύρεται για το πρόγραμμα αποϊδρυματοποίησης του Υπουργείου Υγείας.
12) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Εύβοιας ζητεί να δοθούν αποζημιώσεις στους αγρότες που επλήγησαν από τις πλημμύρες και να εκτελεστούν αντιπλημμυρικά έργα στους ποταμούς Κηρέα, Νηλέα και Βούδωρο.
13) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Νικόλαος Μπέμπελος, κάτοικος Ιστιαίας, ζητεί τη λήψη μέτρων για αντιπλημμυρική προστασία από τον ποταμό Ξηριά.
14) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Εμπορικός Σύλλογος Αγρινίου «Ο ΕΡΜΗΣ» ζητεί την επίλυση προβλημάτων των εμπόρων με το ΤΕΑΥΕΚ.
15) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ληλαντίων Εύβοιας ζητεί άμεσα τη λήψη μέτρων για την αντιμετώπιση της επικινδυνότητας του ποταμού Λήλαντα.
16) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αμαρυνθίων Εύβοιας ζητεί  επιχορήγηση για αγορά οικοπέδου για τη στέγαση του βρεφονηπιακού σταθμού του δήμου του.
17) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία η Ένωση Αστυνομικών Υπαλλήλων Πιερίας ζητεί την επάνδρωση των κενών οργανικών θέσεων της Αστυνομικής Διεύθυνσης Πιερίας.
18) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία η Συντεχνία Αρτοποιών Νομού Κιλκίς «Ο ΠΡΟΦΗΤΗΣ ΗΛΙΑΣ» ζητεί την ικανοποίηση αιτήματος που απασχολεί τον κλάδο των αρτοποιών.
19) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία η Ένωση Αστυνομικών Υπαλλήλων Κιλκίς ζητεί την ίδρυση και λειτουργία Δημοτικής Αστυνομίας στους Δήμους του Νομού Κιλκίς.
20) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Μουρεσίου Μαγνησίας ζητεί την αναβάθμιση και στελέχωση του αγροτικού ιατρείου Κισσού.
21) Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Μουζακίου Καρδίτσας ζητεί οικονομική ενίσχυση για την αποκατάσταση ζημιών από καιρικά φαινόμενα.
22) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην πληθώρα των πολυκαταστημάτων στο Ηράκλειο της Κρήτης.
23) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το σάλο που προκάλεσε στο διαδίκτυο η απόφαση για τη συμμετοχή της Κρήτης στο κοινοτικό πρόγραμμα Μινώταυρος.
24) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην προβολή και μελέτη του έργου των «Καζαντζάκη – Πρεβελάκη».
25) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία Σύλλογοι Γονέων και Κηδεμόνων των σχολείων της Ν. Αλικαρνασσού διαμαρτύρονται για την απόφαση επιστροφής των πολεμικών αεροπλάνων στο αεροδρόμιο Ηρακλείου.
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη διακοπή των εργασιών αποκατάστασης και αναστήλωσης της Ιεράς Μονής Αγίας Λαύρας.
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΛΟΣ κατέθεσε δημοσίευμα εφημερίδας στο ναυάγιο της ανέγερσης  Διοικητηρίου στην παραλία του Αιγίου.
28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εμπλοκή που παρουσιάζεται στο έργο κατασκευής Υδροηλεκτρικού Σταθμού στο φαράγγι του Βουραϊκού.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην προβληματική εικόνα που παρουσιάζει η πόλη της Πάτρας στο θέμα της καθαριότητας.
30) Ο Βουλευτής Αχαΐας. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην υποβάθμιση της Δυτικής Ελλάδας.
31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε δικαστική υπόθεση του ΚΤΕΟ Πάτρας.
32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα των ασφαλισμένων του ΙΚΑ Πάτρας από βλάβη στον αξονικό τομογράφο και έλλειψη ιατρικού προσωπικού.
33) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ένωση Αστυνομικών Υπαλλήλων Εύβοιας διαμαρτύρεται για την κατανομή των οργανικών θέσεων Αστυνομικού Προσωπικού στο Νομό Εύβοιας.
34) Ο Βουλευτής Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο κ. Ηρακλής Λαλάγκας ζητεί την επίλυση του προβλήματος της παρακράτησης φόρου από το Αμερικανικό Δημόσιο στις συντάξεις των Ελλήνων μεταναστών.
35) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ομάδα Παραγωγών Ακατέργαστου Καπνού της Ενώσεως Γεωργικών Συνεταιρισμών Λαμίας ζητεί την επιστροφή ΦΠΑ οικονομικής περιόδου 2002 και τη συμμετοχή τους στο κλιμάκιο για την καλλιέργεια καπνού πούρα Αβάνας.
36) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την καθιέρωση μιας ιδιαίτερης πολιτικής οικονομικής και κοινωνικής πρακτικής για τα  νησιά, ώστε, να αποκτήσουν ευκαιρίες ανάπτυξης ίσες με αυτές των ηπειρωτικών περιοχών.
37) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Μουζακίου Καρδίτσας ζητεί την αποκατάσταση της επικοινωνίας του Δήμου Μουζακίου με τη Λίμνη Πλαστήρα με την ολοκλήρωση του οδικού άξονα Μουζακίου – Ελληνοκάστρου – Αμυγδαλής – Λίμνη Πλαστήρα.
38) Ο Βουλευτής Ρεθύμνου κ. ΙΩΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Ρεθύμνου ζητεί την πρόσληψη Εποπτών Υγείας για τη στελέχωση της Διεύθυνσης Υγείας και Πρόνοιας Ρεθύμνου.
39) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία οι Δήμαρχοι Ανωγείων, Γεροποτάμου, Κουλούκωνα και Τυλίσσου Ρεθύμνου ζητούν την ολοκλήρωση της μελέτης του έργου της διάνοιξης σύγχρονου οδικού άξονα ταχείας κυκλοφορίας που θα συνδέει το ορεινό Μαλεβίζι και ολόκληρο το Μυλοπόταμο με το Ηράκλειο  και Ρέθυμνο.
40) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας που αφορά στην επικινδυνότητα του δρόμου Καλαμάτας – Σπάρτης.
41 Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λακωνίας ζητεί την επιχορήγηση της Νομαρχιακής Αυτοδιοίκησης Λακωνίας για πληρωμή οφειλών έργων Προγραμματικής Σύμβασης.
42) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Μηλεών Μαγνησίας και οι αγροτοεπαγγελματίες Πηλίου ζητούν την κατάργηση του άρθρου 9 ν. 3050/02 και την επαναφορά του προηγούμενου καθεστώτος που επιτρέπει τη διπλή ιδιότητα αγροτών – επαγγελματιών.
43) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ομοσπονδία Αγροτικών Συλλόγων Φωκίδας και οι Αγροτικοί Συνεταιρισμοί Άμφισσας, Ιτέας – Κιρράς, Χρισσού και Δεσφίνας ζητούν την αποζημίωση των ελαιοπαραγωγών του Νομού Φωκίδας από τις ζημιές που υπέστησαν στην παραγωγή εξαιτίας της δακοπροσβολής και  των καιρικών συνθηκών.
44) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Φυλάκων Σχολικών Κτιρίων Νομού Αττικής ζητεί την ικανοποίηση εργασιακών αιτημάτων του κλάδου.
45) Ο Βουλευτής Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Ομοσπονδία Ελληνικών Συλλόγων Ουκρανίας ζητεί οικονομική υποστήριξη.
46) Οι Βουλευτές κύριοι ΓΡΗΓΟΡΗΣ ΝΙΩΤΗΣ, ΧΡΗΣΤΟΣ ΜΑΓΚΟΥΦΗΣ και ΗΛΙΑΣ ΒΛΑΧΟΠΟΥΛΟΣ κατέθεσαν αναφορά με την οποία το Συμβούλιο Απόδημου Ελληνισμού Περιφέρεια Ευρώπης ζητεί την αποδοχή πρότασης για τα εκλογικά δικαιώματα των Ελλήνων πολιτών που κατοικούν στην Ευρώπη.
47) Ο Βουλευτής Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η κυρία Άννα Νικόλαβα ζητεί συνταξιοδότηση από το ΙΚΑ λόγω θανάτου του συζύγου της.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 826/30-7-02 ερώτηση δόθηκε με το υπ΄ αριθμ. 77783/23-8-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 826/30-7-2002 ερώτηση που κατατέθηκε στη Βουλή από το Βουλευτή κ. Δ. Πιπεργιά σχετικά με έλλειψη οδοντιάτρου στο Νοσοκομείο Καρύστου, Ν. Ευβοίας, σας πληροφορούμε ότι:
      Με την ΔΙΠΠ/Φ ΕΓΚΡ. 8/145/7524/15-5-02 απόφαση έχει δοθεί η έγκριση προκήρυξης θέσεων ιατρικού και νοσηλευτικού προσωπικού, για το έτος 2002.
      Η κατανομή των θέσεων αυτών θα γίνει κατά προτεραιότητα σύμφωνα με τα αιτήματα των Νοσηλευτικών Ιδρυμάτων, και μετά από συνεννόηση με τα συναρμόδια ΠΕ.Σ.Υ.
      Ο Υφυπουργός
      ΕΚΤ. ΝΑΣΙΩΚΑΣ»
      2. Στην με αριθμό 852/30-7-02 ερώτηση δόθηκε με το υπ΄ αριθμ. 420/22-8-02 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της ερώτησης με αριθμό 852 από 30.7.02 του Βουλευτή κ. Ιορδ. Τζαμτζή, σας γνωρίζουμε τα εξής:
      Όλοι οι ξένοι είτε διαμένουν είτε φιλοξενούνται στην Ελλάδα είναι απόλυτα ασφαλείς. Κατά συνέπεια, ανάλογα θέματα πρέπει να τα χειρίζεται κανείς με την αναγκαία ψυχραιμία και ευθύνη ώστε να μην δημιουργούνται αναίτια προβλήματα στη διεθνή εικόνα της χώρας.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      3. Στην με αριθμό 859/31-7-02 ερώτηση δόθηκε με το υπ΄ αριθμ. 1663/23-8-02 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 859/31-7-02 που κατέθεσε στη Βουλή ο Βουλευτής κ. Παν. Ψωμιάδης, σχετικά με την απασχόληση του προσωπικού των ΕΛ.ΤΑ. μέσω Εταιρειών Προσωρινής Απασχόλησης. Σας διαβιβάζουμε το Α.Π.:24/1681/21-8-02 έγγραφο του Οργανισμού καθώς και το με αριθμό πρωτ. 7624/22-8-02 έγγραφο της θυγατρικής του Εταιρείας «ΤΑΧΥΜΕΤΑΦΟΡΕΣ ΕΛΤΑ».
      Ο Υφυπουργός
      ΣΠΥΡΟΣ ΒΟΥΓΙΑΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 854/30-7-2002 ερώτηση δόθηκε με το υπ’ αριθμ. 549/20-8-2002 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 854/30-7-2002 ερώτηση του Βουλευτή κ. Ιορδάνη Τζαμτζή, σας γνωρίζουμε τα εξής:
      Η Ελλάδα διεκδικεί την επιστροφή των Μαρμάρων του Παρθενώνα:
      α) Μέσω των διαδικασιών της UNESCO.
      β) Διμερώς με βάση τις προτάσεις που έχει υποβάλει ο Έλληνας Υπουργός Πολιτισμού στον Βρετανό ομόλογό του.
      γ) Μέσω της επικοινωνίας του Νέου Μουσείου της Ακρόπολης με το Βρετανικό Μουσείο.
      Οι επίσημες ελληνικές θέσεις είναι παντού γνωστές (μακροχρόνιος δανεισμός των Μαρμάρων από το Βρετανικό Μουσείο προς το Νέο Μουσείο της Ακρόπολης). Το πιο σημαντικό δε επιχείρημα είναι η κατασκευή του Νέου Μουσείου της Ακρόπολης που θα είναι έτοιμο το 2004, πριν τους Ολυμπιακούς Αγώνες.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      5. Στην με αριθμό 845/30-7-2002 ερώτηση δόθηκε με το υπ’ αριθμ. 1629/22-8-2002 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 845/30-7-2002 που κατέθεσαν στη Βουλή οι Βουλευτές κύριοι Ηλ. Καλλιώρας και Νικ. Νικολόπουλος, σας γνωρίζουμε ότι το θιγόμενο θέμα και η διευθέτησή του δεν ανήκει στην αρμοδιότητα του Υπ.Μ.Ε.
      Πλην όμως, μόλις ο Πανελλήνιος Σύλλογος Εξαγωγέων μας γνωστοποίησε την μη εξυπηρέτηση/διακίνηση ελληνικών φορτηγών από οχηματαγωγά της γραμμής Ελλάδας – Ιταλίας, με το αριθμ. Φ400/43019/3893/2002 έγγραφό μας προς το Υπουργείο Εμπορικής Ναυτιλίας ζητήσαμε την παρέμβασή του και την αξιοποίηση κάθε δυνατότητας για τη διευκόλυνση των ελληνικών οχημάτων και την επίλυση του προβλήματος αυτού που οφείλεται στην αυξημένη τουριστική κίνηση των ημερών.
      Ο Υπουργός
      ΧΡΙΣΤΟΣ ΒΕΡΕΛΗΣ»
      6. Στην με αριθμό 843/30-7-2002 ερώτηση δόθηκε με το υπ’ αριθμ. 94/23-8-2002 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 843/30-7-2002 που κατέθεσε στη Βουλή ο Βουλευτής κ. Ηλίας Καλλιώρας, παρακαλούμε να πληροφορήσετε τον κύριο Βουλευτή σε θέματα αρμοδιότητάς μας και σύμφωνα με τα στοιχεία της ΕΥΔΕΚ τα εξής:
      Το ΥΠΕΧΩΔΕ συνδράμει το Δήμο της Λαμίας για τη χωροθέτηση των υπόγειων σταθμών αυτοκινήτων που ο Δήμος επιθυμεί να υλοποιήσει.
      Ο Δήμος δεν έχει ολοκληρώσει τις διαδικασίες τροποποίησης του Γενικού Πολεοδομικού Σχεδίου ούτως ώστε να εγκριθούν τα προεδρικά διατάγματα χωροθέτησης που είναι αναγκαία για την κατασκευή των υπογείων σταθμών αυτοκινήτων.
      Με νομοθετική ρύθμιση του ΥΠΕΧΩΔΕ και από το 2001 οι ΟΤΑ επιδοτούνται απ’ ευθείας από τον αναπτυξιακό νόμο με 1.400.000 δραχμές ανά θέση υπόγειας στάθμευσης για τα έργα τα οποία προτίθενται να κατασκευάσουν.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»)
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Βουλής υπέβαλε πρόταση: «Για την τροποποίηση διατάξεων του Κανονισμού της Βουλής (Μέρος Κοινοβουλευτικό).
     Παραπέμπεται στην Επιτροπή Κανονισμού της Βουλής.
     Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 11 Φεβρουαρίου 2003.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ.5 Καν. Βουλής)
     1. Η με αριθμό 755/26-7-2002 ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Καρχιμάκη προς τον Υπουργό Ανάπτυξης, σχετικώς με την επίσπευση των διαδικασιών για την κατασκευή γηπέδου Γκόλφ στην περιοχή Απηγανιά του Δήμου Μακρύ Γιαλού Νομού Λασιθίου.
     2. Η με αριθμό 2650/474/8-11-2002 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Σταύρου Καλογιάννη προς τον Υπουργό Οικονομίας και Οικονομικών, σχετικώς με τη Δημοσιονομική Εκτέλεση του Γ΄ Κοινοτικού Πλαισίου Στήριξης.
     Β. ΑΝΑΦΟΡΕΣ- ΕΡΩΤΗΣΕΙΣ Δεύτερου Κύκλου (Άρθρο 130 παρ.5 Καν. Βουλής)
     1. Η με αριθμό 4116/17-12-2002 ερώτηση του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Ανάπτυξης, σχετικώς με την ανέγερση Σχολής Τουριστικών Επαγγελμάτων στο Ναύπλιο.
     Ο Βουλευτής Πειραιώς και Νήσων κ. Παναγιώτης Φασούλας, καθώς και ο Βουλευτής Α’ Αθηνών κ. Αλέξανδρος Λυκουρέζος ζητούν άδεια ολιγοήμερης απουσίας στο εξωτερικό.  Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Απόστολος Κακλαμάνης): Η Βουλή ενέκρινε τις ζητηθείσες άδειες.
     ΠΡΟΕΔΡΟΣ (Απόστολος Κακλαμάνης):  Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 329/3-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου εξ Ηλείας–εκεί έχουν γιορτή σήμερα του Αγίου Χαραλάμπους και γι’ αυτό δεν είναι παρών- προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικώς με τη λήψη μέτρων αποκατάστασης των ζημιών που προκλήθηκαν από την έντονη κακοκαιρία στο Νομό Ηλείας, διαγράφεται. 
     Δεύτερη είναι η με αριθμό 345/4-2-2003 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Μεταφορών και Επικοινωνιών, σχετικώς με τη δυνατότητα του αεροδρομίου Καστοριάς να δέχεται πτήσεις τσάρτερ κλπ..
     Η επίκαιρη ερώτηση του κ. Αγγελή έχει ως εξής:
     «Μακροχρόνιο αίτημα των πολιτών του Νομού Καστοριάς είναι η δυνατότητα προσγείωσης «τσάρτερ» στο Αεροδρόμιο «ΑΡΙΣΤΟΤΕΛΗΣ» του Άργους Ορεστικού, με το δεδομένο ότι αυτή η προοπτική συμβάλλει θετικά στο εμπόριο της γουνοποιίας και προσδίδει υπεροχή στις διεθνείς επαφές.
     Προ μηνών πραγματοποιήθηκαν τα εγκαίνια εκσυγχρονισμού του εν λόγω Αεροδρομίου και υπήρχε επίσημη διαβεβαίωση ότι δύναται να εξυπηρετήσει μεταξύ των άλλων και πτήσεις «τσάρτερ».
     Με την προοπτική αυτή η ΕΔΗΚΑ Α.Ε. (Εκθετήριο-Δημοπρατήριο Γούνας Καστοριάς) ανέλαβε πρωτοβουλίες-επαφές με τις αεροπορικές εταιρίες «LOT» και την «Hapay»- Floyd, οι οποίες όμως δήλωσαν αδυναμία προσγείωσης ή απογείωσης στο Αεροδρόμιο Καστοριάς. 
     Κατόπιν αυτών, ερωτάται ο κύριος Υπουργός:
     1. Εάν το Αεροδρόμιο Καστοριάς έχει τις προδιαγραφές προσγείωσης και απογείωσης πτήσεων «τσάρτερ».
     2. Ποιες πρωτοβουλίες απαιτούνται εκ μέρους του Υπουργείου, ώστε να ξεπερασθούν τα τεχνικά προβλήματα.
     3. Εάν επαρκεί το προσωπικό του Αεροδρομίου και εάν τηρούνται οι προβλεπόμενοι κανόνες ασφάλειας και λειτουργικότητας.»
     Ο Υφυπουργός Μεταφορών και Επικοινωνιών κ. Εμμανουήλ Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, απαντώντας στην ερώτηση του κυρίου συναδέλφου θα ήθελα να πω ότι ο κρατικός αερολιμένας Καστοριάς «ΑΡΙΣΤΟΤΕΛΗΣ» μετά την ολοκλήρωση των έργων επέκτασης του διαδρόμου, εξαιτίας των οποίων διαθέτει ήδη διάδρομο προσγείωσης μήκους 2.700 μέτρων και πλάτους 45 μέτρων και είναι της κατηγορίας 4 από άποψη πυρασφάλειας –όπως δεν έχει γνωστοποιηθεί μπορεί να αλλάξει κατηγορία και να πάει στην πέμπτη- έχει τη δυνατότητα και τις προδιαγραφές για να δεχθεί προσγειώσεις και απογειώσεις πτήσεων τσάρτερ.
      Εξάλλου είναι γνωστό ότι για την ερώτηση έχει δοθεί ήδη έγγραφη απάντηση από την Υπηρεσία Πολιτικής Αεροπορίας με ημερομηνία 17.2.2003, στην οποία αναφέρονται συγκεκριμένα αυτά τα οποία είναι αναγκαία, προκειμένου να γίνονται προσγειωαπογειώσεις αεροσκαφών τύπου 737-300 και 737-400 που διαθέτουν οι συγκεκριμένες εταιρείες «LOT» και «Hapag-Floyd».
      Υπάρχουν, επίσης, δημοσιευμένες –και είναι σε ισχύ- στο «Air Greece», τόμος ΙΙ ενόργανες διαδικασίες πτήσεως αεροσκαφών οι οποίες έχουν εκπονηθεί, σύμφωνα με τα κριτήρια του διεθνούς Οργανισμού ICAO, όπως αναφέρονται και στο συγκεκριμένο έγγραφο.
      Ειδικότερα θα μπορούσα να πω ότι αναφέρονται οι διαδικασίες καθόδου με την βοήθεια μηχανημάτων για συγκεκριμένες κατηγορίες αεροσκαφών, σε άλλη σελίδα αναφέρονται οι τυποποιημένες διαδικασίες αναχώρησης από το διάδρομο 30 και σε άλλη σελίδα αναφέρονται οι τυποποιημένες διαδικασίες αναχώρησης από το διάδρομο 12. Όλα αυτά είναι με βάση τις διαδικασίες που προβλέπονται από το διεθνή οργανισμό.
      Πρέπει βέβαια να πω ότι, επειδή το αεροδρόμιο βρίσκεται σε ένα υψίπεδο και είναι κοντά στα αλβανικά σύνορα, απαιτεί αυξημένη εμπειρία και εξοικείωση των πληρωμάτων στον εν λόγω αεροδιάδρομο. Αυτό είναι όντως ένα πρόβλημα. Είναι όμως, μια κατάσταση που δεν μπορούμε να την αποφύγουμε.
      Όσον αφορά τα υπόλοιπα θέματα για τις πρωτοβουλίες και τις διαδικασίες που απαιτούνται εκ μέρους του Υπουργείου για να ξεπεραστούν τα τεχνικά προβλήματα, οφείλω να σας πω ότι, από πλευράς πυρασφάλειας, έχει ξεκινήσει η διαδικασία για αναβάθμιση, ώστε από την κατηγορία 4 να πάμε στην πέμπτη κατηγορία.
      Και βέβαια όσον αφορά τις ενέργειες που απαιτούνται για να καλυφθούν οι ανάγκες που χρειάζονται σε τελωνειακό προσωπικό και επίσης για προσωπικό που έχει σχέση για τον έλεγχο των διαβατηρίων, έχουν γίνει οι απαιτούμενες ενέργειες, οι διαβεβαιώσεις που έχουμε είναι προς θετική κατεύθυνση και απομένει να δεχθούν τελικά οι εταιρείες εκείνες στις οποίες αναφέρεται το έγγραφο της ΕΔΗΚΑ Α.Ε. να στείλουν αεροπλάνα –να στείλουν βέβαια το πρόγραμμά τους, τον τύπο των αεροσκαφών- προκειμένου να υλοποιηθούν οι πτήσεις. Απομένει δηλαδή να ολοκληρωθεί μια διαδικασία συνεννόησης της συγκεκριμένης εταιρείας με τις αεροπορικές εταιρείες τσάρτερ προκειμένου τελικά να γίνουν αυτές οι πτήσεις στο αεροδρόμιο της Καστοριάς. 
      Ευχαριστώ πολύ. 
      ΠΡΟΕΔΡΟΣ (Απόστολος Κακλαμάνης): Ο κ. Αγγελής έχει το λόγο. 
      ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι, λίγους μήνες πριν από τις νομαρχιακές εκλογές έγιναν τα εγκαίνια του συγκεκριμένου αεροδρομίου στο Άργος Ορεστικό, του αεροδρομίου «ΑΡΙΣΤΟΤΕΛΗΣ». Πράγματι δαπανήθηκαν 15 εκατομμύρια ευρώ για την επέκταση του διαδρόμου προσγείωσης και απογείωσης και πράγματι υπήρχε η διαβεβαίωση εκ μέρους των κυβερνητικών παραγόντων ότι μπορούν να γίνουν πτήσεις τσάρτερ στο συγκεκριμένο αεροδρόμιο. 
      Προς αυτήν την κατεύθυνση βέβαια κινήθηκαν και οι τάξεις των γουνοποιών όταν διά της κορυφαίας εκπροσώπησής τους, του Δημοπρατηρίου Εκθετηρίου της ΕΔΗΚΑ ήλθαν σε επαφή με ξένους οίκους, ούτως ώστε να έχουν πτήσεις τσάρτερ με στόχο να ξεπεράσουν τις συντεχνίες που υπάρχουν στη γουνοποιία και να ενισχύσουν γενικότερα την πρόσβαση των εμπόρων από όλο τον κόσμο στη Καστοριά. 
      Παρ’ όλα αυτά, όμως, κύριε Υπουργέ, οι εταιρείες δήλωσαν δι’ επισήμων εγγράφων, τα οποία βεβαίως θα καταθέσω στα Πρακτικά της Βουλής ότι αδυνατούν να προσγειωθούν στο αεροδρόμιο της Καστοριάς. Αναφερθήκατε σ’ ένα συγκεκριμένο έγγραφο της πολιτικής αεροπορίας το οποίο έχουμε υπόψη μας, η οποία περιγράφει τη συγκεκριμένη κατάσταση και τα μέτρα τα οποία πρέπει να ληφθούν. Εδώ, όμως, δι’ ενός τελευταίου εγγράφου της «Hapay-Floyd» αναφέρεται ότι σύμφωνα με τις πληροφορίες του προμηθευτή χαρτών οι οδηγίες προσγείωσης δεν έχουν ακόμη δημοσιευτεί στα αεροπορικά βοηθήματα που προβλέπονται από τους διεθνείς οργανισμούς. Εκ των πραγμάτων υπάρχει σύγχυση και είναι φυσικό οι πολίτες του Νομού Καστοριάς και ειδικότερα οι γουνοποιοί να απαιτούν από την Κυβέρνηση επίσημη θέση επί του θέματος. 
     Βεβαίως, υπάρχουν και προβλήματα πυρασφάλειας και βεβαίως πρέπει να αναβαθμιστεί το αεροδρόμιο. Δεν μπορεί ένα αεροδρόμιο να λειτουργήσει μόνο με τέσσερα άτομα προσωπικό, κύριε Υπουργέ. Ασφαλώς μπορεί να υπάρχουν οι δεσμεύσεις του Υπουργείου Δημόσιας Τάξης, όσον αφορά τον έλεγχο των διαβατηρίων ή του Υπουργείου Οικονομικών σε ό,τι έχει σχέση με τον τελωνειακό έλεγχο, αυτά όμως πρέπει να γίνουν γιατί η συγκεκριμένη περιοχή, η περιοχή του Νομού Καστοριάς έχει πράγματι ανάγκη από αναβάθμιση του αεροδρομίου, ούτως ώστε να ανακάμψει και οικονομικά στον τομέα της γουνοποιίας. Ευχαριστώ. 
     (Το κείμενο των εγγράφων υπάρχουν στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Οι διαβεβαιώσεις, κύριε Αγγελή, δόθηκαν και σε κάθε περίπτωση ισχύουν. Βέβαια αναφερθήκατε σε συντεχνίες γύρω από τη γούνα κλπ. που ίσως εκεί να πρέπει κανείς να ανατρέξει να βρει τους λόγους γιατί οι συγκεκριμένες αεροπορικές εταιρείες αρνήθηκαν ή αρνούνται να πετάξουν ή να δρομολογήσουν αεροπλάνα τους στο συγκεκριμένο αεροδρόμιο, γιατί δεν ισχύει αυτό το οποίο αναφέρεται στο δικό τους συγκεκριμένο έγγραφο που λέτε.
      Δεν ισχύει, διότι είναι δημοσιευμένες και είναι πολύ εύκολο για κάποιον να αντιληφθεί και να δει ότι αυτά, τα οποία λέγονται επισήμως και από το Βήμα της Βουλής, ισχύουν στην πράξη. Μπορεί να ανατρέξει στις σελίδες LGKA1 και LGKA2 της 8 Αυγούστου 2002, για να δει τις διαδικασίες καθόδου για συγκεκριμένες κατηγορίες αεροσκαφών.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Η σελίδα LGKA308 του Αυγούστου του 2002 αναφέρεται σε τυποποιημένες διαδικασίες αναχώρησης από το διάδρομο τριάντα, κοκ. Στις συγκεκριμένες σελίδες, δηλαδή, αναφέρονται και είναι δημοσιευμένα όλα εκείνα, τα οποία ισχυρίζεστε ότι δεν υπάρχουν και δεν υφίστανται, το οποίο σημαίνει ότι, αν όντως αυτή θέλουν να είναι η δικαιολογία τους, δεν ισχύει στην πράξη.
      Όσον αφορά στην αναβάθμιση και από πλευράς πυρασφάλειας στη μετάβαση από την κατηγορία τέσσερα στην κατηγορία πέντε, αυτό είναι δεδομένο και θα γίνει. Βέβαια θα γίνει και η διαδικασία που έχει να κάνει με την παραχώρηση αστυνομικών για τον έλεγχο των διαβατηρίων. Εξάλλου το Υπουργείο Οικονομικών έχει ήδη δεσμευτεί ότι θα διαθέσει τους κατάλληλους, τους αρμόδιους υπαλλήλους, προκειμένου να διενεργείται ο τελωνειακός έλεγχος.
      Επομένως θέλω να πω ότι οι πραγματικές αιτίες που αναφέρονται στη μη παραχώρηση αεροσκαφών και στην ολοκλήρωση της διαδικασίας που αφορά στις διαδικασίες πτήσης τσάρτερ, δεν αφορά πλέον την Υπηρεσία Πολιτικής Αεροπορίας- που έχει προχωρήσει σε όλες τις απαιτούμενες ενέργειες, αλλά αναφέρεται κυρίως -και πρέπει να δούμε και αυτήν τη διάσταση- στο αν οι εταιρείες και οι συντεχνίες, στις οποίες αναφερθήκατε, παρεμβαίνουν προς αυτήν την αντίθετη κατεύθυνση. Δεν απομένει, εφόσον υπάρχουν γραπτά, παρά να ανατρέξουμε να βρούμε τους άλλους λόγους.
      Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 342/4-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εσωτερικών, Δημόσιας Διοίκησης και Αποκέντρωσης, Δημόσιας Τάξης, σχετικώς με δημοσιεύματα του Τύπου αναφερόμενα στις προθέσεις της Κυβέρνησης να φέρει νομοθετική ρύθμιση για τον περιορισμό των συγκεντρώσεων, διαδηλώσεων, κλπ.
     Η επίκαιρη ερώτηση του κ. Σκυλλάκου έχει ως εξής:
     «Επανειλημμένα δημοσιεύματα στον ημερήσιο Τύπο αναφέρουν ότι η Κυβέρνηση προετοιμάζει νομοθετική ή άλλη ρύθμιση με σκοπό να περιορίσει ουσιαστικά το δικαίωμα του συνέρχεσθαι: Γίνεται λόγος για δραστικούς περιορισμούς έως και απαγόρευση συγκεντρώσεων, πορειών, διαδηλώσεων, κλπ.
     Επιπλέον πρόσφατα δημοσιεύματα φέρουν την Οργανωτική Επιτροπή των Ολυμπιακών Αγώνων του 2004 να έχει προτείνει προσχέδιο νόμου στην Κυβέρνηση το περιεχόμενο του οποίου θέτει υπερβολικά εμπόδια σε στοιχειώδεις ελευθερίες και κατακτημένα δικαιώματα (ωράριο εργασίας, δικαίωμα του συνέρχεσθαι, ελευθερία μετακίνησης, σωματικές έρευνες και προληπτικοί αστυνομικοί έλεγχοι ακόμη και σε κατοικίες) παρά τα οριζόμενα από τον Κώδικα Ποινικής Δικονομίας.
     Με δεδομένο ότι τέτοια δημοσιεύματα δημιουργούν στη δημοκρατική κοινή γνώμη εύλογα ερωτηματικά και ανησυχία για τις κυβερνητικές προθέσεις και το μέλλον θεμελιωδών λαϊκών ελευθεριών, ερωτώνται οι κύριοι κύριοι  Υπουργοί να διευκρινίσουν τις προθέσεις της Κυβέρνησης σχετικά με τα ανωτέρω θέματα.»
     Θα απαντήσει ο κ. Μαλέσιος, Υφυπουργός Δημόσιας Τάξης.
     Κύριε Υφυπουργέ, έχετε το λόγο.
     ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, στο πρώτο σκέλος της ερώτησής του, βασιζόμενος σε δημοσιεύματα του Τύπου, ο εκλεκτός συνάδελφος ρωτά κατά πόσο η Κυβέρνηση προτίθεται να περιορίσει τα δικαιώματα, όσον αφορά αυτό του συνέρχεσθαι είτε αυτό αφορά συγκεντρώσεις, είτε πορείες είτε διαδηλώσεις.
     Είναι μία πολύ σαφής ερώτηση και οφείλουμε να δώσουμε μία σαφή απάντηση. Όχι, η Κυβέρνηση δεν προτίθεται να προβεί σε νομοθετικές ή άλλες ρυθμίσεις που θα περιόριζαν αυτά τα δικαιώματα.
     Το δεύτερο κομμάτι της ερώτησης, αφορά κυρίως στο εάν και κατά πόσο η Κυβέρνηση προτίθεται να πράξει κάτι τέτοιο ή κάτι αντίστοιχο και πολύ περισσότερο να προβεί σε νομοθετική ρύθμιση, με βάση σχέδιο, το οποίο προτάθηκε από την Οργανωτική Επιτροπή του 2004. 
     Και εδώ είναι πολύ σαφής η ερώτηση και η απάντηση πρέπει να είναι σαφέστατη. Όχι, η Κυβέρνηση και, ειδικότερα, το Υπουργείο Δημόσιας Τάξης -και το Υπουργείο Εσωτερικών, εν είδει συναρμόδιου Υπουργείου, έτσι όπως ρωτάτε στην ερώτησή σας- δεν προτίθεται να προβεί σ’ αυτές τις νομοθετικές ή άλλες ρυθμίσεις. 
     Η Κυβέρνηση, έχοντας ασφαλώς την ευθύνη της διοργάνωσης των Ολυμπιακών Αγώνων, οι οποίοι θα γίνουν με ασφαλή και επιτυχή τρόπο, προβληματίζεται πάρα πολλές φορές για τον τρόπο, με τον οποίο θα εξασφαλίσει την εύρυθμη λειτουργία αυτής της πόλης που θα φιλοξενήσει τους Ολυμπιακούς Αγώνες κατά την περίοδο εκείνη.
      Προβληματισμοί τέτοιοι υπάρχουν και αναπτύσσονται επιχειρησιακά σχέδια, για το πώς θα διεξαχθεί η κυκλοφορία, από πού θα περνάνε οι επίσημοι, οι αθλητές, πώς θα προσεγγίζουν τις αθλητικές εγκαταστάσεις. Όλοι αυτοί οι σχεδιασμοί προχωρούν και ολοκληρώνονται. Πιστεύουμε ότι με την ολοκλήρωσή τους θα έχουμε αποτυπώσει και τις ανάγκες τις οποίες πρέπει να καλύψουμε, προκειμένου να εξασφαλίσουμε την ομαλή, απρόσκοπτη και ασφαλή διεξαγωγή των Ολυμπιακών Αγώνων.
      Θέλω να πω ότι η Ελληνική Αστυνομία σε κάθε περίπτωση αντιμετωπίζει τις συγκεντρώσεις, τις πορείες, τις διαδηλώσεις με πνεύμα προστασίας και διασφάλισης της έκφρασης των συναθροιζομένων Ελλήνων πολιτών  και βρίσκεται τις περισσότερες φορές σε πολύ καλή συνεργασία με τους διοργανωτές, προκειμένου να υπάρχει ένας συντονισμός, μια αμοιβαία κατανόηση, έτσι ώστε να μην ταλαιπωρούνται οι πολίτες. 
      Αυτό μέχρι σήμερα επιτυγχάνεται τις περισσότερες φορές σε πολύ ικανοποιητικό βαθμό. Γι’ αυτό και δεν υπάρχει κανένας προβληματισμός και καμία πρόθεση της Κυβέρνησης προς αυτήν την κατεύθυνση.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Εμείς σημειώνουμε την κατηγορηματική δήλωση του κυρίου Υφυπουργού ότι ούτε γενικώς ούτε στην περίοδο των Ολυμπιακών Αγώνων θα υπάρξουν νομοθετικά ή άλλα μέτρα για να περιοριστεί το δικαίωμα στο συνέρχεσθαι.
      Επειδή όμως στο παρελθόν έχουν υπάρξει για διάφορα ζητήματα, όχι μόνο τέτοια, διαβεβαιώσεις και μετά από ένα χρονικό διάστημα αυτές οι διαβεβαιώσεις δεν έχουν αντίκρισμα, ανατρέπονται, θα ήθελα να σημειώσω τα εξής.
      Σε επίσκεψη παραγόντων της Δημοκρατικής Συσπείρωσης, μιας κίνησης που ασχολείται με τα δημοκρατικά δικαιώματα, με τον κ. Χρυσοχοΐδη προ καιρού, είχε ειπωθεί στο γραφείο του ότι πράγματι υπάρχουν σχέδια των υπηρεσιών στο συρτάρι για τέτοιου είδους μέτρα. Είπε τότε βέβαια ότι δεν υπάρχει πολιτική απόφαση. Αυτό είναι το πρώτο στοιχείο.
      Το δεύτερο στοιχείο έχει σχέση με τους Ολυμπιακούς Αγώνες. Στην εφημερίδα «Καθημερινή» δημοσιεύθηκε ατόφια μια ολόκληρη σελίδα με το σχετικό νομοσχέδιο, που μεταξύ των άλλων έβαζε περιορισμούς στο δικαίωμα του συνέρχεσθαι και έλεγε και για σωματικές έρευνες και για προληπτικούς αστυνομικούς ελέγχους ακόμα και σε κατοικίες –αυτός ο σχολιασμός είναι δικός μου- παρά τα οριζόμενα στον Κώδικα Ποινικής Δικονομίας και παρά τα όσα προβλέπει το Σύνταγμα.
      Εσείς απ’ ό,τι κατάλαβα δεν αρνείστε ότι υπάρχουν τέτοιες προτάσεις από τις υπηρεσίες. Άλλο θέμα αν θα τις επιλέξετε. 
      Εγώ θέλω να γίνουν καθαρά δύο πράγματα. Πρώτον, όσον αφορά το βασικό επιχείρημα ότι παρεμποδίζεται η κυκλοφορία γι’ αυτό θα πρέπει να υπάρξουν μέτρα κατά των διαδηλώσεων, θα πω ότι το όποιο πρόβλημα δημιουργείται πολύ συχνά, λόγω και του εύρους και της έκτασης των αστυνομικών απαγορεύσεων στην κυκλοφορία για πολύ μεγάλη διάρκεια. Και δύο ώρες μετά το τέλος συγκεντρώσεων στα Προπύλαια, εγώ προσωπικά έχω δει να παρεμποδίζεται η κυκλοφορία.
      Δεύτερον, όταν είναι πενήντα ή εκατό άτομα υπάρχει αυτορύθμιση για να μην παρεμποδίζεται η κυκλοφορία. 
      Τρίτον, αν υπάρχει σκέψη για τους Ολυμπιακούς Αγώνες, θα ήθελα να πω ότι οι Ολυμπιακοί Αγώνες γίνονται, αν δεν κάνω λάθος, για δεκαπέντε ημέρες μέσα στον Αύγουστο, από την 1η Αυγούστου μέχρι τις 15 Αυγούστου.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΑΝΤΩΝΗΣ ΣΚΥΛΛΑΚΟΣ: Τελείωσα, κύριε Πρόεδρε.
      Δεν θυμάμαι τα τελευταία τουλάχιστον χρόνια να έχουν γίνει συγκεντρώσεις και διαδηλώσεις στο κέντρο της Αθήνας εκείνη την περίοδο. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, η Ελληνική Αστυνομία από το Σύνταγμα εντεταλμένη να παρίσταται στις δημόσιες συγκεντρώσεις και να προστατεύει και να διευθετεί τα θέματα τάξης, εκτελεί αυτό το έργο με σεβασμό στα ανθρώπινα δικαιώματα και στις δημοκρατικές ελευθερίες των πολιτών. 
      Από την άποψη αυτή ακόμη και στο παρελθόν, όπου υπήρξαν κάποιες στιγμές έντασης, προσπάθησε η Ελληνική Αστυνομία με τους διοργανωτές να δίνει λύσεις, να βγάζει από τα αδιέξοδα. Γι’ αυτό επαναλαμβάνω ότι όσον αφορά το πρώτο σκέλος δεν είναι στις προθέσεις και στους σχεδιασμούς της Κυβέρνησης να καταλύσει αυτά τα δημοκρατικά δικαιώματα.
      Οι ανάγκες των Ολυμπιακών Αγώνων -εφόσον ολοκληρωθεί ο επιχειρησιακός σχεδιασμός- κατά την περίοδο διεξαγωγής των αγώνων με την προσέλευση των επισήμων, των αντιπροσωπειών και όλα αυτά, θα επισημανθούν το επόμενο διάστημα και θα γνωρίζουμε με ποιον τρόπο θα πρέπει να διευθετηθεί η λειτουργία αυτής της πόλης, προκειμένου να έχουμε απρόσκοπτη διεξαγωγή των Ολυμπιακών Αγώνων.
      Κύριε συνάδελφε, είναι προφανές –αν εννοείτε κάτι τέτοιο- ότι στην είσοδο του αεροδρομίου, όπου θα έρχονται οι επισκέπτες, δεν θα είναι δυνατόν να έχουμε συγκεντρωμένους. Θα δούμε τα σχέδια και τις ανάγκες. Το ίδιο θα ισχύει και για κάποια σημεία των εισόδων και των προσβάσεων των ολυμπιακών εγκαταστάσεων. 
      Θα ολοκληρωθεί, λοιπόν, αυτός ο σχεδιασμός και πιστεύω ότι στα πλαίσια της καλής συνεννόησης, που μέχρι σήμερα έχει δείξει η Ελληνική Αστυνομία με τους διοργανωτές των όποιων εκδηλώσεων, δεν θα υπάρξει κανένα πρόβλημα. Γι’ αυτόν το λόγο δεν χρειάζεται να προβούμε στην οποιαδήποτε, νομοθετική ή άλλη, ρύθμιση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να σας ανακοινώσω ότι παρακολουθούν τη συνεδρίασή μας από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της  Βουλής των Ελλήνων, ενενήντα μαθητές και μαθήτριες και οι συνοδοί-καθηγητές τους από το Γυμνάσιο Βασιλικών Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θα συζητηθεί η με αριθμό 335/4-2-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, σχετικώς με τη θέσπιση νομοθετικού πλαισίου για την καταπολέμηση των διακρίσεων και την ίση μεταχείριση στην απασχόληση και την εργασία.
      Η επίκαιρη ερώτηση της κυρίας συναδέλφου έχει ως εξής:
      «Στη χώρα μας δεν υπάρχει ακόμα αντιρατσιστικός νόμος. Για τα θέματα του ρατσισμού υπάρχουν κάποιες παράγραφοι σε μεταναστευτικούς νόμους. Η Ευρωπαϊκή Ένωση (Ε.Ε.) έχει ψηφίσει δύο οδηγίες που προωθούν την ίση μεταχείριση στην απασχόληση και την εργασία καθώς και την εφαρμογή της αρχής της ίσης μεταχείρισης προσώπων ασχέτως φυλετικής ή εθνικής τους καταγωγής. Σύμφωνα με τις οδηγίες δίνεται στα κράτη-μέλη το χρονικό περιθώριο του Δεκεμβρίου 2003 και του Ιουλίου 2003 αντιστοίχως για να προσαρμοσθούν. Επιπλέον υπάρχει η απόφαση του Συμβουλίου της Ε.Ε. (27/12/2000) με την οποία θεσπίζεται κοινοτικό πρόγραμμα δράσης για την καταπολέμηση όλων των διακρίσεων (2001-2006).
      Ερωτώνται οι κύριοι κύριοι Υπουργοί:
      Πώς αντιμετωπίζει η Κυβέρνηση το περιεχόμενο των οδηγιών και την απόφαση του Συμβουλίου;
      Υπάρχει στρατηγική για την προσαρμογή του εθνικού δικαίου και ποια είναι τα βήματα που έχουν γίνει προς αυτήν την κατεύθυνση;»
      Θα απαντήσει ο Υφυπουργός Εργασίας και Κοινωνικών Ασφαλίσεων, ο κ. Τζιόλας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Η ερώτηση της συναδέλφου, κ. Δαμανάκη μου δίνει την ευκαιρία να αναφερθώ σε δύο σημαντικά θέματα. Και δεν θα ήταν υπερβολή να πω ότι ευχαριστώ τη συνάδελφο για αυτήν την ευκαιρία, που μου δίνει. 
      Επίσης θα ήθελα να πω ότι μέσα από την ερώτηση, που καταθέτει, επιβεβαιώνεται για μία ακόμα φορά η ευαισθησία που έχει δείξει για παρόμοια θέματα και εδώ στην Αίθουσα αυτή, αλλά και στην εν γένει κοινωνική της δράση.
      Θέλω, λοιπόν, απαντώντας στην κυρία συνάδελφο, να ενημερώσω και το Σώμα για τα εξής: Η απαγόρευση των διακρίσεων αποτελεί ένα ουσιώδες στοιχείο ενός σύγχρονου και ενεργού κράτους δικαίου, ενός σύγχρονου κράτους πρόνοιας.
      Επίσης αποτελεί ένα συστατικό στοιχείο για την πραγματοποίηση των στόχων, που καθορίζονται στις κατευθυντήριες γραμμές του εθνικού σχεδίου δράσης για την απασχόληση και την ενθάρρυνση της ποικιλομορφίας στην απασχόληση.
      Στο πλαίσιο αυτό κρίθηκε επιβεβλημένη και με βάση τις προθεσμίες, που έχουν τεθεί από την Ευρωπαϊκή Ένωση, αλλά στην πράξη νωρίτερα από τις προθεσμίες αυτές, η ταχεία ενσωμάτωση της οδηγίας 2000/43, που είναι η πρώτη οδηγία «περί εφαρμογή της αρχής της ίσης μεταχείρισης ανεξαρτήτως φυλετικής ή εθνικής καταγωγής», καθώς επίσης και της οδηγίας 2000/78, που αναφέρεται στη διαμόρφωση «γενικού πλαισίου για την ίση μεταχείριση στην απασχόληση και την εργασία» στο ελληνικό δίκαιο, με την έκδοση βέβαια αντίστοιχων σχετικών νόμων.
      Για την ενσωμάτωση της πρώτης οδηγίας, της 2000/43, συγκροτήθηκε ήδη ειδική νομοπαρασκευαστική επιτροπή από το Υπουργείο Δικαιοσύνης, στην οποία μετέχουν στελέχη του Υπουργείου Εργασίας, καθώς και στελέχη συναρμόδιων Υπουργείων. Η επεξεργασία του εν λόγω νόμου έχει ήδη ολοκληρωθεί και εντός ολίγων ημερών, εντός μηνός, πρόκειται να κατατεθεί προς ψήφιση στο Κοινοβούλιο.
      Για την ενσωμάτωση της δεύτερης οδηγίας 2000/78 το Υπουργείο Εργασίας έχει επίσης συγκροτήσει νομοπαρασκευαστική επιτροπή. Οι εργασίες αυτής της επιτροπής βρίσκονται σε εξέλίξη και εκτιμούμε ότι θα ολοκληρωθούν σε δύο περίπου μήνες. Αμέσως μετά, και αυτή η οδηγία θα έρθει με τη μορφή σχεδίου νόμου για ψήφιση στο ελληνικό Κοινοβούλιο. Και στις δύο νομοπαρασκευαστικές επιτροπές προεδρεύει υψηλό στέλεχος της Δικαιοσύνης, ο αντιπρόεδρος του Συμβουλίου της Επικρατείας κ. Μιχάλης Βροντάκης.
      Τα εν λόγω νομοθετήματα, θέλω να διαβεβαιώσω το Σώμα, αναμένεται να παρέχουν ολοκληρωμένο νομοθετικό πλαίσιο, αποτελούμενο τόσο από διατάξεις ουσιαστικού δικαίου όσο και από δικονομικές διατάξεις, καθώς και τη θέσπιση νέων αρμοδιοτήτων σε ήδη υφιστάμενα όργανα, για την πληρέστερη και αποτελεσματικότερη καταπολέμηση των διακρίσεων.
      Όσον αφορά τώρα το κοινοτικό πρόγραμμα δράσης, που είναι το τελευταίο σημείο της ερώτησης, πρέπει να πω ότι τμήματα του προγράμματος δράσης καταπολέμησης των διακρίσεων (2001-2006), ήδη περιλαμβάνονται στο εθνικό σχέδιο δράσης που εφαρμόζεται και μέρος αυτών των δράσεων είναι ενσωματωμένες στις πολιτικές που εφαρμόζει ο ΟΕΔ. Ιδιαίτερα, για το πρώτο εξάμηνο του 2003 –στα πλαίσια της ελληνικής Προεδρίας- πρόκειται να πραγματοποιήσουμε μεγάλη εκδήλωση με αυτό το θέμα, στην οποία εκδήλωση θα παρουσιάσουμε ειδική έκδοση ηλεκτρονικής και έντυπης μορφής γι’ αυτό το ζήτημα.
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών και Δικαιοσύνης κατέθεσαν σχέδιο νόμου «Τροποποίηση και συμπλήρωση των νόμων 2308/95 και 2664/98 για την κτηματογράφηση και το Εθνικό Κτηματολόγιο».
      Παραπέμπεται στην αρμόδια Διαρκή Επιτροπή.
      Επίσης έχω την τιμή να σας ανακοινώσω ότι η Εισαγγελική Αυπέβαλε στη Βουλή, σύμφωνα με το άρθρο 86 του Συντάγματος και το ν. 2509/97 ποινική δικογραφία κατά του Υπουργού Δικαιοσύνης και υπαλλήλων του, η οποία σχηματίστηκε κατόπιν υποβολής μηνύσεως.
      Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Η απάντηση του κυρίου Υπουργού ανοίγει ένα δρόμο και ασφαλώς θα παρακολουθήσουμε με ενδιαφέρον και εμείς στη Βουλή, αλλά πιστεύω και η ελληνική κοινωνία γενικότερα την εξέλιξη του θέματος.
      Είναι αναμφισβήτητο, κύριε Πρόεδρε, πως η Ελλάδα είναι ανέτοιμη να αντιμετωπίσει το θέμα αυτό και οι οδηγίες της Ευρωπαϊκής Ένωσης δεν έχουν ενσωματωθεί. Χαίρομαι που ο κύριος Υπουργός αναγνωρίζει ότι τα όσα υπάρχουν δεν είναι αρκετά, διότι πράγματι υπάρχουν κάποιες παράγραφοι σε μεταναστευτικούς νόμους, που υποτίθεται ότι αντιμετωπίζουν ρατσιστικά φαινόμενα, προβλέπουν παραδείγματος χάρη αυτεπάγγελτη δίωξη σε περίπτωση ρατσιστικών φαινομένων, αλλά πρόσφατα έχουμε παραδείγματα όπου και νεαρός Αλβανός κτυπήθηκε και ένας έγχρωμος άνθρωπος κτυπήθηκε και δεν έγινε καμία αυτεπάγγελτη δίωξη. Αντίθετα, ό,τι έγινε, έγινε μετά από μηνύσεις που υποβλήθηκαν.
      Επομένως χρειαζόμαστε ένα νόμο όπου χρειάζεται να αφορά και τους μετανάστες και όλες τις διακρίσεις, όπως αναφέρθηκε ο κύριος Υπουργός, αλλά και τους τσιγγάνους και τις άλλες μειονότητες που υπάρχουν, όπως θρησκευτικές και άλλες, στη χώρα μας.
      Θέλω να πω τώρα, κύριε Πρόεδρε, ότι υπάρχει μία ορισμένη πίεση χρόνου, αν και δεν φαίνεται εξαρχής, διότι πέρα από την ψήφιση του νόμου, υπάρχουν πάρα πολλά, τα οποία πρέπει να γίνουν, προκειμένου να έχουμε ουσιαστικά προβλήματα. Δηλαδή παραδείγματος χάρη για τη δεύτερη οδηγία, που αφορά την ίση μεταχείριση στην απασχόληση, πρέπει όχι μόνο να ψηφιστεί ένας νόμος, αλλά πρέπει μετά να αρθούν όλες οι διακρίσεις που υπάρχουν σε ατομικές ή συλλογικές συμβάσεις στους εσωτερικούς κανονισμούς των επιχειρήσεων, στα καταστατικά κερδοσκοπικών ή μη οργανισμών, στα καταστατικά επαγγελματικών και συνδικαλιστικών οργανώσεων εργαζομένων και εργοδοτών.
      Επομένως όπως καταλαβαίνετε, δεν αρκεί μόνο να ψηφιστεί ο νόμος, αλλά χρειάζεται μετά να πάρουμε και όλα τα αναγκαία μέτρα.
      Εν πάση περιπτώσει, κύριε Πρόεδρε, εμείς πιστεύουμε ότι χρειάζεται ένα ολοκληρωμένο νομοθετικό πλαίσιο, το οποίο δεν θα αφορά μόνο στις ποινικές διώξεις όσων εκφράζουν ρατσιστικά αισθήματα και ρατσιστικές πράξεις, αλλά θα περιλαμβάνει και βοηθητικά μέτρα για ολόκληρη την κοινωνία στους τομείς της υγείας, της παιδείας, των υπηρεσιών.
      Πρόσφατα, παραδείγματος χάρη, οι οργανώσεις των τσιγγάνων κατήγγειλαν ότι απ΄ όλα τα κονδύλια που πήγαν σ΄ αυτούς, μόνο το 5% κατέληξε στα χέρια τους. Το 95% πήγε σε μελέτες και υποδομές, κύριε Πρόεδρε.
      Επομένως θέλω να πω ότι χρειάζεται ένας γενικότερος συντονισμός, για να έχουμε αποτελέσματα. Απ΄ ό,τι φαίνεται, η Κυβέρνηση προχωρά σε αυτόν το δρόμο με τα νομοθετήματα. Θα τα παρακολουθήσουμε και ελπίζω να τα συζητήσουμε σύντομα στη Βουλή. Ευχαριστώ.
    ΠΡΟΕΔΡΕΥΩΝ (Κωνσταντίνος Γείτονας): Είναι και θέμα κουλτούρας βέβαια, δεν είναι μόνο θέμα θεσμικού πλαισίου η καταπολέμηση τέτοιων φαινομένων, κυρία Δαμανάκη. Είναι σαφές και το λέω, όσον αφορά τις ευθύνες όλων μας, καθώς και της κοινωνίας.
    Ο κύριος Υπουργός έχει το λόγο.
     ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα είμαι επιγραμματικός.
     Στο ίδιο πνεύμα μίλησε και η κ. Δαμανάκη και χαίρω ιδιαίτερα γι’ αυτό. Έχω πει ότι η πρώτη οδηγία η 2000/43 που αφορά τα περί εφαρμογής της αρχής της ίσης μεταχείρισης, ασχέτως φυλετικής ή εθνικής καταγωγής και που είχε ημερομηνία για την ένταξη της στο ελληνικό δίκαιο τον Ιούλιο του 2003, θα έλθει προς συζήτηση στη Βουλή τον Φεβρουάριο του 2003. Η δεύτερη οδηγία, η 2000/78 που αναφέρεται στη διαμόρφωση πλαισίου για την ίση μεταχείριση στην απασχόληση και την εργασία για την άρση οποιωνδήποτε αρνητικών φαινομένων και ίσης μεταχείρισης, θα έλθει σε δύο με τρεις μήνες από τώρα, όταν η καταληκτική  ημερομηνία για την ενσωμάτωση είναι ο Δεκέμβριος του 2003. Αυτά είναι δείγματα του ότι αυτές ακριβώς οι οδηγίες που σχετίζονται με την άρση και την καταπολέμηση ρατσιστικών φαινομένων, καθώς και φαινομένων διακρίσεων στο εσωτερικό της ελληνικής κοινωνίας, βρίσκουν και εμάς σύμφωνους και βεβαίως κινούμαστε με τον ταχύτερο τρόπο.
     Πρέπει επίσης να πω και σωστά επισημάνθηκε ότι μετά τη διαμόρφωση αυτών των νομοθετικών πλαισίων, αυτών των νέων νόμων, με τον εμπλουτισμό του εθνικού μας δικαίου, θα χρειαστούν και άλλες προσαρμοστικές κανονιστικές πράξεις, έτσι ώστε να εφαρμοστούν αποτελεσματικότερα, οι νέοι νόμοι σε όλα τα πεδία και σε όλους τους τομείς της κοινωνικής και εργασιακής ζωής, εν γένει της ζωής των αλλοεθνών πολιτών, αλλά και των άλλων φυλετικών ομάδων στην κοινωνία. Και θα ακολουθήσουν βεβαίως αυτοί οι κανόνες και αυτές οι οδηγίες προσαρμογής.
     ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
     Πρώτη είναι η με αριθμό 326/3-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά, προς τους Υπουργούς Πολιτισμού, Οικονομίας και Οικονομικών, σχετικώς με την υλοποίηση του προγράμματος «Ελλάδα 2004».
     Η επίκαιρη ερώτηση του κυρίου συναδέλφου έχει ως εξής:
     «Το πρόγραμμα «Ελλάδα 2004» ξεκίνησε το 2001 υπό την αιγίδα της Γενικής Γραμματείας Αθλητισμού και αφορά τη δημιουργία και τη βελτίωση αθλητικών εγκαταστάσεων σε διάφορους δήμους ανά την Ελλάδα. Για όλη τη χώρα το πρόγραμμα περιλαμβάνει προϋπολογισμό 67 εκατομμυρίων ευρώ περίπου. Απ’ αυτό τον προϋπολογισμό έχουν εγκριθεί από το Υπουργείο Οικονομίας και Οικονομικών στην περιφέρεια 13 εκατ. ευρώ, από τα οποία έχουν εκταμιευθεί μόνο 400.000 ευρώ.
     Δεκαεννέα μήνες πριν τη διεξαγωγή των Ολυμπιακών Αγώνων στη χώρα μας και η πρόοδος που έχει συντελεστεί στην υλοποίηση του «Ελλάδα 2004» είναι ελάχιστη. Τα προγραμματισμένα από το Πρόγραμμα έργα σε όλη την περιφέρεια δεν προχωρούν, με άμεσο κίνδυνο η διεξαγωγή των Ολυμπιακών Αγώνων να βρει την ελληνική περιφέρεια χωρίς αναγκαίες αθλητικές εγκαταστάσεις, υποδομές που θα αξιοποιήσουν το θετικό για τον αθλητισμό κλίμα που θα δημιουργηθεί στον ελληνικό λαό και ιδιαίτερα στην νεολαία του τόπου μας.
     Ερωτώνται οι αρμόδιοι Υπουργοί:
     Σε ποιες ενέργειες προτίθενται να προβούν και πότε, ώστε να υλοποιηθεί το πρόγραμμα «Ελλάδα 2004» και να ολοκληρωθούν τα προβλεπόμενα από αυτό έργα:»
     Ο Υφυπουργός Πολιτισμού, αρμόδιος για θέματα Αθλητισμού, κ. Λιάνης έχει το λόγο.
     ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, το πρόγραμμα «Ελλάδα 2004», αποτελεί το βασικό πυλώνα της ολυμπιακής προετοιμασίας. Το χρηματοδοτικό ύψος του προγράμματος «Ελλάδα 2004» ανέρχεται σε 1,26 δισεκατομμύριο ευρώ, 452 δισεκατομμύρια δραχμές. Είναι η πρώτη φορά που σε ολυμπιακή διοργάνωση αναπτύσσεται εκτός διοργανώτριας πόλης ένα πρόγραμμα με τα χαρακτηριστικά του προγράμματος «Ελλάδα 2004» και είναι η πρώτη φορά στην ιστορία των Ολυμπιακών Αγώνων που μια χώρα παίρνει την πρωτοβουλία να τονώσει την περιφέρειά της με σημαντικά αθλητικά έργα, ώστε να μην υπάρχει αυτή η διαφορά που πραγματικά απασχόλησε τους Έλληνες ότι η παμφάγος Αθήνα ενδεχομένως έπαιρνε το μέγιστο των Ολυμπιακών Αγώνων και η επαρχία δε θα έπαιρνε τίποτα.
     Τα έργα που γίνονται στην ελληνική επαρχία ύψους 432 δισεκατομμύρια δραχμών είναι μεγάλα έργα στο εύρος όλου του αθλητισμού, κλειστά γυμναστήρια, κολυμβητήρια, γήπεδα τένις, γήπεδα 5Χ5, αθλητικά κέντρα, ξενώνες που καλύπτουν ένα κενό που είχε η χώρα στην περιφέρεια και τώρα δε θα υπάρχει.
      Πρέπει να πούμε επίσης ότι με την υλοποίηση του προγράμματος «Ελλάδα 2004» δημιουργούνται συνολικά 70.000 νέες θέσεις-ευκαιρίες απασχόλησης από το διάστημα 2001 έως το 2007, δηλαδή κατά τη διάρκεια της προετοιμασίας και στα πλαίσια της μεταολυμπιακής χρήσης όλων αυτών των έργων. 
      Θα ήθελα να προσθέσω ακόμα ότι στις τέσσερις ολυμπιακές πόλεις Πάτρα, Βόλο, Ηράκλειο και Θεσσαλονίκη κατασκευάζονται ή ανακαινίζονται σημαντικά έργα που θα φιλοξενήσουν το τουρνουά ποδοσφαίρου. Στις τέσσερις ολυμπιακές πόλεις και στην αρχαία Ολυμπία έχουν σχεδιασθεί και κατασκευάζονται πενήντα έξι περίπου έργα υποδομής, αναπλάσεων, τουρισμού και πολιτισμού συνολικού προϋπολογισμού 190 εκατομμυρίων ευρώ.
      Τέλος θέλω να πω ότι το πρόγραμμα «Ολυμπιακή Παιδεία» εφαρμόζεται από το 2001 και μετά σε όλα τα σχολεία της χώρας. Για τις ανάγκες αυτού του προγράμματος έχουν προσληφθεί δύο χιλιάδες καθηγητές φυσικής αγωγής. Εντός του 2003 χρηματοδοτούνται εκατόν ογδόντα επτά παρόμοια προγράμματα. 
      Η επίκαιρη ερώτηση του εκλεκτού συναδέλφου κ. Πιπεργιά θίγει πραγματικά ένα σοβαρό θέμα. Είναι το θέμα του πώς προωθούνται τα ζητήματα αυτά και πώς το σύνολο αυτών των δύο χιλιάδων εξακοσίων εξήντα παρεμβάσεων στην ελληνική επαρχία θα μπορέσει από το 2004 και μετά να υλοποιηθεί. 
      Ποιο είναι, λοιπόν, το πρόβλημα; Το πρόβλημα είναι ότι οι δήμοι της χώρας, ενώ παίρνουν από τη Γενική Γραμματεία Αθλητισμού τις μελέτες, δεν είναι τόσο γρήγοροι και τόσο έγκυροι στην προώθηση αυτών των μελετών προς την περιφέρεια. Ενώ το Υπουργείο Οικονομικών έχει ούτως ή άλλως δεσμεύσει τα χρήματα και ενώ είναι κατηγορηματική η θέση της ελληνικής Κυβέρνησης ότι θα συνεχίσει όποιο από τα έργα αυτά έως τον Αύγουστο του 2004 έχει ξεκινήσει η εργολαβία του, θα πρέπει πραγματικά να γίνει και από τη μεριά των δήμων η ανάλογη προσπάθεια.
      Για μας το πρόγραμμα «Ελλάδα 2004» είναι το σημαντικότερο κομμάτι της ολυμπιακής προετοιμασίας μαζί με την προετοιμασία των Ελλήνων αθλητών και μαζί με τη μεγάλη κατασκευή των έργων που αφορούν το σύνολο των ολυμπιακών έργων στην πρωτεύουσα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, πράγματι συμφωνώ με τον κύριο Υπουργό ότι το «Ελλάδα 2004» είναι ένα πρόγραμμα που αποσκοπεί στην αξιοποίηση του κλίματος που θα δημιουργηθεί με τους Ολυμπιακούς Αγώνες για να αναπτυχθεί ο αθλητισμός σε όλες τις γωνιές της χώρας. Οι Ολυμπιακοί Αγώνες είναι μια πολύ σημαντική εθνική υπόθεση και σε αυτήν την υπόθεση πρέπει να επενδύσει η Ελλάδα πολιτιστικά και αθλητικά.
      Πλην όμως, το κλίμα που υπάρχει στην Κυβέρνηση, κύριε Πρόεδρε, δεν υπάρχει στις εσχατιές της χώρας διότι, απ’ ό,τι φαίνεται, η Στερεά Ελλάδα έχει καταντήσει να είναι ακραίο σημείο της χώρας. Αναπτύσσονται προγράμματα και πάνω και κάτω από τη Στερεά Ελλάδα, αλλά στη Στερεά Ελλάδα έχουμε πολύ μεγάλες καθυστερήσεις. Είναι εδώ και ο στερεοελλαδίτης Υφυπουργός Εσωτερικών κ. Παπαδήμας και είναι ευκαιρία να ακούσει αυτή την πραγματικότητα.
      Ακούω πράγματι ότι υπάρχουν απορροφήσεις έργων σε όλη την Ελλάδα, αλλά στη Στερεά Ελλάδα βλέπω πολύ χαμηλή απορρόφηση. Αν δω δε στην Εύβοια, θα σας πω ότι για δεκαεπτά αθλητικά έργα του προγράμματος «Ελλάδα 2004» έχει δοθεί το σημαντικότατο ποσό των 280 εκατομμυρίων δραχμών και ότι περίπου οι μισοί δήμοι δεν έχουν πάρει ούτε δραχμή.
      Νομίζω ότι σε αυτό το ζήτημα, όπως και σε πολλά άλλα θα πρέπει επιτέλους οι υπηρεσίες του κράτους, που λειτουργούν αποκεντρωμένα στις περιφέρειες και τις οποίες εποπτεύει το Υπουργείο Εσωτερικών, να λειτουργήσουν υπεύθυνα και να δείξουν άλλη λογική και νοοτροπία και προπαντός, κύριε Πρόεδρε, να μην υπάρχει μία τάση από τους περιφερειάρχες να αντιπαρατίθενται με τους Βουλευτές όταν θέτουν τέτοια ζητήματα στο Κοινοβούλιο. Έχουμε φθάσει και σε αυτό το σημείο, δηλαδή, αν κάνει κριτική ο Βουλευτής να χαρακτηρίζεται ανασφαλής.
      Νομίζω, κύριε Υπουργέ επί του πολιτισμού, ότι και σε εσάς πέφτει η ευθύνη να επιταχυνθούν οι διαδικασίες του προγράμματος «Ελλάδα 2004» και να εκλείψουν τα φαινόμενα καλαμοκαβαλάρηδων στην περιφέρεια.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάνης έχει το λόγο για να δευτερολογήσει.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, εξήγησα προηγουμένως την τεράστια σημασία που έχει για τη χώρα το πρόγραμμα «Ελλάδα 2004». Όπως είπα, είναι το μεγαλύτερο πρόγραμμα που έχει γίνει στην ιστορία του ελληνικού αθλητισμού και θα έλεγα και στην ιστορία του παγκόσμιου αθλητισμού. Δεν υπάρχει ολυμπιακή χώρα –και η Ελλάδα είναι η μικρότερη χώρα που ανέλαβε Ολυμπιακούς Αγώνες- που η Κυβέρνησή της αντισταθμιστικά σε σχέση με την πόλη που πήρε τους Ολυμπιακούς Αγώνες να εκπόνησε και να υλοποίησε ένα πρόγραμμα τέτοιας τεράστιας αποδοτικότητας και σημασίας.
      Μιλάμε για ένα πρόγραμμα 432 δισεκατομμυρίων δραχμών που εκτείνεται σε δύο χιλιάδες εξακόσια εξήντα έργα σε όλη την Ελλάδα. Παραδέχομαι ότι αυτό το πράγμα στην πράξη και στην υλοποίησή του έχει πραγματικά κάποιες δυσκολίες. Οφείλω, όμως, να πω ότι στη Στερεά Ελλάδα παρουσιάζει μια σχετικά μικρότερη απορροφητικότητα κατά περιοχές στα σημαντικά έργα που υπάρχουν σχετικά με το πρόγραμμα «ΕΛΛΑΔΑ 2004». Στη Βοιωτία έχουμε ένα πρόγραμμα της τάξεως των 12.206.000 ευρώ, στην Εύβοια της τάξεως 23.624.000 ευρώ, στην Ευρυτανία της τάξεως των 2.580.000 ευρώ, στη Φθιώτιδα 17.000.000 ευρώ και στη Φωκίδα πάνω από 5 εκατομμύρια ευρώ. 
      Είναι αληθές ότι έχουμε μία καθυστέρηση από τη μεριά των δήμων. Εμείς συντονίζουμε αυτήν την προσπάθεια και θα πρέπει και το Υπουργείο Εσωτερικών με τον τρόπο του να δώσει μία δυνατότητα στους δημάρχους πλέον, εφόσον είναι μπούσουλας πλέον αυτές οι μελέτες, να τις προωθήσουν πολύ πιο έγκαιρα στην περιφέρεια.
      Είμαι απολύτως πεπεισμένος ότι αυτό μπορεί να υλοποιηθεί νωρίτερα από την έναρξη των αγώνων και κατά συνέπεια ότι κανένα από τα αθλητικά έργα που είναι ενταγμένα στο πρόγραμμα «ΕΛΛΑΔΑ 2004», αν ξεκινήσει η σχετική του εργολαβία δε θα καθυστερήσει και θα τελειώσει συνεπώς ή πριν ή λίγο μετά τους αγώνες.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 344/4.2.2003 επίκαιρη ερώτηση του Βουλευτή της Νέας Δημοκρατίας κ. Ιορδάνη Τσαμτζή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη διασφάλιση της εκλογικής διαδικασίας στις περιπτώσεις των διπλοεγγεγραμμένων και των αλλοδαπών κλπ.
      Η επίκαιρη ερώτηση του κυρίου συναδέλφου έχει ως εξής:
      «Η κατάργηση του εκλογικού βιβλιαρίου και η διαδικασία εγγραφής στους εκλογικούς καταλόγους καθώς και η έκδοση εκλογικής κάρτας δίνουν τη δυνατότητα, ώστε πολλοί πολίτες να παραμένουν διπλοεγγεγραμμένοι καθώς και τη δυνατότητα στα άτομα αυτά να διπλοψηφίσουν.
      Πριν τις Δημοτικές Εκλογές υπήρχαν σύμφωνα με το Υπουργείο Εσωτερικών, περισσότεροι από εξήντα έξι χιλιάδες διπλοεγγεγραμμένοι. Ακόμη στους εκλογικούς καταλόγους των Δημοτικών Εκλογών παρατηρήθηκαν εγγραφές ατόμων με μόνιμη κατοικία τα Σκόπια, την Τσεχία και άλλες χώρες.
      Παραδείγματος χάρη στους εκλογικούς καταλόγους του οικισμού νότια του Δήμου Εξαπλατάνου του Νομού Πέλλας συμπεριλαμβάνονται ενενήντα εκλογείς με μόνιμη κατοικία τα Σκόπια και πενήντα πέντε εκλογείς με μόνιμη κατοικία την Τσεχία.
      Τέλος, όπως έχει δημοσιοποιηθεί πολλοί Αλβανοί παίρνουν παράνομα συντάξεις από τον ΟΓΑ γεγονός που τους δίνει τη δυνατότητα να εγγραφούν και στους εκλογικούς καταλόγους.
      Ερωτάσθε, κύριε Υπουργέ:
      1) Πώς θα διασφαλίσετε την εκλογική διαδικασία όταν υπάρχουν διπλοεγγεγραμμένοι αλλά και αλλοδαποί, οι οποίοι δεν έχουν πάρει ιθαγένεια και ταυτότητα και γιατί ενεγράφησαν στους εκλογικούς καταλόγους, ενώ δεν πληρούν τις προϋποθέσεις;
      2) Είναι σύννομη και πώς δικαιολογείται η εγγραφή ενενήντα εκλογέων από τα Σκόπια και πενήντα πέντε από την Τσεχία στους εκλογικούς καταλόγους ενός μικρού οικισμού τετρακοσίων κατοίκων όπως η Νότια Πέλλα;»
      Ο Υφυπουργός κ. Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, είναι γνωστό ότι με το ν. 2623/98 οι εκλογικοί κατάλογοι συντάσσονται πλέον βάσει των δημοτολογίων. Ήταν μία μεγάλη μεταρρύθμιση διοικητική για την εκλογική διαδικασία. Πριν ο κάθε Έλληνας για να εγγραφεί σε εκλογικό κατάλογο έπρεπε να κάνει αίτηση. Από εδώ και πέρα δε χρειάζεται αίτηση. Όσοι είναι γραμμένοι στα δημοτολόγια, δηλαδή όλοι οι Έλληνες υπήκοοι ανεξάρτητα αν κατοικούν εντός ή εκτός Ελλάδος, είναι γραμμένοι πλέον στους εκλογικούς καταλόγους.
      Αυτοί οι εκλογικοί κατάλογοι ανανεώνονται με αναθεωρήσεις ανά δίμηνο και βγαίνουν από μέσα όσοι έχασαν την ιδιότητα του εκλογέα για οποιαδήποτε αιτία ή φυσική ή γιατί έφυγαν από τη χώρα ή γιατί έχασαν την ιθαγένεια κλπ. και εντάσσονται οι νέοι οι οποίοι συμπληρώνουν το δέκατο όγδοο έτος της ηλικίας τους.
      Αυτή, λοιπόν, η σύνταξη που έγινε σε συνεργασία με τους δήμους είχε σαν αποτέλεσμα να υπάρξουν στην πρώτη φάση διπλοεγγεγραμμένοι γιατί είχαν μεταδημοτεύσει και δε διαγράφηκαν από το δήμο προέλευσης και έτσι ήταν εγγεγραμμένοι και εκεί. Και αυτές οι διπλοεγγραφές, όπως είχαμε ενημερώσει επανειλημμένως το Σώμα, ήταν τριακόσιες εξήντα χιλιάδες. Με επανειλημμένες αναθεωρήσεις, δηλαδή επαφές με τους δήμους, από τους τριακόσιους εξήντα χιλιάδες έμειναν τελικά εξήντα έξι χιλιάδες. Αυτοί οι εξήντα έξι χιλιάδες ήταν σεσημασμένοι στον εκλογικό κατάλογο με ένα «Δ», για να μην διπλοψηφίσουν.
Για μεγαλύτερη κατοχύρωση εφοδιάσαμε όλα τα εκλογικά κέντρα με υπεύθυνες δηλώσεις και όπου υπήρχε το «Δ» επέβαλε ο δικαστικός αντιπρόσωπος να συμπληρώσουν την υπεύθυνη δήλωση ότι δεν έχουν ψηφίσει ή δεν θα ψηφίσουν αλλού.
      Αυτές οι υπεύθυνες δηλώσεις εξετάζονται τώρα από το Υπουργείο Εσωτερικών μία προς μία. Σας πληροφορώ ότι έχουν ελεγχθεί μέχρι στιγμής τριάντα χιλιάδες υπεύθυνες δηλώσεις, έχει βρεθεί μία διπλοψηφίσασα κι έχουν βρεθεί άλλοι πέντε, οι οποίοι ψήφισαν σε διαφορετικό δήμο την πρώτη Κυριακή με τη δεύτερη Κυριακή. Ποσοστό ασήμαντο. Όλοι αυτοί όμως, μόλις ολοκληρωθεί η διαδικασία, θα πάνε στον εισαγγελέα, όπως έχουμε δεσμευθεί ενώπιον του Σώματος.
      Το ένα, λοιπόν, από τα ερωτήματά σας καλύπτεται μ’ αυτήν την απάντησή μου.
      Βέβαια, οι εκλογικοί κατάλογοι, όπως είπαμε, αναθεωρούνται τώρα ανά δίμηνο κι εκείνο που μπορεί να δεσμευθεί το Υπουργείο είναι ότι στις επόμενες εθνικές εκλογές δε θα υπάρχει πλέον ούτε ένας διπλοεγγεγραμμένος απ’ όλους αυτούς, έστω κι αν υπήρχαν οι κατοχυρώσεις ότι δε θα γίνουν διπλοψηφίες. Δε θα υπάρχει ούτε ένας διπλοεγγεγραμμένος.
      Το δεύτερο: Θέσατε θέμα τι γίνεται μ’ αυτούς απ’ τα Σκόπια και την Τσεχία. Είπα στην αρχή ότι όλοι οι Έλληνες υπήκοοι -κι αυτοί που κατοικούν στη Γερμανία, στην Αμερική, στην Αυστραλία- εφόσον είναι στα δημοτολόγια ενός δήμου είναι εγγεγραμμένοι και στους εκλογικούς καταλόγους. Προφανώς στον Εξαπλάτανο –όχι προφανώς, είναι βέβαιο αυτό γιατί το διερευνήσαμε- δεν απώλεσαν ποτέ την ελληνική ιθαγένεια. Δεν είναι ότι την απώλεσαν και τους ξαναδόθηκε. Δεν απώλεσαν ποτέ την ελληνική ιθαγένεια αυτοί για τους οποίους αναφέρεστε. Ήταν πρόσφυγες, εξακολούθησαν να είναι Έλληνες υπήκοοι, ήταν γραμμένοι στα δημοτολόγια, όπως μας ενημέρωσε ο Δήμος Εξαπλατάνου με τον οποίον αλληλογραφήσαμε. Αυτοί, λοιπόν, είναι Έλληνες υπήκοοι. Θα είχαν το δικαίωμα αν ήθελαν να έρθουν να ψηφίσουν. Δεν ήρθαν να ψηφίσουν.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Υπάρχει ένα τρίτο ερώτημα για τους Αλβανούς. Απαντήστε και σ’ αυτό με δυο λέξεις στην πρωτολογία σας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, μιλάτε για τη συνταξιοδότηση Αλβανών κ.λπ. Δεν είναι το δικό μας Υπουργείο αρμόδιο να πει αν συνταξιοδοτούνται. Το ξέρω το θέμα, αλλά δεν είναι το θέμα σας εκεί. Εσείς ρωτάτε αν αυτοί οι Αλβανοί ή άλλοι αλλοδαποί είναι εγγεγραμμένοι σε εκλογικούς καταλόγους. Δεν είναι κανένας αλλοδαπός εγγεγραμμένος σε εκλογικό κατάλογο. Για να είναι στον εκλογικό κατάλογο πρέπει να είναι Έλληνας υπήκοος, πρέπει να είναι γραμμένος στα δημοτολόγια. Κανένας, λοιπόν, απ’ αυτούς δεν είναι γραμμένος σε δημοτολόγιο.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, καταργήσατε το εκλογικό βιβλιάριο και ανοίξατε μία τεράστια πόρτα και δίνετε τη δυνατότητα στους διπλοεγγεγραμμένους να διπλοψηφίσουν. Υπήρχαν μέχρι πρότινος εξήντα έξι χιλιάδες διπλοεγγεγραμμένοι. Λέτε ότι είχαν δίπλα το «Δ». Οι άνθρωποι αυτοί μπορούσαν να διπλοψηφίσουν. Τα στοιχεία τα έχετε εσείς. Και βεβαίως μπορείτε να κάνετε ό,τι θέλετε ως Υπουργείο. Δεν ελέγχεστε, δεν μπορούμε να σας ελέγξουμε.
      Δεύτερον: Υπάρχουν δεκάδες χιλιάδες γυναίκες, οι οποίες ήταν εγγεγραμμένες στους εκλογικούς καταλόγους με το πατρικό όνομα, παντρεύτηκαν, με το σύστημα το δικό σας μεταφέρθηκαν υποχρεωτικά στη μερίδα του συζύγου, άλλαξαν δηλαδή τόπο κατοικίας και είναι εγγεγραμμένες με το πατρικό τους όνομα στον τόπο γεννήσεώς τους και με το όνομα του συζύγου στον τόπο κατοικίας. Και βεβαίως στη μία περίπτωση με ταυτότητα και στην άλλη με ένα δίπλωμα οδήγησης μπορούν να διπλοψηφίσουν. Και στις εκλογές που πέρασαν πολλές τέτοιες γυναίκες διπλοψήφισαν.
      Τρίτον: Με τους εγγεγραμμένους. Πραγματικά υπάρχουν χιλιάδες ονόματα, τα οποία έχουν εγγραφεί με ενδεικτική εγγραφή. Δεν έχουν ταυτότητα. Δεν έχουν ιθαγένεια, κύριε Υπουργέ, και είναι εγγεγραμμένοι στους εκλογικούς καταλόγους. 
      Καταθέτω στα Πρακτικά της Βουλής φύλλο του εκλογικού καταλόγου του Δήμου Σκύδρας, όπου η κ. Πόλοβτσικ Έβα-Μαριόλα του Άνταμ Εούγκε και της Χριστίνας είναι εγγεγραμμένη στον εκλογικό κατάλογο και είχε δικαίωμα να ψηφίσει κανονικά στις εκλογές που πέρασαν. Η κυρία αυτή όμως δεν έχει ούτε ταυτότητα, κύριε Υπουργέ, ούτε ελληνική ιθαγένεια. 
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά το προαναφερθέν φύλλο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και πολλές χιλιάδες τέτοιες περιπτώσεις υπάρχουν με ενδεικτικές εγγραφές στους εκλογικούς καταλόγους.
      Κύριε Υπουργέ, οι εκλογικοί κατάλογοι είναι γεμάτοι από τέτοια άτομα. Ανέφερα και πριν την περίπτωση των γυναικών ιδιαίτερα που είναι διπλοεγγεγραμμένες και μία σειρά τέτοιων εγγραφών όπου καταχωρούνται άτομα ως ενδεικτική εγγραφή αλλά τους έχετε περάσει στους εκλογικούς καταλόγους και έχουν δικαίωμα να ψηφίσουν.
      Θέλετε να αλλάξετε τον εκλογικό νόμο. Παράνομα εγγράφετε στους εκλογικούς καταλόγους διάφορους ανθρώπους. Ό,τι και να κάνετε όμως, κύριε Υπουργέ, τις εκλογές θα τις χάσετε.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, πραγματικά λυπάμαι διότι πίστευα ότι απ’ αυτό το Βήμα όταν απαντώ σε ερωτήσεις συναδέλφων και απαντώ πάντοτε καλύπτοντας απόλυτα την ερώτηση και με λόγους ειλικρινείς, δε θα αντιμετώπιζα στην ομιλία σας ένα τέτοιο καταιγισμό αιτιάσεων, οι οποίες έρχονται σε πλήρη αντίθεση με τη γραμμή του κόμματός σας.
      Αγνοείτε ότι λειτουργεί διακομματική επιτροπή στο Υπουργείο; Έχετε έρθει ποτέ σε επαφή με τους εκπροσώπους που έχει στείλει το κόμμα σας στη διακομματική επιτροπή για να τους ρωτήσετε ποια είναι η γραμμή της Νέας Δημοκρατίας πάνω σ’ αυτά; Έβαλε κανένας απ’ αυτούς θέμα ότι διπλοψήφισαν στις δημοτικές εκλογές; Μήπως κάποιος δεν πείστηκε με όλη αυτήν τη διαδικασία που καθιερώσαμε ότι κατοχυρώναμε απόλυτα την αποκλειστικότητας της μιας ψήφου;
      Λέτε αυτή τη στιγμή ότι εμείς εντάσσουμε μέσα στους καταλόγους ανθρώπους που δεν έχουν ελληνική ιθαγένεια. Ξέρετε τι σημαίνει αυτό; 
      ΙΟΡΔΑΝΗΣ ΤΖΑΜΤΖΗΣ: Ξέρω πολύ καλά.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ότι αν είχε γίνει κάτι τέτοιο θα μπορούσατε να μηνύσετε τον υπεύθυνο. Ποιον θεωρείτε υπεύθυνο; Μπορεί να θεωρείτε τον Υπουργό ότι έκανε μία από τις σοβαρότερες παραβάσεις καθήκοντος. Θα μπορούσατε να μηνύσετε το δήμαρχο, γιατί οι εκλογικοί κατάλογοι συντάσσονται με βάση τα δημοτολόγια. Γιατί δεν κάνετε μια επαφή με το δήμαρχό σας για να δείτε αν όλοι αυτοί ήταν εγγεγραμμένοι και από πότε ήταν εγγεγραμμένοι στα δημοτολόγια; Διότι εγώ σας λέω ότι ήταν εγγεγραμμένοι στα δημοτολόγια όλοι από τότε που έφυγαν. Μου αναφέρετε ένα ξένο όνομα. Έχετε ελέγξει αν αυτό το όνομα είναι κόρη Έλληνα πρόσφυγα που διώχθηκε τότε, βρέθηκε στο εξωτερικό παντρεύτηκε έναν αλλοδαπό και έχει, λοιπόν, το επίθετο του συζύγου της; Γιατί λειτουργείτε με τρόπο ανεύθυνοι εδώ μέσα;
      ΙΟΡΔΑΝΗΣ ΤΖΑΜΤΖΗΣ: Δεν είμαι ανεύθυνος.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, πρέπει να είστε υπεύθυνος και να κάνετε υπεύθυνες τοποθετήσεις.
      ΙΟΡΔΑΝΗΣ ΤΖΑΜΤΖΗΣ: Σας καταγγέλλω συγκεκριμένο όνομα το οποίο δεν έχει ταυτότητα και ιθαγένεια.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν το καταγγέλλετε. Αναφέρετε ένα όνομα χωρίς να το έχετε βασανίσει, χωρίς να έχετε ρωτήσει τους συντοπίτες σας τι είναι…
      ΙΟΡΔΑΝΗΣ ΤΖΑΜΤΖΗΣ: Το έχω ψάξει πολύ καλά.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ξέρετε ότι έφυγαν από τον Εξαπλάτανο αρκετοί…
      ΙΟΡΔΑΝΗΣ ΤΖΑΜΤΖΗΣ: Δεν μίλησε κανείς για Εξαπλάτανο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς είπατε ότι από τον Εξαπλάτανο ήταν…
      ΙΟΡΔΑΝΗΣ ΤΖΑΜΤΖΗΣ: Δεν είπα εγώ…
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, γιατί συνεχώς διακόπτετε; Σας παρακαλώ να σεβασθείτε τον Κανονισμό.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Πάρτε τα στοιχεία από το δημοτολόγιο για να δείτε από πότε φαίνεται εγγεγραμμένη. 
      Τα παιδιά που έχουν γεννηθεί στην Αυστραλία ή στην Αμερική, είναι Έλληνες υπήκοοι εφόσον ο πατέρας τους ή η μητέρα τους είναι Έλληνες. Αυτό πρέπει να το καταλάβετε.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελευταία είναι η με αριθμό 341/4.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, σχετικώς με την καταστρατήγηση του ωραρίου λειτουργίας των καταστημάτων κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Το τελευταίο διάστημα πληθαίνουν τα κρούσματα καταστρατήγησης του ωραρίου λειτουργίας των καταστημάτων και κατάργησης της Κυριακάτικης αργίας. Η Κυβέρνηση φέρει την κύρια ευθύνη για την κατάσταση αυτή, αφού με την πολιτική της ουσιαστικά επιτρέπει την ασυδοσία των μεγαλοεργοδοτών, ενώ το τελευταίο διάστημα με πρόσχημα τους Ολυμπιακούς Αγώνες προωθεί τη διεύρυνση του ωραρίου λειτουργίας των καταστημάτων και την κατάργηση της Κυριακάτικης αργίας. Ενδεικτική της κυβερνητικής κάλυψης που έχουν οι μεγαλοεργοδότες στις επιδιώξεις τους είναι η περίπτωση της Ανατολικής Αττικής όπου αν και παράνομα ο Νομάρχης έδωσε άδεια λειτουργίας των καταστημάτων την Κυριακή και τις αργίες (π.χ. των Θεοφανίων κλπ.). Το Υπουργείο Εργασίας δεν έχει πάρει κανένα μέτρο για την ανάκληση της απόφασης και την προστασία των εργαζομένων.
      Η καταπάτηση του ωραρίου λειτουργίας και της αργίας της Κυριακής θα παίξει σημαντικότατο ρόλο για την παραπέρα χειροτέρευση των εργασιακών σχέσεων εργασίας με τις ελαστικές μορφές που εφαρμόζονται κύρια στα Σούπερ Μάρκετ που απασχολούν το 60% έως 70% των εργαζομένων. Αλλά θα αποτελέσει πλήγμα και για τις μικρομεσαίες επιχειρήσεις όπου ήδη, προκειμένου να αντεπεξέλθουν στον ανταγωνισμό, απασχολούν τους ίδιους εργαζόμενους 9-11 ώρες ημερησίως, χωρίς την τήρηση ούτε των στοιχειωδών συνθηκών εργασίας.
      Ερωτώνται οι κύριοι Υπουργοί, τι μέτρα θα πάρει η Κυβέρνηση για την ικανοποίηση των αιτημάτων των εργαζομένων στο χώρο που διεκδικούν νομοθετική κατοχύρωση της Κυριακάτικης αργίας και καμιά διεύρυνση των ορίων λειτουργίας των καταστημάτων, Δευτέρα – Τετάρτη – Σάββατο το απόγευμα κλειστά τα μαγαζιά. Κατάργηση της μερικής απασχόλησης, των συμβάσεων ορισμένου χρόνου και εφαρμογή της πλήρους απασχόλησης».
      Ο Υφυπουργός Εργασίας και Κοινωνικών Ασφαλίσεων κ. Τζιόλας έχει το λόγο.
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, τα θέματα που θίγει η ερώτηση του συναδέλφου κ. Τσιόγκα, έχουν ξανατεθεί στην Αίθουσα. Είναι κατ’ ουσίαν τρία στα οποία θα ήθελα να απαντήσω ξανά και με την ευκαιρία αυτή να διαλυθεί, θα έλεγα, και στην Αίθουσα αλλά και έξω από την Αίθουσα οποιοδήποτε νέφος ή οποιαδήποτε σκόπιμη σύγχυση γύρω από αυτά τα θέματα.
    Για την αργία της Κυριακής, που είναι το πρώτο θέμα. Η αργία κατά τις Κυριακές και τις καθορισμένες από τη νομοθεσία ημέρες αργίας, είναι νομοθετικά κατοχυρωμένες από τις διατάξεις του άρθρου 1 του Διατάγματος 748/66 και προβλέπουν την απαγόρευση της λειτουργίας επιχειρήσεων, υπηρεσιών και εργασιών εν γένει καθώς και την απασχόληση του προσωπικού τους. Στο ίδιο διάταγμα, προβλέπονται και οι αυστηρά περιορισμένες εξαιρέσεις που υφίστανται από την εν λόγω απαγόρευση. Άρα δεν υπάρχει θέμα για τέτοιο αίτημα, αφού η Κυριακή αργία είναι νομοθετικά κατοχυρωμένη. 
    Υπάρχει μία περίπτωση η οποία αναφέρεται στην ερώτηση του συναδέλφου κ. Τσιόγκα Για την περίπτωση αυτή, είχαμε απαντήσει ξανά στον συνάδελφο κ. Κουβέλη, δηλαδή για το θέμα που έχει δημιουργηθεί με τη λειτουργία των καταστημάτων κατά τις Κυριακές στην περιοχή Μαρκόπουλου στα Μεσόγεια. 
    Υπάρχει, πράγματι, μία απόφαση του Νομάρχη Ανατολικής Αττικής από 28.11.2002, σύμφωνα με την οποία επιτρέπεται η λειτουργία των καταστημάτων κατά τις Κυριακές και αργίες χωρίς την απασχόληση προσωπικού. Το αρμόδιο Τμήμα της Επιθεώρησης Εργασίας πραγματοποίησε έλεγχο στις 15.12.2002 στην περιοχή Μαρκόπουλου, στα Μεσόγεια, και μεταξύ των επιχειρήσεων που ελέγχθηκαν ήταν και η εταιρεία «ΓΕΓΟΣ & ΣΙΑ Ο.Ε.», εταιρεία σούπερ μάρκετ, στην οποία βρέθηκαν να απασχολούνται δεκατρείς εργαζόμενοι. Ζητήθηκαν από την εταιρεία, όπως προβλέπει ο νόμος, γραπτές εξηγήσεις για την απασχόληση των εργαζομένων.
    Στις 20.12.2002 προσκομίστηκαν στην επιθεώρηση γραπτές εξηγήσεις. Μεταξύ των γραπτών εξηγήσεων, υπάρχει η από 4.12.2002 διαταγή του αρμοδίου Προέδρου του Δ΄ Τμήματος του Συμβουλίου της Επικρατείας βάσει της οποίας και μέχρι εκδόσεως οριστικής, επί του θέματος, αποφάσεως του δικαστηρίου, υποχρεούνται όλες οι αρχές να μην παρεμποδίζουν καθ’ οιονδήποτε τρόπο τη λειτουργία των καταστημάτων κατά τα Σάββατα μέχρι 21.30΄ και κατά τις Κυριακές μέχρι 13.30΄, «ως από πολλών δεκαετιών συνέβαινε λόγω του τουριστικού χαρακτήρα της περιοχής». Και αναφέρεται συγκεκριμένα σ’ αυτή την απόφαση το π.δ. 748/66. 
    Στη συζήτηση που έγινε στην επιθεώρηση εργασίας στις 19.12.2002, σωστά κατά τη γνώμη μας η επιθεώρηση εργασίας είπε ότι έως ότου ολοκληρωθεί αυτή η υπόθεση στο Συμβούλιο της Επικρατείας, δεν μπορεί η διοίκηση να προβεί σε οποιαδήποτε διοικητική ενέργεια. Και από την άποψη αυτή, παρακολουθούμε σταθερά την ολοκλήρωση αυτής της υπόθεσης στην Ολομέλεια του Τμήματος Ανώτατου Δικαστηρίου, δηλαδή του Συμβουλίου της Επικρατείας.
      Υπάρχουν και δύο άλλα θέματα. Το ένα αφορά το ωράριο λειτουργίας των καταστημάτων και το άλλο αφορά τη μερική και πλήρη απασχόληση. Κυρία Πρόεδρε, όμως είμαι υποχρεωμένος να απαντήσω στη δευτερολογία μου γι’ αυτά τα θέματα εκτός και αν συμψηφίσω τώρα το χρόνο της δευτερολογίας μου, για να δώσω πλήρη απάντηση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Όχι δεν είναι δυνατόν να γίνει αυτό. Θα συμπληρώσετε αυτά  που έχετε να πείτε μετά. 
      Το λόγο έχει ο κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ:  Πάντως με την πολιτική που εφαρμόζει η Κυβέρνηση, κυρία Πρόεδρε, οι συνέπειες για την εργατική τάξη θα είναι δραματικές. Θα έχουμε αύξηση της ανεργίας, υποαπασχόληση, φτώχεια, εκμετάλλευση μέχρι τα βαθιά γεράματα. 
      Σε αυτά οδηγούν και οι αποφάσεις που πήραν οι Υπουργοί Εργασίας στο Ναύπλιο, σε αυτά οδηγούν και οι αποφάσεις που ετοιμάζονται για την εαρινή Σύνοδο Κορυφής στις Βρυξέλλες. Και φυσικά έχουν σαν στόχο τη γενίκευση της μερικής απασχόλησης, του ωρομίσθιου,  την απελευθέρωση του ωραρίου μέχρι της δώδεκα το βράδυ, την κατάργηση της κυριακάτικης αργίας και φυσικά την αύξηση του ορίου ηλικίας συνταξιοδότησης, με στόχο τα εβδομήντα χρόνια. Δυστυχώς όλα αυτά γίνονται και με τη σύμφωνη γνώμη των πλειοψηφιών σε ΓΣΕΕ, των εργατικών κέντρων της Αθήνας, αλλά και της Ομοσπονδίας, οι οποίοι συμβάλλουν στο λεγόμενο κοινωνικό διάλογο. 
      Όλα αυτά έχουν σχέση και την αύξηση των κερδών που συνδέεται με το ξεζούμισμα των εργαζομένων, αφού οι εργοδότες θα τους καλούν να δουλεύουν με μερική απασχόληση, με δίωρα, τρίωρα, τετράωρα, με συμβάσεις έργου, με συμβάσεις ορισμένου χρόνου, με ελαστικοποίηση των εργασιακών σχέσεων. Δηλαδή θα κάνουν τους εργαζόμενους λάστιχο θα τους έχουν stand by για να τους καλούν όποτε θέλουν, όποτε έχει δουλειά για απασχόληση. Αυτό μετατρέπει τους εργαζόμενους σε αναλώσιμα υλικά. Και φυσικά με όλα αυτά δίνεται το δικαίωμα στους ιδιοκτήτες των μεγάλων σούπερ μάρκετ, των εμπορικών επιχειρήσεων να παραβιάζουν το ωράριο καθημερινά, τη μια ειδικότητα να την κάνουν δύο και τρεις, να συμπιέζουν, να εντατικοποιούν την απασχόληση των εργαζομένων. 
      Οι συνέπειες είναι τραγικές, αφού  έχουμε πάρα πολλά εργατικά ατυχήματα. Και φυσικά όλα αυτά γίνονται χωρίς να παίρνεται κανένα μέτρο για  την προστασία των εργαζομένων. 
      Η Κυβέρνηση νομιμοποίησε τη μερική απασχόληση και όλες τις ελαστικές μορφές απασχόλησης. Είναι γνωστό το τι συμβαίνει στις μεγάλες αλυσίδες των σούπερ μάρκετ, όπου βλέπουμε και κοπέλες τις οποίες πάνε εκεί διάφοροι δουλέμποροι από τα λεγόμενα γραφεία ενοικιάσεως εργαζομένων, από τα ιδιωτικά γραφεία ευρέσεως εργασίας εργαζομένων. Η τρομοκρατία που έχει περάσει σε αυτούς τους χώρους και ιδιαίτερα στα μεγάλα σούπερ μάρκετ τους έχει φθάσει στο σημείο να φοβούνται να πουν ακόμα και το όνομά τους οι εργαζόμενοι, ποιο είναι το αφεντικό τους, ποιος είναι ο δουλέμπορος, ποιος τους πάει εκεί, ποιος τους παίρνει. Η μαύρη εργασία τσακίζει κόκαλα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Τελείωσε ο χρόνος σας κύριε Τσιόγκα. 
      Ο κύριος Υπουργός έχει το λόγο. 
        ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Ο συνάδελφος κ. Τσιόγκας όπως συνηθίζει προέβη σε μία γενίκευση του πράγματος και σε αβάσιμες καταγγελίες. Δεν μπορούμε να συζητήσουμε έτσι και μάλιστα στα πλαίσια της κοινοβουλευτικής διαδικασίας των επίκαιρων ερωτήσεων. Μπορούμε να συζητήσουμε ευρύτερα για τα θέματα αυτά, σε πλαίσια άλλων κοινοβουλευτικών διαδικασιών με σχετική άνεση χρόνου. Διότι ετέθηκαν εδώ θέματα για την ευρωπαϊκή στρατηγική για την απασχόληση, για το Ναύπλιο, για τη συνολική καταστρατήγηση των δικαιωμάτων των εργαζομένων, για τα θέματα της μερικής και πλήρους απασχόλησης κλπ. 
	Μ’ έναν καταγγελτικό αφοριστικό τρόπο δεν μπορεί κανείς να είναι ποτέ συγκεκριμένος. Μπορεί να είναι ισοπεδωτικός, αλλά δεν  μπορεί να πείσει και κανέναν σε μεγάλη χρονική διάρκεια.
	Εγώ όμως είμαι υποχρεωμένος να σταθώ στα θέματα που θέτει η επίκαιρη ερώτηση και να είμαι συγκεκριμένος. Απάντησα για την αργία της Κυριακής στην πρωτολογία μου και είπα ότι η ειδική περίπτωση στο Μαρκόπουλο, στα Μεσόγεια, στηρίζεται σε απόφαση του Δ΄ Τμήματος του Συμβουλίου της Επικρατείας. Πρέπει να ολοκληρωθεί αυτή η υπόθεση στην Ολομέλεια του Τμήματος και εν συνεχεία ανάλογα θα κινηθούμε και εμείς θα κινηθεί η Διοίκηση.
	Υπάρχουν άλλα δύο θέματα, για τη μερική και πλήρη απασχόληση και για το ωράριο λειτουργίας των καταστημάτων. 
	Η μερική απασχόληση, όπως και η εποχική και η εκ περιτροπής εργασία, προβλέπονταν από την ελληνική νομοθεσία δεκαετίες πριν, δεν προβλέφθηκαν τώρα, δε δημιουργήθηκε τώρα αυτό το καθεστώς.
    Βεβαίως, υπάρχει το στοιχείο της μερικής απασχόλησης και των συμβάσεων ορισμένου χρόνου και σε διατάξεις οδηγιών της Ευρωπαϊκής Ένωσης. Πέρα από αυτά, ήταν και είναι μια πραγματικότητα η μερική απασχόληση και δεν μπορούμε να την αρνηθούμε, αλλά και μία αναγκαιότητα σε ορισμένες περιπτώσεις στην αγορά εργασίας για τη φύση ορισμένων εργασιών.
    Οι παρεμβάσεις που έκανε η Κυβέρνησή μας ήταν στην κατεύθυνση του να προστατεύσει με τις ρυθμίσεις ακόμη περισσότερο εκεί που θα εφαρμοστεί μερική απασχόληση. Και είναι γνωστό ότι η ελληνική νομοθεσία στο σημείο αυτό είναι η πλέον προστατευτική στην Ευρωπαϊκή Ένωση.
    Κατεύθυνσή μας είναι η πλήρης απασχόληση. Αυτή είναι η στρατηγική. Το τμήμα που αφορά τη μερική απασχόληση είναι μόνο συμπληρωματικό. Πουθενά στις νομοθεσίες που έχουμε προωθήσει, ούτε στην πολιτική μας δεν υπάρχει η μεταστροφή από την πλήρη απασχόληση στη μερική.
    Ως προς το ωράριο λειτουργίας των καταστημάτων, πρέπει να πω –και έχω απαντήσει και άλλες φορές- ότι είναι αυτό που θεσπίζεται από την κοινή υπουργική απόφαση 1162/97 και αυτό ισχύει. Δεν υπάρχει μεταβολή. Η συζήτηση που γίνεται ότι έχουν ληφθεί νέα μέτρα, είναι άνευ αντικειμένου.
    ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
    
    ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 27/21.11.2002 επερώτηση των Βουλευτών της Νέας Δημοκρατίας κυρίων Αναστασίου Λιάσκου, Παρθένας Φουντουκίδου, Αριστοτέλη Παυλίδη, Σπύρου Σπύρου, Αθηναίου Φλωρίνη, Ανέστη Αγγελή, Μιλτιάδη Βαρβιτσιώτη, Γεωργίου Δεικτάκη, Σταύρου Καλογιάννη, Κωνσταντίνου Καραμπίνα, Γεωργίου Καρασμάνη, Κωνσταντίνου Κιλτίδη, Αλέξανδρου Κοντού, Θεόφιλου Λεονταρίδη, Ευάγγελου Μπασιάκου, Αθανασίου Νάκου, Πάνου Παναγιωτόπουλου, Σταύρου Παπαδόπουλου, Ιωάννη Παπαθανασίου, Βασιλείου Πάππα, Ευάγγελου Πολύζου, Θεοδώρου Σκρέκα, Κωνσταντίνου Τασούλα, Ιορδάνη Τζαμτζή, Νικολάου Τσιαρτσιώνη, Κωνσταντίνου Τσιπλάκη, Ηλία Φωτιάδη, Παναγιώτη Ψωμιάδη, Γεωργίου Σαλαγκούδη προς τον Υπουργό Ανάπτυξης, σχετικά με την ανυπαρξία πολιτικής, μέτρων ενίσχυσης και ανάπτυξης του Τουρισμού.
    Η Νέα Δημοκρατία ορίζει για την επερώτηση αυτή ως Κοινοβουλευτικό Εκπρόσωπο τον κ. Γεώργιο Σαλαγκούδη.
    Ο Συνασπισμός της Αριστεράς και της Προόδου ορίζει Κοινοβουλευτική Εκπρόσωπο την κ. Ασημίνα Ξηροτύρη.
    Ο πρώτος ο ομιλητής ο κ. Αναστάσιος Λιάσκος έχει το λόγο.
    ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, είναι γεγονός ότι ο ελληνικός τουρισμός βρίσκεται σε μία  βαθιά και παρατεταμένη κρίση. Αυτό δεν το εφεύραμε εμείς. Και πραγματικά βρισκόμαστε κάτω από την αγωνία και την πίεση του τουριστικού κόσμου, ο οποίος είναι αποδέκτης μίας πολιτικής, η οποία χαρακτηρίζεται ανύπαρκτη και που καθημερινά σε όλους τους τόνους, διατρανώνει αυτό το έλλειμμα, τόσο που έφτασαν κορυφαίοι παράγοντές τους σε συνεντεύξεις να σας λένε «σταματήστε πλέον, μην ασχολείστε πλέον με τον τουρισμό. Αφήστε μας μόνους». Σας το λένε οι τουριστικοί φορείς, σας το λέει ο Παγκόσμιος Οργανισμός Τουρισμού με ευγενικό τρόπο, καλώντας σας να αλλάξετε πολιτική, σας το λένε τα στατιστικά στοιχεία, τα οποία, δυστυχώς, δεν τα παίρνουμε από εσάς, αλλά από τους τουριστικούς φορείς με τη δυνατότητα που έχουν να τα απεικονίζουν, παρ’ ότι εσείς μας καλέσατε να τα βρούμε και παρ’ ότι στους πίνακες αφίξεων του Παγκόσμιου Οργανισμού Τουρισμού, η Ελλάδα εδώ και δύο χρόνια είναι η μόνη παγκοσμίως που στη θέση της τουριστικής κίνησης απεικονίζεται με παύλες, και παρ’ ότι ο κ. Τσοχατζόπουλος μας είχε καλέσει να μελετήσουμε τα στοιχεία.
    Από την άλλη πλευρά, ο τουρισμός είναι ο δυναμικότερος κλάδος της ελληνικής οικονομίας, με υψηλό δείκτη συμμετοχής στη διαμόρφωση του ΑΕΠ και με σημαντική συνεισφορά στην απασχόληση. Ταυτόχρονα, όπως φαίνεται και στον προϋπολογισμό, είναι ο κλάδος που καλύπτει το έλλειμμα του εμπορικού ισοζυγίου. Αν δεν υπήρχε ο κλάδος αυτός, η οικονομίας μας –χωρίς υπερβολές- όπως παρουσιάζεται σήμερα, θα είχε καταρρεύσει. Δυστυχώς παρ’ ότι κυβερνάτε είκοσι χρόνια, δεν έχετε κατανοήσει το γεγονός ότι ο τουρισμός μπορεί να δώσει το μεγαλύτερο ποσοστό στους ρυθμούς ανάπτυξης που στοχεύουμε, προκειμένου να επιτευχθεί η σύγκλιση με τις υπόλοιπες χώρες της Ευρωπαϊκής Ένωσης.
      Αν ληφθεί δε υπόψη το γεγονός ότι μετά από το 2004 θα υπάρχει μία μεγάλη ύφεση στον κατασκευαστικό τομέα, σύμφωνα βέβαια και με δηλώσεις κυβερνητικών αξιωματούχων, η οποία θα έχει ως επακόλουθο την πτώση του ρυθμού ανάπτυξης της οικονομίας, αντιλαμβάνεται κανείς ότι είναι επιβεβλημένο να υπάρξει στην επικαιροποίηση του προγράμματος σταθερότητας μια οραματική τουριστική στρατηγική με επενδύσεις στον κλάδο και με υψηλή χρηματοδότηση. Είναι ο πιο δυναμικός κλάδος που μπορεί να φέρει την ανάπτυξη στην πατρίδα μας. Δυστυχώς δεν κατανοείτε αυτό που είναι ολοφάνερο, δεν αντιλαμβάνεσθε ότι επενδύοντας σε έναν τόσο αποδοτικό κλάδο θα προωθήσουμε την ανάπτυξη της οικονομίας και τη σύγκλιση περιορίζοντας ταυτόχρονα τις περιφερειακές και ενδοπεριφερειακές ανισότητες. 
      Σήμερα ολόκληρος ο κόσμος βρίσκεται σε στάση αναμονής  για τις πιθανές επιπτώσεις από το ενδεχόμενο μιας πολεμικής σύρραξης στο Ιράκ και βέβαια ιδιαίτερα αρνητικές θα είναι οι επιπτώσεις στην τουριστική βιομηχανία. Ο ελληνικός τουρισμός που βρίσκεται σε μακροχρόνια και παρατεταμένη κρίση εξαιτίας της έλλειψης συγκεκριμένης κυβερνητικής πολιτικής για τον κλάδο θα αντιμετωπίσει ισχυρούς κραδασμούς που θα κληθούν οι τουριστικοί επιχειρηματίες να τους απορροφήσουν για άλλη μια φορά χωρίς την αρωγή της πολιτείας με συγκεκριμένες προτάσεις, πρόγραμμα και μέτρα. Τουλάχιστον αυτό έχει επιδείξει μέχρι τώρα η κυβερνητική πρακτική και η Κυβέρνηση απεδείχθη εντελώς ανέτοιμη να ανταποκριθεί στις αυξημένες απαιτήσεις της παγκόσμιας ανταγωνιστικής αγοράς, επιδεικνύοντας βέβαια πλούσιο έργο σε επίπεδο εξαγγελιών. Αυτό, κύριε Υπουργέ, οφείλουμε να σας το αναγνωρίσουμε. Σε ό,τι αφορά τις διαπιστώσεις και τις εξαγγελίες το έργο της Κυβέρνησης είναι πλούσιο. Όταν βέβαια αυτό συνδέεται με την αποτελεσματικότητα στην πράξη είναι γράμμα κενό. Δεν πήρατε κανένα μέτρο για το τρομοκρατικό κτύπημα στις ΗΠΑ και βέβαια αυτό είχε επακόλουθα θα έλεγα μόνο για μας, γιατί όλες οι άλλες χώρες παρ’ όλο που αντιμετωπίζουν κρίσεις, που υπάρχει στην παγκόσμια πραγματικότητα ένα κλίμα, έχουν τη δυνατότητα να τις απορροφήσουν. Εμείς δημιουργήσαμε τότε αν θυμάστε μία επιτροπή διαχείρισης κρίσεων, συνεδρίασε κάποιες φορές αυτή η επιτροπή, πρότεινε κάποια μέτρα και αυτοδιαλύθηκε, αφού επαληθεύσατε, όπως σας έχω ξαναπεί, εκείνη την περίφημη λαϊκή ρήση που λέει ότι όταν δεν θέλεις να λυθεί ένα πρόβλημα, φτιάξε μια επιτροπή.
      Ο τουριστικός κόσμος της χώρας αντιμετωπίζει πλέον πολύπλευρες δυσχέρειες. Είμαστε μάρτυρες, έχουμε ακούσει πάρα πολλές φορές τις αγωνιώδεις εκκλήσεις των τουριστικών φορέων και σε όλα αυτά ακούμε κατά καιρούς τον Υπουργό Ανάπτυξης να ονειρεύεται αυξητικές τάσεις και να εξαγγέλλονται βέβαια ανύπαρκτες συμφωνίες για Κινέζους τουρίστες. Εκείνο, όμως, που όλοι έχουν αντιληφθεί είναι ότι η ανυπαρξία στόχων επιτελικού σχεδιασμού και στρατηγικού πλάνου είναι πρόδηλη και προφανής. Δεν έχετε, κύριε Υπουργέ, ούτε στρατηγική ούτε πλάνο ούτε στόχους για τον ελληνικό τουρισμό. Οι συνέπειες είναι η συνεχής πτώση της ποιότητας και της ανταγωνιστικότητας του προϊόντος μας, η απουσία οργάνωσης και ανάδειξης των εναλλακτικών και των ειδικών μορφών τουρισμού, η μείωση του χρόνου τουριστικής εκμετάλλευσης και βέβαια η αδυναμία διείσδυσης του προϊόντος σε νέες αγορές και η διαρκής πτώση στις ήδη υπάρχουσες. 
      Αν παρατηρήσουμε την πορεία του τουρισμού τα τελευταία χρόνια, αυτή παρουσιάζει μια στασιμότητα στην αυξητική τάση, που συνοδεύεται από σμίκρυνση του χρόνου παραμονής και πτώση της εισοδηματικής στάθμης και της ποιότητας των εισερχόμενων τουριστών. 
Εάν συγκρίνουμε αυτό το στοιχείο με τη διεθνή πραγματικότητα, βλέπουμε ότι δεν συμβαίνει το ίδιο με τις ανταγωνίστριες χώρες, οι οποίες έχουν συνεχώς σταθερούς και ανερχόμενους ρυθμούς αύξησης. 
      Και φέτος, κύριε Υπουργέ, όλες οι ανταγωνίστριες χώρες δεν είχαν τη δική μας μείωση και τη δική μας πτώση. Αν μιλήσουμε δε για τον ανταγωνιστικό μας περίγυρο, για χώρες που βρίσκονται στον ανταγωνιστικό μας περίγυρο, θα δείτε ότι είχαν πολύ μεγάλη αύξηση, παρά το γεγονός ότι βρίσκονται πιο κοντά στις τρομοκρατικές εστίες. Η Τουρκία, όπως γνωρίζετε πολύ καλά, μας έφτασε. 
	Αυτή η αρνητική εξέλιξη βρίσκεται σε πρωτοφανή έξαρση. Όλοι εκτιμούν, παρά την έλλειψη στοιχείων, ότι το 2002 έχουμε μία μείωση αφίξεων στη χώρα μας κατ΄ ελάχιστον 5% -το Υπουργείο Ανάπτυξης ανέφερε μείωση της τάξεως του 2,5%-5%- ενώ τα έσοδα υπολείπονται αισθητά της ποσοτικής μείωσης, δεδομένου ότι επιτεύχθηκαν με ειδικές τιμές και προσφορές. 
      Επίσης είναι γενική η διαπίστωση ότι η μέση διάρκεια παραμονής περιορίζεται συνεχώς. Η εκτίμηση παραγόντων του κλάδου δίνει μία μείωση των εσόδων στο επίπεδο του –20%. Βέβαια εσείς μιλήσατε για αύξηση 1%. Εγώ θα έλεγα ότι καλείστε, όχι από εμάς, αλλά από τους τουριστικούς φορείς, να το αποδείξετε αυτό. Μέχρι σήμερα δεν σας έχω δει να το αποδεικνύετε. Προφανώς πρόκειται για αυθαίρετα στοιχεία της Τράπεζας της Ελλάδας, τα οποία δεν έχουν ασφαλή τρόπο εκτίμησης. 
      Από την ειδικότερη μελέτη των στοιχείων, διαπιστώνουμε τη δραματική μείωση των Αμερικανών τουριστών –γεγονός βέβαια που πρέπει να μας προβληματίσει πάρα πολύ, δεδομένου ότι πρόκειται για καλούς «πελάτες»- αλλά και τη μείωση της ιδιαιτέρως σημαντικής γερμανικής αγοράς, η οποία φαίνεται να παρουσιάζει μεγάλη μείωση αφίξεων,  η οποία όσον αφορά την Ελλάδα ξεπερνάει το 10%. Η σπουδαιότητα αυτής της αγοράς έγκειται στο γεγονός ότι μαζί με τη Μεγάλη Βρετανία αποτελούν κορυφαίο δίπολο, όσον αφορά τον αριθμό επισκεπτών για τη χώρα μας, ενώ εκ παραλλήλου δίνει καλύτερες κατά κεφαλήν τιμές. 
      Την ίδια περίοδο, όπως σας είπα, διαπιστώνεται μία εντυπωσιακή βελτίωση στις γειτονικές μας χώρες, στη Βουλγαρία, την Τουρκία, την Κροατία, γεγονός που παραπέμπει αυτόματα στη συνεχώς μειούμενη ανταγωνιστικότητα του προϊόντος μας. 
      Με το κλίμα αυτό, οι προοπτικές για το 2003 εκπέμπουν εξαιρετικά αρνητικά μηνύματα και προβληματισμούς. Η ευχή να αποφύγουμε τα χειρότερα, θεωρώ ότι είναι η πλέον συνετή τοποθέτηση. 
      Οι επικείμενοι Ολυμπιακοί Αγώνες, που αποτελούν ένα κορυφαίο πράγματι γεγονός και μεγάλη πρόκληση για τη σωστή αξιοποίησή τους υπέρ του ελληνικού τουρισμού, μέχρι σήμερα δεν απέφεραν τίποτα το αξιοσημείωτο, παρά το γεγονός ότι έχουν γίνει παρά πολλές εξαγγελίες. Ο κ. Χριστοδουλάκης ξεκίνησε από το 2000, ανακοινώνοντας πακέτα μέτρων. Ανακοίνωσε, αν θέλετε, συνέργειες, θεματικά πάρκα και συνεδριακά κέντρα. Τίποτα από όλα αυτά, κύριε Υπουργέ, δεν θα είναι έτοιμο στους Ολυμπιακούς Αγώνες. 
      Αγωνιωδώς οι φορείς σας καλούν να συνδέσετε το τουριστικό προϊόν της χώρας με τους Ολυμπιακούς Αγώνες. Μπορείτε να μας πείτε τι έχει γίνει από πλευράς διαφήμισης; Δεν έχετε τοποθετήσει ούτε μία ταμπέλα στα αεροδρόμια της χώρας, στα κομβικά σημεία εισόδου, που να λέει «Καλώς ήρθατε στη χώρα που γέννησε τους Ολυμπιακούς Αγώνες και που το 2004 θα επιστρέψουν σ’ αυτή». 
      Από την άλλη πλευρά, η Πολιτιστική Ολυμπιάδα γίνεται για λόγους εσωτερικής κατανάλωσης. Και στο σημείο αυτό, θέλουμε να μας πείτε, πόσο συνέβαλε μέχρι σήμερα η πολιτιστική Ολυμπιάδα στην αξιοποίηση του τουριστικού μας προϊόντος.  
      Εάν δε λάβουμε υπόψη μας από αντίστοιχες διοργανώσεις, όπως στο Σίδνεϊ, ότι ένα χρόνο πριν τους αγώνες παρατηρείται μία αισθητή τουριστική κάμψη -που υπακούει στη λογική ότι ο επισκέπτης αναβάλλει την επίσκεψή του στη χώρα, γιατί σκοπεύει να την επισκεφτεί κατά τη διάρκεια των Ολυμπιακών Αγώνων- τότε πράγματι βλέπουμε ότι φέτος, τελευταία χρονιά, δεν έχουμε δημιουργήσει απολύτως τίποτα και θα περιμένουμε με τις κινήσεις της τελευταίας στιγμής, όπως γίνεται συνήθως, όσους μας έλθουν.
      Οι παραδοσιακές αγορές της χώρας φθίνουν και η εξαγγελλόμενη από σας διεύρυνση των αγορών είναι γράμμα κενό. Η ανευθυνότητα, η διάλυση του ΕΟΤ και η πολυδιάσπαση των τουριστικών αρμοδιοτήτων, Υπουργείο Ανάπτυξης, Γενική Γραμματεία ΕΟΤ, περιφέρειες, ΕΤΑ, Υπουργείο Γεωργίας, έχει υποχρεώσει τους επιχειρηματίες εδώ και τρία χρόνια κοντά να περιφέρονται ανά τη χώρα και δεν επιτρέπουν να διαμορφωθεί ενιαία και αξιόπιστη τουριστική πολιτική που θα ανταποκρίνεται στις απαιτήσεις τους και τα προβλήματα τα οποία αντιμετωπίζουν. 
      Και εδώ, κύριε Υπουργέ, προσωπικά έχω να σας συγχαρώ διότι το ομολογείτε και εσείς ο ίδιος. Διάβασα τη συνέντευξή σας στο περιοδικό «ΧΡΗΜΑ και ΤΟΥΡΙΣΜΟΣ» όπου λέτε επί λέξει, ότι είναι γεγονός πως το σημερινό διοικητικό σχήμα του τουρισμού δε θα έλεγα ότι είναι το πιο αποτελεσματικό. Ίσως το συγκεκριμένο σύστημα να χρειαστεί μια καινούρια αναδιάρθρωση έτσι, ώστε να μπορέσει να λειτουργήσει πιο αποτελεσματικά. Ελπίζω επειδή αποστείλατε τις  αρμοδιότητες από όποια περιφέρεια δεν μπορεί να τις λειτουργήσει σε άλλη περιφέρεια, να μην τις αποστείλετε και εκτός Ελλάδος. Και το λέω χαριτολογώντας γιατί πράγματι από τις επανειλημμένες αναδιαρθρώσεις αυτού του σχήματος ίσως τελικά εξασφαλίσουμε εσωτερικό τουρισμό γιατί θα γυρίζουν ανά τη χώρα οι τουριστικοί επιχειρηματίες. 
      Οι παρεμβάσεις που έπρεπε να έχουν πραγματοποιηθεί σε επίπεδο επενδύσεων γενικών και ειδικών υποδομών καθυστερούν απαράδεκτα. Ο επικοινωνιακός σχεδιασμός, η προβολή, η διαφήμιση δεν έχει ξεκινήσει ακόμη. Και βέβαια οι ανταγωνιστές μας έχουν φθάσει στην κορύφωση.
      Τέλος στους πίνακες των τουριστικών προορισμών που δημοσιοποίησε ο Παγκόσμιος Οργανισμός Τουρισμού η Ελλάδα είναι η μόνη που παρ’ ότι θα γίνουν οι αγώνες δεν είναι εξασφαλισμένος δημοφιλής τουριστικός προορισμός. Ο τουριστικός κόσμος σάς παρακολουθεί προβληματισμένος, μουδιασμένος και αμήχανος. Έχετε εγκαταλείψει τον τουρισμό στην τύχη του να βουλιάζει. Είναι αναγκαία η χάραξη μιας νέας πολιτικής που θα λάβει υπόψη τόσο τις περιφερειακές και ενδοπεριφερειακές ανισότητες και θα προωθήσει βέβαια τον τουριστικό κλάδο ως αναπτυξιακό μοχλό και θα οργανώσει τις εναλλακτικές και τις ειδικές μορφές τουρισμού και μέσω αυτού του τρόπου θα επιμηκύνει την τουριστική περίοδο. Αυτή η πολιτική πρέπει να λαμβάνει υπόψη το επιχειρησιακό περιβάλλον που δημιουργούν η παγκόσμια τουριστική αγορά και οι σκληρές συνθήκες που αναπτύσσονται. Η ένταξη της Ελλάδος στη ζώνη του euro, την τέλεση των Ολυμπιακών Αγώνων που έστω και τώρα πρέπει άμεσα να την εκμεταλλευτούμε και το Γ’ Κοινοτικό Πλαίσιο Στήριξης που δείχνει, κύριε Υπουργέ, ότι έχει μια μηδενική απορροφητικότητα στο πρόγραμμα, ανταγωνιστικότητα νομίζω 2,9%.
      Θεωρούμε ότι θα πρέπει επιτέλους να σκύψετε πάνω στο πρόβλημα. Δεν φθάνει το γεγονός ότι έχετε διαπιστώσει και εξαγγέλλετε συνεχώς και αορίστως όσα επιτέλους πρέπει να γίνουν. Δεν έχετε πλάνο, δεν έχετε στρατηγική, δεν έχετε στόχους. Η Νέα Δημοκρατία σας το έχει επισημάνει κατ’ επανάληψη. Σας καλούμε επιτέλους να οραματιστείτε αυτό που μπορεί να δώσει αναπτυξιακή προοπτική στη χώρα και να σταθείτε αρωγοί στον τουριστικό κόσμο, που μέχρι τώρα πασχίζει μόνος του. Δυστυχώς δεν το έχετε αποδείξει. Θεωρούμε ότι δεν μπορείτε πλέον να το κάνετε και το καλύτερο που έχετε να κάνετε είναι όσο το δυνατόν γρηγορότερα να παραχωρήσετε τη θέση σας σε εμάς, οι οποίοι πράγματι μπορούμε και πράγματι θα υλοποιήσουμε τουριστική πολιτική. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Η κ. Φουντουκίδου έχει το λόγο.
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, εμείς δεν παραγνωρίζουμε, αντίθετα συνυπολογίζουμε τις επιπτώσεις ενός πολέμου στο Ιράκ, στην ευρωπαϊκή οικονομία, στο αίσθημα ασφάλειας και συνεπώς και στον τουρισμό. Ελπίζω και ως εκπρόσωπος του λαού σήμερα, κύριε Υπουργέ, απαιτώ από σας να μας καταθέσετε μέτρα και στρατηγικές αντιμετώπισης της κρίσης, αποτελμάτωσης της τουριστικής αγοράς και δημιουργίας δυναμικής ανάπτυξής της. Διότι οι διαπιστώσεις και τα αίτια για τις κακοδαιμονίες που οδήγησαν τον τουρισμό στη σημερινή κρίση έχουν γίνει σ’ αυτήν την Αίθουσα αρκετές φορές, τόσες φορές που δεν μας επιτρέπεται πλέον ούτε επιείκεια από μέρους μας ούτε αναζήτηση άλλοθι για σας.
      Έχετε ευθύνες. Και έχετε ευθύνες, γιατί συρρικνώσατε επικίνδυνα τον δυναμικότερο τομέα της οικονομίας μας. Γιατί; Γιατί, κύριε Υπουργέ, τον αντιμετωπίσατε ερασιτεχνικά. Γιατί δεν είχατε στόχους και στρατηγική. Δεν είχατε πολιτική σε μια περίοδο καθοριστική για τον τουρισμό, όπου νέα προϊόντα και νέες αγορές μπήκαν δυναμικά στο προσκήνιο. Και δεν είναι ότι χάνετε το τρένο για τις επόμενες και μεθεπόμενες χρονιές, ότι χάνετε ευκαιρίες ζωής για την Ελλάδα και ιδιαίτερα για κάποιες περιοχές που το είχαν ανάγκη και στην κυριολεξία ζούσαν απ’ αυτές. Δεν διαχειριστήκατε σωστά ούτε τον πλούτο που βρήκατε στον τουρισμό, έναν τομέα που τις προηγούμενες δεκαετίες, κύριε Υπουργέ, ήταν πολύ υψηλά στην εκτίμηση των πολιτών για την πρωτοποριακή του διάρθρωση και την αποτελεσματικότητά του. 
      Εγώ σας ερωτώ: Θα τολμούσατε σήμερα να ξεναγήσετε έναν Έλληνα φορολογούμενο πολίτη στα υπέροχα πάλαι ποτέ «ΞΕΝΙΑ»; Τολμήστε, για να δουν πώς τα κατάντησε ο ερασιτεχνισμός και η κακοδιαχείριση. Μήπως υπήρξε ποτέ, κύριε Υπουργέ, κάποιος που ένιωσε την ανάγκη να απολογηθεί και δεν το μάθαμε; Όπως, φυσικά, δεν μάθαμε ποτέ ποιοι και πόσο πλούτισαν από την αδιαφανή διαχείριση. 
      Παρεμπιπτόντως στο τελευταίο νομοσχέδιο σας ζήτησα δύο φορές να καταθέσετε λίστα οφειλετών του ΕΟΤ των οποίων οι οφειλές διαγράφονται. Κάνατε πως δεν ακούσατε. Επανέρχομαι σήμερα και περιμένω απάντηση, κύριε Υπουργέ. Θέλω, εκτιμώντας την κρισιμότητα της κατάστασης και παίρνοντας σοβαρά υπόψη τις προειδοποιήσεις όλων των τουριστικών φορέων, να σας προτρέψω, κύριε Υπουργέ, να δώσετε προτεραιότητα και, επιτέλους, να πάρετε μέτρα αντιμετώπισης της κρίσης. 
      Τουριστική πολιτική μέσα από τα γραφεία χωρίς στενή συνεργασία με τους τουριστικούς φορείς δεν χαράσσεται. Και εδώ συζητάμε για μέτρα άμεσα, βραχυπρόθεσμα και μακροπρόθεσμα, για μια δέσμη μέτρων και πολιτικών, ώστε και την αξιοποίηση του Γ΄ Κοινοτικού Πλαισίου Στήριξης εξολοκλήρου να επιτύχουμε, αλλά και τους Ολυμπιακούς Αγώνες στο έπακρο να τους αξιοποιήσουμε. 
      Σας καταθέτω τον πίνακα με ημερομηνία 22/10/2000 του Υπουργείου Ανάπτυξης, της Ειδικής Υπηρεσίας Διαχείρισης της ΕΠ ΑΝΤΑΓΩΝΙΣΤΙΚΟΤΗΤΑ. Είναι θλιβερό. Μάλλον είστε θλιβεροί. Διαβάζω: 
      «Τουριστική προβολή. Μείωση εποχικότητας. Απορρόφηση 0%. 
      Ολοκληρωμένες δράσεις εναλλακτικού τουρισμού. Τουριστικό Αγκυροβόλιο. Απορρόφηση 0%. 
      Ενίσχυση εγκαταστάσεων ειδικής τουριστικής υποδομής. Απορρόφηση 37,1%.»
      (Ο προαναφερθέν πίνακας υπάρχει στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Πρόκειται προφανώς για ανικανότητα. Ο λογαριασμός, όμως, πηγαίνει αλλού και, δυστυχώς, είναι πολύ υψηλός. Τουλάχιστον ξεκινήστε τώρα από τη διαφήμιση, την προβολή, τη βελτίωση των παρεχομένων υπηρεσιών, τις υποδομές, την με ταχύτατους ρυθμούς απορρόφηση ευρωπαϊκών πόρων και της χρυσής ευκαιρίας του 2004, ώστε να κερδίσουμε κάτι από το χαμένο χρόνο. Δεν ωφελεί η απουσία αναπτυξιακού νόμου ούτε η υψηλή φορολογία των μικρομεσαίων επιχειρήσεων τουρισμού ούτε οι γραφειοκρατικές δυσκολίες, οι κακές υπηρεσίες και η κερδοσκοπία. 
      Αντίθετα, οι αερομεταφορές, η έγκαιρη και σωστή προβολή και οι καλής ποιότητας και τιμής υπηρεσίες, η ενημέρωση σε πύλες εισόδου και εξόδου θα βελτίωναν την εικόνα μας, όπως και η σωστή εκπαίδευση του ανθρώπινου δυναμικού.
      Μήπως, κύριε Υπουργέ, μπορείτε να απαντήσετε πώς αντιμετωπίζετε τις καταγγελίες που σας έρχονται για τα γραφεία του Ε.Ο.Τ. στο εξωτερικό και μάλιστα σε χώρες που μας ενδιαφέρουν τουριστικά; Εγκαταλελειμμένα, κλειστά, υποβαθμισμένα. Και γιατί τόση αδιαφορία; Ασφαλώς γνωρίζετε ότι η επένδυση στον τουρισμό έχει πολλαπλασιαστικά αποτελέσματα και ότι –τέλος πάντων- είναι ο μόνος φορέας που μπορεί να βελτιώσει οικονομικούς και κοινωνικούς δείκτες σήμερα και να μας εξασφαλίσει ισόρροπη ανάπτυξη. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δεν σας ανησυχούν τα στατιστικά στοιχεία που φθάνουν στο γραφείο σας και τα δημοσιεύματα;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Φουντουκίδου, θα πάρετε και το χρόνο της δευτερολογίας σας;
      ΠΑΡΘΕΝΑ ΦΟΥΝΤΟΥΚΙΔΟΥ: Μπορώ να πάρω, αν χρειάζεται.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας προειδοποιώ τώρα, γιατί ο χρόνος της πρωτολογίας σας έχει τελειώσει.
      ΠΑΡΘΕΝΑ ΦΟΥΝΤΟΥΚΙΔΟΥ: Θα πάρω, λοιπόν, λίγο χρόνο και από τη δευτερολογία μου. Τελειώνω σε μισό λεπτό, κυρία Πρόεδρε.
      Και ερωτώ, κύριε Υπουργέ, αν έχετε δικαίωμα προγράμματα χρήσιμα, όπως ο αγροτουρισμός, στην κυριολεξία να τα αφήνετε ανεκμετάλλευτα και στην καλύτερη των περιπτώσεων να τα υπαγάγετε σε φωτογραφικές ρυθμίσεις, όπου μπορούν, κατά δική σας έκφραση, να υπαχθούν και αγρότες.
      Νομίζετε ότι θα λυθεί το πρόβλημα με το ξεπούλημα της περιουσίας του ΕΟΤ και με τις σκανδαλώδεις και αντισυνταγματικές ρυθμίσεις υπέρ της ΕΤΑ Α.Ε.; Όραμα θέλει, κύριε Υπουργέ, στρατηγική, πολιτική! Και δεν τα έχετε!
      Εμείς θέλουμε επιτεύγματα και τουριστική πολιτική αντάξια των δυνατοτήτων και του φυσικού και πολιτιστικού πλούτου της χώρας μας. Δεν θα σας επιτρέψουμε να στερήσετε τις επόμενες γενιές από πόρους ανάπτυξης και ευημερίας. Κρατήστε τους βερμπαλισμούς για τις μεταξύ σας σχέσεις. Εμείς απαιτούμε πολιτικές και δέσμη μέτρων στήριξης του τουρισμού. Τώρα πια μόνο σε τέτοια μέτρα θα έχετε την απόλυτη υποστήριξή μας.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, πενήντα τρεις μαθητές και μαθήτριες και τέσσερις συνοδοί-καθηγητές από το Εσπερινό Γυμνάσιο Αγίου Δημητρίου Αττικής. Η Βουλή τους καλωσορίζει.
     (Χειροκροτήματα από όλες τις πτέρυγες)
     Να εξηγήσουμε ότι συζητείται επερώτηση Βουλευτών της Νέας Δημοκρατίας για την τουριστική πολιτική και παρίστανται στην Αίθουσα, μόνο οι επερωτώντες Βουλευτές και ο κύριος Υφυπουργός εκ μέρους της Κυβερνήσεως.
     Το λόγο έχει τώρα ο συνάδελφος κ. Αθηναίος Φλωρίνης.
     ΑΘΗΝΑΙΟΣ ΦΛΩΡΙΝΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, μιλάμε σήμερα για τον τουρισμό, τη βαριά βιομηχανία της χώρας μας. Μιλάμε για τον κλάδο της οικονομίας με τον υψηλότερο δείκτη συμμετοχής στη διαμόρφωση του ΑΕΠ και τη σημαντική συνεισφορά στην απασχόληση. Μιλάμε για τον τουρισμό, που αποτελεί τον ταχύτερα αναπτυσσόμενο κλάδο τόσο της παγκόσμιας όσο και της ελληνικής οικονομίας. Μάλιστα, σύμφωνα με έρευνα του Παγκόσμιου Οργανισμού Τουρισμού, οι αφίξεις των τουριστών στον ευρωπαϊκό χώρο θα διπλασιαστούν έως το 2020, ενώ η απασχόληση στον τουριστικό κλάδο αυξάνεται κατά 50% γρηγορότερα από την απασχόληση σε άλλους τομείς.
     Κυρίες και κύριοι συνάδελφοι, μέσα σε αυτό το διεθνές περιβάλλον της ραγδαίας τουριστικής ανάπτυξης, η Ελλάδα προβάλλει ως ένας από τους σημαντικότερους πόλους έλξης τουριστών. Με δεδομένα την τεράστια ιστορική και πολιτιστική κληρονομιά, τις ιδανικές κλιματολογικές συνθήκες, τις ξεχωριστές φυσικές ομορφιές και τις εναλλαγές του τοπίου, ο ευλογημένος τόπος μας προσφέρεται για όλα τα είδη τουρισμού: θαλάσσιο, ορεινό, ιαματικό, αρχαιολογικό, οικοτουρισμό, αγροτουρισμό, θρησκευτικό τουρισμό κλπ.
     Όμως, κύριε Υφυπουργέ, ο τουριστικός αυτός παράδεισος όχι μόνο δεν κατόρθωσε να προσελκύσει τουρίστες υψηλών προδιαγραφών –με γεμάτα πορτοφόλια δηλαδή- αλλά αντίθετα πέτυχε να διώξει και αρκετούς από τους πελάτες-φίλους της.
     Η έλλειψη στρατηγικής και προσδοκώμενων στόχων απετέλεσε σε μεγάλο βαθμό μια από τις κύριες και βασικές αιτίες που ο ελληνικός τουρισμός επί πολλά χρόνια βρέθηκε στο περιθώριο της οικονομικής ζωής του τόπου και απώλεσε την ανταγωνιστικότητά του στην παγκόσμια τουριστική σκηνή. Η έλλειψη υποδομών, η ανυπαρξία διαφημιστικής καμπάνιας, η μη αναζήτηση νέων αγορών, η ανυπαρξία ειδικών μορφών τουρισμού και μεγάλη διαφορά κόστους με την ανταγωνίστριά μας Τουρκία καταδεικνύονται από τους ξενοδόχους ως οι μεγάλες αιτίες της τουριστικής κάμψης.
      Χαρακτηριστικά σας αναφέρω ότι από το 1992 και μετά η Κωνσταντινούπολη αύξησε τις διανυκτερεύσεις κατά 74% και τις αφίξεις δια θαλάσσης κατά 22%. Το ίδιο χρονικό διάστημα η Ελλάδα έμεινε στα ίδια όσον αφορά τις διανυκτερεύσεις, και παρουσίασε μείωση κατά 50% στις δια θαλάσσης αφίξεις. Κύριε Υφυπουργέ, εκτός από την Τουρκία και άλλες χώρες, όπως η Ισπανία, η Γαλλία, η Ιταλία βάδισαν τα τελευταία χρόνια βάσει σχεδίου και ανέπτυξαν το προφίλ ως τουριστικοί προορισμοί, εμπλουτίζοντας και αναπτύσσοντας το τουριστικό τους προϊόν. Ανέπτυξαν ειδικές μορφές τουρισμού, όπως γήπεδα γκολφ, συνεδριακά κέντρα, μαρίνες, κέντρα θαλασσοθεραπείας κλπ. Αντίθετα, στην Ελλάδα δεν δόθηκε τόση βαρύτητα όση θα έπρεπε για την ανάπτυξη του τουρισμού. Οι περισσότερες εξαγγελίες έμειναν στα χαρτιά και ανεκπλήρωτες. Ενδεικτικά σας αναφέρω ότι πριν από έξι χρόνια περίπου προγραμματίστηκε να γίνουν τριάντα γήπεδα γκολφ. Από αυτά, ένα ξεκίνησε μόνο στην Κρήτη. Στη Γαλλία, όπως γνωρίζετε, υπάρχουν πεντακόσια είκοσι τρία γήπεδα γκολφ, στην Ισπανία διακόσια επτά, στην Ιταλία διακόσια τριάντα δύο, στην Πορτογαλία πενήντα. Και σαν να μην έφταναν όλα αυτά, που δεν υπάρχει τουριστική στρατηγική, ήρθε το Υπουργείο Ανάπτυξης και με τα προεδρικά διατάγματα 313 και 314 διαλύει τη μοναδική υπηρεσία που έχει εμπειρίες πενήντα και πλέον ετών στον τουρισμό, τον ΕΟΤ, τη στιγμή μάλιστα που η χώρα μας παρουσιάζει σοβαρές αδυναμίες στην προώθηση του τουριστικού μας προϊόντος.
      Κύριε Υφυπουργέ ο κόσμος του τουρισμού είναι προβληματισμένος, μουδιασμένος, παραγκωνισμένος, απογοητευμένος, βλέπει επί σειρά ετών τα προβλήματά του να διογκώνονται και διαπιστώνει αδυναμία και αδιαφορία των κυβερνήσεών σας να τα επιλύσουν. Χρυσή ευκαιρία για μας είναι οι Ολυμπιακοί Αγώνες. Όμως, σας ερωτώ: Έχετε χαράξει κάποια στρατηγική; Ποια είναι τα πλάνα σας για την τουριστική προβολή της χώρας μας ενόψει των Ολυμπιακών Αγώνων; Γνωρίζω ότι σας διακρίνει αποφασιστικότητα. Τολμήστε έστω και τώρα να προβάλλετε τον τουρισμό μας. Εμείς θα σταθούμε στο πλευρό σας να βοηθήσουμε σε αυτήν την προσπάθεια, η οποία είναι εθνική προσπάθεια. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Σπύρος Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Κυρία Πρόεδρε, κύριοι συνάδελφοι, μόνιμη επωδός των ερωτήσεων και επερωτήσεων που υποβάλλονται κάθε φορά προς την ηγεσία του Υπουργείου Ανάπτυξης, είναι η ίδια. Είστε, αλήθεια, κύριε Υφυπουργέ ευχαριστημένοι από την πολιτική που ακολουθείτε στον τομέα του τουρισμού; Γιατί η στάση σας, η συμπεριφορά σας και η αδράνειά σας μάλλον αυτό υποδηλώνει, ότι είστε ευχαριστημένοι, ότι όλα πάνε καλά. Άλλως, θα είχατε και σεις την ίδια ανησυχία, τους ίδιους προβληματισμούς που έχουμε όλοι εμείς και μαζί με μας ο επιχειρηματικός κόσμος και οι εργαζόμενοι στον τουρισμό, που βλέπουν τα πάντα να αλλάζουν γύρω τους, ο ανταγωνισμός να αυξάνει, το κομμάτι του τουρισμού που δεν ξεπερνά για τη χώρα μας το 3% να συρρικνώνεται χρόνο με το χρόνο, αφού τα διεθνή οικονομικά δεδομένα αλλάζουν και οι ανταγωνίστριες χώρες διεκδικούν χρόνο με το χρόνο μέρος της διεθνούς τουριστικής αγοράς. Η στάση σας, όμως, κύριε Υφυπουργέ, αδικεί και τη χώρα μας και την προοπτική της, αφού τα όποια πλεονεκτήματά μας, όχι μόνο δεν τα προβάλλετε, όχι μόνο δεν τα αξιοποιείτε, αλλά και το κορυφαίο εθνικό και παγκόσμιο γεγονός των Ολυμπιακών Αγώνων το αφήνετε στην τύχη του και στον καλό Θεό. Μα και το πρόγραμμα 2004, με αφορμή την επίκαιρη ερώτηση συναδέλφου της Συμπολίτευσης πριν από λίγο, δυστυχώς δεν υλοποιείται. Είναι ένα μεγάλο πρόγραμμα που θα έδινε μια προοπτική στον τουρισμό μέσω του αθλητισμού και στην Κέρκυρα έχει απορροφητικότητα 1%. 
      Κυρία Πρόεδρε, είναι κοινή πεποίθηση ότι ο τουρισμός είναι η ατμομηχανή της ελληνικής οικονομίας, που όσο εκσυγχρονίζεται, ευτυχώς για τους πολίτες, δεν μειώνονται οι θέσεις εργασίας, αλλά τις αυξάνει όσο αυξάνεται η ποιότητα. Δεν επιβαρύνει, αλλά ενισχύει την εθνική οικονομία, μια οικονομία, όμως, που στηρίζεται σε εισαγόμενους πόρους και σε δανεισμό, αφού οι κοινωνικοί δείκτες διαψεύδουν κάθε προσπάθεια ωραιοποίησης της κατάστασης.
      Το υψηλό δημόσιο χρέος, η υψηλή ανεργία, ο πληθωρισμός, η φτώχεια, η εγκληματικότητα, η χαμηλή ανταγωνιστικότητα, η χαμηλή απόδοση των πόρων που επενδύονται είναι οι αδιάψευστοι δείκτες για την τραγική πορεία της ελληνικής οικονομίας. Με λίγα λόγια δεν έχουμε, δυστυχώς, ίδια ανάπτυξη. 
      Διερωτηθήκατε, κύριοι συνάδελφοι, κύριε Υπουργέ, πόσα χρόνια θα πληρώνουν οι Έλληνες τα κρυφά σας χρέη, τα ελλείμματα και τα δάνειά σας; Και αν κάποιος τομέας ήταν παραγωγικός θα υπήρχε δικαιολογία. Αλλά μήπως ο αγροτικός τομέας δεν εξαφανίζεται; Μήπως η μικρομεσαία επιχείρηση δεν έχει εξαντλήσει την όποια αντοχή της; 
      Για πολλά χρόνια επενδύσατε στην κατανάλωση και όχι στην παραγωγή. Έτσι παρά την αντοχή και αυτού του τομέα της οικονομίας, του τουρισμού, τα συμπτώματα της μείωσης γίνονται ορατά, τόσο σε αριθμό αφίξεων όσο και αριθμό διανυκτερεύσεων και συναλλάγματος, αλλά κυρίως σε συρρίκνωση του ποσοστού κέρδους των επιχειρήσεων από τη συμπίεση των τιμών και αύξηση των δαπανών, με την ακρίβεια των ειδών διατροφής, τους μισθούς, τους φόρους, τις δημόσιες υπηρεσίες, τα πρόστιμα.
      Ποια, λοιπόν, η αιτία της πορείας αυτής; Κατά την γνώμη μας δεν έχετε τουριστική πολιτική ούτε βραχυπρόθεσμη ούτε μακροπρόθεσμη. Δεν σχεδιάζετε, δεν κάνετε τομές και κινείστε πολύ αργά όταν γύρω μας τα πάντα αλλάζουν με γρήγορους ρυθμούς. 
      Ζητάμε, λοιπόν, σταθερά να μας απαντήσετε: Είστε ικανοποιημένος από την λειτουργία του ΕΟΤ, τον οποίο διαλύσατε στην πραγματικότητα; Συμπαρίσταται στους επιχειρηματίες ή λειτουργεί ως τροχοπέδη και απλός διεκπεραιωτής εγγράφων με σκόρπιες υπηρεσίες, χωρίς στελέχωση και χωρίς αξιόλογες αρμοδιότητες; 
      Ο τουρισμός ως σύνθετο και ευαίσθητο προϊόν επηρεάζεται από τη δράση μίας σειράς Υπουργείων: ΠΕΧΩΔΕ για τις υποδομές, Παιδείας για την εκπαίδευση, Πολιτισμού για την σύνδεση με τον τουρισμό, Ναυτιλίας, Δημόσιας Τάξης, Αθλητισμού. Ποιος συντονισμός υπάρχει αλήθεια μεταξύ σας; Μήπως θα απαιτούνταν η ύπαρξη –λέω- ενός μόνιμου Υφυπουργείου Τουρισμού υπό την εποπτεία του ίδιου του Πρωθυπουργού; 
      Έγινε πρόσφατα το Εθνικό Συμβούλιο Τουρισμού, κύριε Υπουργέ. Γιατί εξαιρούνται οι Ανατολικές χώρες από τη διαφήμιση, όταν αποτελούν τόπο προέλευσης τουριστών σε μεγάλο ποσοστό, όπως στην Κέρκυρα, την Τσεχία, την Σλοβακία, τη Ρωσία; 
      Τέταρτον, πολύς λόγος γίνεται και έντονη είναι η ανησυχία του επιχειρηματικού κόσμου για τον πόλεμο που προαναγγέλλεται, προοιωνίζεται, στην εγγύτερη περιοχή μας. Έχετε επεξεργαστεί κάποιο σχέδιο αντιμετώπισης της κρίσης που θα προκύψει; Στην Κύπρο και σε άλλες χώρες το συζητούν ευρέως. Τα μέτρα θα μπορούσαν να σχετίζονται με τη μείωση του κόστους -μειώνοντας το τέλος των αεροδρομίων ενδεχομένως, όπως το σπατόσημο, σε περιφερειακά αεροδρόμια- την προστασία των επιχειρήσεων από τις πιθανές ακυρώσεις συμβολαίων, την αναστολή απαιτήσεων δημόσιων οργανισμών και επιχειρήσεων. 
      Είστε ικανοποιημένοι από τη μεγάλη καθυστέρηση και τη μικρή συμμετοχή στο πρόγραμμα εκσυγχρονισμού των τουριστικών επιχειρήσεων από το ΠΕΠ του Γ’ Κοινοτικού Πλαισίου Στήριξης, το οποίο η γραφειοκρατία και η δυσπιστία το ακυρώνουν στην πράξη; Ποιες πρωτοβουλίες έχετε πάρει για να συνδέσετε το μεγάλο γεγονός των Ολυμπιακών Αγώνων με τον τουρισμό; Ποιο σχέδιο έχετε εκπονήσει; Θεωρείτε αποτελεσματική τη διαφήμιση που γίνεται κεντρικά από την Αθήνα, ενώ τα γραφεία του εξωτερικού να μην έχουν καμία πρωτοβουλία; Διάσπαση της τουριστικής διαφήμισης χωρίς μελέτη. Δεν υπάρχει σε καμία χώρα κάτι που να θυμίζει στους ξένους την Ελλάδα και τους Ολυμπιακούς Αγώνες. 
      Τι γίνεται με την Πολιτιστική Ολυμπιάδα; Πώς αξιοποιείτε για την ευαισθητοποίηση των πολιτιστικών σωματείων την προβολή της χώρας και μέσω του Παγκόσμιου Οργανισμού Τουρισμού, που έχει εμπειρία στη σύνδεση του πολιτισμού με τον τουρισμό, όπως εφαρμόζεται σε άλλες χώρες επιτυχώς, αναπτύσσοντας παράλληλα και άλλες μορφές θεματικού τουρισμού. 
      Γνωρίζετε αν έχει δοθεί ένα ευρώ στην περιφέρεια, κύριε Υπουργέ, όπως και στην Κέρκυρα; Ένα ευρώ για την Πολιτιστική Ολυμπιάδα, η οποία θα παίξει πολύ σημαντικό ρόλο στη σύνδεση με τον τουρισμό. Τι γίνεται με τον αναπτυξιακό νόμο που συνεχώς μετατίθεται για το μέλλον; Γιατί τόση ατολμία στον τομέα της τουριστικής εκπαίδευσης, όταν όλοι οι φορείς -και στο Ιόνιο Πανεπιστήμιο που δεκαεννέα χρόνια λειτουργεί με τέσσερα τμήματα- ζητούν μία σχολή ανώτατης εκπαίδευσης στον τουρισμό, που θα μπορούσε να εισάγει φοιτητές και όχι να «εξάγουμε» φοιτητές σε άλλα πανεπιστήμια γειτονικών χωρών, όταν η ίδια η Τουρκία έχει ανώτατη εκπαίδευση στον τουρισμό; 
      Για όλα αυτά και πολλά άλλα, κύριε Υπουργέ, χρειαζόμαστε σαφείς απαντήσεις. Ο τουρισμός θέλει σχεδιασμό, συντονισμό, επενδύσεις σε ανθρώπινο δυναμικό. Αυτό δεν το κάνετε, αλλά παρασύρεστε και ενεργείτε αποσπασματικά και είστε απλά θεατές. Το μόνο που πετύχατε και με το πρόσφατο νομοσχέδιο να ξεπουλάτε δημόσια περιουσία του ΕΟΤ σε ιδιώτες, με τον κίνδυνο να δούμε σε λίγα χρόνια -και αυτή είναι μία πραγματικότητα- ντόπιους, αλλά κυρίως αλλοδαπούς και Αλβανούς να αγοράζουν ακίνητα σε ακριτικές περιοχές, όπως και στην Κέρκυρα. Αυτός ο κίνδυνος είναι λίαν ορατός.
      Πιστεύω ότι ο τουρισμός που θα αποτελέσει πραγματικά την ατμομηχανή της χώρας μας μετά από τη διακοπή, μετά από τους Ολυμπιακούς Αγώνες, του κατασκευαστικού κυρίως τομέα, θα πρέπει να προσεχθεί πάρα πολύ με μία ολοκληρωμένη πολιτική. Και η επερώτηση δεν γίνεται μόνο για αντιπολιτευτικούς λόγους, γίνεται επί της ουσίας. Θέλουμε να βοηθήσουμε γιατί ο τουρισμός αποτελεί σημαντικό παράγοντα ανάπτυξης και απασχόλησης των Ελλήνων  πολιτών. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο τελευταίος επερωτών κ. Αριστοτέλης Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, θέλω και από της θέσεως αυτής να ευχαριστήσω τους συναδέλφους οι οποίοι με συνεχάρησαν –και αυτό με συνεκίνησε- για την εκλογή μου ως προέδρου της Επιτροπής Τουρισμού στο Συμβούλιο της Ευρώπης. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας συγχαίρει και το Προεδρείο, κύριε Παυλίδη. 
      ΑΡΙΣΤΟΤΕΛΗΣ ΠΑΥΛΙΔΗΣ: Το λέγω αυτό προπάντων για να το ακούσει ο κύριος Υφυπουργός, ο αρμόδιος περί τον τουρισμό. Καταλάβαμε μία θέση προπάντων γιατί η χώρα μας την εδικαιούτο και μετέπειτα γιατί και εγώ προσπάθησα σ’ εκείνο το διεθνή οργανισμό τα όσα έχουμε εδώ διδαχθεί να τα μεταδώσω. Η Ελλάς μπορεί να διδάξει τουρισμό. Πόσα χρόνια πρέπει να ασκείται αυτή η δραστηριότητα στη χώρα μας, να έχουμε τόσους επιτυχημένους επιχειρηματίες και να μην μπορούμε να διδάξουμε τουρισμό; Και το λέγω επίσης αυτό διότι σήμερα με την Πρόεδρο, την κ. Μπενάκη, επιστρέψαμε από τις Ηνωμένες Πολιτείες. Την είχαμε επισκεφθεί αυτήν τη χώρα για διαφορετικούς λόγους ο καθένας.
      Θα σας πω, λοιπόν, όσα νομίζω ότι καθιστούν την επερώτησή μας επίκαιρον. Γίνεται την πιο κατάλληλη στιγμή και εξελίσσεται κατά μίαν ώραν που ο Υπουργός Οικονομίας και Οικονομικών εις το «Κάραβελ» λέγει -απ’ ό,τι μου είπαν τηλεφωνικώς- σε τουριστικούς παράγοντες ορισμένα ελαφρώς ακατανόητα πράγματα, όπως συνέβη κατά το τελευταίο Εθνικό Συμβούλιο Τουρισμού, όπου η μεγάλη αγωνία σας ήταν η ίδρυση του Τουριστικού Επιμελητηρίου Ελλάδος. Καλό είναι, χρειαζούμενον είναι, αλλά δεν είναι και η μεγάλη αγωνία μας αυτό. Τώρα έχουμε θέματα. Λοιπόν, σας λέγω τώρα για τις Ηνωμένες Πολιτείες. Ξεκίνησα από -όπως λέτε εσείς οι αγγλομαθείς στην Ηλείαν- «west coast» και έφθασα μέχρι «east coast», από τη δυτική μέχρι την ανατολική ακτή. Διεπίστωσα ότι δεν είναι γνωστό στην έκταση που ανέμενα να είναι ότι στη χώρα μας το 2004, εδώ στην Αθήνα κυρίως, θα γίνουν οι Ολυμπιακοί Αγώνες.
      Ρίπτω μια ιδέα: Να αξιοποιηθεί ο πλούτος της ομογένειας. Έχω κατά νου την Αμερική, αλλά αυτό επαγωγικά μπορεί να το μεταφέρει κανείς και σε άλλες χώρες όπου οι Έλληνες της διασποράς είναι δύναμις. Και μην μου πείτε ότι γίνεται προσπάθεια δια της αναπτύξεως του προγράμματος του εθελοντισμού. Και εκεί πολλοί έχουν βαθύτατον μεσονύκτιον εξαιτίας σας. Αναζητούν πληροφορίες και ακόμη δεν μπορούν να τις βρουν.
      Κύριε Υπουργέ, πρόταση: Το «ολυμπιακόν αυτοκόλλητο», Greece, Athens 2004, Olympic Games. Μέσα από τις οργανώσεις μας πέντε αυτοκόλλητα ο καθένας εκ των όσων θα προσφερθούν να τα πάρουν. Ένα για το αυτοκίνητό του και τέσσερα για μη ελληνικής καταγωγής Αμερικανούς. Θα γεμίσει η Αμερική. Τρία εκατομμύρια κόσμος! Η πιο ανώδυνη διαφήμιση. Θα προβληθεί η Ελλάδα. Μέχρι τώρα μιλούσαμε για Ελλάδα για ποιο λόγο; Για τα ελληνοτουρκικά, για το Κυπριακό, και πρώτη φορά μιλάμε για κάτι ιδιαιτέρως ελκυστικό, αυτό το αθλητικο-πολιτιστικό γεγονός. 
      Πώς μπορεί, όμως, να γίνει αυτό, όταν έχετε στην ουσία ένα γραφείο στις Ηνωμένες Πολιτείες και αυτό, κύριε Υπουργέ, σε κακό χάλι; Το μεν διευθυντή τον φέρατε από τον Καναδά και μου λένε ότι έχει μικρά γνώση της αμερικανικής αγοράς, τον δε νούμερο δύο πού τον βρήκατε; Να μην αναφερθώ στο μητρώο του, τα γνωρίζετε. Να στήσατε γραφείο με «καταδρομική επιχείρηση». Μεγάλη αγορά!
      ΙΩΑΝΝΗΣ ΚΕΦΑΛΟΓΙΑΝΝΗΣ: Υπήρχαν τα γραφεία αυτά. 
      ΑΡΙΣΤΟΤΕΛΗΣ ΠΑΥΛΙΔΗΣ: Ναι, υπήρχαν. Ξαναστήστε τα, λοιπόν. Και τώρα επιβάλλεται. Τώρα η αγορά είναι μουδιασμένη διεθνώς. Γι’ αυτό σας λέω ότι καθίσταται και επίκαιρος η επερώτησή μας.
      Ο Αμερικανός Πρόεδρος τι μας είπε; «The Game is over». Ό,τι και να κάνουμε οι Ευρωπαίοι, φαίνεται πώς ό,τι έχει σχεδιάσει θα προχωρήσει. Φαίνεται ότι είναι θέμα χρόνου.
      Τώρα, πρέπει να λειτουργήσουν οι μηχανισμοί αντιμετωπίσεως κρίσεων. Τώρα! Εμείς το ζήσαμε. Επί κυβερνήσεως Μητσοτάκη –εδώ είναι και ο κ. Κεφαλογιάννης, Υπουργός τότε Τουρισμού και εγώ τότε Υπουργός Εμπορικής Ναυτιλίας συναρμόδιος για το θαλάσσιο τουρισμό- υπήρξε συνεργασία και σχέδιο για την αντιμετώπιση της καταστάσεως μετά τον πόλεμο στον «κόλπο». Πληρώσαμε το CNN ακριβά και κάτι περισώσαμε. Επίκειται ανάπτυξη της ιδίας καταστάσεως. Σπεύσατε!
      Επ’ ευκαιρία της επερωτήσεως λοιπόν, σας ζητούμε ενεργοποίηση «καταδρομική» μηχανισμών, κάτι που δεν έχει γίνει μέχρι τώρα. Εγώ ήλθα το μεσημέρι και έκανα κάποια τηλέφωνα για να μάθω αν έχουν κάνει τίποτε οι μετέχοντες σ’ αυτήν την «επιτροπή διαχειρίσεως κρίσεων» που έχετε οργανώσει. Δεν έχουν κάμει τίποτε απολύτως. Δεν θα αναφερθώ σήμερα ούτε στα γενικά περί του τουρισμού ούτε στα ιδιαίτερα της πατρίδος μου, όπως είναι το γκόλφ, η εγκαταλελειμμένη μαρίνα της Ρόδου, το καζίνο για το οποίο αποφεύγετε εσείς ο πρώην Υπουργός των Οικονομικών να μου δώσετε μια εξήγηση γιατί δεν κάνετε την επένδυση των 20 δισεκατομμυρίων που υποχρεούται! Σας το έχω ζητήσει δέκα φορές. Αυτά ας τα αφήσουμε λίγο στην άκρη, επί του παρόντος.
      Όμως, με εκπλήσσει το ότι οι επιχειρηματίες κινούνται. Ο ΣΕΤΕ αύριο πάλι έχει ημερίδα περί του τουρισμού. Προ ημερών στον Πειραιά στις εγκαταστάσεις του ΟΛΠ, οι ενδιαφερόμενοι για το θαλάσσιο τουρισμό είχαν άλλη σύναξη και εσείς τα παρακολουθείτε. Τι εκφράζει αυτό; Αγωνία. Παλαιότερα, δεν συνέβαινε. Ο λόγος: Κάποιος μηχανισμός φαίνεται πως έστω και υποτυπωδώς λειτουργούσε. Τώρα, όσα περιέγραψαν οι συνάδελφοί μου, είναι 100% ακριβή. Δεν υπάρχει κρατικός μηχανισμός. 
      Κύριε Υπουργέ, συμπτώματα. Έχετε τα ξενοδοχεία και τα ενοικιαζόμενα δωμάτια-διαμερίσματα. Η δεύτερη κατηγορία έχει εξ ίσου σημαντικά προβλήματα όπως η πρώτη. Λύστε τα. Μην τα παραπέμπετε στις καλένδες. Αρχίζει η τουριστική σεζόν πώς θα προχωρήσουν αυτές οι μικρές επιχειρήσεις με την … απειλή του ΤΕΒΕ!;
      Πάμε παραπέρα: Διαφήμιση. Τι θεωρία είναι αυτή ότι η διαφήμιση πρέπει να αρχίζει κάθε Μάρτιο; Η διαφήμιση βασίζεται στην πλύση εγκεφάλου. Είναι μια υπόθεση που αναπτύσσεται δώδεκα μήνες το χρόνο, εικοσιτέσσερις ώρες το εικοσιτετράωρο. Πουθενά δεν σας βρίσκουμε. Πουθενά. Η παρουσία μας στις εκθέσεις, τυπική.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, θα εξαντλήσετε και τη δευτερολογία σας;
      ΑΡΙΣΤΟΤΕΛΗΣ ΠΑΥΛΙΔΗΣ: Όχι, κυρία Πρόεδρε, τελειώνω.
      Τι έγινε προχθές. Η περιφέρεια Αττικής, κύριοι συνάδελφοι, έδωσε 510 εκατ. στον ΕΟΤ για να προβληθεί η Αττική λόγω «Ολυμπιακών» και ο ΕΟΤ διαπίστωσε μετά από δύο μήνες ότι δεν μπορεί να τα απορροφήσει, διότι χρειάζεται συνεργία, synergy –δεν σας αρέσει να λέτε ότι χρειάζεται συνεργασία και το λέτε έτσι- και τα επιστρέψατε στην περιφέρεια. Τι αποδεικνύει αυτό, κατ’ εμέ; Ότι δεν γνωρίζει η δεξιά τι ποιεί η αριστερά. Μπορεί να γίνει έτσι η δουλειά; Πάντως, έστω και την τελευταία στιγμή επέμβετε. Και παρακαλώ προσοχή στην αναμόρφωση του Γ΄ Κοινοτικού Πλαισίου Στήριξης. Ίσως με εντολή της πολιτικής ηγεσίας του Υπουργείου στο οποίο βρίσκεστε, γίνεται η αναμόρφωση των κονδυλίων περί την εκπαίδευση, όχι επί τα βελτίω. Θα είναι θανάσιμο σφάλμα για τον ελληνικό τουρισμού να μειωθούν μέσα απ’ αυτό το πρόγραμμα οι δαπάνες για την εκπαίδευση.
      Κύριε Υπουργέ, επί του παρόντος μένω εδώ μ’ ένα ελαφρώς μελαγχολικό επεισόδιο. Μα, τι είναι αυτός ο λωποδύτης που σας έφαγε 1 δισεκατομμύριο δραχμές και δεν τον πήρατε είδηση και πήγε και τα έπαιξε στο καζίνο; Όταν σας είπα ότι διελύθησαν οι υπηρεσίες σας, το έλεγα έχων κατά νου και αυτό. Δεν ελέγχεται  τίποτα. Έστω και την τελευταία στιγμή επιχειρήστε να ελέγξετε και προπάντων δράστε καταδρομικώς, διότι φαίνεται επίκεινται να παρουσιαστούν ημέρες δύσκολες για την τουριστική αγορά.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων Βουλευτών.
     Ο κύριος Υπουργός έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύρια Πρόεδρε, κύριοι συνάδελφοι, ειλικρινά περίμενα ότι η Νέα Δημοκρατία θα είχε ξεπεράσει τη βαθιά και παρατεταμένη αντιπολιτευτική κρίση την οποία περνάει τα τελευταία χρόνια και ότι πράγματι θα έλεγε κάτι καινούριο ή θα πρότεινε κάτι. 
      Δυστυχώς, παρ’ ότι άκουσα όλους τους ομιλητές με πάρα πολύ μεγάλη προσοχή, εκτός από ένα καταγγελτικό λόγο, μετά μηδέν. Αυτό με βάζει σε βαθύτατες σκέψεις γιατί πράγματι η Νέα Δημοκρατία έμεινε …
      ΙΩΑΝΝΗΣ ΚΕΦΑΛΟΓΙΑΝΝΗΣ: Η Αντιπολίτευση τι να κάνει, κύριε Υφυπουργέ; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): … και θα παραμείνει για τόσα πολλά χρόνια στην Αντιπολίτευση. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Τι να κάνουμε; Να επαινούμε τη Κυβέρνηση ή να τη χειροκροτούμε; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εγώ περίμενα πράγματι στα θέματα εκείνα τα οποία μας κατηγορείτε ότι δεν κάνουμε, να μας πείτε ποια είναι αυτά που εσείς θα κάνατε. 
      ΑΝΑΣΤΑΣΙΟΣ ΛΙΑΣΚΟΣ: Σας τα έχουμε πει και άλλες φορές. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δυστυχώς, αντί αυτού τίποτα. 
      Εμείς, κύριοι συνάδελφοι, έχουμε τουριστική πολιτική, αλλά τα παραμορφωτικά γυαλιά, τα οποία φοράτε, δεν σας επιτρέπουν να τη δείτε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Να την ακούσουμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Κεφαλογιάννη, αν έχετε λίγο υπομονή, θα την ακούσετε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Ακριβώς αυτό θέλουμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Προχωρούμε πράγματι σε μια αλλαγή όλου του τοπίου, και στο θέμα της εκπαίδευσης και στο θέμα των εναλλακτικών μορφών τουρισμού και στο άνοιγμα νέων αγορών και στην προβολή και τη διαφήμιση της χώρας όσο ποτέ άλλοτε. 
      Και θα ξεκινήσω από το τελευταίο για να σας πω ότι, πριν από μερικά χρόνια, ποτέ δεν διατέθηκαν παραπάνω από 2 με 2,5 δισεκατομμύρια δραχμές για την προβολή και για τη διαφήμιση του ελληνικού τουρισμού. 
      ΑΡΙΣΤΟΤΕΛΗΣ ΠΑΥΛΙΔΗΣ: Προ πόσων ετών, κύριε Υφυπουργέ; 
      ΑΘΗΝΑΙΟΣ ΦΛΩΡΙΝΗΣ: Αυτό δεν λέει τίποτα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, μη διακόπτετε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μέχρι και πριν από τέσσερα χρόνια ήταν αυτά τα ποσά.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υφυπουργέ, μη δίνετε μεμονωμένες απαντήσεις. Σας παρακαλώ πολύ. Προς το Σώμα απευθύνεστε και όχι προσωπικά. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εγώ προς το Σώμα απευθύνομαι, κυρία Πρόεδρε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Μα, δεν μπορεί από το Βήμα να λέει ψέματα, κυρία Πρόεδρε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Κεφαλογιάννη, εσείς ψεύδεστε ασυστόλως και μην απευθύνεστε σε μένα, να μου λέτε ότι λέω ψέματα από το Βήμα της Βουλής! 
      ΙΩΑΝΝΗΣ ΚΕΦΑΛΟΓΙΑΝΝΗΣ: Λέτε ψέματα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ. Παρακαλώ, κύριε Κεφαλογιάννη. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Να μην το ξαναπείτε αυτό. Δεν σας επιτρέπω. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, ηρεμήστε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Σας το ξαναλέω, ψεύδεστε. Επί των ημερών των δικών μου διατέθηκαν 6 με 7 δισεκατομμύρια ... 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη, σας παρακαλώ. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν σας επιτρέπω. Εσείς είστε πολιτικοί απατεώνες.
      ΙΩΑΝΝΗΣ ΚΕΦΑΛΟΓΙΑΝΝΗΣ: … αλλά θα πάρω το λόγο μετά και θα τα πούμε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη, σας παρακαλώ πολύ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Θα με ακούσετε, όπως σας άκουσα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υφυπουργέ, συνεχίστε επί της επερωτήσεως. Παρακαλώ, όχι διάλογος. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κι αν δεν σας αρέσουν, μην τα ακούτε. 
      ΑΘΗΝΑΙΟΣ ΦΛΩΡΙΝΗΣ:  Κυρία Πρόεδρε, να διαγραφούν οι λέξεις «πολιτικοί απατεώνες». 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, παρακαλώ. 
      Συνεχίστε, κύριε Υφυπουργέ. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Λοιπόν, κύριοι συνάδελφοι, σήμερα διαθέτουμε 10 και πλέον δισεκατομμύρια δραχμές για τον ελληνικό τουρισμό. Λένε μερικοί ότι θέλουμε παραπάνω, θέλουμε 20 δισεκατομμύρια, αλλά δεν βάζουν το χέρι στην τσέπη. 
      Ποιο άλλο προϊόν διαφημίζει η Κυβέρνηση, το κράτος με 10 δισεκατομμύρια δραχμές; Μόνο τον τουρισμό. Και αντί αυτό να εκτιμηθεί και από την Αντιπολίτευση και από τους τουριστικούς παράγοντες, μας λένε γιατί δεν τα κάναμε 20 δισεκατομμύρια αυτά τα οποία πρέπει να πληρώσουμε, αλλά δεν μας λένε από πού να τα πάρουμε για να πληρώσουμε. Το μόνο που μας λένε είναι «δώστε» γιατί παθαίνουμε ζημιές, γιατί πτώχευσε ο τάδε tour operator ή οτιδήποτε. 
      Αν θέλουν πράγματι να συμμετέχουν στην προβολή και στη διαφήμιση, τότε «ναι» να αυξήσουμε τα κονδύλια εκείνα, τα οποία είναι για την προβολή και τη διαφήμιση της χώρας και να δούμε αν πράγματι είναι μόνο η διαφήμιση εκείνη η οποία φέρνει αποτέλεσμα. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Από πού γίνεται η διαφήμιση; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν φέρνει μόνο η διαφήμιση το αποτέλεσμα, κύριοι συνάδελφοι …
      ΑΡΙΣΤΟΤΕΛΗΣ ΠΑΥΛΙΔΗΣ: Δεν διαφωνούμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Γιατί έχω παραδείγματα από χρόνια στα οποία δεν έγινε καθόλου διαφήμιση και, όμως, ο τουρισμός αυξήθηκε. Άρα, μην θεοποιείτε το θέμα της προβολής και της διαφήμισης. 
      ΣΠΥΡΙΔΩΝ ΣΠΥΡΟΥ: Άλλαξε ο ανταγωνισμός. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν είναι αυτό. Είπατε ότι το 2002 ήταν καταστροφή για τον ελληνικό τουρισμό. Δεν έμεινε τίποτα όρθιο. Πού το είδατε αυτό; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Ποιος το είπε αυτό; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εσείς το είπατε τώρα. Η μείωση ήταν 3%.     
      ΙΩΑΝΝΗΣ ΚΕΦΑΛΟΓΙΑΝΝΗΣ: Άλλο μείωση και άλλο καταστροφή.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ο εισηγητής σας μίλησε για 20%. 
      ΑΝΑΣΤΑΣΙΟΣ ΛΙΑΣΚΟΣ: Στα έσοδα, είπε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Είπε 20% για τα έσοδα. Δέχεται τα στοιχεία, τα οποία δίνει ο «Χ», «Ψ», «Ω» σύλλογος πρακτόρων, γιατί έτυχε αυτοί να μην πάνε καλά –εγώ δεν θα πω ότι είναι ψεύτικα τα στοιχεία αυτά- και δεν δέχεται τα στοιχεία της Τράπεζας της Ελλάδας.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Μα, υπάρχει πιο αξιόπιστος -που να μπορεί να καταγράψει οικονομικά στοιχεία- από την Τράπεζα της Ελλάδας; Αν, λοιπόν, λέτε ότι τα στοιχεία που δίνει η Τράπεζα της Ελλάδας δεν είναι αξιόπιστα, αλλά είναι του τάδε συνδέσμου πρακτόρων του τάδε νομού, τότε, κύριοι, δεν νομίζω ότι μπορούμε να μιλήσουμε σοβαρά. Γι΄ αυτό σας είπα ότι περνάτε βαθιά και παρατεταμένη αντιπολιτευτική κρίση. 
      Συρρικνώσαμε, λέει, το δυναμικότερο τομέα της οικονομίας. Πότε και πού; Εμείς –δεν θα πω πολύ παλιά- το 1993 παραλάβαμε πέντε εκατομμύρια τουρίστες και το 2001 και 2002 είναι δεκατρία εκατομμύρια τουρίστες. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Μα, είναι σοβαρά πράγματα αυτά που λέτε;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Αυτή είναι η συρρίκνωση του τομέα, που εμείς κάναμε τα προηγούμενα χρόνια; 
      ΙΩΑΝΝΗΣ ΚΕΦΑΛΟΓΙΑΝΝΗΣ: Ψεύδεσθε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ηρεμήστε, κύριε Κεφαλογιάννη.
      ΙΩΑΝΝΗΣ ΚΕΦΑΛΟΓΙΑΝΝΗΣ: Το 1993 είχαμε περίπου 10 εκατομμύρια.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πολύ, κύριε Κεφαλογιάννη. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Ψεύδεσθε, κύριε Υπουργέ. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, σας παρακαλώ, ηρεμήστε. 
      Να μην καταγράφονται οι διακοπές στα Πρακτικά.
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όχι, δεκαπέντε είχατε. Ηρεμήστε, θα το πιείτε το «πικρόν ποτήριον». Θα τα ακούσετε όλα. 
      Μας κατηγορείτε για την άθλια παρουσία των «ΞΕΝΙΑ». Μήπως ξέρετε πότε τα «ΞΕΝΙΑ» πέρασαν στους ιδιώτες και βρίσκονται σ΄ αυτήν την άθλια κατάσταση; Τα νοικιάσατε, τα εγκατέλειψαν και σήμερα βρίσκονται σ΄ αυτήν την άθλια κατάσταση. Κατά την  τετραετία 1990-1993, αν δεν το θυμάστε σας το θυμίζω εγώ…
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Κεφαλογιάννη, ηρεμήστε. Είναι δυνατόν να μην αφήνετε τον ομιλητή να μιλήσει; Θα πάθετε τίποτα, αν δεν ηρεμήσετε.
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Τι είναι αυτά τα πράγματα, κύριε Κεφαλογιάννη; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Αν θέλετε, περάστε εκτός Αιθούσης και αφήστε μας να πούμε αυτά που θέλουμε να πούμε.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Υπουργέ, συνεχίστε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όπως βλέπετε, κύριε Πρόεδρε, εγώ προσπαθώ να κρατήσω την ψυχραιμία μου, αλλά δυστυχώς είναι δύσκολο. 
      Είπαν ακόμα ότι το μόνο με το οποίο ασχολούμαστε, είναι το ξεπούλημα της περιουσίας του ΕΟΤ. Κύριοι συνάδελφοι, επειδή λέγονται διάφορα, εγώ θα σας δώσω ορισμένα στοιχεία, για να δείτε ποιες επενδύσεις γίνονται σ΄ αυτό που εσείς λέτε «ξεπούλημα». Συνολικό ύψος, λοιπόν, εγγυημένων ιδιωτικών επενδύσεων από αυτά τα οποία αξιοποιεί σήμερα η ΕΤΑ με χρηματοοικονομικό σύμβουλο τη FUJI -και όχι κάποιο γραφειάκι, αλλά αυτήν τη διεθνή ιαπωνική τράπεζα- είναι για τις μαρίνες ογδόντα πέντε εκατομμύρια ευρώ και για τις ακτές της Αττικής είκοσι εκατομμύρια ευρώ. 
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Για το γκολφ Αφάντου -προχωράει ο διαγωνισμός και τελειώνει- διακόσια εξήντα εκατομμύρια ευρώ είναι οι επενδύσεις που γίνονται στην περιουσία του ΕΟΤ.
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, επιτέλους. Δεν καταλαβαίνετε ότι πρέπει να μιλήσει ο ομιλητής; Κύριε Παυλίδη, τι πράγματα είναι αυτά; Μη διακόπτετε. Αυτό αποτελεί μία περιφρόνηση προς τον Κανονισμό και το συνάδελφο που μιλάει. Δεν επιτρέπεται να διακόπτετε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Είναι τετρακόσια εξήντα πέντε εκατομμύρια ευρώ, επειδή μιλήσατε και είπατε ότι δεν γίνονται επενδύσεις. 
      Αυτές οι επενδύσεις γίνονται, όπως σας είπα, στην «Ελληνικά Τουριστικά Ακίνητα» και αξιοποιούνται με τη χρηματοοικονομική βοήθεια της FUJI. 
      Μας είπατε ότι δεν υπάρχουν εναλλακτικές μορφές τουρισμού. Μήπως ξέρετε πότε και πώς δημιουργούνται αυτήν τη στιγμή οι εναλλακτικές μορφές τουρισμού; Εμείς είμαστε εκείνοι, οι οποίοι ιδρύσαμε την αγροτοτουριστική. Εμείς είμαστε εκείνοι που συνεργάζονται με την αγροτοτουριστική και με όλες τις αναπτυξιακές εταιρίες των νομαρχιών της χώρας, καθώς και με ιδιώτες, οι οποίοι μετέχουν και στο κεφάλαιο και στην αύξηση αυτού. 
      Αυτήν τη στιγμή που μιλάμε, κύριοι συνάδελφοι, έχουμε εξακόσιους και πλέον Έλληνες πολίτες ή νομικά πρόσωπα που έχουν έρθει, για να συμμετάσχουν στο πρόγραμμα, το οποίο ξεκίνησε η «Ελληνικά Τουριστικά Ακίνητα» για την ενίσχυση όλων των μικρών μονάδων, οι οποίες γίνονται στην επαρχία. 
      Αυτό γίνεται αθόρυβα, ήρεμα, ήσυχα, χωρίς φανφάρες και η αξιολόγηση αυτών των επενδύσεων δεν γίνεται ούτε από την ΕΤΑ ούτε από την Αγροτουριστική. Η αξιολόγηση γίνεται σε συνεργασία με την Εθνική Τράπεζα Ελλάδος και με την Αγροτική Τράπεζα Ελλάδος, έτσι ώστε όποιες από τις επιχειρήσεις αυτές επιλέγονται, αυτομάτως θα έχουν εξασφαλίσει και το δάνειο το οποίο θα προβλέπεται, γιατί η ίδια η τράπεζα θα έχει κάνει την αξιολόγηση αυτών των επιχειρήσεων. 
      ΓΕΩΡΓΙΟΣ ΣΑΛΑΓΚΟΥΔΗΣ: …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Έχει προκηρυχθεί, κύριε συνάδελφε. Αν δεν το έχετε αντιληφθεί, λυπάμαι. Γι’ αυτό σας είπα ορισμένα πράγματα.
      Κύριοι συνάδελφοι, θέλω να πω ακόμα ότι συνεχώς ακούμε εδώ ότι η Τουρκία είχε μεγάλη αύξηση, η Τουρκία έκανε τούτο, η Τουρκία έκανε το άλλο. Η Τουρκία δεν είναι ανταγωνιστής του ελληνικού τουρισμού. Η Τουρκία έχει έναν πληθωρισμό που τρέχει μέχρι 80%, βρίσκεται σε μια κατάσταση που δεν νομίζω να θέλει κανείς να την μιμηθούμε για να μπορέσουμε να έχουμε καλό τουρισμό. Νομίζω ότι άλλες είναι οι ανταγωνίστριες χώρες της Ελλάδος. 
      Σήμερα ο τουρισμός στην Ελλάδα ανεβαίνει ποιοτικά. Αυτό το οποίο επιδιώκουμε να κάνουμε είναι ακριβώς να βελτιώσουμε την ποιότητα του τουρισμού μας. Γι’ αυτό σήμερα που μιλάμε γίνονται μια σειρά από προσπάθειες και για την προβολή της Ελλάδος κατά τη διάρκεια των Ολυμπιακών Αγώνων, παρ’ ότι ακούσαμε εδώ ότι τίποτα δεν γίνεται. Σας πληροφορώ ότι υπάρχει συνεργασία και σχέδιο δράσης που έχει υπογραφεί και από την ΕΟΤ και από την Ελληνική Επιτροπή Ολυμπιακών Αγώνων 2004 για τα έτη 2003 και 2004. Τώρα θα ξεκινήσει το πρόγραμμα αυτό. Είναι διετές, έχει προκηρυχθεί και θα αρχίσει να υλοποιείται τους επόμενους μήνες, ακριβώς  για την προβολή της Αττικής, όχι μόνο ως τουριστικού αλλά και ως αθλητικού προορισμού.
      Παράλληλα ολοκληρώθηκαν οι διαδικασίες του διαγωνισμού για την τουριστική προβολή των Ολυμπιακών Αγώνων του 2004 που στην επιτροπή διεξαγωγής του μετέχουν εκπρόσωποι του Διεθνούς Αερολιμένα Αθηνών «Ελευθέριος Βενιζέλος», της Οργανωτικής Επιτροπής Ολυμπιακών Αγώνων «Αθήνα 2004», της επιτροπής για τη διοργάνωση της Πολιτιστικής Ολυμπιάδας, το Ελληνικό Φεστιβάλ Α.Ε., η Ένωση Ξενοδόχων Αθηνών, το Αττικό Μετρό, η Ένωση Διαφημιστικών Εταιρειών Ελλάδος, καθώς και στελέχη του ΕΟΤ, έτσι ώστε να είναι συνολική η προβολή που αφορά βεβαίως, όπως είπα, την προβολή της Αττικής.
       Σε ό,τι αφορά τώρα τη γενικότερη προβολή του ελληνικού τουρισμού οφείλω να σας ενημερώσω ότι ο επικοινωνιακός  σχεδιασμός της χώρας στο εξωτερικό, πράγματι τον τελευταίο καιρό προσέλαβε συγκεκριμένους στόχους και σχεδιάστηκε λαμβάνονται υπόψη τα συμπεράσματα market study, μελέτης που έγινε για τον ελληνικό τουρισμό και βεβαίως τις προσφορές των διαφημιστικών εταιρειών που επιλέχθηκαν από επιτροπή αξιολόγησης, στην οποία συμμετείχαν κατά πλειοψηφία εκπρόσωποι των τουριστικών φορέων. Δεν ήταν δημόσιοι υπάλληλοι αυτοί οι οποίοι επέλεξαν ποια διαφημιστική καμπάνια θα γίνει, αλλά ήταν οι ίδιοι οι τουριστικοί  φορείς.
      Το διαφημιστικό πρόγραμμα ολοκληρώθηκε το Νοέμβριο του 2002 και βεβαίως αρχίζει αμέσως το πρόγραμμα προβολής της διαφήμισης του 2003, χωρίς να διακόψουμε κατά το διάστημα από το Νοέμβριο μέχρι το Μάρτιο που αρχίζει το άλλο πρόγραμμα, γιατί κατά το διάστημα αυτό είχαμε μικρότερες παρεμβάσεις, όπως έγινε στα τρένα της Γερμανίας και αλλού. 
      Βλέπουμε, λοιπόν, ότι ενώ εκεί δεν διατίθενται ποσά –γιατί μας λέτε ότι διαθέτουμε λίγα- είναι 24 εκατομμύρια ευρώ που διατίθενται για την κεντρική πολιτική καμπάνια και 14,6εκατομμύρια ευρώ που διατίθενται από το μέτρο, που λέγεται τουριστική προβολή για τη μείωση της εποχικότητας.
      Αναθεωρούμε πλήρως την ιαματική νομοθεσία, έτσι ώστε να μπορέσουμε να αναπτύξουμε τον ιαματικό τουρισμό. 
      Κωδικοποιούμε πλήρως όλην την τουριστική νομοθεσία, η οποία ίσχυε από το 1917. Η τουριστική νομοθεσία αναθεωρείται και κωδικοποιείται, ώστε να υπάρξει ένας ενιαίος νόμος και να ξέρει ο πολίτης τι και που μπορεί να το βρει. Έτσι, θα μπορέσει να προσανατολιστεί σωστά είτε για τις επενδύσεις του είτε για την οποιανδήποτε τουριστική του δραστηριότητα.
      Δημιουργήσαμε προδιαγραφές για αθλητικά κέντρα τουρισμού και για τα κέντρα υγείας τουρισμού. Εντός ολίγων ημερών θα υπάρξει και η σχετική υπουργική απόφαση.
      Δημιουργήσαμε προδιαγραφές, που δεν υπήρχαν, για τα χιονοδρομικά κέντρα και την ανάπτυξη του χιονοδρομικού τουρισμού. 
      Δημιουργήσαμε προδιαγραφές για τα lift των χιονοδρομικών κέντρων, που δεν υπήρχαν.
	Κύριοι συνάδελφοι, όλα αυτά γίνονται εκεί, που εσείς λέτε ότι υπάρχει απουσία τουριστικής πολιτικής, χωρίς να μας λέτε ποια είναι η δική σας τουριστική πολιτική.
      Ακούστηκαν διάφορα πράγματα εδώ για τον αναπτυξιακό νόμο. Θέλω να σας πω ότι ο αναπτυξιακός νόμος ισχύει. 
      Υπάρχει, βέβαια, μία εξαγγελία του Υπουργείου Οικονομίας και Οικονομικών ότι ο αναπτυξιακός νόμος θα αναθεωρηθεί κάποια στιγμή. Εκεί εμείς, ως τομέας τουρισμού, είμαστε έτοιμοι να δώσουμε όλες τις προτάσεις, τις οποίες έχουμε κωδικοποιήσει εδώ και πάρα πολύ καιρό σε απόλυτη και αγαστή συνεργασία με όλους τους φορείς του τουρισμού. Έτσι, λοιπόν, δίνουμε τη δυνατότητα σε όλους να συμμετέχουν στις τουριστικές επενδύσεις.
     Θα ήθελα να πω για την τουριστική παιδεία ότι εμείς δίνουμε μεγάλο βάρος στο να αναπτυχθεί η ποιότητα των υπηρεσιών. Για να αναπτυχθεί η ποιότητα των υπηρεσιών, κύριοι συνάδελφοι, πρέπει να υπάρχει ποιότητα εκπαιδευμένου προσωπικού.
     Οι σχολές τουριστικών επαγγελμάτων λειτουργούσαν μ’ έναν απαρχαιωμένο νόμο του 1937. Ο νόμος τον οποίον πρόσφατα ψήφισε η Βουλή, πράγματι αναθεωρεί εκ βάθρων αυτήν την τουριστική εκπαίδευση. Αναβαθμίζει το πρόγραμμα των σπουδών και το επίπεδο των καθηγητών. Δίνει τη δυνατότητα στους σπουδαστές να περάσουν στα ΤΕΙ για ένα χρόνο, να συμπληρώσουν τις σπουδές τους και μετά να κάνουν μεταπτυχιακά. 
     Το Υπουργείο Ανάπτυξης δεν μπορούσε –το είπαμε εκατό χιλιάδες φορές στην αρμόδια επιτροπή, όταν συζητήθηκε το νομοσχέδιο- ως οικονομικό Υπουργείο να παρέχει εκπαίδευση. Το μόνο που μπορούσαμε να κάνουμε εμείς, ήταν κατάρτιση. Αναβαθμίσαμε αυτήν την κατάρτιση σε τέτοιο επίπεδο, ώστε με ένα εξάμηνο να μπορούν αυτομάτως να μεταπηδούν στα ΤΕΙ και από τα ΤΕΙ να μπορούν να κάνουν μεταπτυχιακές σπουδές στα τμήματα του Πανεπιστημίου Αιγαίου και όπου αλλού υπάρχουν ανάλογα μεταπτυχιακά. Το Υπουργείο Παιδείας έχει μεταπτυχιακά για τον τουρισμό και στα ΤΕΙ και στα πανεπιστήμια. Είναι άλλη η δουλειά, που κάνουν τα πανεπιστήμια, και άλλη αυτή, που εμείς κάνουμε ως επαγγελματική κατάρτιση.
     Παράλληλα δίνουμε τη δυνατότητα να μετέχουν σε ΙΕΚ ή σε ΚΕΚ, τα οποία δημιουργούνται και στην επαρχία, και να εκπαιδεύονται ακόμα και αυτοί, οι οποίοι περιστασιακά ασχολούνται με το τουριστικό επάγγελμα. Δίνουμε τέλος στο αδιέξοδο και στο ότι δεν μπορούσε να δοθεί αυτή η παιδεία, γιατί δημιουργήσαμε όλες τις κατάλληλες προϋποθέσεις αναβαθμίζοντας το σύστημα της τουριστικής εκπαίδευσης. 
     Πιστεύω ότι το αποτέλεσμα θα φανεί σύντομα, όταν οι σπουδαστές θα αρχίσουν να αποφοιτούν από τις νέες σχολές. Τότε θα δείτε ότι τα αποτελέσματα του νόμου, τον οποίον ψηφίσαμε, θα είναι ιδιαίτερα ενθαρρυντικά.
     Μας κατηγορήσατε ακόμη ότι επιχειρούμε να κάνουμε πολυτελή ξενοδοχεία στον αγροτοτουρισμό. Τι θέλατε, κύριοι συνάδελφοι; Να κάνουμε καλύβες στα αγροτοτουριστικά; Όταν λέμε ότι πρέπει να είναι από τρία αστέρια και πάνω θέλουμε καταλύματα ποιότητας. Και θέλουμε καταλύματα ποιότητας στην επαρχία και στα χωριά για να αναβαθμιστεί πραγματικά η ποιοτική προσφορά εκεί. Γιατί διαφορετικά αν τα αφήσουμε να είναι τέταρτης και πέμπτης κατηγορίας τότε δεν τραβάμε ποιοτικούς τουρίστες, δεν προσελκύουν ποιοτικό τουρισμό και το αποτέλεσμα είναι μία από τα ίδια. Να έχουμε δηλαδή το ίδιο αποτέλεσμα που είχαμε με το Β΄ Κοινοτικό Πλαίσιο Στήριξης. Το «LEADER 2» έφερε τα αποτελέσματα που περιμέναμε; Ενώ με το «LEADER PLUS» δημιουργούμε εκείνες τις προϋποθέσεις ενός ποιοτικού τουρισμού και ο ποιοτικός τουρισμός είναι εκείνος ο οποίος δημιουργεί τις προϋποθέσεις ανάπτυξης και άλλων περιφερειακών επιχειρήσεων δίπλα από αυτά.
     Θα σας αναφέρω μερικά παραδείγματα. Πριν από μερικά χρόνια ένας μεγάλος ξενοδόχος στην ορεινή Μεσσηνία πήρε το σχολείο του χωριού και το έκανε καταλύματα. Το έκανε, όμως, καταλύματα ποιότητας. Μέσα σε πέντε χρόνια παρουσιάστηκε ανάγκη ο ίδιος να προχωρήσει σε καινούρια μονάδα είκοσι πέντε και τριάντα νέων διαμερισμάτων για να καλύψει τη ζήτηση. Το χωριό, εκεί που δεν πατούσε κανένας, εκεί που πέθαινε, άρχισε να αποκτά ζωή. Άνοιξαν καταστήματα, καφενεία …
     ΙΩΑΝΝΗΣ ΚΕΦΑΛΟΓΙΑΝΝΗΣ: Ποιος το έκανε αυτό; 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ένας μεγάλος ξενοδόχος. 
     ΙΩΑΝΝΗΣ ΚΕΦΑΛΟΓΙΑΝΝΗΣ: Ο ιδιώτης;
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ιδιώτης το έκανε.
     ΙΩΑΝΝΗΣ ΚΕΦΑΛΟΓΙΑΝΝΗΣ: Χάρηκα πολύ! Η Κυβέρνηση τι έκανε; 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Κεφαλογιάννη, ηρεμήστε. Βάσει του προγράμματος «LEADER» το έκανε. Πόσες φορές να σας το πω; Αν δεν το ξέρετε, δεν ευθύνομαι εγώ. Τι να κάνω; 
     ΙΩΑΝΝΗΣ ΚΕΦΑΛΟΓΙΑΝΝΗΣ: Το «LEADER» δεν κάνει ξενοδοχεία. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Καλώς.
     Μας κατηγορήσατε ακόμη ότι δεν κάνουμε διαφήμιση στις ανατολικές χώρες ενώ από εκεί περιμένουμε να ανοίξουμε την αγορά. Σας πληροφορώ ότι δεν απουσιάζουν από τη διαφημιστική πίτα οι ανατολικές χώρες. Έχουν ειδικό κομμάτι. Δεν είναι στη γενική ομπρέλα, όπως τη λέμε. Είναι ξεχωριστό το κομμάτι το οποίο διατίθεται για τις χώρες της Ανατολικής Ευρώπης και για τη Ρωσία. Διότι χρειάζεται ειδική διαφήμιση εκεί, χρειάζεται ειδική προβολή γιατί απευθύνεται σε ειδικό κοινό. Γι’ αυτό ακριβώς –έτσι μας λέει η μελέτη που έγινε για τον τουρισμό- πρέπει εκεί να πάμε διαφορετικά στην προβολή και στη διαφήμιση της χώρας. Όχι να πάμε μέσω τηλεοράσεων ή μέσω αφισοκόλλησης ή μέσω των εφημερίδων και των περιοδικών. Σας είπα ότι η προβολή δεν γίνεται έτσι ως έτυχε γιατί κάποιος είπε «δώσε εκεί τόσα χρήματα, δώσε κάποια άλλα χρήματα για να γίνει η προβολή της χώρας». Γίνεται συγκεκριμένα.
     Όσον αφορά στην εγκατάλειψη της Ρόδου και για το γκολφ, είπα για το γκολφ ότι λίαν συντόμως, κύριε συνάδελφε, θα έχετε καλά αποτελέσματα, αλλά όσον αφορά τη μαρίνα της Ρόδου σας πληροφορώ ότι και αυτή λίαν συντόμως θα ανήκει στο Δήμο της Ρόδου.
     ΑΡΙΣΤΟΤΕΛΗΣ ΠΑΥΛΙΔΗΣ: Και μετά; 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μετά έχουν κανονιστεί. Υπάρχει συμφωνία η οποία έχει γίνει με το δήμο, η πρόσφατα ψηφισθείσα διάταξη δίνει τη δυνατότητα στο δήμο να συμπράξει με ιδιώτες έτσι ώστε πραγματικά να μπορέσει να λειτουργήσει η μαρίνα της Ρόδου, αυτή η πολύπαθη μαρίνα.
     Να πούμε τώρα δύο λόγια για την ενίσχυση των τουριστικών επιχειρήσεων. Με σύγχρονα πράγματι λειτουργικά εργαλεία μέσω του ΕΠΑΝ ο τομέας τουρισμού περιλαμβάνει δράσεις, που αφορούν τον εκσυγχρονισμό και την αναβάθμιση της ποιότητας του τουριστικού προϊόντος, τη διαφοροποίηση του τουριστικού προϊόντος με ανάπτυξη θεματικών και εναλλακτικών μορφών τουρισμού, όπως είναι ο θαλάσσιος τουρισμός, ο συνεδριακός τουρισμός, ο οικοτουρισμός, ο θρησκευτικός τουρισμός κ.ο.κ. Υπάρχει ειδικό κονδύλι για την ανάπτυξη του ανθρώπινου δυναμικού, προώθηση του τουριστικού προϊόντος. Στο κονδύλι που περιλαμβάνει το ΕΠΑΝ στον τομέα του τουρισμού είναι περίπου 591.000.000 ευρώ, δηλαδή 200.000.000.000 δραχμές από τα οποία το 85% αφορά κρατικές ενισχύσεις του ιδιωτικού τομέα και το υπόλοιπο 15% αφορά δημόσιες δαπάνες.
     Ενδεικτικά αναφέρω μερικές από τις παρακάτω: Είναι ο ποιοτικός εκσυγχρονισμός των ξενοδοχείων και των κάμπινγκ από Γ΄ κατηγορίας και κάτω. Αναμένεται μια σημαντική εκταμίευση στα έτη 2003 και 2004, γιατί τα προγράμματα δεν είχαν ωριμάσει. Μιλάμε για τον ποιοτικό εκσυγχρονισμό των ξενοδοχείων και των κάμπινγκ σε ενοικιαζόμενα επιπλωμένα δωμάτια στα οποία σήμερα έχουν υπαχθεί χίλιες τριακόσιες δεκατρείς επιχειρήσεις και τρέχουν αυτά τα προγράμματα. Θα μπορούσα να πω και άλλα, αλλά δεν μου επιτρέπει ο χρόνος να πω περισσότερα.
      Υπάρχει η κοινωνία της πληροφορίας που επιχειρείται ηλεκτρονικά, η ενίσχυση της νεανικής επιχειρηματικότητας και όλα αυτά, κύριοι συνάδελφοι, απευθύνονται και στον τομέα του τουρισμού. Όχι είμαστε εμείς μόνον που δεν έχουμε πολιτική. Εμείς έχουμε πολιτική, την εφαρμόζουμε και φέρνει και αποτελέσματα. Παρά την κρίση που προκλήθηκε πέρσι από το τρομοκρατικό κτύπημα και φέτος αν θέλετε τη διαφαινόμενη κρίση από την απειλή πολέμου στο Ιράκ παρ’όλα αυτά ο ελληνικός τουρισμός αντέχει και αντέχει, γιατί υπάρχει συγκεκριμένη πολιτική που φέρνει αποτελέσματα. Τα αποτελέσματα αυτά δεν σας συμφέρουν. Δεν τα βλέπετε και απλώς σας στεναχωρούν. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Ποια πολιτική;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Σας στενοχωρούν και δεν μπορείτε να ακούσετε τις αλήθειες. Εγώ δεν έχω να πω τίποτε άλλο, κύριε Πρόεδρε, παρά μόνο ότι περίμενα, όπως σας είπα, να ακούσω από τη Νέα Δημοκρατία τι είχε να προτείνει και πρότεινε τίποτα. Εμείς δεν είμαστε στο τίποτα, είμαστε στο πολύ περισσότερα και αυτό αποδεικνύεται.
      (Χειροκροτήματα από την πτέρυγα του ΠΑΣΟΚ)
    ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, το λόγο παρακαλώ.
    ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεφαλογιάννη.
    ΙΩΑΝΝΗΣ ΚΕΦΑΛΟΓΙΑΝΝΗΣ: Ανεξάρτητα του ότι δημιούργησε προσωπικό θέμα και μπορούσα να το επικαλεσθώ ο κύριος Υπουργός, βάσει του Κανονισμού λειτουργίας του Κοινοβουλίου, σας παρακαλώ να μου δώσετε το λόγο,  ως πρώην Υπουργός Τουρισμού, για να απαντήσω στις αιτιάσεις και στα επιχειρήματα, τα οποία έθεσε ο κύριος Υπουργός για την περίοδο κατά την οποία η Νέα Δημοκρατία βρισκόταν στην Κυβέρνηση.
    ΠΡΟΕΔΡΕΥΩΝ (Κωνσταντίνος Βρεττός): Όχι τώρα, όμως, κύριε συνάδελφε. Αργότερα, στο τέλος.
     ΙΩΑΝΝΗΣ ΚΕΦΑΛΟΓΙΑΝΝΗΣ: Εντάξει, κύριε Πρόεδρε, στο τέλος.
     ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης, έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κυρία και κύριοι συνάδελφοι, άκουσα τον Υφυπουργό ανεβαίνοντας στο Βήμα να πει, ότι δεν είπαμε τίποτε καινούργιο. Τι να πούμε, κύριε Υπουργέ; Ο τουρισμός και η πολιτική σας στον τουρισμό βρίσκεται σ΄ ένα τέλμα. Εμείς κρίνοντας αυτό το τέλμα δεν σας βάζουμε πολύ ψηλά τον πήχυ, γι’αυτό λέμε λίγα πράγματα. Γιατί σας θεωρούμε ανίκανους να κάνετε τίποτα πιο μεγάλο και εξηγούμαι. Κρίση υπάρχει στην Ελλάδα. Η 11η Σεπτεμβρίου κόστισε στον ελληνικό τουρισμό. Θερμό επεισόδιο στο Αιγαίο κοστίζει στην Ελλάδα. Όμως, όλα αυτά μόνο στην Ελλάδα μας κοστίζουν και επηρεάζουν και κινδυνεύει και μειώνεται ο τουρισμός.
     Στην έκθεση του Παγκόσμιου Οργανισμού Τουρισμού αναφέρεται ότι το 2002 είχαμε αύξηση του διεθνούς τουρισμού κατά 3,1%. Μόνον στην Ελλάδα είχαμε μείωση των αφίξεων κατά 2,5%, τα δικά σας στοιχεία αναφέρω. Μείωση των διανυκτερεύσεων κατά 5% περίπου. Και υπάρχει και μία ανακοίνωση της Τράπεζας της Ελλάδος –και αναφερθήκατε στην Τράπεζα της Ελλάδος- για αύξηση των εσόδων από τον τουρισμό κατά 1% το εντεκάμηνο, την οποία, όμως, και εσείς αμφισβητείτε, γιατί είπατε προηγουμένως μείωση κατά 3%. Τι να πιστέψουμε; Από το Βήμα εδώ αυτό είπατε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Των αφίξεων μόνο.
     ΓΕΩΡΓΙΟΣ ΣΑΛΑΓΚΟΥΔΗΣ: Των αφίξεων μόνον είπατε;
	Εν πάση περιπτώσει όμως, είχαμε μείωση των αφίξεων κατά 3%. Βλέπετε ότι εγώ είμαι πιο φειδωλός από εσάς, είπα 2,5% για τις αφίξεις. Είχαμε 5% μείωση των διανυκτερεύσεων. Πώς είναι δυνατόν να έχουμε αύξηση;	Τόσο πολύ πετύχαμε την ποιότητα στον τουρισμό μας και επομένως έχουμε, με μειωμένες αυξήσεις, μεγαλύτερο ποσοστό; Αν κρίνουμε από το κατά κεφαλήν τουριστικό συνάλλαγμα, είμαστε από τις χώρες με το χαμηλότερο ποσοστό με όλες τις συγκρίσιμες κοντά μας. Αν δούμε την Ισπανία και την Πορτογαλία έχουν 203 δολάρια κατά κεφαλήν. Αν πάρουμε την Ιταλία, θα δούμε ότι έχει πολύ μεγαλύτερο κατά κεφαλήν, δηλαδή 224, ακόμη και η Αίγυπτος έχει 126 δολάρια κατά κεφαλήν. Εμείς είμαστε στα 84 δολάρια μόνο κατά κεφαλήν. Αυτά είναι στοιχεία του 2000. 
	Τι κάνατε, λοιπόν, για τον τουρισμό μας; Όλα αυτά που αναφέρατε είναι προθέσεις, ακόμη και για τα προγράμματα. Για το Γ΄ Κοινοτικό Πλαίσιο Στήριξης που λέτε, η κ. Φουντουκίδου σας κατέθεσε προηγουμένως αυτό που εγώ πήρα ως απάντηση σε ερώτηση που έκανα στο Υπουργείο Ανάπτυξης, για το πού βρίσκονται τα προγράμματα ανταγωνιστικότητας του ΥΠΑΝ. Εκεί σας είπα χαρακτηριστικά ότι είναι μηδενικές έως ελάχιστες οι απορροφήσεις, μηδενικές σε ορισμένα προγράμματα και ελάχιστες στα άλλα. 
      Εσείς μας είπατε ότι θα τα ενεργοποιήσετε τώρα. Ναι, αλλά αντιληφθήκατε ότι είμαστε στο τέταρτο έτος εκτέλεσης του Γ’ Κοινοτικού Πλαισίου Στήριξης; Επιτρέπεται σε τομείς και προγράμματα τουρισμού, που είναι το μεγαλύτερο συγκριτικό πλεονέκτημα για τη χώρα μας, να έχετε μηδενικές απορροφήσεις στο τέταρτο έτος; Αυτό και μόνο δείχνει χαρακτηριστικά την ανικανότητά σας και δε χρειάζεται να ψάχνετε και σε άλλα σημεία για να βρείτε το τι κάνατε εσείς.
	Είπατε ότι διαθέτετε για την προβολή 10 δισεκατομμύρια δραχμές. Αναφερθήκατε στα προηγούμενα χρόνια. Αναφέρατε τα μικρά ποσά των δικών σας κυβερνήσεων για την προβολή του τουριστικού προϊόντος. Εμ, γι’ αυτό δεν ανεβήκαμε όλο το χρονικό διάστημα. 
      Αναφέρατε τους αριθμούς για το 1990. Σας διαβεβαιώνω ότι από το 1989 ελάχιστες ήταν οι αυξήσεις στον τουρισμό μας. Πάντοτε κυμαινόμασταν στο 1 προς 1 και τώρα δεν έχουμε ξεφύγει πολύ πιο πάνω απ’ αυτό, τη στιγμή που άλλες χώρες όπως η Κύπρος έχουν προχωρήσει. Έλληνες είναι και οι Κύπριοι, αλλά είχαν στρατηγική και σχεδιασμό και μέσα σε λίγα χρόνια συστηματικής προσπάθειας κατάφεραν να έχουν πέντε τουρίστες για κάθε έναν Ελληνοκύπριο. Εμείς παραμένουμε κολλημένοι στο ένα με ενάμισι. Νομίζω ότι αυτά δεν είναι επιτεύγματα που σας κάνουν να επαίρεστε για την Κυβέρνησή σας.
	Είπατε κάτι που ήταν ατόπημα και με το δίκιο του εξεγέρθη ο Υπουργός Τουρισμού της περιόδου 1990-1993, όταν αναφερθήκατε σ’ ένα φανταστικό ποσό για πέντε εκατομμύρια τουρίστες. 
	ΙΩΑΝΝΗΣ ΚΕΦΑΛΟΓΙΑΝΝΗΣ: Είπα για δέκα εκατομμύρια. Τα Πρακτικά είναι γραμμένα.
	ΓΕΩΡΓΙΟΣ ΣΑΛΑΓΚΟΥΔΗΣ: Από το τέλος της δεκαετίας του 1980 οι τουρίστες μας κινούνταν στα δέκα εκατομμύρια, κύριε Υπουργέ. Νομίζω ότι αυτό το ξέρετε πολύ καλά. Δεν ξέρω γιατί εδώ, πάνω στην έκφραση της αμηχανίας και της δυσκολίας σας, αναφέρατε ένα τέτοιο νούμερο.
	Αναφέρατε ακόμη ότι τα «ΞΕΝΙΑ» απαξιώθηκαν κατά την περίοδο 1990-1993. Απαξιώθηκαν τη δεκαετία του 1980, κύριε Υπουργέ, τότε που εσείς και ο τότε Πρωθυπουργός σας και ιδρυτής του κόμματός σας και όλη η κυβέρνηση είχατε αυτήν την απαξιωτική νοοτροπία για τον τουρισμό στη χώρα μας. Ο ίδιος ο Πρωθυπουργός δήλωνε τότε: «Ε, δε θα κάνουμε τους Έλληνες γκαρσόνια». Έτσι, απαξιώσατε κάθε τουριστικό αξιοποιήσιμο προϊόν που είχαν δημιουργήσει οι κυβερνήσεις πριν από το 1980, μεταξύ των οποίων και τα «ΞΕΝΙΑ». 
      Εμείς το 1990-1993 τα παραλάβαμε σε πραγματικά άθλια κατάσταση και προσπαθήσαμε σε εκείνο το χώρο, όπου οι αντιδράσεις σας ήταν λιγότερες, να εφαρμόσουμε το πρόγραμμα της αποκρατικοποίησης που από τότε είχαμε σχεδιάσει και δυστυχώς σας βρίσκαμε μπροστά μας, με άμεσο αποτέλεσμα να έχουμε φτάσει τώρα στο 2002. 
      Παντού στην παγκοσμιοποιημένη αγορά έχουν κυριαρχήσει οι φιλελεύθερες ιδέες, οι αποκρατικοποιήσεις έχουν γίνει γεγονός, όπως και οι διαρθρωτικές αλλαγές, για τις οποίες όλοι οι διεθνείς οργανισμοί και η Ευρωπαϊκή Ένωση μας ψέγουν συνεχώς, γιατί δεν μπορείτε να τις προχωρήσετε. Δυστυχώς δεν απαλλαγήκατε από τα σύνδρομα εκείνης της εποχής, όπου μπαίνατε μπροστά για να παρεμποδίσετε κάθε προσπάθεια για την υγιή ανάπτυξη της χώρας μας, για να πετύχουμε την πραγματική σύγκλιση, από την οποία απέχουμε τόσο πολύ αυτό το χρονικό διάστημα. Δυστυχώς με τη δική σας Κυβέρνηση δεν υπάρχουν ελπίδες να πετύχουμε αυτήν τη σύγκλιση, παρά μόνο μετά από πολλές δεκαετίες.
      Μας είπατε ότι αναπτύσσετε τις εναλλακτικές μορφές τουρισμού. Δυστυχώς θα σας αναφέρω και τις ανακοινώσεις που έκανε τελευταία το Ίδρυμα Τουριστικών Ερευνών και Προβλέψεων που εκεί ακριβώς σας ψέγει γιατί δεν λειτουργήσατε καθόλου, ούτε προς την κατεύθυνση του να δημιουργήσετε υποδομές για την υποδοχή του τουρισμού μας και μάλιστα του ποιοτικού τουρισμού μας ούτε προς την κατεύθυνση του να δημιουργήσετε τις εναλλακτικές και νέες μορφές τουρισμού που σας ζητούν όλοι οι τουριστικοί φορείς και να μπορέσουμε μέσω αυτών να επεκτείνουμε την τουριστική μας περίοδο και μέσω αυτών  και αυτού του τρόπου να αυξήσουμε και τον αριθμό των τουριστών, αλλά και την ποιότητα του τουρισμού στη χώρα μας. 
      Μιλάτε για προθέσεις τις οποίες έχετε. Μάλιστα μιλήσατε για νομοσχέδια τα οποία ετοιμάζετε. Βέβαια είναι στα συρτάρια σας. Εμείς περιμένουμε να τα δούμε γιατί διάβαζα σε μια εφημερίδα -εάν θέλετε να σας τη δώσω- ότι εάν κάνουμε, λέει, τον απολογισμό του Υπουργείου Τουρισμού από το 2000 μέχρι τώρα, θα δούμε ότι δεν έχει γίνει απολύτως τίποτα. Αν δεν υπήρχε αυτό το πολυνομοσχέδιο που ήλθε με την ευκαιρία της εκπαίδευσης- και δεν το λέω νομοσχέδιο για την εκπαίδευση γιατί μάλλον η αναβάθμιση της εκπαίδευσης ήταν πρόφαση, γιατί άλλα πράγματα θέλατε να περάσετε με αυτό το νομοσχέδιο και τα είδαμε πως ήλθαν- αν αφαιρέσουμε αυτό λοιπόν το νομοσχέδιο, δεν υπάρχει καμιά νομοθετική πρωτοβουλία. Και τώρα ήλθατε να μας μιλήσετε ακριβώς για προθέσεις, για νομοσχέδια που ετοιμάζετε για αναμόρφωση της ιαματικής νομοθεσίας, της τουριστικής νομοθεσίας, να κωδικοποιήσετε επίσης ενέργειες τις οποίες έχετε πρόθεση να κάνετε. Δεν τις κάνατε, όμως. Μάλιστα αν αυτά τα φέρετε προεκλογικά θα είναι οπωσδήποτε για την επόμενη κυβέρνηση. Δεν φαντάζομαι να τα φέρετε ούτε πριν τις εκλογές εάν κρίνω από το πώς λειτουργήσατε με τον αναπτυξιακό νόμο. Δύο ολόκληρα χρόνια διαφημίζεται αυτός ο περίφημος αναπτυξιακός νόμος, το πάτε από την άνοιξη στο καλοκαίρι, από το καλοκαίρι στο φθινόπωρο, την επόμενη άνοιξη, αλλά ο αναπτυξιακός νόμος είναι ακόμα στα συρτάρια του Υπουργείου Ανάπτυξης, αν υπάρχει ενδεχομένως και κάποιο σχέδιο σ’ αυτά. 
      Τώρα όσο για το ότι εσείς είστε έτοιμοι στο Υπουργείο Τουρισμού ή Ανάπτυξης με τις προτάσεις σας για το αναπτυξιακό νομοσχέδιο, επιτρέψτε μου να αμφιβάλλουμε γι’ αυτό. Δεν είδαμε από πουθενά να λέγεται. 
      Άκουσα ακόμα να λέτε ότι η Τουρκία δεν είναι ανταγωνίστρια χώρα. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν είναι η μοναδική ανταγωνίστρια. 
      ΓΕΩΡΓΙΟΣ ΣΑΛΑΓΚΟΥΔΗΣ: Ασφαλώς δεν είναι η μοναδική. Ποιος είπε για μοναδική. Αλλά δεν μένουμε μόνο να σας συγκρίνουμε με την Τουρκία. Δεν σας συμφέρει αυτήν τη στιγμή, γι’ αυτό είπατε ότι δεν είναι ανταγωνίστρια χώρα. Είναι και παραείναι. Και αν θέλετε να σας αναφέρω ένα παράδειγμα. Ξέρετε πόσους Αμερικανούς τουρίστες είχε η Τουρκία το 2001; Είχε τριακόσιους ογδόντα χιλιάδες. Η Ελλάδα ξέρετε πόσους είχε, όχι το 2001 που είχε λιγότερους αλλά το 2000 που είχε περισσότερους; Είχε διακόσιες είκοσι χιλιάδες. Η Τουρκία αντίθετα είχε τριακόσιες ογδόντα χιλιάδες Αμερικανούς που θεωρούμε ότι είναι οι τουρίστες εκείνοι οι οποίοι ξοδεύουν περισσότερα όταν πηγαίνουν σαν τουρίστες σε μια χώρα. Η Τουρκία είχε αύξηση 14%, σε σχέση με το 2001, του τουριστικού της προϊόντος και εμείς είχαμε μείωση. Δεν είναι, όμως, μόνο η Τουρκία. Είπα ότι παγκόσμια το προϊόν έχει αυξηθεί σε σχέση με το 2001 κατά 3,1%.  Η Ισπανία έχει αύξηση κατά 3,5% η οποία θεωρείται κορεσμένη τουριστικά. ΄Εχει φθάσει σ΄ ένα πολύ μεγάλο επίπεδο ανάπτυξης τουρισμού στη χώρα της. Ακόμα και η Πορτογαλία έχει αύξηση. Όλες οι μεσογειακές χώρες έχουν αύξηση. Η μόνη χώρα η οποία εθίγη από την ύφεση θα πείτε, από την κρίση, από την 11η Σεπτεμβρίου, από τα θερμά επεισόδια στο Αιγαίο, είναι η Ελλάδα! Μόνο η Ελλάδα είναι αυτή που θίγεται! 
	Σας είπα δε προηγουμένως ότι η Κύπρος που βρίσκεται σε εμπόλεμη ουσιαστικά κατάσταση από το 1974, κατάφερε με στρατηγικό σχεδιασμό σωστό, με πολιτική τουριστική να φθάσει στο επίπεδο να έχει πέντε τουρίστες για κάθε ένα Ελληνοκύπριο. ‘Ένα στόχο που θα έπρεπε να τον είχαμε θέσει και εμείς πολύ νωρίς. Θα πρέπει να τον θέσουμε έστω και τώρα, διότι ο τουρισμός μας είναι το μεγαλύτερο συγκριτικό πλεονέκτημα της χώρας και η ανάπτυξή του είναι εκείνη που θα μας δώσει τη δυνατότητα να έχουμε υψηλούς ρυθμούς ανάπτυξης, ιδιαίτερα μετά τους Ολυμπιακούς Αγώνες το 2004, όταν από τις υπόλοιπες υποδομές, από την έλλειψη επενδύσεων, από την έλλειψη κυρίως ξένων επενδύσεων στη χώρα μας που εξασφαλίζουν σταθερές και μόνιμες θέσεις εργασίας, θα έχουμε ουσιαστικά μια υπανάπτυξη μετά το 2004, αν δεν φροντίσουμε να αναδείξουμε αυτά τα συγκριτικά μας πλεονεκτήματα στον τουρισμό.
	Αναφερθήκατε επίσης και στην παιδεία. Βεβαίως η παιδεία είναι η προϋπόθεση. Η δική σας Κυβέρνηση δεν εκμεταλλεύθηκε ούτε το Α΄ αλλά ούτε και το Β΄ Κοινοτικό Πλαίσιο Στήριξης, ούτως ώστε να χρηματοδοτήσει εκπαιδευτικά προγράμματα, να χρηματοδοτήσει την παιδεία για να αποκτήσουμε αυτό που χρειάζεται σαν προϋπόθεση σήμερα η ανάπτυξη, δηλαδή τη γνώση, που αποτελεί το μεγαλύτερο αναπτυξιακό εργαλείο. Άλλες χώρες το κατάλαβαν γι’ αυτό και η Ιρλανδία έφθασε σε αυτούς τους ρυθμούς ανάπτυξης και σήμερα έχει 119% του μέσου ευρωπαϊκού όρου εισόδημα για κάθε Ιρλανδό. Ενώ εμείς μείναμε κολλημένοι με δύο μόνο μονάδες αύξησης σε όλα τα χρόνια που κυβερνά η Κυβέρνηση του κ. Σημίτη και από το 65,9% πήγαμε στο 67,7% του μέσου ευρωπαϊκού εισοδήματος.
	Άφησα τελευταίο ένα γεγονός για το οποίο θλίβομαι πραγματικά. Και θλίβομαι ακόμα περισσότερο όταν ακούω τον Υφυπουργό να μας λέει, ότι έγινε μία επιτροπή σε συνδυασμό με την Ολυμπιακή Επιτροπή ώστε στα δύο χρόνια που μας μένουν να διαφημίσουμε και να προβάλλουμε τους Ολυμπιακούς Αγώνες.
	Είναι τραγικό, κύριε Υπουργέ, και εγώ ειλικρινά δεν θα το έλεγα. Θα έλεγα «ναι, καθυστερήσαμε αδικαιολόγητα». Το μεγαλύτερο γεγονός  που συμβαίνει στη χώρα μας -που ο ελληνικός λαός θα το πληρώσει και μάλιστα πολύ ακριβά- είναι οι Ολυμπιακοί Αγώνες του 2004 που θα έπρεπε να μας έδινε τη δυνατότητα να αναδείξουμε τον τουρισμό μας, να αναδείξουμε αυτό το συγκριτικό πλεονέκτημα της χώρας μας. ‘Ολος δε ο σχεδιασμός θα έπρεπε να γίνει από το Υπουργείο Ανάπτυξης και το Υπουργείο Τουρισμού προς αυτήν την κατεύθυνση, δηλαδή πώς θα μπορούσαμε να εκμεταλλευθούμε τους Ολυμπιακούς Αγώνες βάζοντας μία βάση για εκτίναξη του τουρισμού μας σε πολύ υψηλά επίπεδα. Εσείς, όμως, μόλις τώρα αρχίσατε να συντονίζετε κάποιες επιτροπές και μας λέτε ότι σε κάποιο χρόνο μέσα στο 2003 θα αποφασίσουν για τη σχετική προβολή.
	Εμείς αυτό σας το είχαμε τονίσει  πριν από ένα χρόνο στην πρώτη επερώτησή μας που κάναμε για τον τουρισμό. Οι χώρες που διοργάνωσαν Ολυμπιακούς Αγώνες σχεδίαζαν και έκαναν τη στρατηγική του πώς θα εκμεταλλευθούν τη μετά ολυμπιακή περίοδο και πώς θα προβάλλουν τη χώρα τους επίσης μετά τους Ολυμπιακούς Αγώνες. Εμείς, όμως, δεν αρχίσαμε την προβολή για τους Ολυμπιακούς Αγώνες ένα χρόνο πριν από την διεξαγωγή τους Αυτή είναι η τραγική κατάσταση δυστυχώς στην οποία έφερε τον τουρισμό η Κυβέρνησή σας. Αυτή είναι η τραγική κατάσταση στην οποία θα αφήσει αυτή η Κυβέρνησή σας την πατρίδα μας, χωρίς υποδομή, πάνω σ’ αυτό το μεγάλο συγκριτικό πλεονέκτημα.
	Εύχομαι και ελπίζω γρήγορα να απαλλάξετε τη χώρα για να μπορέσει μία άλλη κυβέρνηση, η δική μας κυβέρνηση να αναδείξει αυτό το συγκριτικό πλεονέκτημα προς όφελος της ελληνικής οικονομίας, προς όφελος του εισοδήματος των Ελλήνων που τόσο πολύ υστερεί έναντι του εισοδήματος των Ευρωπαίων.
	Ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κύριε Πρόεδρε.
      Πριν πω λίγα πράγματα για την επερώτηση, διότι τα στοιχεία που έδωσε ο Υπουργός ήταν πολύ σημαντικά, νομίζω ότι πρέπει να συμβάλω στο να λυθεί μία παρεξήγηση που δημιουργήθηκε κατ’ αρχάς με τον Υπουργό Τουρισμού την περίοδο 1990-1993, τον κ. Κεφαλογιάννη, για τον οποίο νομίζω όλοι οι Βουλευτές για εκείνα τα χρόνια έχουμε να πούμε τα καλύτερα λόγια και για την προσπάθεια που έκανε. Και εγώ προσωπικά είχα την ευκαιρία να τον επισκεφθώ για θέματα της Δράμας. Το ενδιαφέρον του ήταν αμέριστο άσχετα αν μετά, επειδή υπήρξαν εσωκομματικά προβλήματα στη Νέα Δημοκρατία, δεν μπόρεσε να ολοκληρώσει το έργο του. Δεν νομίζω ότι χρειάζεται να πάρει προσωπικό χαρακτήρα ούτε κανείς έχει διάθεση βεβαίως να αμφισβητήσει την προσφορά κανενός.
      Το δεύτερο το γενικό που θέλω να πω είναι να απευθυνθώ στον Κοινοβουλευτικό Εκπρόσωπο της Νέας Δημοκρατίας και να τον ρωτήσω: Η Νέα Δημοκρατία είναι υπέρ της διεξαγωγής της Ολυμπιάδας ως εθνικό σκοπό ή κατά; Αν είναι υπέρ, δεν δικαιούται κανείς μας εδώ να λέει ότι αυτήν την Ολυμπιάδα θα την πληρώσει ακριβά ο ελληνικός λαός. Αν ισχύει τέτοιο πράγμα, πρέπει να πούμε τα πράγματα με το όνομά τους για να γνωρίζουμε την ευθύνη που αναλαμβάνουμε. Διότι αν ήταν αλλιώς τα πράγματα, δεν νομίζω κανείς να τασσόταν υπέρ της Ολυμπιάδας στην Αθήνα.
      Θέλω να ξεκινήσω, κύριε Πρόεδρε, διότι όταν διάβασα αυτήν την επερώτηση της Νέας Δημοκρατίας ζήτησα κι εγώ να έχω μια ενημέρωση. Και ενώ βλέπω εδώ γραμμένα στην επερώτηση στοιχεία διαφορετικά, τα επίσημα στοιχεία που έχω από το Υπουργείο, τα οποία μπορεί να προμηθευθεί ανά πάσα στιγμή ο κάθε Βουλευτής, είναι εντελώς διαφορετικά. Στοιχεία που δείχνουν δράσεις του προγράμματος ανάπτυξης, του ΕΠΑΝ, είτε ένταξης στον 2601. 
      Έχω για τη δράση Ποιοτικός Εκσυγχρονισμός Ξενοδοχείων με βάση τον 2601 είκοσι επενδύσεις συνολικού προϋπολογισμού 69 εκατομμυρίων ευρώ. Δράση δεύτερη, Ποιοτικός Εκσυγχρονισμός Ξενοδοχείων, Κάμπινγκ, Ενοικιαζόμενα Επιπλωμένα Δωμάτια που δεν υπάγονται στον 2601 μέχρι 5/5/2002 χίλιες τριακόσιες δεκατρείς προτάσεις, συνολικός προϋπολογισμός 58 εκατομμύρια ευρώ.
      ΓΕΩΡΓΙΟΣ ΣΑΛΑΓΚΟΥΔΗΣ: Διαβάστε τις δεσμεύσεις.
      ΦΛΩΡΟΣ ΚΩΝΣΤΑΝΤΙΝΟΥ: Παρακαλώ, κύριε συνάδελφε. Λέω αυτά που λένε επίσημα οι υπηρεσίες. Αν αυτά τα αμφισβητείτε, τότε αλλιώς θα συζητήσουμε. Με τις προκηρύξεις ή τις ανακοινώσεις που βγάζουν ορισμένοι σύνδεσμοι, δεν μπορούμε να συζητάμε εδώ. Εκτός αν καταργήσουμε το κράτος δηλαδή. Παρακαλώ λοιπόν, κύριε συνάδελφε, θα πω και για άλλα που είπατε που για μένα δεν είναι σωστά.
      Επιχειρησιακά Σχέδια Μικρομεσαίων Τουριστικών Επιχειρήσεων στον α΄ κύκλο αξιολόγησης που έληξε 15/5/2002 έχουν ενταχθεί εκατόν δεκαπέντε προτάσεις 3 εκατομμυρίων ευρώ και ακολουθεί άλλο στάδιο. Ιδιωτικές Επενδύσεις Εγκαταστάσεων Ειδικής Τουριστικής Υποδομής…
      ΓΕΩΡΓΙΟΣ ΣΑΛΑΓΚΟΥΔΗΣ: Το Β΄ Κοινοτικό Πλαίσιο Στήριξης…
      ΦΛΩΡΟΣ ΚΩΝΣΤΑΝΤΙΝΟΥ: Φαίνεται όμως ότι δε σας συμφέρουν, κύριε συνάδελφε και θέλετε να με διακόπτετε. Και εγώ έχω λιγότερο χρόνο από σας. Αν θέλετε να τηρήσουμε κάπως…
      ΓΕΩΡΓΙΟΣ ΣΑΛΑΓΚΟΥΔΗΣ: Θα σας προστατεύσω, κύριε εκπρόσωπε…
      ΦΛΩΡΟΣ ΚΩΝΣΤΑΝΤΙΝΟΥ: Πάλι με διακόπτετε.
      ΠΡΟΕΔΡΕΥΩΝ (Κωνσταντίνος Βρεττός): Αυτό που κάνετε δεν είναι συναδελφικό, κύριε Σαλαγκούδη, πέρα από την παραβίαση του Κανονισμού.
      ΦΛΩΡΟΣ ΚΩΝΣΤΑΝΤΙΝΟΥ: Εν πάση περιπτώσει, κύριε Πρόεδρε, δεν πειράζει.
      Θέλω να επαναλάβω: Δράσεις συνεχείς, δεσμεύσεις, έργα που εντάσσονται για μαρίνες, για αξιοποίηση κάστρων, για παρεμβάσεις υποστήριξης επιχειρήσεων, για αξιοποίηση του πολιτιστικού αποθέματος της χώρας. Δράση κατασκευής τουριστικών αγκυροβολίων, ανάπτυξη οικοτουρισμού -δε με παίρνει ο χρόνος και θα ήταν ίσως και κουραστικό να πω και αριθμούς- αλλά και άλλες ακόμη δράσεις.
     Άρα, με αυτά που ισχυρίζεστε εδώ, εγώ θα έλεγα ότι κινδυνεύετε να φθάσετε στο σημείο να μην είστε αξιόπιστοι, όχι γιατί δεν πρέπει να γίνει κριτική στην Κυβέρνηση για κάποιες ενδεχόμενες παραλείψεις που μπορεί να υπάρχουν, αλλά όταν υποβαθμίζετε το έργο της Κυβέρνησης και πολύ περισσότερο όταν ο Κοινοβουλευτικός Εκπρόσωπος λέει ότι δεν έγινε τίποτα, όταν προσπαθεί η Αντιπολίτευση να μηδενίσει το έργο της Κυβέρνησης, εγώ σας λέω ότι αυτό, εσάς βλάπτει. Λέτε ότι βάλατε τον πήχη πολύ ψηλά και ότι η Κυβέρνηση δε λέει τίποτα καινούργιο, ενώ αυτά που λέτε εσείς, είναι αυτά που είπατε πριν από είκοσι μέρες, όταν ψηφίζαμε το νομοσχέδιο του Υπουργείου Τουρισμού. Τα ίδια είπατε τότε, τα ίδια λέτε και τώρα. 
      Για την Κύπρο μας λέγατε κύριε Σαλαγκούδη, για την Τουρκία μας λέγατε. Και ο Υπουργός δεν είπε ότι δεν είναι ανταγωνίστρια η Τουρκία. Όλες οι χώρες είναι ανταγωνίστριες. Το δικό μας το μάτι, το ελληνικό μάτι, το μάτι των Ελλήνων πρέπει να είναι στραμμένο προς τα εκεί που οι χώρες αυτές είναι πολύ ανταγωνιστικότερες, είναι πιο μπροστά από εμάς, για να φθάσουμε εκεί. Εάν κοιτάμε αυτούς που είναι πίσω, δεν πρόκειται να κάνουμε τίποτα. Εκτός εάν αυτό θέλετε, να βλέπουμε την Τουρκία που είναι πιο πίσω από εμάς.
      Υποθέτω, λοιπόν, ότι και εσείς δεν το θέλετε αυτό. Το να μηδενίζετε την προσπάθεια της Κυβέρνησης, δε βλάπτει την Κυβέρνηση. Σας βεβαιώνω ότι περισσότερο βλάπτει εσάς. 
      Ο Κοινοβουλευτικός Εκπρόσωπος της Νέας Δημοκρατίας μέσα σε όλα όσα είπε, αναφέρθηκε και για τις ιδιωτικοποιήσεις. Είπε, μάλιστα, επί λέξει ότι αποτελούν τα θεμέλια ανάπτυξης της χώρας στον τουρισμό. Δεν ξέρω εάν ήθελε να αναφερθεί στα «Ξενία» ή αυτό που είπε σήμαινε κάτι άλλο. 
      Θα ήθελα, όμως να πω ότι κανένας δεν παραγνωρίζει την τεράστια συμβολή, τη σημασία, τον πρώτο ρόλο πια που παίζει στον τουρισμό ο ιδιωτικός τομέας. Ποιος μπορεί να το αρνηθεί; Το βλέπουμε, το ζούμε κάθε μέρα. Αλλά έτσι προχωρούμε σε ιδιωτικοποιήσεις, χωρίς να ελέγξουμε τίποτε άλλο ή χωρίς να δούμε τίποτε άλλο, τη σημασία που έχουν ορισμένοι τομείς, ώστε να τους προσέξουμε κατά τρόπο ιδιαίτερο; Αυτό είναι, δηλαδή, που μας λείπει αυτή τη στιγμή; 
      Δε φέραμε εδώ με τον προηγούμενο Υπουργό Ανάπτυξης, αναπτυξιακό νόμο για τον τουρισμό και δώσαμε και ειδικά κίνητρα για την Αττική, για τουριστικές εγκαταστάσεις κύριοι συνάδελφοι; Γιατί τα μηδενίζετε αυτά; Βάσει αυτού του νόμου έχουν γίνει σημαντικότατες επενδύσεις σε πολύ μεγάλα ξενοδοχεία στην Αθήνα, στην Αττική.
      Είπατε ότι δεν εκμεταλλευτήκαμε το Β΄ Κοινοτικό Πλαίσιο Στήριξης. Θα θυμάστε, κύριοι συνάδελφοι, πως έγινε η πρόταση για το Β΄ Κοινοτικό Πλαίσιο Στήριξης. Θα θυμάστε πως αποσύρθηκε η πρόταση που είχε κατατεθεί τις τελευταίες μέρες πριν γίνουν οι εκλογές και αναγκαστήκαμε άρον-άρον να ξανασυντάξουμε Β΄ Κοινοτικό Πλαίσιο Στήριξης στο τέλος του 1993. Γιατί κάνετε πως τα αγνοείτε, αφού τα ζήσατε, αφού εσείς τα κάνατε τότε πριν από τις εκλογές του 1993; 
      Επειδή, ο χρόνος μου είναι περιορισμένος λέω, κύριε Πρόεδρε, να συμφωνήσουμε σε κάτι. Να συμφωνήσουμε ότι πρέπει να θέσουμε στόχους. Αλλά για να θέσουμε στόχους, πρέπει να πούμε τι πιστεύουμε, πρέπει να πούμε τι πρόγραμμα έχουμε. Και η Κυβέρνηση το κατέθεσε, το λέει, αναφέρει τι κάνει. Η Νέα Δημοκρατία λέει «βάλαμε ψηλά τον πήχη», αλλά για ποιους στόχους έβαλε τον πήχη, δεν καταλάβαμε. 
      Επειδή επικαλεσθήκατε, κύριε Κοινοβουλευτικέ Εκπρόσωπε και τον Ανδρέα Παπανδρέου -σας ευχαριστούμε που τον μνημονεύετε τώρα- θέλω να σας πω το εξής: Ο Ανδρέας Παπανδρέου όταν ήταν στην αντιπολίτευση από το 1977 μέχρι το 1981 έκανε κριτική στην τότε κυβέρνηση του Καραμανλή, αλλά κάθε μέρα, επί τέσσερα χρόνια κατέθετε πρόγραμμα και έλεγε τι θα κάνει το ΠΑΣΟΚ. Και αυτό το πρόγραμμα έγινε πλειοψηφία στη συνείδηση του κόσμου. Γιατί δεν το κάνετε και εσείς αυτό; Γιατί δε λέτε τα προγράμματά σας και στην περίπτωσή μας το πρόγραμμά σας για τον τουρισμό και να γίνει Πλειοψηφία η Νέα Δημοκρατία κύριοι συνάδελφοι; 
      ΑΡΙΣΤΟΤΕΛΗΣ ΠΑΥΛΙΔΗΣ: Για τον τουρισμό ποιο πρόγραμμα καταθέσατε, κύριε συνάδελφε; Παρακαλώ θερμώς να μας πείτε να το μάθουμε και εμείς τώρα.
      ΦΛΩΡΟΣ ΚΩΝΣΤΑΝΤΙΝΟΥ: Τώρα  τι να σας πω κύριε συνάδελφε; 
      ΠΡΟΕΔΡΕΥΩΝ (Κωνσταντίνος Βρεττός):  Σας παρακαλώ, κύριε Παυλίδη, μη διακόπτετε. Αυτό είναι εντελώς αντισυναδελφικό. Τελειώνει την ομιλία του ο άνθρωπος και τον κόβετε εκεί που τελειώνει; Αν είναι δυνατόν! Αυτά είναι απαράδεκτα, κύριε Παυλίδη.
      ΦΛΩΡΟΣ ΚΩΝΣΤΑΝΤΙΝΟΥ: Δε με ενοχλεί.
      Λέω, λοιπόν, κύριε Πρόεδρε, να θέσουμε στόχους. Και αν κατά την κρίση της αντιπολίτευσης η Κυβέρνηση ή δεν έχει στόχους ή οι στόχοι δεν είναι σωστοί ή δεν είναι επαρκείς, ας πει η Νέα Δημοκρατία «και αυτά πρέπει να αποτελέσουν στόχους». Και αν αυτά δεν υιοθετηθούν, τότε εσείς θα δικαιωθείτε στη συνείδηση του ελληνικού λαού. Τώρα με αυτό που κάνετε, σας βεβαιώνω ότι καταδικάζεστε.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτήρη-Αικατερινάρη, Κοινοβουλευτική Εκπρόσωπος του Συνασπισμού της Αριστεράς και της Προόδου έχει το λόγο.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Ευχαριστώ κύριε Πρόεδρε.
      Δε χρειάζεται να επαναλάβω και εγώ την πολλαπλή συμβολή του ελληνικού τουρισμού στην ανάπτυξη, στην οικονομία, στην απασχόληση, αλλά και πόσο ευαίσθητος είναι αυτός ο κλάδος απέναντι στις παγκόσμιες εξελίξεις και ιδιαίτερα, σε τι μεγάλη δοκιμασία θα μπει και αυτός ο κλάδος, όπως και άλλα και όλη η ανθρωπότητα, με τον επικείμενο πόλεμο στο Ιράκ.
      Η πρώτη διαπίστωση που μας δίνουν και τα πρόσφατα στοιχεία, είναι ότι οι επιπτώσεις από το χτύπημα τις 11ης Σεπτεμβρίου στις Η.Π.Α. έχουν ήδη σε μεγάλο βαθμό απορροφηθεί. Γι’ αυτό όπως ακούστηκε εδώ, το 2002 σημειώθηκε μια γενική άνοδος του διεθνούς τουρισμού σε σχέση με το 2001 της τάξεως του 3,1%. Και προβλέπεται με αυτό το ποσοστό να συνεχιστεί και στα επόμενα χρόνια, αν δε συμβούν άλλα τραγικά γεγονότα. Στην Ελλάδα είναι γεγονός ότι είχαμε μια σχετική μείωση της ίδιας τάξης. 
      Αν ληφθεί υπόψη ότι η αύξηση του τουρισμού προς τις νοτιοευρωπαϊκές χώρες της μεσογείου εξακολουθεί να διατηρεί το μερίδιο στην αγορά, το οποίο υπερβαίνει το 20%, προκύπτει και με αυτή την επερώτηση αλλά και από μας, το εξής ερώτημα: Τι θα κάνει η Ελλάδα προκειμένου να ενισχύσει την ανταγωνιστικότητά της, να αναβαθμίσει δηλαδή, το συνολικό τουριστικό της προϊόν και στη συνέχεια, να το προωθήσει και να το προβάλει κατάλληλα και με τα νέα εργαλεία και με τις σύγχρονες μεθόδους;
      Η επερώτηση της Νέας Δημοκρατίας προσπαθεί να θέσει πολλά ζητήματα και πολλά προβλήματα. Θα έλεγα, όμως ότι κινείται αποσπασματικά, χωρίς να κάνει ουσιαστική αξιολόγηση των παραλείψεων και των ουσιαστικών αλλαγών που απαιτούνται στην τουριστική πολιτική της Κυβέρνησης.
      Όσον αφορά για το ποιος έχει την ευθύνη για τη διάλυση του Ε.Ο.Τ. και για πολλά άλλα θέματα, βεβαίως κατ’ εξοχήν την έχει η Κυβέρνηση. Θα έλεγα, όμως ότι και η Νέα Δημοκρατία δεν αντιστάθηκε σε κρίσιμες αλλαγές και θεσμοθετήσεις που έκανε η Κυβέρνηση του ΠΑΣΟΚ. Να μην αναφερθώ πάλι στον αρχικό νόμο της αποκρατικοποίησης της ΕΤΑ στον ν. 2636/98.
      Για τα θέματα που πολύ σωστά θέτει η επερώτηση της προβολής, είναι γεγονός αναμφισβήτητο ότι η χώρα μας υστερεί τραγικά στο επίπεδο της προβολής του τουριστικού προϊόντος, κυρίως βεβαίως, γιατί δε διατίθενται τα αναγκαία κονδύλια και έτσι δεν μπορούν να αναληφθούν ουσιαστικές υποχρεώσεις. Θα έπρεπε, όχι μόνο να υλοποιείται, ήδη, από το Νοέμβριο η τακτική καμπάνια του ΕΟΤ η οποία δεν έχει αρχίσει ακόμη, αλλά θα έπρεπε να υπάρχει και έτοιμο, επεξεργασμένο πλάνο διαχείρισης της κρίσης με τονισμένες τις ενέργειες δημοσίων σχέσεων και της συνεργασίας με τους «tour operators» για την περίπτωση του πολέμου. Κάτι αντίστοιχο είχε γίνει το 1999 για το Κόσσοβο και είχε καλά αποτελέσματα. 
      Σήμερα δεν υπάρχει τίποτα σε επίπεδο επικοινωνιακού σχεδιασμού, πολύ περισσότερο για την ανάδειξη του τουρισμού κατά τους Ολυμπιακούς Αγώνες και πριν και μετά απ’ αυτούς. Ακόμη και όταν σχεδιάστηκε ειδική καμπάνια, όπως για την Αττική για να συνδεθεί με τους Ολυμπιακούς Αγώνες του 2004, τίποτα δεν εφαρμόστηκε μέχρι σήμερα. Και το σύνολο των προγραμμάτων για την τουριστική αξιοποίηση ενόψει των Ολυμπιακών Αγώνων, βρίσκεται εξ ολοκλήρου στον οργανισμό «Αθήνα 2004», χωρίς καμία δυνατότητα παρέμβασης του Υπουργείου Ανάπτυξης και του Ε.Ο.Τ. 
      Θα είναι αναμφισβήτητα θετικές οι επιδράσεις των Ολυμπιακών Αγώνων στον τουρισμό, στην αύξηση του αριθμού των αφίξεων, του αριθμού των διανυκτερεύσεων, στην άνοδο του επαγγελματικού και συνεδριακού τουρισμού και πάρα πολλά άλλα πράγματα. Δεν πρέπει, όμως να εφησυχάζουμε και να δημιουργούνται υπερπροσδοκίες ως προς τη συνεχή και απρόσκοπτη συνολική αύξηση του κύκλου εργασιών, την κερδοφορία του συνόλου των τουριστικών επιχειρήσεων. Και οι προσπάθειες, τόσο των δημόσιων φορέων, όσο και των ιδιωτικών κάθε βαθμίδας θα πρέπει να επικεντρωθούν στην ορθολογική και με σύνεση διαχείριση του αναμενόμενου αυξημένου τουριστικού μεγέθους και στη συγκροτημένη αποτροπή ενδεχόμενων απειλών και αρνητικών επιπτώσεων, λόγω υπερσυγκέντρωσης ανθρώπων, δραστηριοτήτων σε περιορισμένο χώρο.
	Εμείς λέμε ότι η διάχυση των ωφελειών από τους Ολυμπιακούς Αγώνες στο σύνολο των περιφερειών της χώρας, θα πρέπει να είναι ένα κρίσιμο μέγεθος  -και το τονίζουμε πολλές φορές- για την επιτυχία του εγχειρήματος και στο επίπεδο της τουριστικής ανάπτυξης σε όλη τη χώρα μας.
     ΑΡΙΣΤΟΤΕΛΗΣ ΠΑΥΛΙΔΗΣ: Πολύ αργά τώρα.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δυστυχώς, φαίνεται να είναι πολύ αργά για τη διάχυση αυτών των ωφελειών, ενώ τελικά η υπερσυγκέντρωση των δράσεων και των ωφελειών στο λεκανοπέδιο της Αττικής είναι δεδομένη.
      Περιμέναμε να είχαμε μία θετική  πορεία στην τουριστική κίνηση με την ολοκλήρωση των έργων της Εγνατίας οδού, του ΠΑΘΕ, της γέφυρας Ρίου-Αντιρρίου, της Αττικής Οδού και με τις σημαντικές βελτιώσεις και των αεροδρομίων όλης της χώρας, των λιμενικών εγκαταστάσεων και των σιδηροδρόμων. Όμως αυτά τα έργα καθυστερούν, ενδεχομένως, θα περιμένουμε αυτές τις βελτιώσεις αργότερα και όσο καθυστερούν, το έλλειμμά μας θα είναι μεγάλο.
     Ως προς την ανταγωνιστικότητα του τουριστικού προϊόντος, που είναι καθοριστικό μέγεθος για τον τουρισμό, διαπιστώνεται μία μικρή και σταθερή βελτίωση της ποιότητας του προϊόντος. Αλλά η καθιέρωση του ενιαίου νομίσματος, η άνοδος των εκτός καταλυμάτων τιμών, και του κόστους ζωής της Ελλάδος –για παράδειγμα, θα σας πω ότι έχουμε τον ακριβότερο καφέ στην Ευρώπη- είναι στοιχεία που προκαλούν την πτώση της ανταγωνιστικότητας. Σύμφωνα με πολύ σοβαρές μελέτες, οι εναλλακτικές μορφές τουρισμού πρέπει να προωθούνται, αλλά είναι βέβαιο ότι δεν μπορούν σε καμία περίπτωση να υποκαταστήσουν το κύριο προϊόν, που είναι ο παραθεριστικός τουρισμός.
     Όσον αφορά την αξιοποίηση των κοινοτικών πόρων και την πρόοδο των σχετικών προγραμμάτων, είναι κατ’ αρχήν σε όλους  μας γνωστές οι μεγάλες καθυστερήσεις στη διαμόρφωση και στη λειτουργία του όλου συστήματος διαχείρισης. Έτσι και η διαχειριστική αρχή του ΕΠΑΝ, του Υπουργείου Ανάπτυξης δηλαδή, μετακύλησε τις καθυστερήσεις της στη σύσταση και στην εγκατάσταση των ενδιάμεσων φορέων διαχείρισης. Οι τουριστικές υπηρεσίες δηλώνουν ότι οι αυτές είναι οι καθυστερήσεις αλλά από εδώ και πέρα, είναι έτοιμες να προωθήσουν τα σχετικά προγράμματα. Ας ελπίσουμε ότι είναι έτσι. 
     Εκείνο που επανειλημμένα έχουμε τονίσει είναι η αποτυχία και η μεγάλη καθυστέρηση στα αντίστοιχα περιφερειακά προγράμματα, στα ΠΕΠ, για τις μικρομεσαίες και πολύ μικρές επιχειρήσεις. Δε σχεδιάστηκαν σωστά, δεν έθεσαν σωστά κριτήρια και αυτά που έθεσαν δεν ανταποκρίνονταν στις δυνατότητες του 90% σχεδόν των μικρομεσαίων επιχειρήσεων. Το παραδέχθηκε το Υπουργείο και τώρα συζητάει για επανασχεδιασμό και διαφοροποίηση των κριτηρίων.
     Τα θέματα του αγροτουρισμού είναι πολύ σοβαρά. Κινδυνεύουμε να θεωρήσουμε ότι αυτό που δόθηκε σαν βοήθημα στους Έλληνες αγρότες ήταν σαν να έγιναν επιχειρηματίες πολυτελών ξενοδοχείων. Ο βασικός στόχος του προγράμματος είναι –και αυτό θέλουμε- να προσφέρει πρόσθετο εισόδημα στους αγρότες, κυρίως, των ορεινών και προβληματικών περιοχών. Όμως αυτός ο στόχος παραμένει στα χαρτιά. Το πρόγραμμα για τον αγροτουρισμό πάσχει από έλλειψη συνοπτικού σχεδιασμού ως προς τον προσδιορισμό των ορεινών και προβληματικών περιοχών και την αναγκαία διαφοροποίηση της πολιτικής που θα εφαρμοσθεί μετά τη συνεργασία των Υπουργών Γεωργίας, ΠΕΧΩΔΕ και Ανάπτυξης. 
     Θα ήθελα να αναφερθώ –όπως και η επερώτηση- όχι μόνο στη διάλυση του ΕΟΤ και στην πολυδιάσπαση των τουριστικών αρμοδιοτήτων, αλλά και σε ότι αντιπροσωπεύει το αποκορύφωμα της κακοδιαχείρισης και του ξεπουλήματος της κληρονομιάς μας στην ΕΤΑ. Τελικά τι κάνατε με την ΕΤΑ; Προχωρείτε ανεξέλεγκτα και στην εκποίηση και αποκρατικοποίηση των αιγιαλών και στην ιδιωτικοποίηση και, μάλιστα, μετά από διαγωνισμό σε αλλαγές χρήσεων γης, όπως για το καζίνο της Πάρνηθας και για άλλες περιοχές.
Έρχεστε, κύριε Υπουργέ, και επεκτείνετε την ευνοϊκή διάταξη για αλλαγή χρήσεων και στις ιδιωτικές πλέον ιδιοκτησίες άνω των τετρακοσίων στρεμμάτων και τους δίνετε τη δυνατότητα να κάνουν αλλαγή χρήσης με κατοικίες, χωρίς πολεοδόμηση κτλ. 
      Σας πληροφορούμε, κύριε Υπουργέ, ότι όσον αφορά αυτά τα θέματα, θα παρακολουθούμε όλες αυτές τις δραστηριότητες της ΕΤΑ με πολλή μεγάλη συνέπεια και με πολλή μεγάλη προσοχή, γιατί πραγματικά κινδυνεύουμε να βρεθούμε μπροστά σε εξέλιξη μεγάλων σκανδάλων. 
	ΠΡΟΕΔΡΕΥΩΝ (Κωνσταντίνος Βρεττός): Σας ευχαριστούμε, κυρία Ξηροτύρη. 
	Το λόγο έχει ο κ. Λιάσκος για να δευτερολογήσει. 
	ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, εμείς σήμερα βρισκόμαστε εδώ για να σας καλέσουμε να απολογηθείτε για την ανυπαρξία κυβερνητικής τουριστικής πολιτικής. Εμείς είμαστε η Αντιπολίτευση. Δε θα μας καλέσετε εσείς να απολογηθούμε! 
      Εμείς, λοιπόν, βρισκόμαστε εδώ για να μας πείτε εσείς, που είστε είκοσι χρόνια Κυβέρνηση και περιφέρετε τα οράματά σας, πότε επιτέλους θα δει αυτός ο τόπος αποτελέσματα και πότε ο τουριστικός κόσμος της χώρας θα σταματήσει να βγάζει κραυγές αγωνίας. 
      Συνεπώς, είναι ατυχέστατο –για να μην πω τίποτα άλλο- να μας λέτε να καταθέσουμε το πρόγραμμά μας. Εν πάση περιπτώσει, εμείς έχουμε πρόγραμμα και οι βασικές μας θέσεις είναι εδώ. Τις έχουμε πει, τις έχουμε ξαναπεί, τις έχουμε δημοσιεύσει εκατό φορές, ως προγραμματικές θέσεις και αρκετές από αυτές τις υιοθετείτε εσείς τώρα πια, όπως είδα πάλι στη συνέντευξή σας χθες που σας το είπα. 
      Να σας ρωτήσω, κύριε Υπουργέ και το εξής. Μια και τα πάτε τόσο καλά και το Υπουργείο σας πραγματικά έχει τόσο μεγάλες και τεράστιες αναπτυξιακές πρωτοβουλίες, γιατί ενώ όλες οι άλλες χώρες -οι ανταγωνίστριες χώρες- έχουν αύξηση, εμείς έχουμε μείωση; Σας καλούμε να μας πείτε, γιατί εμείς φέτος έχουμε μείωση, ενώ όλοι οι ανταγωνιστές μας έχουν αύξηση; 
      Να σας πω και κάτι άλλο. Εμείς σας καλούμε να μας απαντήσετε. Αλλά τις αγωνίες και τις κραυγές των τουριστικών φορέων, αυτών που είναι οι αποδέκτες της πολιτικής σας, γιατί δεν τις ακούτε; Η πολιτική σας δεν κρίνεται με βάση το δικό σας μυαλό και τα δικά σας κριτήρια. Δεν μπορείτε να λέτε εσείς, τι καλά που τα κάνουμε. Αυτό θα το πει η κοινωνία. Οι βασικοί αποδέκτες της πολιτικής σας είναι οι τουριστικοί φορείς. Αυτοί, λοιπόν, καθημερινά δημοσιεύουν πάρα πολλά άρθρα: Θολό τοπίο η κίνηση για το 2003, SOS για τον τουρισμό, μειωμένες κατά 10% οι  διανυκτερεύσεις, μειωμένες οι αφίξεις αλλοδαπών, απαισιόδοξα τα μηνύματα για τον τουρισμό κλπ.. Οι φορείς είναι αυτοί που τα λένε αυτά. Δεν τα λέμε εμείς. Δηλαδή, όλοι αυτοί είναι τρελοί και τα έχουν μαζί σας; Σας μισούν; Τι έχουν απέναντί σας; Εάν εσείς είχατε μία συγκροτημένη τουριστική πολιτική, θεωρώ ότι θα την επικροτούσαν και θα σας έλεγαν μπράβο. 
      Κύριε Υπουργέ, σας επισημάναμε από την αρχή την ανυπαρξία των μέτρων. Σας είπαμε ότι σε επίπεδο διαπιστώσεων και εξαγγελιών, πάτε θαυμάσια. Σε επίπεδο υλοποίησης έχετε πρόβλημα. 
      Μάλιστα, για να απαντήσω στον Κοινοβουλευτικό Εκπρόσωπο του ΠΑ.ΣΟ.Κ., σας υπενθυμίζω ότι τελικά μέχρι και η Τουρκία έχει γίνει άκρως ανταγωνιστική. Με ποια χώρα θέλετε να σας συγκρίνουμε, κύριε Υπουργέ; Με την Ισπανία, με την Ιταλία; Με ποια χώρα; 
      Σας συγκρίνουμε με την Τουρκία, η οποία είχε τρομακτικούς ρυθμούς αύξησης και φέτος μας έφτασε. Σας επισημαίνουμε ότι αναβαθμίζει το προϊόν της, ότι γίνεται ανταγωνιστική, ότι αναπτύσσει εναλλακτικές μορφές τουρισμού, ότι αναπτύσσει τις ειδικές υποδομές για να επιμηκύνει την τουριστική περίοδο, διότι είναι γνωστό ότι εμείς μαστιζόμαστε από την έντονη εποχικότητα. Δεν ακούτε τίποτα και δεν ξέρετε τίποτα όσον αφορά αυτά τα θέματα; Τι λέμε δηλαδή; Εφευρήματα, σοφίες και πράγματα που δεν ισχύουν; Όλα αυτά ισχύουν! 
      Βεβαίως, κύριε Υπουργέ, διαπράξατε ατόπημα, λέγοντας ότι, όταν η Νέα Δημοκρατία ήταν κυβέρνηση, οι τουρίστες ήταν πέντε εκατομμύρια. Και πρέπει να ξέρετε ότι, όχι μόνο οι τουρίστες δεν ήταν πέντε εκατομμύρια, αλλά από την ώρα που εσείς πήρατε τη διακυβέρνηση, αυτό το νούμερο έβαινε μειούμενο. Αυτό το ξέρετε, κύριε Υπουργέ; Κοιτάξτε τα στατιστικά στοιχεία. Μάλιστα, ο τουρισμός αρχίζει να ξαναανακάμπτει από το 1998. Τα έτη 1995-1997, τρία έτη, ο αριθμός των εισερχομένων τουριστών έβαινε μειούμενος. Άρα, λοιπόν, δικαίως εξεγέρθη ο κύριος Υπουργός, διότι είπατε κάτι που δεν ήταν αλήθεια. 
	Και επειδή, μου είπατε ότι δεν πιστεύω τα στοιχεία της Τραπέζης της Ελλάδος, καλά δεν αντιλαμβάνεσtε ότι ο τρόπος υπολογισμού των στοιχείων από την Τράπεζα όπως γίνεται, δεν είναι ορθός; Να σας δώσω ένα παράδειγμα που δεν το λέω εγώ, το λέει ο ΣΕΤΕ. Σας έβαλε το ζήτημα και δεν απαντήσατε ούτε εσείς, ούτε η Τράπεζα. Εσείς κρίνετε όπως θέλετε την αύξηση. Λέει, λοιπόν, ότι το ‘96 το ’97 ο ελληνικός τουρισμός σημειώνει αύξηση αφίξεων κατά 9% και για την ίδια περίοδο η αύξηση των εσόδων στον τουρισμό είναι 38%. Ισχύει αυτό, κύριε Υπουργέ; Αν ισχύει γιατί η μείωση κατά 5% των αφίξεων που είπα εγώ να μην έχει 20% μείωση εσόδων φέτος; Εσείς είπατε ότι δεν μπορεί να ισχύει απ’ αυτό το Βήμα τώρα. Αν, λοιπόν, ισχύουν τα στοιχεία της Τραπέζης της Ελλάδος κατ’ αναλογία, όπως λέτε, έτσι πρέπει να είναι. Δεν μπορεί να είναι έτσι όμως. 
	Και, βέβαια, να πούμε το άλλο παράδειγμα ότι το 1999 τα έσοδά μας παρουσιάζουν μία αύξηση 42%. Γίνονται αυτά τα πράγματα; Να έχουμε, δηλαδή, αυξήσεις αφίξεων της τάξης του 8% με 42% αύξηση εσόδων, όταν ξέρετε πολύ καλά τον χαρακτήρα του τουρισμού μας; Να γιατί σας λένε ότι τα στοιχεία δεν μπορεί να είναι αληθή και, βέβαια, πολύ σωστά σας είπε ο Kοινοβουλευτικός μας Eκπρόσωπος ότι δεν μπορεί να έχουμε μείωση και, ταυτόχρονα, αύξηση των εσόδων. 
	Να πούμε και κάτι άλλο: ΕΤΑ. Λειτούργησε με θολές και αδιαφανείς διαδικασίες. Παρενέβη ο εισαγγελέας, παρενέβη η Ευρωπαϊκή Ένωση, παρενέβη η Γενική Διεύθυνση ανταγωνισμού για τις θολές και αδιαφανείς διαδικασίες που διεξήχθη ο διαγωνισμός. Το ξέρετε. 
	Σε ό,τι αφορά τον αναπτυξιακό νόμο εκτοξεύεται ή δεν εκτοξεύεται διαρκώς στο μέλλον, κύριε Υπουργέ; Εσείς δεν έχετε πει εδώ και χρόνια ότι χρειάζεται ένας αναπτυξιακός νόμος; Που είναι; Ξέρετε γιατί; Γιατί δεν έχετε συγκροτημένη στρατηγική, δε φέρνετε ένα αναπτυξιακό νόμο ο οποίος να δίνει μία προοπτική σε βάθος μίας δεκαετίας να αναπτύξει τον τουρισμό, να αναβαθμίσει ποιοτικά το προϊόν, να αναπτύξει τις εναλλακτικές και τις ειδικές μορφές τουρισμού. Αλλά ποιες εναλλακτικές και ειδικές μορφές τουρισμού, κύριε Υπουργέ; Αυτές τις έχετε μάθει και τις λέτε μόνο. 
	Σας άκουσα προηγουμένως και θλίβομαι γιατί έχετε παντελή άγνοια για το μοντέλο του αγροτουρισμού. Τι είναι αυτά που είπατε εδώ πέρα; Είπατε να φτιάξουμε καλύβες, να μη φτιάξουμε ξενοδοχεία; Ξέρετε τι σημαίνει αγροτουρισμός κύριε Υπουργέ; Έχετε υπόψη σας το μοντέλο; Ξέρετε ότι αυτοί οι οποίοι αρέσκονται σ’ αυτό το μοντέλο το οποίο, βέβαια, εσείς το κάνετε κατά παγκόσμια πρωτοτυπία όπως θέλετε, είναι οι άνθρωποι που θέλουν να ανακαλύψουν τη φυσική ζωή του χωριού, να διαμείνουν σε αγροτικές οικογένειες για πέντε ή δέκα μέρες και να έχουν την ευκαιρία να περάσουν διακοπές ως φιλοξενούμενοι και όχι ως πελάτες. Δεν πάνε σε ξενοδοχείο, κύριε Υπουργέ. Δεν πάνε να βρουν εκεί το βουτυράκι ας πούμε της Ελβετίας. Θέλουν να φάνε το ντόπιο αγροτικό προϊόν, να ζήσουν την αγροτική ζωή, να γευτούν την πολιτισμική ταυτότητα του χωριού και να ξεφύγουν από την αστική περιοχή. Αυτό εφαρμόζεται ευρωπαϊκά. Εδώ εσείς βάλατε στην κοινή υπουργική απόφαση κατ’ ελάχιστο έξι δωμάτια, για να ενταχθεί κάποιος στον αγροτουρισμό και όλες οι άλλες χώρες λένε ότι είναι απαγορευτικό από δέκα δωμάτια και πάνω. Καταλαβαίνετε γιατί; Γιατί αλλοιώνεται ο χαρακτήρας. Δε θέλουμε ξενοδοχεία στην ύπαιθρο. Ο αγρότης είναι η κυρίαρχη μορφή στον αγροτουρισμό.
	Και θέλω να σας πω, κλείνοντας ότι σε όλα ανεξαιρέτως τα προγράμματα είτε χειμερινός τουρισμός είτε οποιαδήποτε εναλλακτική μορφή, δεν υφίστασθε, δεν υπάρχετε, όλα έχουν πάρει την κατιούσα. 
	Κύριε Υπουργέ, είκοσι χρόνια κυβερνάτε και πρέπει να το παραδεχτείτε: Ο τουρισμός βουλιάζει. Δεν μπορείτε, πρέπει να φύγετε για να μπορέσει μία άλλη κυβέρνηση με φρέσκο αέρα, με φρέσκια προοπτική να υλοποιήσει επιτέλους μία τουριστική πολιτική που να βγάλει από το αδιέξοδο τη χώρα. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Κωνσταντίνος Βρεττός): Η κ. Φουντουκίδου έχει το λόγο.
	ΠΑΡΘΕΝΑ ΦΟΥΝΤΟΥΚΙΔΟΥ: Προσπάθησα να παρακολουθήσω τον κύριο Υπουργό στην αυταρέσκειά του και στην απόλυτη ικανοποίησή του, αλλά στο τέλος δηλώνω ότι κύριε Υπουργέ, σ’ αυτές τις αντιλήψεις είστε εντελώς μόνοι. Εσείς ισχυριστήκατε ότι έχουμε εμείς παραμορφωτικούς φακούς. Εάν, λοιπόν, όλα είναι καλά, τότε γιατί διαμαρτύρονται οι φορείς; 
      Γιατί οι δείκτες συνεχώς βαίνουν μειούμενοι; Εμείς έχουμε παραμορφωτικούς φακούς ή εσείς; Καταφεύγετε μάλιστα και στη γνωστή σας προσφιλέστατη τακτική: Απαξιώνετε τους φορείς –μιλήσατε υποτιμητικά και με υπονοούμενα δύο φορές στη διάρκεια της εισήγησής σας- ακριβώς για να μην μπορέσετε να έχετε ισχυρό αντίλογο που προέρχεται από φορείς κύρους. 
      Κομπάζετε ότι δώσατε 10 δισεκατομμύρια δραχμές για τη διαφήμιση του τουριστικού προϊόντος, όταν οι προηγούμενες κυβερνήσεις έδιναν μόλις 2,5 δισεκατομμύρια δραχμές. Εγώ ήθελα να ρωτήσω, αν σε αυτά συμπεριλαμβάνονται και οι πρόσθετες αμοιβές που δίνατε για να ελέγξει η μία εταιρεία την προηγούμενη στην οποία είχατε καταβάλει, επίσης, αμοιβή για την τουριστική διαφήμιση της χώρας. Αν μέσα σε όλα αυτά εννοείτε -αυτό που κατήγγειλε και προχθές ο Πρόεδρος της Νέας Δημοκρατίας, ο κ. Καραμανλής- τα μισθώματα για το γραφείο του Μιλάνου, που είναι χρόνια κλειστό, κατεστραμμένο και εξακολουθείτε να το πληρώνετε. Εν πάση περιπτώσει, αφού δεν μπορείτε να ελέγξετε τη διαχείριση και τις δαπάνες, τουλάχιστον, ελέγξτε την αποτελεσματικότητα. Διότι αν αυξήσατε τις δαπάνες και δεν έχετε αποτέλεσμα, κύριε Υπουργέ, κάτι δεν κάνετε καλά –για να χρησιμοποιήσω επιεικείς εκφράσεις. 
      Επίσης, ελέγξτε τη ζωντανή διαφήμιση, δηλαδή, αυτό που αναπαράγει, που λέει ο τουρίστας που επισκέπτεται τη χώρα μας, όταν την εγκαταλείπει. Διότι και εκεί δεν τα πάμε καλά. Φεύγουν πάρα πολλοί με μία αίσθηση πίκρας και είστε γνώστης των καταγγελιών που γίνονται στο ΙΝ.ΚΑ. και δίνουν την εικόνα ότι ο τουρισμός είναι «λιμνάζοντα ύδατα» που μέσα εκεί αναπτύσσεται η κερδοσκοπία και η διαφθορά. Εν πάση περιπτώσει, αν μιλάμε για τη διαφήμιση, κύριε Υπουργέ, θα πρέπει να πούμε και το χρονικό διάστημα εντός του οποίου γίνεται για να έχουμε αποτέλεσμα.
      Ισχυριστήκατε, λοιπόν, ότι αυξήσατε τους τουρίστες σε δεκαοκτώ εκατομμύρια. Ήταν έντεκα εκατομμύρια. Τα πέντε εκατομμύρια ήταν ψεύδος. Χονδρικά ο καθένας θυμάται μέσο όρο δέκα εκατομμύρια τουρίστες στην Ελλάδα. Όμως, να σας υπενθυμίσω και την άλλη γελοιότητα: μέσα στο νούμερο αυτό των τουριστών μετρούσατε και τους εποχικά απασχολούμενους Αλβανούς. Είστε μοναδικοί στο να αλλοιώνετε τους δείκτες. Έχετε και ευρωπαϊκές καταγγελίες και παρεμβάσεις. 
      Τώρα, λοιπόν, λέτε εσείς ότι φταίει η Νέα Δημοκρατία για τα XENIA, επειδή δόθηκαν σε ιδιώτες κατά το χρονικό διάστημα 1990-1993. Έχουν περάσει δέκα χρόνια από τότε. Δεν είχατε καμία εποπτεία, κανένα έλεγχο; Έτσι αφήσατε τη διαχείριση της δημόσιας περιουσίας και έρχεστε με νέα ρύθμιση και τους χαρίζετε προκλητικά; Δεν απαντήσατε, κύριε Υπουργέ, σε αυτό που σας ρώτησα: Ποιοι ωφελούνται απ’ αυτή τη χαριστική ρύθμιση; Σας ζήτησα να καταθέσετε λίστα. Ακόμη δεν τη φέρατε και δεν είπατε, επίσης, τίποτα για τη χαμηλή απορρόφηση των πόρων του Γ΄ Κοινοτικού Πλαισίου Στήριξης. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Φλωρίνης έχει το λόγο. 
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε. 
      Κύριε Υφυπουργέ, μιλάτε πολλές φορές και εσείς και οι συνάδελφοι σας στην Κυβέρνηση για ισόρροπη περιφερειακή ανάπτυξη. Όπως ξέρετε, εκπροσωπώ το Νομό Χαλκιδικής, έναν κατεξοχήν τουριστικό νομό, ένα νομό που θα έπρεπε να είναι θέρετρο της Ευρώπης. Αυτόν, λοιπόν, το νομό τον έχετε εγκαταλείψει στην κακή του τύχη. Υποδομές ανύπαρκτες. Συνοπτικά αναφέρω τα εξής:
      Οδικό δίκτυο φονιάς. Λιμάνια τριτοκοσμικά και επικίνδυνα για τη ναυσιπλοία. Μαρίνες, γκολφ ανύπαρκτα. Συνεδριακά κέντρα δεν υπάρχουν. Ιαματικές πηγές, το Σπήλαιο των Πετραλώνων με τον αρχάνθρωπο και ο Δρυμός του Χολομώντα αναξιοποίητα. Μηδέν. Οικισμοί και κωμοπόλεις χωρίς αποχετεύσεις και βιολογικούς καθαρισμούς. Δεν υπάρχει Σχολή Τουριστικών Επαγγελμάτων. Πού; Στη Χαλκιδική. Ενοικιαζόμενα δωμάτια υπό διωγμό. Βάλατε κεφαλικό φόρο. Άναρχη και παράνομη ελεύθερη κατασκήνωση. Τα κάμπινγκ και το XENIA στο Παλιούρι σκουπιδότοπος, κύριε Υφυπουργέ. Οι ανατολικές ακτές της Χαλκιδικής από Ολυμπιάδα, Στρατώνι, Ιερισσό, Άγιο Όρος, αλλά και το νησί της Αμμουλιανής αναξιοποίητα και εγκαταλελειμμένα.
    Το αεροδρόμιο της Μακεδονίας είναι ακατάλληλο και ανεπαρκές να εξυπηρετήσει όγκο τουριστών κατά τη θερινή περίοδο. Πολλές ερωτήσεις έχουν υποβληθεί, αλλά απαντήσεις δεν πήραμε. Η Ένωση Ξενοδόχων Χαλκιδικής, Θεσσαλονίκης και Πιερίας σας κάνει έκκληση να σκύψετε με ενδιαφέρον στα προβλήματα που αντιμετωπίζει ο τουρισμός στη βόρειο Ελλάδα. Είναι καιρός το Εθνικό Συμβούλιο Τουρισμού και η Επιτροπή Διαχείρισης Κρίσεων να ανησυχήσουν για την απογύμνωση της βόρειας Ελλάδας από τις αεροπορικές εταιρίες.
    Κύριε Υφυπουργέ, έχουμε τη Διάσκεψη Κορυφής που θα γίνει στη Χαλκιδική. Είναι μία ευκαιρία που πρέπει να εκμεταλλευτούμε για τουριστική προβολή του νομού. Εκατοντάδες δημοσιογράφοι θα έρθουν. Αν δουν αυτά τα χάλια στη Χαλκιδική, όχι μόνο δε θα διαφημίσουν το νομό μας, αλλά θα το δυσφημίσουν κιόλας. Όσον αφορά τους Ολυμπιακούς Αγώνες, μπορείτε, σας παρακαλώ, να μου πείτε τι έργα έχετε προγραμματίσει για τη Χαλκιδική;
    Είναι γεγονός, κύριε Υφυπουργέ, ότι κύμα υποβάθμισης μαστίζει τον τουρισμό. Από το κακό στο χειρότερο πάμε. Οι υπεύθυνοι για την τουριστική ανάπτυξη της χώρας φάνηκαν λίγοι, ερασιτέχνες και άσχετοι με τα θέματα του τουρισμού. Ευκαιρία είναι, λοιπόν, με τη Διάσκεψη Κορυφής και με τους Ολυμπιακούς Αγώνες να διορθώσουμε ό,τι μπορούμε.
    Θα ήθελα, κύριε Υφυπουργέ, να αναφερθώ και σε ένα σημείο του λόγου σας κατά την αντιπαράθεσή σας με τον πρώην Υπουργό Τουρισμού, τον κ. Κεφαλογιάννη. Αν κατάλαβα καλά –και κατάλαβα- μας χαρακτηρίσατε πολιτικούς απατεώνες. Γιατί, κύριε Υπουργέ; Ποιος σας έδωσε το δικαίωμα; Συμπεριλαμβάνετε και μένα μέσα! Σας έχω δώσει τέτοιο δικαίωμα; Σας έχω δώσει τέτοια εντύπωση; Το χαρακτηρίζω τουλάχιστον ως πολιτικό ατόπημα και σας παρακαλώ να ανακαλέσετε αυτή τη φράση!
    Είπατε ότι η Τουρκία δεν είναι ανταγωνίστρια. Μα, είναι. Όποιος κλέβει αυτό που προσπαθώ να έχω εγώ και μου το παίρνει, είναι ανταγωνιστής μου. Είπατε ότι διαθέσατε 10 δισεκατομμύρια για την τουριστική προβολή της χώρας. Πού πήγαν; Ποιο ήταν το αποτέλεσμα; Οι ημέτεροι τα έφαγαν, κύριε Υπουργέ, σπαταλήθηκαν τα περισσότερα, τόπο δεν έπιασαν.
    ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )
    Ένα είναι γεγονός, κύριε Υφυπουργέ: δεν έχετε τουριστική πολιτική. Αυτή η πολιτική που ακολουθείτε έφερε μείωση του τουρισμού. Και επανέρχομαι –σας παρακαλώ- στην αποστροφή του λόγου σας περί πολιτικών απατεώνων.
    ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο.
    ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, ένα κόμμα που δικαιώθηκε στις μεγάλες του επιλογές και είναι περήφανο –γιατί εσείς, παρ’ όλο που σήμερα κυβερνάτε, η όλη ανάπτυξη οφείλεται σε εισαγόμενους πόρους και σε δανεισμό, γιατί ήδη η ανάπτυξη είναι πολύ περιορισμένη- δεν μπορεί να μην έχει πολιτική. Πολιτική και είχαμε και έχουμε και διαμορφώνουμε και επικαιροποιούμε, ιδιαίτερα στον τουρισμό.
    Δε σας κρύβω όμως ότι μετά από την τοποθέτησή σας, επιτάθηκε η ανησυχία μου. Γιατί φαίνεται ότι επιβεβαιώνεται αυτό που εμείς πιστεύουμε ότι, δεν παίρνετε χαμπάρι τι γίνεται γύρω σας. Εμείς μεταφέρουμε σήμερα μέσα από την υποχρέωση που έχουμε για κοινοβουλευτικό έλεγχο, τα προβλήματα που υπάρχουν σε ένα σημαντικό τομέα της οικονομίας, τον τουρισμό, όπως τον εκφράζουν οι χιλιάδες επιχειρήσεις και εργαζόμενοι που αγωνιούν. Η πραγματικότητα, λοιπόν, δείχνει ότι συμβιβαστήκατε με τη μετριότητα, με το λίγο και θέλετε να συμβιβαστούμε και εμείς.
    Μιλάτε για τη διαφήμιση. Υπάρχει αμφιβολία ότι η διαφήμιση δεν είναι οργανωμένη, είναι πολυδιασπασμένη; Σήμερα ενόψει των Ολυμπιακών Αγώνων, στα μεγάλα φόρουμ, ακόμη και στους μεγάλους αγώνες, δε βλέπει πουθενά κανείς Ελλάδα. Βλέπει όμως Τουρκία, ακόμη και σε ποδοσφαιρικούς αγώνες. Και δε λέω για το ποσό ή το πως το χρησιμοποιείτε.
    Θα σας πω για την Κέρκυρα, που είναι ένας σημαντικός τόπος τουρισμού. Μειώθηκε ο τουρισμός και υπάρχουν προβλήματα. Το προϊόν που έρχεται είναι πολύ χαμηλό και το συνάλλαγμα, επίσης είναι λιγότερο. Μειώθηκε και ως ποσοστό κέρδους, γιατί υπάρχει ακρίβεια, υπάρχουν φόροι, υπάρχει το κόστος αγοράς τροφίμων, ο ανταγωνισμός. Τα γραφεία, όμως πιέζουν και οι επιχειρήσεις δεν έχουν προστασία.
	Η παραδοσιακή αγορά της Γερμανίας ουσιαστικά έχει περιοριστεί, έρχονται από τις ανατολικές χώρες με χαμηλό εισόδημα. Αλλά παράλληλα, όταν τόνισα ότι υπάρχουν προβλήματα και με τις υποδομές, όταν το νέο νοσοκομείο είναι άγνωστο πότε θα τελειώσει, η πολιτιστική Ολυμπιάδα ουσιαστικά μηδέν, η Αθήνα 2004 απορροφητικότητα 1%, η χρησιμοποίηση του Γ΄ Κοινοτικού Πλαισίου Στήριξης για τις επιχειρήσεις, περιορισμένη, έργα πολύ σημαντικά, λοιπόν, δε γίνονται και αυτά έχουν σχέση με τον τουρισμό και δείχνει ότι δεν υπάρχει ολοκληρωμένη πολιτική. Μήπως οι υπηρεσίες του ΕΟΤ λειτουργούν, όταν δεν έχουν χώρο να εγκατασταθούν, όταν έχουν έλλειψη προσωπικού; 
	Ολοκληρώνοντας λέω ότι ο τουρισμός είναι ο σημαντικότατος τομέας της οικονομίας, όταν ο αγροτικός τομέας φθίνει καθημερινά και ουσιαστικά οι αγρότες εγκαταλείπονται. Επομένως, ο έλεγχος που σας κάναμε είχε στόχο κάπως να αντιμετωπίσετε τα προβλήματα και να αφυπνιστείτε. 
	ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, εσείς μιλήσατε 8 λεπτά και 32’’ και έχετε καλύψει τη δευτερολογία σας. Θα σας δώσω και εσάς δύο λεπτά να τελειώσετε. 
	ΑΡΙΣΤΟΤΕΛΗΣ ΠΑΥΛΙΔΗΣ:  Κύριε Πρόεδρε, για να κάνουμε καθαρούς λογαριασμούς, το πράγμα έχει όπως το είπατε. Και τι σημασία έχει ωστόσο; 
	ΠΡΟΕΔΡΕΥΩΝ (Παναγιώτης Σγουρίδης): Ρωτήστε τον κύριο Υπουργό.
      ΑΡΙΣΤΟΤΕΛΗΣ ΠΑΥΛΙΔΗΣ: Εγώ αυτή τη στιγμή ομιλώ για τον ηρωϊκό ακροατή μας που μόλις απεχώρησε. Έναν είχαμε, κύριοι συνάδελφοι, ο οποίος φαίνεται ότι δεν άντεξε…
      ΠΡΟΕΔΡΕΥΩΝ (Παναγιώτης Σγουρίδης): Άρα, εξέλειπε και ο λόγος να μιλήσετε.
      ΑΡΙΣΤΟΤΕΛΗΣ ΠΑΥΛΙΔΗΣ: Μιλώ για τον άγνωστο ακροατή μας.  Θα έπρεπε σήμερα η Αίθουσα να είναι κατάμεστη από τουριστικούς παράγοντες. Ήταν μόνο ένας. Τι σημαίνει αυτό; Ότι έχει αμβλυνθεί το ενδιαφέρον των όσων κινούνται μέσα σ’ αυτήν τη μεγάλη οικογένεια των τουριστικών παραγόντων για τα όσα συζητάμε εμείς. Και εμείς, οι ασκούντες το έργο του ελέγχου, ελέγχουμε και προτείνουμε. Καθόσον αφορά στο πρόγραμμα, αντιλαμβάνεσθε και εσείς σαν παλιός κοινοβουλευτικός, ότι θα έλθει η ώρα του. Σήμερα είναι έλεγχος. Ελέγχουμε, λοιπόν, με στόχο ένα, κατά την κρίση μου, σήμερα κύριε Υπουργέ, επίκειται μπόρα! Ας ετοιμασθούμε. Μέχρι στιγμής δεν έχει γίνει τίποτα απολύτως και εσείς το γνωρίζετε. 
      Θέμα δεύτερο. Αξιοποιήσθε ό,τι είναι εύκολο να αξιοποιηθεί. 
      Θέμα τρίτο. Το Γ΄ Κοινοτικό Πλαίσιο Στήριξης. Το περιμένουμε οι πάντες στις τουριστικές περιοχές και δεν έχουμε δει τίποτα. Στην εκλογική μου περιφέρεια, εκ του τουριστικοτέρων της Ελλάδας και της Ευρώπης ολοκλήρου, πέστε μου τι έχει γίνει από το Γ΄ Κοινοτικό Πλαίσιο Στήριξης που να έχει σχέση με τον τουρισμό. Πέστε μου ένα μόνο. Μη μου πείτε πάλι για την Γιαπωνέζικη εταιρεία Fuji που μελετά τι θα γίνει στο Golf Aφάντου. Διότι αφήσατε να υπονοηθεί ότι κάνατε επένδυση 260 εκατομμυρίων. Όχι, σχεδιάζεται κάποια στιγμή κάτι. Το δε περί μαρίνας της Ρόδου που μου είπατε ότι δίδεται στο Δήμο της Ρόδου σας λέγω: θερμά συγχαρητήρια! Και λοιπόν; Μετέπειτα τι γίνεται; Τελειώστε το έργο εσείς και δώστε το στο Δήμο της Ρόδου. Μην επαναλάβατε, ό,τι κάματε στην Κω, που η κ. Παπανδρέου το έδωσε στο πρώην Δήμαρχο Κω και κατ’ εκείνη τη στιγμή συνεργάτη της και δανείστηκε ο Δήμος της Κω δύο δισεκατομμύρια για να τελειώσει το έργο που θα τελειώνατε εσείς. Όχι, προς Θεού, τέτοια. Δώστε και το παραδάκι να το τελειώσει με τους εργολάβους του, αν νομίζετε πως αυτή είναι η ταχυτέρα των οδών, ο Δήμος της Ρόδου. Παιχνίδια δε σηκώνει ο τόπος. Και επειδή είναι μικρός και ξέρουμε τι γίνεται, αυτό επιχειρείτε να κάμετε. Αν το πράγμα είναι έτσι όπως αφήσατε να εννοηθεί, είναι παιχνίδι. Ξεφορτώνεσθε ένα βάρος! Στη ναυτική γλώσσα λέγεται «αβαρία». Η αβαρία γίνεται ενόψει ναυαγίου, να ξέρετε!
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Αναγγείλατε αλλαγές στην τουριστική πολιτική . Έχω την εφημερίδα «Το ΒΗΜΑ», 17 Νοεμβρίου. Τέσσερα βήματα ανακοίνωσε ο Υπουργός σας που συνιστούν αλλαγή τουριστικής πολιτικής. Τρία κεντρικά γραφεία, Ευρώπη, Ασία, Αμερική, δεύτερον, Ινστιτούτο Μελετών Τουρισμού, τρίτον το Επιμελητήριο και τέταρτο το Σώμα των Ελεγκτών. Αυτή είναι η νέα τουριστική πολιτική σας. Μα σοβαρά πιστεύετε ότι αυτά θα δώσουν πνοή στον Τουρισμό; Αν ναι, πέφτετε έξω! 
	Έχετε την ευκαιρία ως Προεδρία κύριε Υπουργέ, να προωθήσετε κάτι που οι ευρωπαίοι επί χρόνια ηρνούντο να το ακολουθήσουν, κοινή τουριστική πολιτική. Και υπάρχει ψήφισμα του Ευρωπαϊκού Συμβουλίου στις 21.5.2002. Δεν βλέπουμε τίποτα από όλα αυτά να κάνετε. Αντίθετα αφήνετε τα πράγματα να κυλούν μόνα τους και εσείς παραμένετε απλοί θεατές!
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ: Το Σικάγο σήμερα ανοίγει μία έκθεση «Τhe art of gold»: Η τέχνη του χρυσού. Ποιοι την κάνουν; 
     ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη…
     ΑΡΙΣΤΟΤΕΛΗΣ ΠΑΥΛΙΔΗΣ: Ο οργανισμός, κύριε Πρόεδρε, των αδελφών Πόλων του Σικάγο, τυχαίνει εκεί συμπατριώτης μας ο Κοτσώνης και ο Κοψίδης…
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη.
     Καλώς, κύριε Υπουργέ έχετε το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ: Εσείς δεν έχετε καμία συμμετοχή. Δε στηρίζετε ό,τι πρέπει να προβληθεί και παράλληλα…
     ΠΡΟΕΔΡΕΥΩΝ (Παναγιώτης Σγουρίδης): Θα δώσω εντολή, κύριε Παυλίδη, να μη γράφεται τίποτα στα Πρακτικά. Δεν υπάρχει ούτε ακροατής…
     ΑΡΙΣΤΟΤΕΛΗΣ ΠΑΥΛΙΔΗΣ: Με την ΕΤΑ θα βρείτε τον μπελά σας. 
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη. 
     Ορίστε, κύριε Υπουργέ.
     ΑΡΙΣΤΟΤΕΛΗΣ ΠΑΥΛΙΔΗΣ: Τέσσερις επεμβάσεις και όσοι έχουν τις μετοχές θα σας σύρουν στα δικαστήρια.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
     ΑΡΙΣΤΟΤΕΛΗΣ ΠΑΥΛΙΔΗΣ: … (δεν ακούστηκε)
     ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα στα Πρακτικά.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριοι συνάδελφοι, δε νομίζω ότι οι δευτερολογίες πρόσθεσαν κάτι καινούριο. 
     ΑΡΙΣΤΟΤΕΛΗΣ ΠΑΥΛΙΔΗΣ: …
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Νομίζω ότι επαναλήφθησαν τα ίδια πράγματα. Δεν προστέθηκε κανένα καινούριο στοιχείο. Επειδή ακούστηκε πάλι για τη διαφήμιση, θέλω να πω μόνο τούτο. Είναι η πρώτη φορά που έχουμε νομοθετημένους πόρους για τη διαφήμιση. Αν δεν το ξέρετε να σας πληροφορήσω ότι από τα χρήματα που παίρνει το δημόσιο, από τα καζίνο Πάρνηθας και Κερκύρας, το 30% πηγαίνει για τον τουρισμό. Από αυτό το 30%, το 70% πηγαίνει για τη διαφήμιση. Είναι περίπου 7 δισεκατομμύρια δραχμές…
     ΑΝΑΣΤΑΣΙΟΣ ΛΙΑΣΚΟΣ: Πριν από πού γινόταν, κύριε Υπουργέ;
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όχι, κύριε συνάδελφε. Η διαφήμιση γινόταν από το Πρόγραμμα Δημοσίων Επενδύσεων. Δεν υπήρχαν νομοθετημένοι πόροι για την προβολή και τη διαφήμιση και γι’ αυτό ήταν γύρω στα 2,5 δισεκατομμύρια, τα οποία και τώρα το Πρόγραμμα Δημοσίων Επενδύσεων συνεχίζει να τα βάζει. Μαζί δε με κάτι υπόλοιπα φτάνουμε στα δέκα και πλέον δισεκατομμύρια για τον τουρισμό. 
     Όλα αυτά αξιοποιούνται σε όλη την υφήλιο, από την Ιαπωνία μέχρι τις Ηνωμένες Πολιτείες. Γίνεται προβολή και διαφήμιση, αλλού περισσότερη αλλού λιγότερη, γιατί πράγματι ο τουρισμός έχει ανάγκη προβολής. Δεν είπε κανείς ότι δεν έχει ανάγκη προβολής, αλλά δεν μπορεί να σηκώνει το βάρος της προβολής αυτής μόνο το δημόσιο. Αν η Τουρκία διαθέτει 30 ή 40 δισεκατομμύρια για προβολή, αυτό δεν έπεται ότι και εμείς πρέπει να διαθέσουμε 30 ή 40 δισεκατομμύρια για προβολή, γιατί με αυτή τη λογική αύριο μπορεί να κάνει κάτι άλλο. Δε θα πρέπει να ακολουθούμε.
     Υπάρχει ένας σχεδιασμός, υπάρχει ένας προγραμματισμός και αυτός υλοποιείται. Σας είπα ότι υπάρχει από μελέτη, η οποία έγινε από διεθνές γραφείο για τον ελληνικό τουρισμό και βάσει αυτής της μελέτης αναπτύσσουμε την προβολή μας και τη διαφήμιση.
     Ακούστηκε κάτι για τις περιφερειακές υπηρεσίες. Πράγματι οι περιφερειακές υπηρεσίες –που δεν υπήρχαν σε όλες τις περιφέρειες- υπήρχαν μόνο σε τρία, τέσσερα μέρη, Θεσσαλονίκη, Πάτρα, Ρόδο και Κέρκυρα. Τώρα δημιουργήθηκαν σε όλες τις περιφέρειες. Υπήρξαν κάποιες αδυναμίες, κυρίως, στην υπηρεσία Νοτίου Αιγαίου, στη Σύρο. 
     Πράγματι, επειδή ακριβώς διαπιστώσαμε αυτή την αδυναμία, είχαμε δώσει τη δυνατότητα για ένα χρόνο όσες υποθέσεις δεν μπορούσαν να διεκπεραιωθούν με τον ταχύτερο δυνατό τρόπο, να έρχονται στην Αθήνα που υπήρχε προσωπικό και  τεχνογνωσία. Μάλιστα στέλναμε τακτικά κλιμάκια εκεί, έτσι ώστε να διεκπεραιωθούν οι υποθέσεις. Πράγματι διεκπεραιώθησαν και δεν υπήρξαν μεγάλα παράπονα ότι καθυστέρησαν.
     Σε πολλές περιφερειακές υπηρεσίες, σε πολλές περιφέρειες -οι οποίες είχαν πράγματι ανάγκη την τουριστική ανάπτυξη, όπως είναι η περιφέρεια Δυτικής Μακεδονίας- ο περιφερειάρχης έδωσε ιδιαίτερο βάρος, στελέχωσε την τουριστική διεύθυνση και λειτουργεί άριστα, παρ’ ότι δεν υπήρχε εμπειρία στον τομέα αυτό στην περιφέρεια Δυτικής Μακεδονίας, εκτός από κάποια στελέχη που πήγαν εκεί από τον ΕΟΤ Θεσσαλονίκης.
     Βλέπετε, λοιπόν, ότι και στον τομέα αυτό, στο θέμα των περιφερειών, έγινε η κατάλληλη στελέχωση. Δε θα πω ότι είναι τέλειες οι υπηρεσίες στην περιφέρεια.
  Έχουν προβλήματα. Αυτά τα προβλήματα προσπαθούμε και επιχειρούμε σιγά σιγά να τα λύνουμε, έτσι ώστε να μην παρουσιαστούν ή να παρουσιαστούν, εν πάση περιπτώσει, λιγότερα. 
	Άκουσα από την εκπρόσωπο του Συνασπισμού να μιλάει πάλι για την ΕΤΑ, περί εκποίησης αιγιαλών και άλλα τρελά, τα οποία ακούσαμε και στο νομοσχέδιο. Πόσες φορές πρέπει να τονίσουμε ότι δεν εκποιείται κανένας αιγιαλός; Πόσες φορές πρέπει να τονίσουμε ότι δεν μπορεί να μας κατηγορούν ότι δεν έχουμε τουριστική πολιτική και από την άλλη μεριά, όταν δημιουργούμε τις προϋποθέσεις για  την ανάπτυξη τουριστικής πολιτικής, δηλαδή, για την παραθεριστική κατοικία, να καταγγέλλουμε αυτό ως παράνομο και ότι θα τους βρούμε μπροστά μας και ούτω καθεξής; Γιατί η παραθεριστική κατοικία, η οποία θα αναπτύσσεται στα μεγάλα τουριστικά συγκροτήματα όταν είναι πέραν των τριακοσίων στρεμμάτων, είναι ένας από τους τομείς που βοήθησε την Κύπρο για να επεκτείνει την περίοδο, γιατί έτσι αποκτά μόνιμους τουρίστες, αποκτά τουρίστες οι οποίοι έχουν το σπίτι τους και οι ίδιοι εκείνοι οι οποίοι έχουν το σπίτι τους νοιάζονται για να στείλουν άλλους τουρίστες για να νοικιάσουν το σπίτι τους.  Καταλαβαίνουμε, λοιπόν, ότι δεν μπορεί από τη μια μεριά να λέμε ότι δεν υπάρχει πολιτική και όταν αναπτύσσεται πολιτική να την πυροβολούμε και να θέλουμε να μείνουμε στα δεδομένα έτσι όπως είναι.
      Ακούστηκε κάτι από την κ. Φουντουκίδου εδώ πάλι για το γραφείο του Μιλάνου. Προφανώς δεν παρακολούθησε την απάντηση που έδωσε ο Πρωθυπουργός στον Αρχηγό της Αξιωματικής Αντιπολίτευσης στην προ ημερησίας διατάξεως συζήτηση, όταν κατέθεσε του Ελεγκτικού Συνεδρίου διορθωτικό έγγραφο στο οποίο ζητούσε συγγνώμη για το λάθος το οποίο είχε κάνει για το γραφείο του ΕΟΤ.  Επομένως, μην επαναλαμβάνουμε πράγματα τα οποία έχουν απαντηθεί εδώ γιατί δε βοηθούν.
	ΑΡΙΣΤΟΤΕΛΗΣ ΠΑΥΛΙΔΗΣ: Για το γραφείο της Αμερικής…
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όχι. Εγώ μιλώ για το περί σκανδάλου που ακούστηκε εδώ για το γραφείο του Μιλάνου. 
	Είναι γεγονός ότι πάντοτε βάζετε ως στόχο το 2004. Εμείς το 2004 δε θεωρούμε ότι είναι το τέρμα. Θεωρούμε ότι είναι η αφετηρία. Θεωρούμε ότι είναι το μέσο και προσπαθούμε να κάνουμε ένα σωστό προγραμματισμό. Και σας είπα ότι την προβολή για τους Ολυμπιακούς Αγώνες, την προβολή για την τουριστική ανάπτυξη της Αττικής σε σχέση με τους Ολυμπιακούς Αγώνες την έχει αναλάβει εξολοκλήρου «Ο ΑΘΗΝΑ 2004» και η προγραμματική συμφωνία που έχουμε υπογράψει ως ΕΟΤ τότε με την «ΑΘΗΝΑ 2004» είναι για να εξελιχθεί αυτή η καμπάνια το 2003 και το 2004. Αυτό σας είπα προηγουμένως. Και αυτό βρίσκεται σε εξέλιξη και σε λίγες εβδομάδες θα είναι στον αέρα η προβολή της Αττικής ως τουριστικού προορισμού, σε σχέση με τους Ολυμπιακούς Αγώνες.
	ΑΝΑΣΤΑΣΙΟΣ ΛΙΑΣΚΟΣ: Τι έχει γίνει μέχρι τώρα; Πέρυσι έγινε… 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όχι. Η συμφωνία έχει γίνει πριν από δύο, τρία χρόνια. Υπάρχει προγραμματική συμφωνία, όπως υπήρξε προγραμματική συμφωνία με όλα τα υπουργεία που έκαναν με τον «2004». Η προγραμματική συμφωνία που υπέγραψε με τον τότε ΕΟΤ σας λέω ότι ήταν για να κάνει διαφήμιση το 2003 και το 2004. Δεν ήταν για να κάνουμε διαφήμιση από την πρώτη μέρα που πήραμε τους Ολυμπιακούς Αγώνες. Και σας πληροφορώ, ακόμη ότι είχα την ευκαιρία στην πρόσφατη έκθεση της Μαδρίτης να συναντήσω το Γενικό Γραμματέα του Παγκόσμιου Οργανισμού Τουρισμού, ο οποίος μου είπε ότι η Ελλάδα μαζί με την Ισπανία ήταν οι χώρες εκείνες οι οποίες είχαν την καλύτερη αν θέλετε αντίδραση στην κρίση, η οποία προκλήθηκε από το τρομοκρατικό κτύπημα της 11ης Σεπτεμβρίου και ότι στην Νότια Ευρώπη –αυτό που λέμε Νότια Ευρώπη, συμπεριλαμβανομένης της Ισπανίας, Ελλάδας και όλων των άλλων χωρών- η Ελλάδα και η Ισπανία ήταν οι χώρες που αντιμετώπισαν καλύτερα την κρίση, εν αντιθέσει με την Τυνησία, παραδείγματος χάρη, που είναι στην Βόρεια Αφρική και που είναι ανταγωνίστρια χώρα, η οποία είχε μεγάλα ποσοστά απώλειας. Ξεπερνούν το 27% οι απώλειες τις οποίες είχε η Τυνησία και το Μαρόκο.
	ΑΡΙΣΤΟΤΕΛΗΣ ΠΑΥΛΙΔΗΣ: Για άλλους λόγους, βεβαίως. Είναι ισλαμικές χώρες…
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Βεβαίως για άλλους λόγους. Είναι συνάρτηση όμως αυτών των λόγων. Ακριβώς, κύριε συνάδελφε, επειδή είναι συνάρτηση αυτών των λόγων, είχαν αυτές τις απώλειες. Όπως απώλειες είχαν και άλλες χώρες. Δε θα πω για τις χώρες Συρία, Λίβανο κ.λ.π. Είναι στη διακεκαυμένη ζώνη. Δεν το λέω καθόλου αυτό, για να μη θεωρήσετε ότι προσπαθώ με υπερβολικά στοιχεία να δώσω απάντηση σε ορισμένες από τις αιτιάσεις τις οποίες κάνατε.
      Τώρα, όσον αφορά το τι είναι αγροτοτουρισμός. Να σας πω, κύριε συνάδελφε, γιατί είπαμε ότι πρέπει να είναι από έξι δωμάτια και πάνω; Γιατί έχοντας την εμπειρία του leader 1 και του leader 2 όσοι πήραν για να κάνουν καταλύματα –μιλάω μόνο για τα καταλύματα και δε μιλώ για τις άλλες δράσεις του αγροτοτουρισμού, που σωστά είπατε ότι όποιος θέλει να προσφύγει για να έχει μια αγροτοτουριστική γεύση είναι για να ζήσει από κοντά τον αγρότη- οι περισσότεροι έκαναν κατοικίες για να κατοικήσουν ή εξοχικές κατοικίες και δε διέθεσαν μετά τα τρία χρόνια αυτά τα αγροτοτουριστικά…
      ΑΝΑΣΤΑΣΙΟΣ ΛΙΑΣΚΟΣ: Να υπάρξει έλεγχος, κύριε Υπουργέ. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Έγινε. Μετά τα τρία χρόνια έγιναν κατοικίες τα περισσότερα. Και, προκειμένου να αποφύγουμε αυτό ακριβώς και, έχοντας την εμπειρία του πρώτου και του δεύτερου leader προχωρήσαμε και είπαμε από έξι δωμάτια και πάνω, έτσι ώστε να μπορούν να μείνουν…
      ΑΝΑΣΤΑΣΙΟΣ ΛΙΑΣΚΟΣ: Μα, αυτά είναι ξενοδοχεία. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν είναι ξενοδοχείο τα έξι δωμάτια. Τώρα, μην τρελαθούμε εντελώς ότι είναι ξενοδοχείο τα έξι δωμάτια. Και, βεβαίως, μπορούν χωρίς αυτό να δεσμεύει, να ανακαινιστούν παλιά κτίρια. Και εμείς σας πληροφορώ ότι προχωρούμε σε πολλά παλιά σχολεία που έχουν κλείσει στα χωριά και τα οποία τα μετατρέπουμε σε ξενώνες, έτσι ώστε να αποτελέσουν αυτά πιλοτικό πρόγραμμα για να μπουν και άλλοι και για να μείνουν οι αγρότες στην περιοχή τους. Έτσι, μπορεί να δοθεί η ευκαιρία σε κάποιους να μάθουν, να δουν, να πιστέψουν γιατί οι αγρότες οι καημένοι, ιδιαίτερα οι ορεινοί, δε γνωρίζουν τι σημαίνει προσφορά κάποιων υπηρεσιών. Με την εκπαίδευση, λοιπόν, την οποία μπορούμε να τους κάνουμε τώρα με το νόμο τον οποίο ψηφίσαμε με τον οποίο δίνουμε τη δυνατότητα να γίνονται τα ΚΕΚ και τα ΙΕΚ, θα μπορέσουμε να τους φέρουμε σε μία τέτοια θέση για να μπορέσουν πραγματικά να βελτιώσουν το εισόδημά τους και να ζήσουν καλύτερα και να μη φύγουν από την περιοχή τους. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, δυστυχώς, ο Κοινοβουλευτικός Εκπρόσωπος του ΠΑΣΟΚ δεν είναι παρών, έχει φύγει…
      ΑΡΙΣΤΟΤΕΛΗΣ ΠΑΥΛΙΔΗΣ: Ώχετο απιών! 
      ΓΕΩΡΓΙΟΣ ΣΑΛΑΓΚΟΥΔΗΣ: Ώχετο απιών, όπως λέει και ο κ. Παυλίδης και που το ανέφερε και πιο πριν. Ένας ήταν από το ΠΑΣΟΚ και αυτός απεχώρησε μετά από ορισμένα που μας είπε και μάλιστα ανακριβή, για να μην πω, ψέματα και μας παρέθεσε πολλά πράγματα, τα οποία θα γίνουν στο μέλλον σαν να έγιναν. Λυπάμαι γιατί η τακτική αυτή του ΠΑΣΟΚ δεν είναι μόνο του Κοινοβουλευτικού Εκπροσώπου και όχι μόνο του Υφυπουργού, αλλά και του Υπουργού Ανάπτυξης. Και εδώ θα καταθέσω στη Βουλή τα Πρακτικά, όπου ο Υπουργός Ανάπτυξης σε μία επίκαιρη ερώτησή μου, την 5η Φεβρουαρίου 2002 λέει ότι, «Οι εκταμιευθείσες πιστώσεις μέχρι την 1η Φεβρουαρίου ανέρχονται ως ποσοστό επί των κονδυλίων…κλπ» -αναφέρει νούμερα- «…γύρω στο 29%». Αναφέρετε σε εκταμιευθείσες πιστώσεις. Συνεχίζει «Άρα, το ποσοστό αυτό νομίζω ότι κρίνεται ως ικανοποιητικό». Δε διαβάζω τα υπόλοιπα που επιτείνουν αυτό το επιχείρημά του γιατί δε θέλω να χάσω άλλο χρόνο, εφόσον θα τα καταθέσω κιόλας. Ταυτόχρονα, όμως μου απαντά σε ερώτησή μου η αντίστοιχη υπηρεσία που παρακολουθεί το πρόγραμμα του ΕΠΑΝ και αναφέρει ότι, η ροή των εκταμιεύσεων ανέρχεται σήμερα στο 5% προερχόμενες, κυρίως, από τις συνεχιζόμενες επενδύσεις του αναπτυξιακού νόμου 23Α και 23Β. Αυτή είναι η απάντηση, την οποία θα καταθέσω, σε ερώτησή μου στις 30 Απριλίου. Γιατί μετά από την απάντηση του κυρίου Υπουργού υπέβαλα ερώτηση πλέον για να πάρω απάντηση έγγραφη και στην έγγραφη απάντηση μου λένε ότι η ροή των εκταμιεύσεων, οι εκταμιεύσεις είναι μόνο 5%. 
     	Θα ήθελα εδώ να καταθέσω την ερώτησή μου και την επίσημη απάντηση μαζί με το αντίστοιχο δελτίο Τύπου που έβγαλα τότε. Επιπλέον θα ήθελα να καταθέσω τον κατάλογο και την κατάσταση του προγράμματος ΕΠΑΝ. Σημειώνω, ιδιαίτερα, εδώ τον τουρισμό και το μέτρο 3.2 «Προώθηση Επιχειρηματικής Αριστείας στις Μεταποιητικές και Τουριστικές Επιχειρήσεις» που ήταν μηδέν. Δεν είχαν βγάλει ακόμη ούτε την προκήρυξη. 
      Επίσης, θα καταθέσω το Περιφερειακό Επιχειρησιακό Πρόγραμμα Κεντρικής Μακεδονίας 2000-2006 –επίσημα στοιχεία του Υπουργείου- τον Νοέμβριο 2002. Από αυτό, εκείνο που έχει σημασία για τον τουρισμό είναι: «Αναβάθμιση της τουριστικής υποδομής, κυρίως, για την υποστήριξη ειδικών μορφών θεματικού τουρισμού» που η απορρόφηση είναι μηδέν. 
      (Στο σημείο αυτό ο Βουλευτής κ. Γεώργιος Σαλαγκούδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεν το καταθέτω τυχαία. Το καταθέτω, γιατί η Δωδεκάνησος μαζί με τη Θεσσαλονίκη έχουν τη μεγαλύτερη πτώση της τουριστικής τους κίνησης το 2002. Γι’ αυτό ακριβώς το λόγο καταθέτω αυτά στα Πρακτικά προς απόδειξη ότι η Κυβέρνηση δεν μπορεί στο ελληνικό Κοινοβούλιο και δη διαμέσου του Κοινοβουλίου στον ελληνικό λαό, που πρέπει να προσφέρεται η αρτιότερη, η σωστότερη, η αληθινή, η τεκμηριωμένη πληροφόρηση, να έρχεται και να μας λέει ψέματα. Διότι όλα αυτά που μας είπε ο κύριος Υπουργός, στα μισά της ομιλίας του και πέρα, όταν άρχισε να μιλάει για την πολιτική στον τουρισμό, αποτελούν προθέσεις. Τόσο οι νομοθετικές πρωτοβουλίες τις οποίες πρόκειται να πάρει για την αναδιοργάνωση της νομοθεσίας για τις ιαματικές πηγές, για την αναδιοργάνωση όλης της τουριστικής νομοθεσίας στη χώρα μας, για την κωδικοποίηση επίσης του τουρισμού, πρόκειται να γίνουν. Δεν έγιναν ακόμα. Τον απολογισμό σας τον είπα στην πρωτολογία μου, δε νομίζω ότι χρειάζεται να τον επαναλάβω.
      Θα ήθελα να τονίσω και κάτι άλλο ακόμα. Μίλησε ο κύριος Υπουργός, για την προβολή και το μεγάλο ποσό που φέτος εξασφαλίστηκε, τα 10 δισεκατομμύρια. 
      Κύριε Υπουργέ, σας προτείνουν οι φορείς να δημιουργηθεί ένας φορέας προβολής του τουριστικού προϊόντος της Ελλάδας με τριμερή χρηματοδότηση και εσείς αρνείστε να δημιουργήσετε αυτό το φορέα. Φοβάμαι ότι αρνείστε διότι κάποιοι μέσα στο Υπουργείο σας –δε θέλω να πω- σας παρασύρουν και εσάς. Καρπούνται από το διαφημιστικό προϊόν που δίνετε. Αυτό είναι πάρα πολύ γνωστό, γίνεται και στα υπόλοιπα Υπουργεία. Μέσω αυτού καταδυναστεύετε και τα Μέσα Μαζικής Ενημέρωσης, μέσω αυτού δημιουργείτε τη διαπλοκή με τα Μέσα Μαζικής Ενημέρωσης, γιατί εκεί στα διαφημιστικά κονδύλια και των υπολοίπων Υπουργείων γίνεται ακριβώς η διαφθορά που δημιουργείται και στους λειτουργούς των Μέσων Μαζικής Ενημέρωσης. 
      Αυτά διαβάστε τα και στις εφημερίδες και η παραίτηση του Προέδρου της ΕΣΗΕΑ  προς αυτή την κατεύθυνση έτεινε. 
      Αναφερθήκατε προηγουμένως για τις περιφερειακές υπηρεσίες και τη στελέχωσή τους. Σας λέω πρόσφατη εμπειρία. Προχθές μιλούσα με κάποιον ιδιώτη επενδυτή που θέλει να κάνει ένα ξενοδοχείο σε μία περιφέρεια και εκεί του λένε: «Δεν ξέρουμε». Έχει μπλεχτεί σε μία γραφειοκρατία η οποία δεν τελειώνει ποτέ, με δεκάδες άδειες που πρέπει να βγάλει και με τις υπηρεσίες να είναι  στημένες στο γράμμα του νόμου. Ενώ παραδείγματος χάρη σε αστική ζώνη δεν επιβάλλεται μελέτη περιβαλλοντικών επιπτώσεων για τη διάθεση των λυμάτων, γιατί συνδέεται με το αστικό καθεστώς, αυτοί του λένε «όχι, θα υποβάλεις». Όταν τελικώς καταλήγει και τους λέει «μα, τι γίνεται;», του απαντούν «εμείς δεν ξέρουμε από αυτά, να πάτε στην κεντρική υπηρεσία»!
     Δυστυχώς, έτσι λειτουργούν οι περιφερειακές υπηρεσίες, όπως τώρα τις έχετε κάνει. Σας το λέω από πρόσφατη εμπειρία. Αν θέλετε, μπορώ να σας φέρω και τον ιδιώτη επιχειρηματία, ο οποίος τα είπε σ’ εμένα, για να σας τα πει από πρώτο χέρι.
      Κύριε Υπουργέ, μιλήσατε για τις ανταγωνίστριες χώρες. Για την Τυνησία και το Μαρόκο, δέχομαι αυτά που είπατε προηγουμένως. Η Τυνησία και το Μαρόκο έχουν τεράστια εσωτερικά προβλήματα. Προσέξτε, όμως, άλλες χώρες που και αυτές έχουν εσωτερικά προβλήματα, αλλά έχουν τεράστια αύξηση στον τουρισμό τους, στην τουριστική τους κίνηση. 
      Σας διαβάζω, λοιπόν, από τη «Ναυτεμπορική», για την οποία νομίζω ότι είναι έγκριτη εφημερίδα. «Ανάπτυξη» -λέει- «στην Ευρώπη, διεθνείς τουριστικές αφίξεις, Τουρκία συν 13,6%, Κροατία συν 6,1%, Βουλγαρία συν 7,8%, Μεγάλη Βρετανία συν 3,1%». Εντάξει για τη Μεγάλη Βρετανία, αλλά οι υπόλοιπες χώρες είναι ανταγωνίστριες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας ανέφερα προηγουμένως για την Ισπανία ότι έχει 3,5% -το αναφέρατε και εσείς- αλλά όχι και εμείς! Η Ισπανία, κορεσμένη θα έλεγε κανείς τουριστικά με ένα τεράστιο τουριστικό προϊόν το οποίο διαθέτει, δεν μπορεί να συγκριθεί με εμάς. Θα έπρεπε κανονικά, σε μία περίοδο ύφεσης και της κρίσης –όπως λέμε εδώ- της 11ης Σεπτεμβρίου, να έχει μείωση το 2002. Όμως, η Ισπανία έχει αύξηση της τάξεως του 3,5%. Το ίδιο συμβαίνει και με την Πορτογαλία και με την Ιταλία.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Γι’ αυτό σας αναφέραμε και την Τουρκία -όχι γιατί μοναδικά μας ενδιαφέρει ως ανταγωνίστρια χώρα- η οποία μας έφτασε σε αριθμό τουριστών, όπως σας είπα και ποιοτικά - όταν σας ανέφερα τον αριθμό των Αμερικανών τουριστών που πηγαίνουν στην Τουρκία, σε σχέση με τον αριθμό των τουριστών που έρχεται σε μας- και όχι, όπως μας είπατε στην πρωτολογία σας, υποβαθμισμένα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τέλος, θα ήθελα να εκφράσω τη λύπη μου για τη νοοτροπία αυτής της Κυβέρνησης. Το 2004, κύριε Υπουργέ, αν ήταν να το εκμεταλλευτούμε μόνο μετά και, αν ήταν ένα τόσο ασήμαντο γεγονός για σας και ήταν να το φτιάξουμε μόνο, εκατό χιλιάδες φορές να μην το φτιάχναμε. Το 2004, δηλαδή, τι μας δίνει παραπάνω; Αυξάνει το κύρος της χώρας μας;
      Το σημαντικότερο για το 2004 είναι ότι αυτή η κουκίδα στον παγκόσμιο χάρτη θα είναι επί δέκα επτά μέρες σε όλες τις τηλεοράσεις όλου του κόσμου. Όλος ο κόσμος θα μάθει ότι αυτή είναι η Ελλάδα. Τι είναι, όμως, η Ελλάδα, αν μέσα από την τηλεόραση και από τα σποτ εμείς δεν περνάμε όλες τις ομορφιές της Ελλάδας και, αν πιο πριν δεν έχουμε δημιουργήσει τις προϋποθέσεις; Επτά ολόκληρα χρόνια από τότε που πήραμε τους Ολυμπιακούς, περιμένουμε μόνο τον τελευταίο χρόνο, για να κάνουμε κάτι.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ:  Κύριε Πρόεδρε, συγχωρείστε με για την έξαρση, αλλά είναι γεγονός ότι είναι ένα μεγάλο θέμα που αφορά την πατρίδα, το έθνος, το μέλλον της οικονομίας μας, της ανάπτυξής μας. Γι’ αυτό ακριβώς το λόγο εξεγείρομαι.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Για την έξαρση σας συγχωρώ και μπορείτε να πείτε ό,τι θέλετε, αλλά πρέπει να τα πείτε μέσα στο χρόνο σας. Εγώ δεν έχω πρόβλημα με την έξαρση, έχω πρόβλημα με το χρόνο.
      Ορίστε, κύριε Κεφαλογιάννη, έχετε το λόγο για πέντε λεπτά ως πρώην Υπουργός.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, η Βουλή ως ναός της Δημοκρατίας είναι ιερός χώρος και δεν μπορούν να λέγονται από την Κυβέρνηση –ξεκινώντας από τον Πρωθυπουργό μέχρι τον τελευταίο Υπουργό- αυτά τα τερατώδη ψέματα με ακροατή τον ελληνικό λαό.
      Αντέδρασα και διαμαρτυρήθηκα για όσα ο κύριος Υφυπουργός υποστήριξε από το Βήμα της Βουλής και αναφέρομαι συγκεκριμένα στα εξής: Πρώτον, ότι η Νέα Δημοκρατία δε διέθεσε ποτέ χρήματα για τη διαφήμιση και, δεύτερον, ότι το 1993 οι τουρίστες στη χώρα μας ήταν πέντε εκατομμύρια. Δε θα μπορούσε να αντέξει κανένας αυτή τη συνειδητή διαστρέβλωση της αλήθειας από το Βήμα της Βουλής. 
      Μπορεί να μην διαμαρτυρήθηκα και να μην αντέδρασα, σύμφωνα φυσικά με τον Κανονισμό της Βουλής, αλλά θα ήθελα να πληροφορήσω τον κύριο Υφυπουργό, ότι ως Υπουργός Τουρισμού το 1991 διατέθηκαν 6,5 δισεκατομμύρια δραχμές για την τουριστική προβολή της χώρας και, μάλιστα, με διεθνή διαγωνισμό, στον οποίο συμμετείχαν όλες οι μεγάλες διαφημιστικές εταιρείες του κόσμου, όπως η «Olympia» και άλλες. Είναι η μοναδική φορά που όντως η Ελλάδα διαφημίστηκε, όπως έπρεπε, στη διεθνή τουριστική αγορά.
      Δεύτερον, θα καταθέσω στα Πρακτικά της Βουλής ένα συνοπτικό – πίνακα, όπου αναγράφονται οι κινήσεις κατά έτος της αφίξεως των τουριστών στη χώρα μας. Το 1993 οι τουρίστες στη χώρα μας ήταν εννέα εκατομμύρια τετρακόσιες δέκα τρεις χιλιάδες. Ο κύριος Υπουργός, είπε ότι ήλθαν τότε μόνο πέντε εκατομμύρια. Η Βουλή ας κρίνει την αξιοπιστία του κυρίου Υφυπουργού.
      (Στο σημείο αυτό ο Βουλευτής κ. Ιωάννης Κεφαλογιάννης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα καταθέτω, λοιπόν, στη Βουλή, γιατί όταν αυτά τα ψέματα διατυπώνονται σ’ αυτό τον ιερό χώρο, εγώ σας παλαιός κοινοβουλευτικός αγανακτώ και αντιδρώ υπερασπίζοντας την αξίας της αλήθειας και την αξιοπιστία του πολιτικού λόγου.
      Αναφέρομαι τώρα επί της ουσίας. Είκοσι χρόνια είναι στην κυβέρνηση το ΠΑΣΟΚ και δεν έχει χαράξει τουριστική πολιτική. Είκοσι χρόνια είναι στην κυβέρνηση και δεν έχουν ψηφίσει ένα θεσμικό νόμο για τον τουρισμό. Οι νόμοι οι τουριστικοί που ήρθαν προς ψήφιση στη Βουλή ανεφέροντο μόνο στα καζίνο. Και είναι γνωστό αυτό που κυκλοφορεί στην ελληνική κοινωνία, δηλαδή, η πολιτική διαπλοκή και οι σχέσεις της Κυβέρνησης με διαπλεκόμενα συμφέροντα, το πολιτικό χρήμα και οι μίζες.
      Εγώ, κύριε Πρόεδρε, έφερα στη Βουλή ένα θεσμικό νόμο, ύστερα από διάλογο με όλους τους τουριστικούς φορείς και τα κόμματα. Ο νόμος αυτός πέρασε από την αρμόδια κοινοβουλευτική επιτροπή, από τη Μικρή Βουλή. Δεν ψηφίστηκε, δυστυχώς, στην Ολομέλεια. Αυτός ο νόμος υπάρχει στο Υπουργείο και αν θέλει, μπορεί να ψάξει και να τον βρει ο κύριος Υπουργός, για να δει πως σκεφτόμασταν εμείς από την πλευρά μας τότε, πως εφαρμόζαμε τουριστική πολιτική, πως ο νόμος αυτός χάραζε πολιτική, πως ο νόμος αυτός πραγματικά έδινε κατευθύνσεις, στρατηγική, προοπτική για τον ελληνικό τουρισμό.
      Σε αυτό το νόμο αρνήθηκα να βάλω διατάξεις για τα καζίνο και τόνισα, όταν έγινε συζήτηση στην επιτροπή, ότι δε θα βάλω τα καζίνο μέσα σ΄ αυτό το θεσμικό νόμο. Και επειδή ήταν αρμοδιότητα του Υπουργείου Τουρισμού τα καζίνο, αποφάσισα ότι θα έδινε τις άδειες των καζίνο μια διακομματική επιτροπή της Βουλής. Αυτό γιατί θέλαμε πάντοτε οι πράξεις μας να είναι διαφανείς και έντιμες απέναντι στον ελληνικό λαό μακριά από κάθε διαπλοκή και άνομα συμφέροντα. 
      Δεν υπάρχουν έργα υποδομής. Είναι έγκλημα αυτό που έχει διαπραχθεί σε βάρος αυτής της χώρας. Υπήρξαν τρία Κοινοτικά Πλαίσια Στήριξης. Ποια έργα τουριστικής υποδομής έχουν γίνει; Είχαμε ένα πρόγραμμα, να υπάρχει τουλάχιστον μία μαρίνα σε κάθε νησί. Τι έγινε αυτό το πρόγραμμα; Ποια λιμενικά έργα έχουν γίνει; Τι αεροδρόμια έχουν γίνει για τα νησιά; Τι συγκοινωνιακά έργα έχουν γίνει στη χώρα μας, τα οποία τα εξυπηρετούν πράγματι μία σωστή τουριστική ανάπτυξη; Δεν υπάρχει προγραμματισμός, δεν υπάρχει στρατηγική, δεν υπάρχει σωστή διαφήμιση.
      Και επανέρχομαι σ΄ αυτό το σημείο, κύριε Πρόεδρε, διότι τα όσα χρήματα διατίθενται για τη διαφήμιση, δυστυχώς, δε διατίθενται κατά τον αδιάβλητο τρόπο, τον όποίο θέσπισα όταν είχα την ευθύνη του Υπουργείου Τουρισμού. Ήταν απόλυτα διαφανής και καθαρός ο τρόπος διαφήμισης του ελληνικού τουρισμού. Έγινε διεθνής διαγωνισμός, εκλήθησαν όλες οι μεγάλες διαφημιστικές εταιρίες του κόσμου, και υπέβαλαν τα προγράμματά τους. Είχα την υπομονή σαν Υπουργός να παρακολουθήσω τα προγράμματα αυτά –και ήταν προγράμματα είκοσι λεπτών- που μας έφεραν όλες οι εταιρίες και μαζί με τους υπηρεσιακούς παράγοντες αποφασίσαμε, ποια από τα προγράμματα αυτά έπρεπε τελικά να επιλεγούν, για να διαφημιστεί η χώρα μας.
      Κύριε Υπουργέ, κύριε Πρόεδρε, απόδειξη του ότι δεν υπάρχει τουριστική πολιτική, είναι η κατάργηση του Υπουργείου Τουρισμού. Το Υπουργείο Τουρισμού θα έπρεπε να είναι το πρώτο Υπουργείο στη χώρα αυτή, διότι η Ελλάδα μπορεί να ζήσει μόνο από τον τουρισμό. Έχει τεράστια πλεονεκτήματα με τα ανυπολογίστου αξίας αρχαιολογικά ευρήματα, με το εύκρατο κλίμα της, με το μοναδικό νησιωτικό της πλέγμα και τα ωραία τοπία της. Καμία χώρα στον κόσμο δεν έχει αυτό το νησιωτικό πλέγμα, που έχει η Ελλάδα. 
      ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε Κεφαλογιάννη. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω σε ένα λεπτό, κύριε Πρόεδρε.
      Κατήργησε τον Ελληνικό Οργανισμό Τουρισμού, ο οποίος υπήρξε η βάση για την τουριστική ανάπτυξη αυτής της χώρας. Γιατί τον κατήργησε; Στη θέση του δημιούργησε την περίφημη ΕΤΑ -την Εταιρία Τουριστικών Ακινήτων- μία ανώνυμη εταιρία, η οποία μέχρι σήμερα το μόνο έργο, το οποίο έχει να παρουσιάσει, είναι ξεπούλημα της τουριστικής περιουσίας, που είναι περιουσία του ελληνικού λαού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΙΩΑΝΝΗΣ ΚΕΦΑΛΟΓΙΑΝΝΗΣ: Σ’ αυτό το σημείο επισημαίνω και εφιστώ την προσοχή της Κυβέρνησης, διότι θα ζητηθούν ευθύνες, αν όντως προχωρήσει με αυτό τον τρόπο στο ξεπούλημα της περιουσίας του ελληνικού λαού.
     ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε πέντε λεπτά, για να κλείσετε τη συζήτηση.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Kύριε Πρόεδρε, δε θα χρειαστώ όλο το χρόνο.
     Κύριε Πρόεδρε, επειδή, ακούγονται πάρα πολλά εδώ σχετικά με τον τουρισμό, σας πληροφορώ ότι η Ελλάδα είναι ο δέκατος πέμπτος πιο δημοφιλής προορισμός ανάμεσα στις δεκάδες χώρες, που αναπτύσσουν τουριστικές δραστηριότητες. Έχω στοιχεία για το 2000 και είναι ο δέκατος  πέμπτος πιο δημοφιλής τόπος προορισμού για τους ξένους τουρίστες. 
     Επίσης, πρέπει να πω ότι η Ελλάδα είναι η δέκατη χώρα από την άποψη είσπραξης τουριστικού συναλλάγματος. Είναι η δέκατη στη σειρά από τόσες χώρες. 
     Επομένως, δεν μπορούμε να λέμε ότι δεν υπάρχει τουριστική ανάπτυξη.
     ΓΕΩΡΓΙΟΣ ΣΑΛΑΓΚΟΥΔΗΣ: Σε απόλυτο μέγεθος;
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όχι σε απόλυτο μέγεθος. Είναι η δέκατη χώρα σε είσπραξη συναλλάγματος.
     ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, αυτό είναι απόλυτο νούμερο. Είναι η δέκατη χώρα σε είσπραξη συναλλάγματος. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης):  Αυτά τα λέω, για να λυθεί η παρεξήγηση. Εδώ, παρουσιάστηκε μία εικόνα ότι τάχα δεν έχει γίνει τίποτα. 
     Ακούσαμε προηγουμένως ότι δεν υπάρχουν υποδομές. Όμως, η μόνη περίοδο, στην οποία έγιναν υποδομές, όπως λιμάνια, μαρίνες, δρόμοι, αεροδρόμια, είναι η εικοσιετία στην οποία κυβερνά το ΠΑΣΟΚ.
     ΑΡΙΣΤΟΤΕΛΗΣ ΠΑΥΛΙΔΗΣ: Ελάτε τώρα, κύριε Υπουργέ!
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Παυλίδη, γνωρίζετε πάρα πολύ καλά, γιατί κατάγεστε από νησιωτική περιοχή, ότι τα περισσότερα πλοία δεν έμπαιναν μέσα στα λιμάνια. 
     ΑΡΙΣΤΟΤΕΛΗΣ ΠΑΥΛΙΔΗΣ: Σε ποια νησιά;
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Τα περισσότερα λιμάνια αναπτύχθηκαν τότε.
     Ποια νησιά είχαν αεροδρόμιο τότε; Τα περισσότερα έγιναν τότε.
     Αμφισβητείτε ότι έγιναν τα περισσότερα λιμάνια εκείνη την περίοδο; Αμφισβητείτε ότι έγιναν τα περισσότερα αεροδρόμια στα νησιά;
     ΑΡΙΣΤΟΤΕΛΗΣ ΠΑΥΛΙΔΗΣ: Το αμφισβητώ.
     ΠΡΟΕΔΡΕΥΩΝ (Παναγιώτης Σγουρίδης): Ωραία, εσείς το αμφισβητείτε και ο Υπουργός λέει ότι έγιναν.
     Σας παρακαλώ πολύ να μην διακόπτετε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ακούμε συνεχώς να μιλάτε περί μαρινών. Γνωρίζετε ότι αυτή τη στιγμή στην Ελλάδα υπάρχουν δεκαέξι χιλιάδες θέσεις για τουριστικά σκάφη; Αυτή τη στιγμή, που μιλούμε, με δική μας παρέμβαση αξιοποιούνται αυτές οι θέσεις, έτσι ώστε με μικρές παρεμβάσεις να μπορούν να εξυπηρετούνται τα τουριστικά σκάφη και σε μικρά νησιά και λιμάνια;
     Κύριε Πρόεδρε, εν πάση περιπτώσει, φαίνεται ότι το ρολόι της Νέας Δημοκρατίας έχει σταματήσει στο 1981 και στην περίοδο 1990-1993. Μετά από αυτό φαίνεται ότι έχει χαλάσει το ρολόι της και δε θέλει να δει τίποτα άλλο απ’ όσα έχουν γίνει.
     ΑΡΙΣΤΟΤΕΛΗΣ ΠΑΥΛΙΔΗΣ: Δεν τα μηδενίζουμε όλα, για να εξηγούμαστε. Δεν μπορείτε, όμως, να λέτε τέτοια πράγματα μπροστά μας.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εγώ δε θα πω ότι τελειώσαμε και όλα έγιναν ωραία και καλά, όπως είπε και κάποιος συνάδελφός σας εδώ, ο οποίος μάλιστα ανέφερε ότι μιλάμε αυτάρεσκα. Κάθε άλλο. Αγωνιούμε κάθε μέρα για τον τουρισμό και για το τι θα γίνει. Γι’ αυτό το λόγο τρέχουμε από έκθεση σε έκθεση και παίρνουμε μέρος σε πάρα πολλές διεθνείς εκθέσεις, για να προβάλουμε τη χώρα μας.
     ΑΡΙΣΤΟΤΕΛΗΣ ΠΑΥΛΙΔΗΣ: Πώς, όμως, παίρνετε μέρος;
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, δεν μπορεί να γίνει συζήτηση με αυτό το τρόπο. Εγώ δε σας διέκοψα. 
     Θέλω να αναγνωρίσω -για να μην αφήσω τίποτα αναπάντητο- ότι έχω κάνει λάθος και ότι ο κ. Κεφαλογιάννης είπε κάτι σωστό. Τα στοιχεία που εγώ είχα, ήταν πράγματι κακοτυπωμένα και το 1983 το είδα ως 1993. Το λέω αυτό, για να λυθεί αυτή η παρεξήγηση, η οποία δημιουργήθηκε.
     Το μεγαλύτερο πρόγραμμα για τη διαφήμιση ήταν από χρήματα, που προέρχονταν από το πρόγραμμα δημοσίων επενδύσεων. Μόνο αυτό λέω, ότι ήταν γύρω στα 2,5 με 3 δισεκατομμύρια δραχμές.
      Κύριοι συνάδελφοι, κλείνοντας αυτή τη συζήτηση…
      ΙΩΑΝΝΗΣ ΚΕΦΑΛΟΓΙΑΝΝΗΣ: Είπα για το 1991, ήταν 6,5 δισεκατομμύρια.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, νομίζω ότι σας κάλυψε μετά από αυτό που είπε. Αναγνώρισε ότι έγινε ένα λάθος. 
      ΙΩΑΝΝΗΣ ΚΕΦΑΛΟΓΙΑΝΝΗΣ:  Τα λάθη γίνονται σκόπιμα για να αποκρύπτουν την αλήθεια. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Θα προκαλέσουμε τώρα καινούρια συζήτηση.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είναι θέμα αντιπαράθεσης. Θέλω να πω ότι δεν διαψεύδομαι ποτέ σ’ αυτήν την αίθουσα για όσα λέω.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, σας παρακαλώ μην ανοίγετε συζήτηση.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, θέλω…
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, δεν έχετε δικαίωμα. Να τα πείτε στον Κοινοβουλευτικό σας Εκπρόσωπο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Πράγματι, κύριε Πρόεδρε, εκ του Κανονισμού, δεν έχω τη δυνατότητα τα μιλήσω. Θα ήθελα απλώς να παρακαλέσω, επειδή ήμουν Υπουργός τότε, όταν ήταν ο πόλεμος του Κόλπου και αντιμετωπίσαμε μία κρίσιμη περίοδο για τον τουρισμό, θα ήθελα να πω δύο λέξεις χρήσιμες νομίζω, τίποτε άλλο.
      ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Κεφαλογιάννη, εγώ δεν σας δίνω το λόγο.
      Ο κ. Σαλαγκούδης έχει το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ, θέλω να σας πω…
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται τίποτα στα Πρακτικά.
      ΙΩΑΝΝΗΣ ΚΕΦΑΛΟΓΙΑΝΝΗΣ: …..
      ΠΡΟΕΔΡΕΥΩΝ (Παναγιώτης Σγουρίδης): Είμαι άδικος.
      ΙΩΑΝΝΗΣ ΚΕΦΑΛΟΓΙΑΝΝΗΣ: …..
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη, έχετε το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: …..
      ΠΡΟΕΔΡΕΥΩΝ (Παναγιώτης Σγουρίδης): Δε γράφεται τίποτα στα Πρακτικά.
      ΙΩΑΝΝΗΣ ΚΕΦΑΛΟΓΙΑΝΝΗΣ: …
      	ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Δύο λόγια θα πω, κύριε Πρόεδρε. 
      Πρώτον, θα ήθελα να μας καταθέσει ο κύριος Υπουργός έκθεση ή ο,τιδήποτε άλλο ενός διεθνούς οργανισμού που να συγκαταλέγει την Ελλάδα ως δεκάτη πέμπτη χώρα, σαν δημοφιλή προορισμό. Θα με ενδιέφερε. Πρώτο αυτό. 
      Το δεύτερο –δε θα το βρει φυσικά- είναι να μας φέρει κάτι που να αποδεικνύει ότι είναι δέκατη σε τουριστικό συνάλλαγμα. Δεν ξέρω αν εννοεί κατά κεφαλή, ή αν εννοεί σε μέγεθος. Σε απόλυτο μέγεθος δεν είναι δυνατόν να είναι στη δέκατη θέση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Γιατί δεν είναι δυνατόν;
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, αν μελετήσετε καλύτερα τα στοιχεία, θα το δείτε. Πρώτον, δε βγαίνει από τίποτα. Να σας πω ένα χαρακτηριστικό παράδειγμα. Θα σας αναφέρω μόνο τις Μεσογειακές χώρες. Η Ισπανία και η Πορτογαλία έχουν 203 δολάρια κατά κεφαλή τουρίστα. Αντιλαμβάνεστε, με τον τεράστιο αριθμό που έχουν, που καταλήγει τελικά το ποσό του συναλλάγματος που παίρνουν. Η Ιταλία έχει 24 δολάρια κατά κεφαλή στους τουρίστες. Ο αριθμός είναι τεράστιος. Η Αίγυπτος έχει 126 δολάρια. Αν εννοείτε από τη Μεσόγειο ότι είμαστε δέκατοι, εντάξει κάπως μπορούμε να το δεχτούμε. Αλλά, όταν λέτε ότι είναι δέκατη η Ελλάδα στον κόσμο, δεν είναι δυνατόν. Εγώ σας λέω ότι αυτό είναι καλύτερα να μην το πείτε –προστατεύω τον Έλληνα Υπουργό- έξω από την Ελλάδα, για να μην εκτεθείτε, όπως ήθελα να προστατεύσω και τον Κοινοβουλευτικό Εκπρόσωπο προηγουμένως να μη λέει αυτά τα πράγματα, γιατί εκτίθετε.
      Το τελευταίο που έχω να πω είναι για τα έργα υποδομής. Ουδέποτε σε αυτό τον τόπο υπήρξε κυβέρνηση που να έχει πάρει τόσα πολλά χρήματα, τα οποία τα πήρε χάρη της Νέας Δημοκρατίας που εντάξαμε τη χώρα μας στην ΕΟΚ, ενώ εσείς φωνάζατε τότε «έξω από την ΕΟΚ, όχι στην ΕΟΚ, στο λάκκο των λεόντων». Εμείς εντάξαμε τη χώρα στην ΕΟΚ και οι Κυβερνήσεις του ΠΑΣΟΚ σε αυτή την εικοσαετία έχουν πάρει τόσα χρήματα, όσα δεν είχαν πάρει οι ελληνικές κυβερνήσεις από τότε που υφίσταται το ελληνικό κράτος. Και το έργο το οποίο παρουσιάζετε σήμερα, όχι μόνο στον τομέα του τουρισμού, γενικότερα, αλλά, ιδιαίτερα, στον τομέα του τουρισμού είναι ελαχιστότατο, κύριε Υπουργέ. Εγώ αν ήμουν στην Κυβέρνησή σας και αν ήμουν στην θέση σας, θα ντρεπόμουν γι’ αυτό το ελάχιστο έργο που παραγάγατε αυτά τα είκοσι χρόνια που κυβερνάτε αυτό τον τόπο. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, δε χρειάζεται να τραβήξουμε άλλο τη συζήτηση. Φαίνεται ότι τα στοιχεία τα οποία θέτουμε υπόψη των κυρίων συναδέλφων, αμφισβητούνται. Αμφισβητούν τα πάντα. Αμφισβητούν τα στοιχεία που δίνει η Τράπεζα της Ελλάδος, αμφισβητούν τα στοιχεία που δίνει ο Παγκόσμιος Οργανισμός Τουρισμού, αμφισβητούνται τα πάντα και τα μόνα στοιχεία τα οποία πρέπει να δεχτούμε ότι είναι τα πραγματικά, για να αποδείξουμε ότι δεν πάει καλά ο τουρισμός, είναι αυτά τα οποία δίνει η Νέα Δημοκρατία. Ε, κύριε συνάδελφε, δεν μπορεί να γίνει αυτό. 
      Σας είπα ποια είναι η θέση της χώρας στο παγκόσμιο τουριστικό στερέωμα, σας έδωσα στοιχεία τα οποία είναι από διεθνείς οργανισμούς και σας είπα ότι αυτά είναι, αυτά έχουμε εμείς στη διάθεσή μας, αυτά έθεσα υπόψη της Εθνικής Αντιπροσωπείας. Εάν δεν τα πιστεύετε, είναι δικό σας το πρόβλημα.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται  περαιωμένη η συζήτηση επί της υπ’ αριθμόν 27/ 21-11-2002 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικά με την ανυπαρξία πολιτικής, μέτρων ενίσχυσης και ανάπτυξης του Τουρισμού.
      Κύριοι συνάδελφοι, έχουν διανεμηθεί τα Πρακτικά της  Τρίτης 28 Ιανουαρίου 2003 και Τετάρτης 29 Ιανουαρίου 2003, και ερωτάται το  Σώμα εάν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 28 Ιανουαρίου 2003 και Τετάρτης 29 Ιανουαρίου 2003 επικυρώθηκαν. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 22.35΄ λύεται η συνεδρίαση για αύριο ημέρα Τρίτη 11 Φεβρουαρίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία,  συζήτηση επί της αρχής των άρθρων και του συνόλου του σχεδίου νόμου: «Επαγγελματικό ασυμβίβαστο και συμβατές με το βουλευτικό αξίωμα δραστηριότητες», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



79
Συνεδρίαση 10-2-03              σελ 

