ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΚΓ΄

Δευτέρα 7 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Γ. Παπαγεωργίου (Ν. Εύβοιας) και Κ. Κουλούρη, σελ.
3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Παλαιόκηπου Λέσβου, σελ.
4. Ανακοινώνεται ότι ο Πρωθυπουργός με επιστολή του γνωστοποίησε Κυβερνητική μεταβολή σχετικά με την παραίτηση του Σ. Τσιτουρίδη από τη θέση του Υπουργού Απασχόλησης και Κοινωνικής Προστασίας και το διορισμό του Β. Μαγγίνα αντίστοιχα, σελ.
5. Ανακοινώνεται ότι το Υπουργείο Εμπορικής Ναυτιλίας υπέβαλε στη Βουλή το κείμενο της Διεθνούς Σύμβασης Ναυτικής Εργασίας 2006 της Διεθνούς Οργάνωσης Εργασίας το οποίο υιοθετήθηκε κατά την 94η  Σύνοδο της Γενικής Συνδιάσκεψης Εργασίας και αναθεωρεί 37 Διεθνείς Συμβάσεις, συνοδευόμενη από μια μικρή ανάλυση του περιεχομένου της, την περιγραφή της ισχύουσας ελληνικής νομοθεσίας και προτάσεις σχετικά με την εφαρμογή της Διεθνούς Σύμβασης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 8 Μαΐου 2007, σελ.
4. Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών, σχετικά με την επίλυση των προβλημάτων που αντιμετωπίζουν τα ΕΛΤΑ στη Ζάκυνθο κ.λπ., σελ.
β) Προς τον Υπουργό Πολιτισμού, σχετικά με την αντιμετώπιση του προβλήματος των συμβασιούχων στο Υπουργείο κ.λπ., σελ.
γ) Προς τον Υπουργό Αγροτικής Ανάπτυξης και Τροφίμων, σχετικά με την παρακράτηση ποσών από τις αγροτικές επιδοτήσεις κ.λπ., σελ.
δ) Προς την Υπουργό Εθνικής Παιδείας και Θρησκευμάτων, σχετικά με τα προγράμματα προσεισμικού ελέγχου και αντισεισμικής θωράκισης των σχολικών κτιρίων, σελ.
ε) Προς τον Υπουργό Εμπορικής Ναυτιλίας, σχετικά με την προστασία του κόλπου της Ελευσίνας από τη ρύπανση που προκαλούν τα ναυάγια κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ

Συζήτηση πρότασης νόμου αρμοδιότητας του Υπουργείου Εμπορικής Ναυτιλίας: «Σύσταση και λειτουργία Οργανισμού Απασχόλησης Ελλήνων Ναυτικών», σελ.


ΟΜΙΛΗΤΕΣ
Α. Επί των επικαίρων ερωτήσεων:
ΒΑΡΒΑΡΙΓΟΣ Δ., σελ.
ΒΟΥΛΓΑΡΑΚΗΣ Γ., σελ.
ΚΑΛΟΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΚΟΠΕΛΙΤΗΣ Σ., σελ.
ΣΚΥΛΛΑΚΟΣ Α., σελ.

Β. Επί της πρότασης νόμου αρμοδιότητας του Υπουργείου Εμπορικής Ναυτιλίας:
ΑΝΩΜΕΡΙΤΗΣ Γ., σελ.
ΒΑΡΒΙΤΣΙΩΤΗΣ Μ., σελ.
ΔΙΑΜΑΝΤΙΔΗΣ Ι., σελ.
ΚΕΦΑΛΟΓΙΑΝΝΗΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΝΤΕΛΑΚΗ Ε., σελ.
ΠΙΤΤΑΣ Ι., σελ.
ΡΗΓΑΣ Π., σελ.
ΤΣΟΥΡΗ Ε., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΚΓ΄
      Δευτέρα 7 Μαίου 2007
      Αθήνα, σήμερα στις 7 Μαϊου 2007, ημέρα Δευτέρα και ώρα 18.21΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Δημήτριο Βαρβαρίγο, Βουλευτή Ζακύνθου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Επαρχιακό Συμβούλιο Μήλου ζητεί την πύκνωση των ακτοπλοϊκών δρομολογίων από και προς τη νήσο Μήλο.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμος Δρυμαλίας Κυκλάδων ζητεί την κάλυψη των κενών θέσεων ιατρών στα περιφερειακά ιατρεία Απεράθου και Κορωνίδας.
      3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Κοινότητα Κουφονησίων Κυκλάδων ζητεί την αποκατάσταση των ζημιών που προκάλεσε η κακοκαιρία στο λιμάνι των Κουφονησίων.
      4) Ο Βουλευτής Κυκλάδων κ,. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Κέντρο Υγείας Θήρας ζητεί την έγκριση της μελέτης επέκτασης του κτηρίου του.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Σύλλογος Σχοινουσιωτών  ζητεί να χαρακτηρισθεί ως προστατευόμενη περιοχή η παραλία Σχοινουσών, Ψιλή ΄Αμμος.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμος Τήνου ζητεί να συμπεριληφθεί στο πρόγραμμα απόκτησης εργασιακής εμπειρίας με τοποθέτηση ανέργων στο δημοτικό  παιδικό σταθμό Τήνου.
      7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Τμήμα Κυκλάδων της ΄Ενωσης Μηχανικών Δημοσίων Υπαλλήλων Διπλωματούχων Ανωτάτων Σχολών ζητεί την αύξηση της αποζημίωσης των μηχανικών για τις εκτός έδρας ακτοπλοϊκές μετακινήσεις τους.
      8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Επιμελητήριο Κυκλάδων ζητεί την απομάκρυνση του ναυαγισμένου κρουαζιερόπλοιου από το λιμάνι της Σαντορίνης.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία το Επαρχιακό Συμβούλιο Μήλου ζητεί την ίδρυση τοπικού ραδιοτηλεοπτικού και ραδιοφωνικού σταθμού στη Μήλο.
      10) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Πολιτιστικός και Επιμορφωτικός Σύλλογος Ελλήνων Τσιγγάνων Ρομ «ΕΥΡΙΠΟΣ» ζητεί τη χορήγηση στεγαστικών δανείων στους ΄Ελληνες Τσιγγάνους του Δήμου Χαλκιδέων Εύβοιας.
      11) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία το Σωματείο Εργαζομένων «Βοήθεια στο Σπίτι» Νομού Εύβοιας ζητεί τη μονιμοποίηση των μελών του.
      12) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά, με την οποία ο Πολιτιστικός και Μορφωτικός Σύλλογος Τσιβαρά – Αποκορώνου του Δήμου Αρμένων Χανίων ζητεί τη διακοπή των αυθαίρετων παρεμβάσεων στη δασική περιοχή του φαραγγιού του Αγίου Αντωνίου.
      13) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία ο Δήμος Εκάλης Ιωαννίνων ζητεί τη μεταφορά του πεδίου βολής από τη θέση Πενταλώνι  σε άλλη θέση εκτός κατοικημένης περιοχής.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις επιπτώσεις που θα υπάρξουν για το Δήμο Πατρών Αχαΐας από την απόφαση του ΣτΕ που αποδεσμεύει κοινόχρηστους χώρους.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην αναγκαιότητα διάθεσης χορηγίας στις ομάδες που εκπροσωπούν την Πάτρα Αχαΐας στα επαγγελματικά πρωταθλήματα.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην παράνομη χορήγηση αναπηρικής σύνταξης από ιατρό.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην παράνομη εκταφή βρέφους από το Α΄ Νεκτοταφείο Πατρών Αχαΐας.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην Οικολογική Κίνηση Πάτρας που καταγγέλλει τη νομαρχία για αδιαφανείς διαδικασίες στο σχεδιασμό για τη μελλοντική διαχείριση των απορριμμάτων.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, το οποίο αναφέρεται στην έλλειψη προσωπικού στα νοσοκομεία των Πατρών Αχαΐας.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην εκκρεμότητα στην οποία παραμένουν οι θέσεις των επικουρικών γιατρών για τη νέα χρονιά.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην εγκατάλειψη του κάμπινγκ της περιοχής Αγυιάς Πατρών Αχαΐας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο ενδιαφέρον του Ινστιτούτου Ενέργειας για έρευνα πετρελαίου στο Ιόνιο.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην εγκατάσταση του κέντρου προστασίας φυτών και ποιοτικού ελέγχου στο νέο κτήριο στην περιοχή Κοτρώνι Πατρών Αχαΐας.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην αλλαγή του τρόπου κατασκευής του ανισόπεδου κόμβου στις παραγλαύκειες οδούς των Πατρών Αχαΐας.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στη λήψη μέτρων για την εύρυθμη λειτουργία του Ειδικού Επαγγελματικού Εκπαιδευτηρίου των Πατρών Αχαΐας.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην άμεση λειτουργία της Μονάδας Εντατικής Θεραπείας του Περιφερειακού Πανεπιστημιακού Νοσοκομείου Πατρών Αχαΐας.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάπλαση και συντήρηση του κτηρίου στο οποίο στεγάζεται η Α΄ Δ.Ο.Υ. Πατρών Αχαΐας.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην άνευ δικαιολογίας απουσία δέκα εργαζομένων του Ελληνικού Οργανισμού Τουρισμού των Πατρών Αχαΐας.
      29) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας, το οποίο αναφέρεται στις φορολογικές βεβαιώσεις των διαφοροποιήσεων 04 – 05 των παραγωγών.
      30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Εργαζομένων ΕΚΕΦΕ  «ΔΗΜΟΚΡΙΤΟΣ» καταγγέλλει μαζικές μετακινήσεις εργαζομένων του Ινστιτούτου Πυρηνικής Τεχνολογίας – Ακτινοπροστασίας (ΠΙΤ-Α).
      31) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Δήμος Φολόης Νομού Ηλείας ζητεί την οικονομική ενίσχυση των κτηνοτρόφων της περιοχής του για τη βελτίωση της ποιότητας του αιγοπρόβειου γάλακτος.
      32) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία η Ένωση Αγροτικών  Συνεταιρισμών Αμαλιάδας διαμαρτύρεται για τα τιμολόγια των αγροτών της περιοχής και για την επιστροφή του Φ.Π.Α. του έτους 1999.
      33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Πανελλήνια Ένωση Αναπληρωτών Εκπαιδευτικών ζητεί τη μονιμοποίηση των αναπληρωτών καθηγητών  μετά τη διετή παραμονή τους στην αναπλήρωση κ.λπ..
      34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Παναγιώτης Καρράς διαμαρτύρεται για την ακύρωση των παλαιών διαβατηρίων.
      35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ζητεί να γίνεται έλεγχος οικονομικών, τεχνικών και περιβαλλοντικών  στοιχείων σε όλα τα έργα ηλεκτροπαραγωγής.
      36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Διδακτικού Προσωπικού Στρατιωτικής Σχολής Ευελπίδων  ζητεί την εξέλιξη των μελών Δ.Ε.Π., σύμφωνα με το ν. 3187/2003 κ.λπ..
      37) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία η Ομάδα Καπνοπαραγωγών Νομού Σερρών ζητεί την τήρηση της νομοθεσίας που διέπει τη διακίνηση του καπνού.
      38) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία ο Σύνδεσμος Σιδηροδρόμων Βόρειας Ελλάδας – Παράρτημα Ν. Σερρών διαμαρτύρεται για τη μετάθεση του Σταθμάρχη Β΄  από το Σταθμό Προμαχώνα Νομού Σερρών.
      39) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο Πρόεδρος του Τ.Δ. Σεργούλας του Δήμου Ευπαλίου Νομού Φωκίδας ζητεί την αντικατάσταση του δικτύου τηλεφωνοδότησης του οικισμού Άνω Σεργούλας .
      40) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο Σύνδεσμος Συνταξιούχων Ν.Α.Τ. Γαλαξειδίου Νομού Φωκίδας διαμαρτύρεται για την αυξανόμενη συμμετοχή των ασφαλισμένων του Ν.Α.Τ. στο κόστος των ιατρικών επισκέψεων.
      41) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο Δήμαρχος Βόχας Νομού Κορινθίας ζητεί την αποκατάσταση τεχνικών προβλημάτων που έχουν δημιουργηθεί από την ΕΡΓ.Ο.Σ.Ε. στα όρια του δήμου του.
      42) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά, με την οποία το Σωματείο Ταχυδρομικών Νομού Κορινθίας ζητεί να γίνουν προσλήψεις προσωπικού στα ταχυδρομικά γραφεία του Νομού Κορινθίας.
      43) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Πανελλήνιος Σύλλογος Δανειοληπτών ζητεί την προώθηση ευνοϊκής ρύθμισης για τους δανειολήπτες.
      44) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Αιγίου Αχαΐας ζητεί την τοποθέτηση ελαστικού τάπητα στο στίβο του σταδίου Αιγίου κ.λπ..
      45) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Ένωση Πληροφορικών Ελλάδος ζητεί να ελέγχεται η ακρίβεια των δημοσίων εγγράφων σχετικά με τα πιστοποιητικά Πληροφορικής.
      46) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Νομάρχης Αχαΐας ζητεί την αύξηση της χρηματοδότησης του Ειδικού Νομαρχιακού Προγράμματος Ανασυγκρότησης Αιγιαλείας – Φωκίδας  (ΣΑΕ 009).
      47) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Λευκασίου Νομού Αχαΐας ζητεί έκτακτη χρηματοδότηση για την ανακατασκευή του οδικού δικτύου.
      48) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Λευκασίου Νομού Αχαΐας ζητεί έκτακτη χρηματοδότηση για το έργο της υδροδότησής του.
      49) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η  Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί την αναβάθμιση της πολιτικής προστασίας της χώρας.
      50) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία ο Πανελλήνιος Επιστημονικός Σύλλογος Θεατρολόγων ζητεί τη δημιουργία οργανικών θέσεων και την πρόσληψη θεατρολόγων στην πρωτοβάθμια και δευτεροβάθμια εκπαίδευση.
Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 6715/12-4-07 και 6752/13-4-07 ερωτήσεις των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 7017/4/7051/26-4-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κύριοι Ν. ΓΚΑΤΖΗΣ και Τ. ΤΣΙΟΓΚΑΣ, σας γνωρίζουμε ότι από το Υπουργείο μας, τα τελευταία χρόνια, έχουν ληφθεί μια σειρά μέτρων, με τα οποία επιδιώκεται ο μετασχηματισμός του Πυροσβεστικού Σώματος σε έναν σύγχρονο και ευέλικτο επιχειρησιακό οργανισμό. Στο πλαίσιο δε αυτό και δεδομένου ότι θεωρούμε επιβεβλημένες τις διαρθρωτικές αλλαγές και τροποποιήσεις στη δομή και λειτουργία των πυροσβεστικών Υπηρεσιών, καθώς και την ορθολογικότερη διαχείριση του ανθρώπινου δυναμικού, προωθήσαμε την αναδιάρθρωση του Σώματος με βάση τις σύγχρονες ανάγκες και τα νέα δεδομένα. Πρόσφατα ψηφίσθηκε από την Εθνική Αντιπροσωπεία, ο ν. 3511/2006 «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις», με τις διατάξεις του οποίου αναδιοργανώνεται και εκσυγχρονίζεται το Σώμα και επιλύονται πάγια θεσμικά αιτήματα των υπαλλήλων του.
      Σε ό,τι αφορά τη στελέχωση των πυροσβεστικών Υπηρεσιών, επισημαίνεται ότι οι Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Σώματος είναι ελλειμματική κατά 30%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
      Για την αντιμετώπιση της κατάστασης αυτής και ειδικότερα για την περαιτέρω στελέχωση των Υπηρεσιών και την άμεση κάλυψη μέρους των υπαρχουσών κενών οργανικών θέσεων Υπηρεσιών της Αττικής, διενεργήθηκε πρόσφατα διαγωνισμός για την κατάταξη στο Σώμα πεντακοσίων πενήντα (550) δοκίμων πυροσβεστών. Ήδη, οι 250 από αυτούς εξήλθαν προσφάτως από τη Σχολή και αυτή την περίοδο εκπαιδεύονται οι υπόλοιποι, ενώ κινείται και η διαδικασία πρόσληψης 22 επιλαχόντων. Για την κάλυψη κενών οργανικών θέσεων αξιωματικών ειδικών Υπηρεσιών ολοκληρώθηκαν, προσφάτως, διαγωνισμοί για την κατάταξη στο Σώμα είκοσι (20) πλοηγών - κυβερνητών, είκοσι τεσσάρων (24) πλοηγών-μηχανικών πυροσβεστικών πλοίων και έξι (6) αξιωματικών του Κλάδου Πληροφορικής, ενώ εντός του τρέχοντος έτους θα προκηρυχθεί διαγωνισμός για την πρόσληψη οκτώ (8) ιατρών. Επίσης, πρόσφατα ολοκληρώθηκε διαγωνισμός και ήδη προσελήφθησαν δέκα (10) κυβερνήτες-συγκυβερνήτες ελικοπτέρων με σχέση εργασίας ιδιωτικού δικαίου ορισμένου χρόνου.
      Με την ολοκλήρωση των ανωτέρω προσλήψεων πυροσβεστικού προσωπικού, θα πραγματοποιηθούν μεταθέσεις των ήδη υπηρετούντων πυροσβεστικών υπαλλήλων, ώστε να ενισχυθούν οι Υπηρεσίες, αφού πρώτα ιεραρχηθούν οι ανάγκες αυτών. Στο πλαίσιο αυτό θα αντιμετωπισθεί και το θέμα της περαιτέρω στελέχωσης και των πυροσβεστικών Υπηρεσιών του νομού Μαγνησίας. Πάντως οι Υπηρεσίες αυτές έχουν λιγότερες ελλείψεις σε σχέση με άλλες Υπηρεσίες της χώρας που εμφανίζουν τα ίδια προβλήματα, ενώ κατά την αντιπυρική περίοδο ενισχύονται και με ικανό αριθμό πυροσβεστών εποχικής απασχόλησης. Στο σημείο αυτό πρέπει να επισημάνουμε ότι το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με διαγωνισμούς που θα προκηρυχθούν στο προσεχές χρονικό διάστημα. Ήδη, έχουμε έγκριση για την πρόσληψη 1300 πυροσβεστικών υπαλλήλων, κατά τα επόμενα δύο έτη.
      Παράλληλα, με τις διατάξεις του π.δ. 19/2006, βελτιώσαμε το σύστημα προσλήψεων των δοκίμων πυροσβεστών, γιατί, πλέον των αντικειμενικών κριτηρίων που υπήρχαν στους προηγούμενους διαγωνισμούς και διατηρούνται, προστέθηκαν ουσιαστικά αξιοκρατικά κριτήρια, που αφορούν τις γραπτές και αθλητικές εξετάσεις των υποψηφίων.
      Σε ό,τι αφορά το θέμα της ίδρυσης νέων, αλλά και της αναβάθμισης υφιστάμενων πυροσβεστικών Υπηρεσιών του νομού Μαγνησίας, σας πληροφορούμε ότι, επί του παρόντος, αυτό δεν είναι δυνατό, για τους προαναφερόμενους λόγους, αλλά και γιατί προέχει και αποτελεί προτεραιότητα της Υπηρεσίας η κάλυψη κενών οργανικών θέσεων των ήδη λειτουργουσών πυροσβεστικών Υπηρεσιών, όπως και αυτών που έχουν ιδρυθεί και δεν λειτουργούν ακόμη.
      Για το θέμα της στέγασης των πυροσβεστικών Υπηρεσιών, σας ενημερώνουμε ότι το Υπουργείο μας καταβάλλει συνεχείς προσπάθειες για τη στέγασή τους σε κατάλληλα κτίρια. Στο πλαίσιο δε αυτό για την αντιμετώπιση των στεγαστικών αναγκών του Πυροσβεστικού Κλιμακίου Αλμυρού τοποθετήθηκαν δύο προκατασκευασμένοι οικίσκοι των 50 τ.μ., οι οποίοι παραχωρήθηκαν από το Υπουργείο ΠΕ.ΧΩ.Δ.Ε. Επίσης, τοποθετήθηκαν και τρία πυροφυλάκια στα νησιά Σκιάθο, Σκόπελο και Αλόννησο.
      Σχετικά με τον υλικοτεχνικό εξοπλισμό των πυροσβεστικών Υπηρεσιών του νομού Μαγνησίας, σας πληροφορούμε ότι σε αυτές έχουν χορηγηθεί τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς. Ενδεικτικά δε σημειώνεται ότι έχουν χορηγηθεί, μεταξύ άλλων, συνολικά εξήντα τέσσερα (64) πυροσβεστικά οχήματα διαφόρων τύπων και κατηγοριών, τα οποία καλύπτουν τις επιχειρησιακές ανάγκες των εν λόγω Υπηρεσιών. Περαιτέρω ενίσχυσή τους με υλικοτεχνικό εξοπλισμό θα γίνει στα πλαίσια της υλοποίησης των διαφόρων προγραμμάτων προμηθειών του Πυροσβεστικού Σώματος που βρίσκονται σε εξέλιξη.
      Παραλλήλως, το Υπουργείο μας το απασχολεί η επίλυση και άλλων προβλημάτων που αντιμετωπίζουν οι Υπηρεσίες και το προσωπικό. Τα προβλήματα αυτά και τα σχετικά αιτήματα του προσωπικού εξετάζονται, ώστε να αντιμετωπισθούν θετικά, αλλά σε συγκεκριμένα εύλογα πλαίσια που επιβάλλουν οι υπηρεσιακές και οικονομικές δυνατότητες. Στο πλαίσιο δε αυτό θα αντιμετωπισθεί και το θέμα του επιδόματος αυξημένης επιχειρησιακής ετοιμότητας μονάδων (νυχτερινά), το οποίο χορηγείται στο ένστολο προσωπικό της Ελληνικής Αστυνομίας, του Πυροσβεστικού Σώματος και του Λιμενικού Σώματος με τους όρους και τις προϋποθέσεις που θέτουν κοινές αποφάσεις των Υπουργών Οικονομίας και Οικονομικών και Δημόσιας Τάξης και προσδιορίζεται σήμερα σε ώρες νυχτερινής απασχόλησης μέχρι 48 το μήνα. Πρόσφατα δε με απόφαση των Υπουργών Οικονομίας και Οικονομικών και Δημόσιας Τάξης οι ώρες νυχτερινής απασχόλησης του πυροσβεστικού προσωπικού αυξήθηκαν από 2.000.000 σε 2.500.000 κατ' έτος.
      Σε ό,τι αφορά το χρόνο εργασίας του πυροσβεστικού προσωπικού, σας πληροφορούμε ότι αυτό, σύμφωνα με την ισχύουσα νομοθεσία, απασχολείται 371/2 ώρες εβδομαδιαίως, σε πενθήμερη βάση και για την απασχόλησή του την έκτη ημέρα καταβάλλεται αποζημίωση, ενώ, στις περιπτώσεις υπέρβασης του ωραρίου λόγω αυξημένων υπηρεσιακών αναγκών, χορηγείται ο ανάλογος ελεύθερος χρόνος με ημερήσιες αναπαύσεις. Ειδικότερα, σε έκτακτες περιπτώσεις συμβάντων, που το προσωπικό απασχολείται πέραν του προβλεπόμενου ωραρίου, όπως η θέση του σε κατάσταση επιφυλακής, οι ώρες της υπερωριακής εργασίας καταγράφονται και χορηγούνται οι αντίστοιχες ημερήσιες αναπαύσεις προγραμματισμένα και σύμφωνα με την ισχύουσα, νομοθεσία. Στα πλαίσια αυτά και οι πυροσβεστικές Υπηρεσίες του νομού Μαγνησίας καταβάλλουν κάθε δυνατή προσπάθεια, σύμφωνα και με τις εντολές και οδηγίες που τους έχουν δοθεί για τη χορήγηση των οφειλόμενων. ημερησίων αναπαύσεων στους υπαλλήλους, χωρίς βεβαίως να δυσχεραίνεται η ομαλή λειτουργία των Υπηρεσιών και επιχειρησιακή τους ικανότητα.
      Πέραν αυτών, πρόσφατα το Αρχηγείο Πυροσβεστικού Σώματος εκτιμώντας τις επιχειρησιακές ανάγκες της κάθε Υπηρεσίας, με στόχο την απρόσκοπτη και ομαλή λειτουργίας τους, αλλά και την εξυπηρέτηση των πυροσβεστικών υπαλλήλων ενέκρινε την αλλαγή ωραρίου εργασίας από 8ωρη σε 24ωρη βάση στα Πυροσβεστικά Κλιμάκια Αλμυρού, Σκοπέλου, Σκιάθου, Αλοννήσου και Αργαλαστής.
      Σε ό,τι αφορά το θέμα της πυροπροστασίας του νομού Μαγνησίας σας ενημερώνουμε ότι το Υπουργείο μας λαμβάνει και για το τρέχον έτος όλα τα απαιτούμενα μέτρα, με στόχο ο οικισμός, καθώς και οι διάφοροι φορείς, να ευρίσκονται σε πλήρη επιχειρησιακή ετοιμότητα από την έναρξη της αντιπυρικής περιόδου, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικές στον προληπτικό και τον κατασταλτικό τομέα. Οι επιχειρησιακές δραστηριότητες υπάρχουν και λαμβάνουν χώρα με πρώτη πρoυπόθεση sine qua nοn τη συνεργασία. Το κλειδί είναι αυτό. Δεν θέλουμε «απομονωμένους ήρωες». Εννοούμε τη συνεργασία των συναρμόδιων Υπηρεσιών, δηλαδή Πολιτικής Προστασίας, Πυροσβεστικού Σώματος και των ειδικότερων εκφάνσεων της πολιτικής προστασίας :Περιφέρειες, Νομαρχίες, Δήμους - Κοινότητες, με τις όποιες βοηθητικές οργανώσεις τους και κυρίως με το κεφάλαιο των εθελοντών. Δεδομένη θεωρείται, σχεδιαστικά και επιχειρησιακά, η συνεργασία με τις Ένοπλες Δυνάμεις και την Ελληνική Αστυνομία.
      Για τον επιχειρησιακό σχεδιασμό και την προετοιμασία του μηχανισμού ενόψει της αντιπυρικής περιόδου πραγματοποιήθηκαν συσκέψεις όπου συμμετείχαν όλοι οι εμπλεκόμενοι υπηρεσιακοί παράγοντες και λοιποί φορείς και εξετάσθηκαν διεξοδικά ο σχεδιασμός και η εφαρμογή των αναγκαίων μέτρων. Στο πλαίσιο αυτό, από τις αρμόδιες Υπηρεσίες μας εκπονήθηκε ειδικό σχέδιο με το οποίο ιδιαίτερη έμφαση δίδεται στους τομείς του επιχειρησιακού σχεδιασμού, της εξασφάλισης και συντήρησης υλικών και μέσων δασοπυρόσβεσης, της εκπαίδευσης και επιμόρφωσης του προσωπικού, της ενίσχυσης του προσωπικού, της αεροπυρόσβεσης, της  λήψης προληπτικών μέτρων και της ενίσχυσης και διάδοσης του εθελοντισμού. Επιπλέον ανανεώθηκαν τα σχέδια επέμβασης σε δασικές πυρκαγιές κατά νομό και φυσικά του νομού Μαγνησίας, στα οποία περιγράφονται με σαφήνεια και κατά περίπτωση οι ενέργειες όλων των φορέων που εμπλέκονται ή συνδράμουν το έργο της δασοπυρόσβεσης. Τα σχέδια αυτά τα οποία βασίζονται στην οργάνωση του μηχανισμού πυροπροστασίας σε επίπεδα ετοιμότητας ανάλογα με το δείκτη επικινδυνότητας που θα εκδίδεται καθημερινά από τη Γενική Γραμματεία Πολιτικής Προστασίας, κοινοποιούνται έγκαιρα σε όλους τους εμπλεκόμενους φορείς (Περιφέρειες και Νομαρχίες), για ενημέρωση και εφαρμογή. Πάντως, σύμφωνα με το καθημερινό δελτίο δείκτη επικινδυνότητας για κάθε περιοχή, θα καθορίζεται και το επίπεδο ετοιμότητας των Υπηρεσιών και η κατά περίπτωση λήψη των αναγκαίων πρόσθετων μέτρων.
      Σε ό,τι αφορά τα εναέρια πυροσβεστικά μέσα, πρέπει να επισημανθεί ότι η χώρα μας, με τα σύγχρονα αεροσκάφη και ελικόπτερα που διαθέτει, αλλά και αυτά που μισθώνει, θεωρείται από τις πιο ισχυρές στον τομέα της αεροπυρόσβεσης. Ωστόσο, εκτιμώντας και τη διαμόρφωση των κλιματολογικών συνθηκών, καταβάλλουμε προσπάθειες για τη μίσθωση μεγαλύτερου αριθμού εναέριων μέσων. Σημειώνεται ότι αποστολή των εναέριων μέσων πυρόσβεσης είναι η ελάττωση του ύψους των φλογών και της εκλυόμενης θερμότητας, ώστε να μπορούν να εργασθούν τα επίγεια τμήματα κοντά στο μέτωπο της πυρκαγιάς, ο περιορισμός πυρκαγιών που ξεσπούν σε απομακρυσμένα σημεία, ώστε αυτές να μην πάρουν μεγάλες διαστάσεις,  μέχρι την άφιξη των επίγειων δυνάμεων, καθώς και η προστασία των επίγειων δυνάμεων και η διάσωση προσωπικού το οποίο έχει εγκλωβιστεί από την πυρκαγιά (βολές διάσωσης). Τα εναέρια μέσα πυρόσβεσης μπορούν να ρίχνουν νερό ή αφρό και επιβραδυντικό υγρό, ενώ χρήση αφρογόνων προσθέτων ή επιβραδυντικών στο νερό αυξάνει την αποτελεσματικότητα του νερού και μειώνει την ποσότητα του νερού που απορρέει και χάνεται. Οι προαναφερόμενες δυνατότητες των εναερίων μέσων βοηθούν σε πολύ μεγάλο βαθμό το έργο των επίγειων δυνάμεων, καθυστερώντας την εξάπλωση της πυρκαγιάς.
      Παράλληλα το Πυροσβεστικό Σώμα, μετά το έτος 2000 συγκρότησε, εκπαίδευσε και στελέχωσε, ειδικά αερομεταφερόμενα πεζοπόρα τμήματα σε κάθε Περιφέρεια της ηπειρωτικής χώρας, καθώς και σε κάποιες ευαίσθητες νησιωτικές περιοχές. Η συμβολή αυτών των τμημάτων στην κατάσβεση των πυρκαγιών είναι καθοριστική, αφού είναι γνωστό ότι οι πυρκαγιές δασών στο μεγαλύτερο μέρος της περιμέτρου τους συνήθως δεν μπορούν να αντιμετωπισθούν με άλλο τρόπο. Στο πλαίσιο δε αυτό στην περιοχή του νομού Μαγνησίας στον 2ο Πυροσβεστικό Σταθμό Βόλου, εδρεύει πεζοπόρο τμήμα με εβδομήντα δύο (72) άτομα εποχικό προσωπικό και είκοσι τέσσερις (24) μόνιμους πυροσβέστες.
      Για την εξασφάλιση και συντήρηση υλικών και μέσων δασοπυρόσβεσης, ήδη από το Πυροσβεστικό Σώμα ολοκληρώθηκε η προμήθεια του απαραίτητου ειδικού πυροσβεστικού υλικού για την αντιμετώπιση των πυρκαγιών δασών. Επίσης, ολοκληρώθηκαν οι διαδικασίες συντήρησης του συνόλου των πυροσβεστικών οχημάτων προκειμένου να καταστούν αυτά αξιόπιστα και αξιοποιήσιμα σε επιχειρησιακό επίπεδο, ενώ βρίσκονται σε εξέλιξη διαγωνισμοί για την προμήθεια νέων οχημάτων και ατομικού εξοπλισμού.
      Ειδικότερα, σύμφωνα με τον ανωτέρω επιχειρησιακό σχεδιασμό, για την αποτελεσματική πυροπροστασία του νομού Μαγνησίας, προβλέπεται η διασπορά 16 περιπολικών πυροσβεστικών οχημάτων εντός των δασικών εκτάσεων για τον έγκαιρο εντοπισμό, καθώς και για την άμεση επέμβαση σε περίπτωση πυρκαγιάς, ενώ προβλέπεται η επάνδρωση και λειτουργία 6 πυροφυλακίων σε επιλεγμένα σημεία του νομού. Επίσης, προβλέπεται η οργάνωση 4 μικτών εποχούμενων περιπολιών σε συνεργασία με το Αρχηγείο Ελληνικής Αστυνομίας και τις Ένοπλες Δυνάμεις. Παράλληλα, στο αεροδρόμιο Αγχιάλου θα σταθμεύουν αεροσκάφη τύπου CANADAIR, ενώ στο Στεφανοβίκειο όπου υπάρχει ελικοδρόμιο σταθμεύουν ελικόπτερα.
      Όπως προκύπτει από τα ανωτέρω, από το Υπουργείο μας και ειδικότερα από το Αρχηγείο του Πυροσβεστικού Σώματος, έχουν ξεκινήσει και συνεχίζονται όλες οι ενέργειες έτσι ώστε ο μηχανισμός να βρίσκεται σε πλήρη επιχειρησιακή ετοιμότητα και να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο, χωρίς βέβαια να παραβλέπεται και ο παράγων καιρικές συνθήκες, που, όπως είναι γνωστό, επηρεάζει ουσιαστικά την εξέλιξη του φαινομένου από χρόνο σε χρόνο.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
	2. Στην με αριθμό 4240/13-2-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 2602/6-3-2007 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 4240/13-02-2007 Ερώτηση, που κατατέθηκε στη Βουλή από το Βουλευτή κ. Φ. Κουβέλη σχετικά με τα προβλήματα των εργαζομένων στο οικοτροφείο «Ίρις» στην Πατρα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
     Στο Τμήμα Κοινωνικής Επιθεώρησης Αχαίας στις 11-12-2006 προσέφυγαν δέκα τρεις (13) εργαζόμενοι του ανωτέρω οικοτροφείου και κατήγγειλαν ότι τους οφείλονται δεδουλευμένες αποδοχές για τους μήνες Αύγουστο έως Νοέμβριο του 2006 και αναδρομικά λόγω διαφορών που προέκυψαν μετά την αλλαγή της Συλλογικής Σύμβασης Εργασίας. Ύστερα από τη μεσολάβηση της προαναφερόμενης Υπηρεσίας του Σώματος Επιθεώρησης Εργασίας (Σ.ΕΠ.Ε.), οι υπεύθυνοι δήλωσαν αδυναμία καταβολής των οφειλομένων στους εργαζόμενους εξ αιτίας καθυστέρησης των πιστώσεων από το αρμόδιο Υπουργείο Υγείας και Κοινωνικής Αλληλεγγύης. Κατόπιν των ανωτέρω, η Κοινωνική Επιθεώρηση Αχαίας απέστειλε μηνυτήρια αναφορά στον κ. Εισαγγελέα Πλημμελειοδικών Πάτρας.
     Στις 29-12-2006, επτά (7) εργαζόμενοι του ιδίου οικοτροφείου κατήγγειλαν ότι τους οφείλονται, εκτός των προαναφερομένων, και οι δεδουλευμένες αποδοχές του μηνός Δεκεμβρίου 2006 και το 40% του Δώρου Χριστουγέννων 2006 (το 60% τους είχε ήδη καταβληθεί). Η Υπηρεσία του Σ.ΕΠ.Ε. κάλεσε εκ νέου τους εκπροσώπους του οικοτροφείου σε επίλυση της διαφοράς, οι οποίοι όμως, αν και δεν προσήλθαν για συζήτηση, απέστειλαν υπόμνημα που ανέφερε μεταξύ των άλλων ότι αναγνωρίζουν τις οφειλές του Ιδρύματος στους εργαζόμενους, πλην όμως, η μη καταβολή τους οφείλεται στην καθυστέρηση της καταβολής των εγκεκριμένων λειτουργικών δαπανών από το αρμόδιο Υπουργείο Υγείας και Κοινωνικής Αλληλεγγύης.
     Στη συνέχεια, οι εργαζόμενοι δήλωσαν ότι έλαβαν το υπόλοιπο (40%) του Δώρου Χριστουγέννων 2006, αλλά η Κοινωνική Επιθεώρηση Αχαίας απέστειλε νέα μηνυτήρια αναφορά στον κ. Εισαγγελέα Πλημμελειοδικών Πάτρας για τις λοιπές οφειλές.
     Επιπροσθέτως, σας γνωρίζουμε ότι η Εταιρεία Προαγωγής Ψυχοκοινωνικής Υγείας Παιδιών και Ενηλίκων «ΙΡΙΣ», από την έναρξη της λειτουργίας της στην Πάτρα, ελέγχεται από το αρμόδιο Περιφερειακό Κέντρο Πρόληψης Επαγγελματικού Κινδύνου (ΚΕ.Π.Ε.Κ.) Δυτικής Ελλάδας, Ηπείρου & Ιονίων Νήσων στα θέματα ασφάλειας και υγείας των εργαζoμένων. Κατά τα προηγούμενα χρόνια αλλά και πρόσφατα (21/02/2007) σε ελέγχους του ΚΕ.ΠΕ.Κ. δεν διαπιστώθηκαν παραλείψεις σχετικά με την εφαρμογή της νομοθεσίας, που αφορά στις συνθήκες υγείας και ασφάλειας του προσωπικού της.
     Η Επιχείρηση καλύπτεται από Τεχνικό Ασφάλειας και Γιατρό Εργασίας σε συνεργασία με ΕΞΥΠΠ (Εξωτερική Υπηρεσία Προστασίας και Πρόληψης), όπως προκύπτει από σύμβαση που κατατέθηκε στο ΚΕ.ΠΕ.Κ. και διαθέτει Γραπτή Εκτίμηση Επαγγελματικού Κινδύνου για τους εργαζόμενους της.
Ο Υπουργός
ΣΑΒΒΑΣ ΤΣΙΤΟΥΡΙΔΗΣ»
      3. Στην με αριθμό 4199/12-2-07 ερώτηση των Βουλευτών κυρίων Ορέστη Κολοζώφ, Αντωνίου Σκυλλάκου και Λιάνας Κανέλλη δόθηκε με το υπ’ αριθμ. 13375/6-3-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσαν οι Βουλευτές κ.κ. Ορέστης Κολοζώφ, Αντώνης Σκυλλάκος και Λιάνα Κανέλλη, σχετικά με ενέργειες ή πρωτοβουλίες για την προστασία και αξιοποίηση του κτήματος Ζωγράφου, σας γνωρίζουμε κατά λόγο αρμοδιότητάς μας, ύστερα από ενημέρωση που είχαμε από το Δήμο Ζωγράφου, τα ακόλουθα:
     Στο μέσον σχεδόν του περιγράμματος του σχεδίου πόλεως του Δήμου Ζωγράφου, διατηρείται ο μοναδικός πνεύμονας πρασίνου της περιοχής, σε έκταση που περιλαμβάνει το Πάρκο Ειρήνης (κοινόχρηστο χώρο πρασίνου) και τα υπ' αριθ. 387 και 343α Οικοδομικά Τετράγωνα.
     Εντός του Ο.Τ. 387 υπάρχει ιδιοκτησία του Δήμου Ζωγράφου, καθώς και οι ιδιοκτησίες της Αθηνάς χήρας Ιωάννη Ζωγράφου και του Κων/νου Ζωγράφου (9,5 στρέμματα περίπου), που περιλαμβάνουν δύο παλαιά κτίρια (βίλες), κατασκευής αρχών 190υ αιώνα, με ιδιαιτέρως αξιόλογα αρχιτεκτονικά στοιχεία, τα οποία έχουν χαρακτηριστεί διατηρητέα. Σύμφωνα με τα καταγγελλόμενα από το Δήμο, ο περιβάλλων χώρος έχει δυστυχώς αποψιλωθεί, κατόπιν παράνομων υλοτομήσεων των ιδιοκτητών. Σε κάθε περίπτωση, η θέση του κτήματος ανάμεσα στις δύο κεντρικές λεωφόρους Παπάγου και Γ. Ζωγράφου, με την έντονη κυκλοφορία, καθιστά επιτακτική την ανάγκη διατήρησης και προστασίας του.
     Από τους ιδιοκτήτες της βίλας Ζωγράφου επιχειρήθηκε επανειλημμένα η ανοικοδόμηση των 9,5 στρεμμάτων και εξασφαλίστηκε η έκδοση από τη Δ/νση Οικοδομικών & Κτιριοδομικών Κανονισμών (Δ.Ο.Κ.Κ.) του Υπουργείου ΠΕ.ΧΩ.Δ.Ε., άδειας ανέγερσης 8 ουρανοξυστών, ύψους 27 μέτρων ο καθένας και κάλυψης συνολικής επιφάνειας 34.000 τ.μ..
     Το σχέδιο για την ανοικοδόμηση της έκτασης ματαιώθηκε, προσωρινά, από το Δήμο Ζωγράφου, με την τροποποίηση του ρυμοτομικού σχεδίου στο εν λόγω οικοδομικό τετράγωνο, με χαρακτηρισμό της έκτασης ως χώρου πρασίνου. Ωστόσο, κατά της πράξης αυτής, έχει υποβληθεί από τους ιδιοκτήτες αίτηση ακύρωσης στο Συμβούλιο της Επικρατείας, η οποία συζητήθηκε την 17.4.06, με αρνητική για το Δήμο εισήγηση του αρμόδιου Εισηγητή, και αναμένεται η έκδοση της απόφασης.
     Κατόπιν της ανωτέρω εξέλιξης και μετά από σχετική πρόταση των ιδιοκτητών, διερευνήθηκε από το Δήμο η δυνατότητα απ' ευθείας αγοράς του κτήματος, αντί της απαλλοτρίωσής του. Η αξία του καθορίστηκε από το Σώμα Ορκωτών Εκτιμητών στο ποσό των 39.765.700,00 €.
     Εν όψει της οικονομικής αδυναμίας του Δήμου να εξασφαλίσει το καθορισθέν τίμημα, καθόσον το ποσό που μπορεί να διαθέσει, κατόπιν λήψης δανείου από την "Kommunalkredit Intemational Bank ltd, Cyprus", ανέρχεται στα 19.400.000 €, προέκυψε κατ' αρχήν συμφωνία με τους ιδιοκτήτες της έκτασης, το περιεχόμενο της οποίας περιλαμβάνεται και αιτιολογείται αναλυτικά στο σκεπτικό της σχετικής απόφασης του Δημοτικού Συμβουλίου, αντίγραφο της οποίας επισυνάπτουμε.
     Βασικό στοιχείο της συμφωνίας είναι η σύσταση οριζόντιας ιδιοκτησίας, με αγορά από το Δήμο του 50% του οικοπέδου των 9,5 στρεμμάτων, εξ αδιαιρέτου, καθώς και της διώροφης οικοδομής (βίλας), έναντι καταβολής τιμήματος 19,4 εκατομμυρίων € στην οικογένεια Ζωγράφου, στην οποία παρέχεται, επιπλέον, δικαίωμα ανέγερσης διώροφης οικοδομής σε μέρος του οικοπέδου. Με την εκμετάλλευση της υψομετρικής διαφοράς μεταξύ του οικοπέδου και των οδών Γ. Ζωγράφου και Αναστασάκη, το εμπορικό κέντρο θα έχει πρόσωπο δύο ορόφων σε αυτές, ενώ στο υπόλοιπο οικόπεδο θα είναι υπόγειο, επιτρέποντας έτσι τη δημιουργία, σε ένα ενιαίο επίπεδο, δημοτικού πάρκου, στο οποίο περιλαμβάνεται και το κτίσμα της βίλας, ενοποιημένου με την παρακείμενη κοινόχρηστη έκταση του Δήμου.
     Σύμφωνα με το Δήμο Ζωγράφου, την ανωτέρω απόφαση του Δημοτικού Συμβουλίου υπαγόρευσαν λόγοι πολιτικού ρεαλισμού (αναζήτησης της καλύτερης λύσης, στο πλαίσιο του εφικτού, δεδομένης της νομικής και πραγματικής κατάστασης που έχει διαμορφωθεί) και εξυπηρετούνται με αυτή, οι βασικοί στόχοι προστασίας και αναβάθμισης της περιοχής και του περιβάλλοντος, καθώς και της ποιότητας ζωής των κατοίκων. Ειδικότερα, με την ανωτέρω απόφαση επιτυγχάνονται, σύμφωνα με το Δήμο, τα ακόλουθα:
     - Ματαιώνονται τα σχέδια των ιδιοκτητών του ακινήτου για ανέγερση 8 ουρανοξυστών, ύψους 27 μέτρων έκαστος και κάλυψης συνολικής επιφάνειας 34.000 τ.μ..
     - Διατηρείται ελεύθερη η έκταση των 9,5 στρεμμάτων, μαζί με τη βίλα και ενοποιείται με την παρακείμενη κοινόχρηστη έκταση του Δήμου.
     - Αξιοποιείται προς όφελος των πολιτών όλη η ανωτέρω έκταση, συνολικής επιφάνειας 40 στρεμμάτων περίπου, επί της οποίας θα αναπτυχθούν δενδροστοιχίες και πνεύμονας κοινόχρηστου πρασίνου πυκνής βλάστησης.
     Περαιτέρω, σας γνωρίζουμε ότι στο πλαίσιο χρηματοδότησης της πρoσυμβατικής διαδικασίας έργων των Ο.Τ.Α. που πρόκειται να υλοποιηθούν με τη μέθοδο των συμπράξεων δημοσίου και ιδιωτικού τομέα (Σ.Δ.Ι.Τ.), μέσα από το αναπτυξιακό πρόγραμμα της Τοπικής Αυτοδιοίκησης .«ΘΗΣΕΑΣ», έχει ενταχθεί το έργο «Αξιοποίηση της βίλας Ζωγράφου», με προϋπολογισμό 81.000 € (απόφαση 295/8.8.2006 της Επιτροπής του άρθρου 9 παρ. 1 ν. 3274/04).
	Η ανωτέρω χρηματοδότηση χωρίζεται σε δύο φάσεις και αφορά:
	α) την εκπόνηση της προκαταρκτικής μελέτης σκοπιμότητας χρήσης της συγκεκριμένης μεθόδου,
	β) τη διαγωνιστική διαδικασία επιλογής ιδιώτη-επενδυτή και τη διαδικασία κατάρτισης της σύμβασης.
	Η δεύτερη φάση θα χρηματοδοτηθεί μόνο εφόσον η μελέτη σκοπιμότητας καταδείξει ότι το έργο είναι βιώσιμο και έχει επιβεβαιωθεί η ύπαρξη γενικότερου επενδυτικού ενδιαφέροντος.
     Τέλος, σας γνωρίζουμε ότι από το Δήμο Ζωγράφου έχουν κατατεθεί προτάσεις για ένταξη έργων και παρεμβάσεων του Δήμου στο πρόγραμμα «ΘΗΣΕΑΣ», για τα οποία έχουν εγκριθεί χρηματοδοτήσεις συνολικού ύψους 3.040.520,00 €, που καλύπτουν το σύνολο σχεδόν του δικαιούμενου ποσού και, ως εκ τούτου, δεν παρέχεται περαιτέρω δυνατότητα χρηματοδότησής του. Σε κάθε περίπτωση, υπάρχει η δυνατότητα τροποποίησης του προγράμματος, μετά από πρόταση του Δήμου, για όσα έργα δεν έχουν ακόμα συμβασιοποιηθεί.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 6414/30.3.07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Β-1039/25.4.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6414/30-3-2007, που κατέθεσε στη Βουλή ο Βουλευτής κ. Μάνος  Φραγκιαδουλάκης, από πλευράς Υπ.Μ.Ε., σας πληροφορούμε ότι :
      1. Με το ν. 3431/2006 για τις ηλεκτρονικές επικοινωνίες ενσωματώθηκαν στην εθνική νομοθεσία οι οδηγίες 2002/19/ΕΚ, 2002/20/ΕΚ, 2002/21/ΕΚ, 2002/22/ΕΚ και 2002/77/ΕΚ, εκτός των διατάξεων που αφορoύν τις υπηρεσίες ευρυεκπομπής και τον αντίστοιχο εξοπλισμό, οι οποίες θα συμπεριληφθούν σε επικείμενο νομοσχέδιο του Υπουργού Επικρατείας που θα ρυθμίζει συνολικά το πλαίσιο λειτουργίας της ραδιοφωνίας και της τηλεόρασης στην Ελλάδα.
      Ο εν λόγω νόμος:
      - επιφέρει ομαλότητα στην αγορά των ηλεκτρονικών επικοινωνιών
      - καθιστά τις ρυθμιστικές και εποπτικές ενέργειες περισσότερο αποτελεσματικές
- επιτρέπει να λειτουργήσει καλύτερα ο ανταγωνισμός προς όφελος του πολίτη, των επιχειρήσεων, της τεχνολογικής εξέλιξης και γενικότερα της ελληνικής οικονομίας
-ανοίγει το δρόμο για την πλήρη και ουσιαστική απελευθέρωση της αγοράς του ευρυζωνικού Διαδικτύου.
      2. Θέτουμε υπόψη σας ότι το Υπ.Μ.Ε. ως αρμόδιο για την προετοιμασία για το τεχνικό μέρος της ψηφιακής μετάβασης, μετά τα αποτελέσματα της Περιοχικής Διάσκεψης της ITU για την ψηφιακή επίγεια ευρυεκπομπή (RRC 06) βάσει των οποίων η ικανοποίηση των ελληνικών αιτημάτων, τόσο για τη ψηφιακή τηλεόραση και ραδιοφωνία έφτασε το 100%, όσον και για την αναλογική τηλεόραση, για την οποία καταχωρήθηκαν 2105 καταχωρήσεις έναντι 139, που προϋπήρχαν, προχωρεί στο σχεδιασμό των νέων χαρτών ψηφιακής και αναλογικής τηλεόρασης. Ήδη στην παρούσα φάση βρίσκεται στο στάδιο της ολοκλήρωσης η μελέτη για τον ψηφιακό χάρτη συχνοτήτων του νομού Αττικής, ενώ, παράλληλα, μελετάται ο αντίστοιχος χάρτης για την ευρύτερη περιοχή της Θεσσαλονίκης.
Ο Υπουργός
ΜΙΧΑΛΗΣ Κ. ΛΙΑΠΗΣ»
      5. Στην με αριθμό 6190/27.3.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 42925/23.4.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμ. 6190/27.3.2007 ερώτηση, που κατατέθηκε στη Βουλή από το Βουλευτή κ. Ι. Μαγκριώτη, με θέμα: «Επανεμφάνιση της φυματίωσης στη χώρα μας», σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης, στέλνει κάθε χρόνο εγκύκλιο προς τις Νομαρχιακές Αυτοδιοικήσεις, την οποία σας επισυνάπτουμε, για τον αντιφυματικό εμβoλιασμό, όπου επισημαίνεται ότι η φυματίωση είναι υποχρεωτικώς δηλούμενο νόσημα.
      Η δήλωση στις Δ/νσεις Δημ. Υγιεινής των Νομαρχιών και στο Τμήμα Επιδημιολογικής Επιτήρησης του ΚΕ.ΕΛΠΝΟ. (Κέντρο Ελέγχου Πρόληψης Νοσημάτων), γίνεται εντός εβδoμάδoς από τη διάγνωση, από κλινικούς ή εργαστηριακούς γιατρούς, με το δελτίο δήλωσης κρούσματος φυματιώσεως που έχει σταλεί σε όλα τα Νοσοκομεία.
      Στην εγκύκλιο αναφέρεται ότι οι μετανάστες και οι αθίγγανοι ανήκουν στις ομάδες υψηλού κινδύνου για τη φυματίωση, γεγονός που καθιστά επιτακτική την ανάγκη πρόληψης της νόσου (δερμοαντίδραση Μantοux-εμβολιασμός με B.C.G.), ιδιαίτερα στις μικρές ηλικίες.
      Για το λόγο αυτό, το Υ.Υ.Κ.Α. πραγματοποιεί το πρόγραμμα «Προάσπιση-Προαγωγή Υγείας και Ψυχοκοινωνικής στήριξης των Ελλήνων Αθίγγανων», με επίσκεψη στους καταυλισμούς και διενέργεια εμβoλιασμών.
      Επίσης λειτουργούν σε οικισμούς, για τους μόνιμα εγκατεστημένους αθίγγανους (16) Ιατροκοινωνικά Κέντρα-Ι.Α.Κ., όπου μεριμνούν για την εμβoλιαστική τους κάλυψη. 
      Οι Δ/νσεις Δημ. Υγιεινής των Νομαρχιών παρέχουν εμβoλιαστική κάλυψη σε άπορους και ανασφάλιστους και στο πλαίσιο της πρόληψης της νόσου, επισκέπτονται τα σχολεία της περιοχής ευθύνης τους, όπου διενεργούν τη φυματινοαντίδραση και τον εμβoλιασμό με B.C.G., σε μαθητές της πρώτης τάξης (6-7 ετών) και έκτης τάξης του δημοτικού (12 ετών στην περίπτωση που δεν έχουν εμβoλιαστεί πρωτύτερα).
      Σε περίπτωση έλλειψης προσωπικού των Νομαρχιών, .υπάρχει συνεργασία με το προσωπικό των Νοσοκομείων και των Κέντρων Υγείας.
      Ο Υφυπουργός
      Α. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
    6. Στην με αριθμό 5708/15.3.07 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 1004/3.4.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Όθωνας, για τα θέματα της αρμοδιότητάς μας, σας πληροφορούμε τα εξής:
      Για την ενημέρωση και προώθηση αγροτικών προϊόντων στην εσωτερική αγορά της Ε.Ε. και στις τρίτες χώρες, το Υπουργείο Αγροτικής Ανάπτυξης και Τροφίμων χειρίζεται:
      Το Μέτρο 43 του Επιχειρησιακού Προγράμματος Αγροτική Ανάπτυξη-Ανασυγκρότηση της Υπαίθρου (ΕΠΑΑ-ΑΥ) 2000-2006, το οποίο χρηματοδοτεί ενέργειες στην αγορά της Ε.Ε., ύψους δημόσιας δαπάνης μέχρι 100.000€/δικαιούχο στην τριετία, που αφορούν:
      -Προώθηση εξαγωγών γεωργικών προϊόντων (με κύρια ενέργεια τη συμμετοχή στις Διεθνείς Εκθέσεις) στις χώρες της Ευρωπαϊκής Ένωσης.
      -Παραγωγή προϊόντων ποιότητας (εφαρμογή συστημάτων διασφάλισης της ποιότητας ή /και περιβαλλοντικής διαχείρισης όπως ISO, HACCP, EMAS, AGROl, AGRΟ2 κ.λ.π.).
      -Ετοιμασία φακέλων για αναγνώριση προϊόντων ως ΠΟΠ, ΠΓΕ και ΕΠΠΕ.
      Το ύψος της επιδότησης φθάνει το 75% και Φορείς υλοποίησης των ενεργειών μπορεί να είναι αντιπροσωπευτικές διεπαγγελματικές και επαγγελματικές οργανώσεις Ν.Π.Δ.Δ., Ν.Π.Ι.Δ., συλλογικοί φορείς που εκπροσωπούν σημαντικό αριθμό επιχειρήσεων (Σύνδεσμοι, Οργανισμοί και Εταιρείες προβολής και προώθησης εξαγωγών κ.λ.π.) και συνεργαζόμενες επιχειρήσεις, συλλογικοί φορείς (όπως Συνεταιρισμοί, Ομάδες Παραγωγών, Συνεργαζόμενοι Παραγωγοί μέσω συμβάσεων) ή μικρομεσαίες επιχειρήσεις παραγωγής ή/και μεταποίησης γεωργικών προϊόντων.
      Στο πλαίσιο των 2 προκηρύξεων του Μέτρου 4.3, Δημόσιας Δαπάνης περίπου 30.000.000 €, εγκρίθηκαν 2 προγράμματα του ΣΕΔΗΚ για προώθηση του Κρητικού ελαιολάδου, συνολικού
      προϋπολογισμού 68.217,95 € και 16.445,00 € (Δημόσια Δαπάνη 51.163,46 και 12.333,60 αντίστοιχα)
      Συμπληρωματικά των ανωτέρω διαβιβάζεται συνημμένα το με αριθμ. πρωτ. 1232/02-04-07 έγγραφο του Ειδικού Γραμματέα του Γ΄ ΚΠΣ.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    7. Στην με αριθμό  5896/20.3.07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 1035/3.4.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην ανωτέρω ερώτηση που κατέθεσε ο Βουλευτής κ. Ν. Ρόβλιας, για τα θέματα της αρμοδιότητάς μας, σας πληροφορούμε τα εξής:
      Με τις 98464/2502/22-05-03, 106414/3549/15-07-03, 90187/681/06-02-04, 90193/806/12-2-04 και 90194/807/12-02-04 Αποφάσεις του Υπ. Γεωργίας, εγκρίθηκε η κατασκευή ή η σύνταξη μελετών για πενήντα τέσσερα (54) «Δασικά Χωριά», χωρίς όμως να έχουν εξασφαλιστεί οι σχετικές πιστώσεις.
      Το μέσο κόστος κάθε «Δασικού Χωριού» είναι 2.500.000,00 € και επομένως για την υλοποίηση όλων των εγκριθέντων έχουμε ένα κόστος 135.000.000,00 €.
      Η χρηματοδότηση για την κατασκευή των «Δασικών Χωριών» γίνεται από εθνικούς πόρους.
      Οι υπάρχουσες πιστώσεις διατίθενται, επί του παρόντος, για τη βελτίωση της λειτουργικότητας των ήδη κατασκευασθέντων κ.αι στην ολοκλήρωση της κατασκευής εκείνων των οποίων έχει ήδη αρχίσει η κατασκευή.
      Σημειώνουμε ότι για την κατασκευή «Δασικών Χωριών» ισχύει πλέον η 96640/2727/06-06-05 εγκύκλιος του Υπουργείου Αγροτικής Ανάπτυξης και Τροφίμων.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
    8. Στις με αριθμό  5725 και 5724/15.3.07 ερωτήσεις του Βουλευτή κ. Ανδρέα Λοβέρδου δόθηκε με το υπ’ αριθμ. 1006/3.4.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσε ο Βουλευτής κ. Α. Λοβέρδος  για τα θέματα αρμοδιότητάς μας, σας πληροφορούμε τα εξής:
      Η υπ’ αριθμ. 1071/22-12-2006 ΚΥΑ στο άρθρο. 3 προβλέπει τόσο στους Γενικούς Όρους (παρ. Α1.1) όσο και στους Ειδικούς Όρους κατά Ζώνη (παρ. 3.1) ότι επιτρέπεται η εξόρυξη στη Ζώνη ΙΙΙ στα υφιστάμενα και νομίμως λειτουργούντα μεταλλεία και λατομεία και τα συνοδά τους έργα και τυχόν επεκτάσεις τους ( ολοκλήρωση της αδειοδοτηθείσας εξόρυξης) σε περιοχή για την οποία ισχύει η προβλεπόμενη από τη δασική νομοθεσία έγκριση επέμβασης και οι σχετικοί περιβαλλοντικοί όροι.
      Επίσης στην ίδια παρ. 3.1 προβλέπεται η λειτουργία νέων λατομείων και μεταλλείων ύστερα από σχετική απόφαση του Υπουργού Ανάπτυξης μετά από σύμφωνη γνώμη των συναρμοδίων Υπουργών (μεταξύ των οποίων είναι και ο Υπουργός Αγροτικής Ανάπτυξης & Τροφίμων) μετά από έγκριση περιβαλλοντικών όρων.
      Προϋπόθεση για την έκδοση της ΚΥΑ «Καθορισμός όρων και περιορισμών για την προστασία, διατήρηση και διαχείριση της φύσης και του τοπίου σε χερσαία και υδάτινα τμήματα της δυτικής Μήλου», σύμφωνα με τις διατάξεις του Ν. 1650/86 (άρθ. 21) είναι η εκπόνηση Ειδικής Περιβαλλοντικής Μελέτης στην οποία αναλύονται διεξοδικά όλα τα στοιχεία του φυσικού περιβάλλοντος και ιδιαίτερα εντοπίζονται τα υπάρχοντα σπάνια και απειλούμενα είδη καθώς και οι αναγκαίοι βιότοποι για τη διαβίωσή τους. Με βάση την ΕΠΜ καθορίζονται επί μέρους Ζώνες και καθιερώνεται διαβαθμισμένη προστασία με την επιβολή συγκεκριμένων όρων και περιορισμών.
      Οι νόμοι που προβλέπουν την αδειοδότηση μεταλλείων και λατομείων από πλευράς δασικής νομοθεσίας είναι ο Νόμος 998/79 άρθ. 57 και από πλευράς περιβαλλοντικής νομοθεσίας ο Ν. 1650/86 και ο Ν. 3010/2002 και η νομοθεσία περί μεταλλείων και λατομείων.
      Κάθε διοικητική πράξη υπόκειται στον έλεγχο των Διοικητικών Δικαστηρίων αλλά και των Ευρωπαϊκών Δικαστηρίων και της Ευρωπαϊκής Επιτροπής όταν υπάρχει σχετική προσφυγή, ενώ όταν διαπιστωθούν περιβαλλοντικά προβλήματα, τα οποία δεν είχαν απαρχής εντοπιστεί, είναι δυνατόν κατά την ισχύουσα νομοθεσία είτε να επιβληθούν πρόσθετοι περιβαλλοντικοί όροι ή και να διακοπεί η συνέχιση ενός έργου.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
     9. Στην με αριθμό 5409/12-3-07 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 1493/5-4-07 έγγραφο από τον Υπουργό Δικαιοσύνης η ακόλουθη απάντηση:
    «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
    Στις 14-2-2007 η Ευρωπαϊκή Επιτροπή υπέβαλε στο Συμβούλιο της Ευρωπαϊκής Ένωσης Πρόταση Οδηγίας για την προστασία του περιβάλλοντος μέσω του Ποινικού Δικαίου. Οι διαπραγματεύσεις για την υιοθέτηση της Πρότασης Οδηγίας άρχισαν μόλις πριν από λίγες ημέρες, στις 16-3-2007, στο πλαίσιο της Ομάδας Εργασίας του Ουσιαστικού Ποινικού Δικαίου της Ευρωπαϊκής Ένωσης, η οποία συνεδριάζει σε τακτά χρονικά διαστήματα στις Βρυξέλλες.
    Κατά συνέπεια, η διαδικασία για την υιοθέτηση της προαναφερθείσας Πρότασης Οδηγίας βρίσκεται ακόμη σε αρχικό στάδιο. Προκειμένου η χώρα μας να διαμορφώσει έγκαιρα εθνική θέση, η οικεία Διεύθυνση του Υπουργείου Δικαιοσύνης έχει αποστείλει σχετικά έγγραφα από τις 15-2-2007 και 12-3-2007 προς τα Υπουργεία Εμπορικής Ναυτιλίας και Περιβάλλοντος, Χωροταξίας και Δημοσίων Έργων αντίστοιχα, ώστε να διατυπώσουν και αυτά τις απόψεις τους επί της Πρότασης Οδηγίας, καθώς πολλά από τα ζητήματα που σχετίζονται με τη μελλοντική εφαρμογή της Οδηγίας άπτονται των αρμοδιοτήτων τους. Μόλις οι απόψεις αυτές περιέλθουν στο Υπουργείο Δικαιοσύνης, θα διαμορφωθεί η προσφορότερη για τα συμφέροντα της χώρας μας εθνική θέση επί του θέματος, η οποία και θα υποστηριχθεί κατά τη σχετική διαπραγμάτευση.
    Ο Υπουργός
    ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      10. Στην με αριθμό 4535/20-2-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 24050/22-3-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
    «Απαντώντας στ  αρ. 4535/20-2-2007 ερώτηση που κατατέθηκε στη Βουλή από το Βουλευτή κ. Μ. Στρατάκη με θέμα «Συρρίκνωση του κράτους-πρόνοιας και υψηλές ιδιωτικές δαπάνες για την υγεία στη χώρα μας», σας διαβιβάζουμε το από 8/3/07 Δελτίο Τύπου που εκδόθηκε από το Γραφείο Τύπου του Υπουργείου Υγείας και Κοινωνικής Αλληλεγγύης και στο οποίο δίνονται λεπτομερή στοιχεία αναφορικά με τα μέτρα που λαμβάνονται για την αναβάθμιση των υπηρεσιών υγείας και πρόνοιας την τελευταία τριετία.
    Ο Υπουργός
    Δ. ΑΒΡΑΜΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό 5859/20-3-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 411/29-3-07 έγγραφο από την Υπουργό Τουριστικής Ανάπτυξης η ακόλουθη απάντηση:
    «Σε απάντηση της κατατεθείσης ερώτησης, σας γνωρίζουμε ότι με το π.δ. 14/2007 (ΦΕΚ 10/A') «Καθορισμός προδιαγραφών για τη δημιουργία αυτοκινητοδρομίων», το οποίο εκδόθηκε κατ' εφαρμογή των διατάξεων του άρθρου 52 του ν. 3105/2003 (ΦΕΚ 29/Α΄), ρυθμίζονται όλα τα θέματα που αφορούν στην ίδρυση, εγκατάσταση και λειτουργία αυτοκινητοδρομίων.
    Τα αυτοκινητοδρόμια έχουν χαρακτηριστεί ως εγκαταστάσεις ειδικής τουριστικής υποδομής και με αυτή τους την ιδιότητα είναι δυνατό να ενισχυθούν με βάση τις ρυθμίσεις του ν.3299/2004 (Αναπτυξιακού νόμου).
    Υπενθυμίζουμε ότι (όπως άλλωστε επισημάνθηκε και σε έγγραφο του Υπουργείου μας προς τον Νομάρχη Θεσσαλονίκης) το αυτοκινητοδρόμιο είναι ιδιωτική επενδυτική πρωτοβουλία. Δεν είναι δημόσια επένδυση και δεν πρόκειται να κατασκευασθεί από το Ελληνικό Δημόσιο. Επομένως, δεν μπορεί το Υπουργείο να κάνει ενέργειες προς την FIA για την προώθηση κατασκευής πίστας στην Κρήτη ή σε οιοδήποτε άλλο μέρος της χώρας. Εάν υπάρχουν υποψήφιοι επενδυτές που έχουν εκδηλώσει ενδιαφέρον για την συγκεκριμένη περιοχή, εκείνοι έχουν και το βάρος των επαφών με την Διεθνή Ομοσπονδία (FIA).
    Οι προτάσεις, εφόσον είναι σύμφωνες με τα οριζόμενα στο ανωτέρω π.δ., υποβάλλονται στον Ε.Ο.Τ., προκειμένου να ξεκινήσει η διαδικασία έγκρισης εγκατάστασης, κ.λπ., σύμφωνα με τα άρθρα 5,6, και 7 αυτού.
    Εκδήλωση ενδιαφέροντος για κατασκευή αυτοκινητοδρομίου έχουν υποβάλει διάφορες περιοχές (Πάτρα, Ορχομενός, Θεσσαλονίκη). Εάν, επομένως, υπάρχει έτοιμη πρόταση και για την Κρήτη, τίποτα δεν εμποδίζει την υπoβoλή της.
    Η Υπουργός
    ΦΑΝΗ ΠΑΛΛΗ-ΠΕΤΡΑΛΙΑ»
      12. Στην με αριθμό 5737/16-3-07 ερώτηση του Βουλευτή  κ. Μιχαήλ Καρχιμάκη δόθηκε με το υπ’ αριθμ. 2/18632/0004/2-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της αριθμ. 5737/16.3.2007 ερώτησης του Βουλευτή Λασιθίου Μιχαήλ Καρχιμάκη αναφορικά με την από 26.2.2007 επιλογή Προϊσταμένων Τμημάτων του Γ.Λ.Κράτους κατά παράλειψη του υπαλλήλου Χρήστου Δραγώτη, σας γνωρίζουμε τα ακόλουθα: Αρμόδιο θεσμοθετημένο όργανο για την επιλογή Προϊσταμένων Τμημάτων του Γ.Λ.Κράτους είναι το Δ΄ Υπηρεσιακό Συμβούλιο του Υπουργείου Οικονομίας και Οικονομικών, το οποίο σύμφωνα με τις διατάξεις του ν.3260/2004 «Ρυθμίσεις του συστήματος προσλήψεων και θεμάτων δημόσιας διοίκησης» (Α.151), αποτελείται από τρεις προϊστάμενους Διευθύνσεων και δύο αιρετούς εκπροσώπους των υπαλλήλων. Στην ανωτέρω αναφερόμενη συνεδρίασή του το Δ΄ Υπηρεσιακό Συμβούλιο αποφάσισε για την επιλογή και τοποθέτηση ως Προϊσταμένων των υπαλλήλων που κατά την ουσιαστική εκτίμηση των μελών του κρίθηκαν ως καταλληλότεροι για την άσκηση καθηκόντων Προϊσταμένου επιπέδου Τμήματος.
      Αξίζει να σημειωθεί ότι ο Χρήστος Δραγώτης είχε προσφύγει ενώπιον του Διοικητικού Εφετείου Αθηνών ζητώντας την ακύρωση προηγούμενης επιλογής Προϊσταμένων Τμημάτων του Γ.Λ.Κράτους (αριθμ. 16/9.12.2004 πρακτικό του Δ΄ Υπηρεσιακού Συμβουλίου), από την οποία είχε επίσης παραλειφθεί. Με την αριθμ. 534/2006 απόφαση το Διοικητικό Εφετείο Αθηνών απέρριψε το αίτημά του, με την αιτιολογία ότι «η κατοχή από τον αιτούντα μεταπτυχιακού τίτλου και η γνώση δύο ξένων γλωσσών, καθώς και η ευδόκιμη εκτέλεση των εκάστοτε ανατεθέντων σε αυτόν υπηρεσιακών καθηκόντων, δεν αρκούσαν για να του προσδώσουν σαφή υπεροχή έναντι των επιλεγέντων υπαλλήλων» .
      Ο Υφυπουργός
      ΠΕΤΡΟΣ ΔΟΥΚΑΣ»
      13. Στην με αριθμό 5782/16-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 2/18635/0020/2-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της αριθ. 5782/16-3-2007 ερώτησης που κατέθεσε ο βουλευτής κ. Μανόλης Στρατάκης, αναφορικά με την κάλυψη δαπανών μισθοδοσίας των συμβασιούχων των ΟΤΑ που μονιμοποιούνται με το π.δ. 164/2004, σας πληροφορούμε, κατά το μέρος που μας αφορά, ότι:
      α) ήδη προωθείται από το ΥΠ.Ε.Π.Θ. νομοθετική ρύθμιση σύμφωνα με την οποία, οι αποδοχές των καθαριστριών των σχολικών μονάδων της Πρωτοβάθμιας και Δευτεροβάθμιας Εκπαίδευσης που κατατάχθηκαν σε κενές οργανικές θέσεις του Υπουργείου Εθνικής Παιδείας & Θρησκευμάτων θα βαρύνουν, εφεξής, τον προϋπολογισμό του εν λόγω Υπουργείου.
      β) η ευθύνη για την καταβολή των αποδοχών του πάσης φύσεως προσωπικού των ΟΤΑ, συμπεριλαμβανομένων και όσων μονιμοποιούνται με το π.δ. 164/04, ανήκει στους ίδιους τους ΟΤΑ, στους οποίους άλλωστε ανήκουν οργανικά.
      Ο Υφυπουργός
      ΠΕΤΡΟΣ ΔΟΥΚΑΣ»
      14. Στην με αριθμό 6020/22-3-07 ερώτηση του Βουλευτή  κ. Κωνσταντίνου Τσιπλάκη δόθηκε με το υπ’ αριθμ. 7017/4/7000/4-4-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Τσιπλάκης, σας γνωρίζουμε ότι το Υπουργείο μας, εφαρμόζοντας τον Κανονισμό του Συμβουλίου της Ευρωπαϊκής Ένωσης 2252/2004, σύμφωνα με τον οποίο καθιερώθηκαν ρητά αφενός κοινά πρότυπα για τα χαρακτηριστικά ασφαλείας και αφετέρου η χρήση βιομετρικών στοιχείων στα διαβατήρια και τα ταξιδιωτικά έγγραφα των κρατών μελών της και τις οδηγίες του ICAO (Διεθνής Οργανισμός Πολιτικής Αεροπορίας), σχεδίασε και δημιούργησε το νέο ελληνικό διαβατήριο, το οποίο καθιστά σχεδόν αδύνατη την εξ υπαρχής κατάρτιση πλαστού ή νόθευση του γνησίου και το κατατάσσει μεταξύ των εγκυροτέρων ταξιδιωτικών εγγράφων παγκοσμίως. Σύμφωνα δε με τη διάταξη του άρθρου 5 του ν.3243/2004, τα διαβατήρια που είχαν εκδοθεί μέχρι την έναρξη ισχύος των διατάξεων του ν. 3103/2003, δηλαδή τα νομαρχιακά και προξενικά διαβατήρια, έπαυσαν να ισχύουν από 1-1-2007. Στο πλαίσιο αυτό, από 1-1-2006, η χώρα μας εκδίδει τα νέα ελληνικά διαβατήρια (χωρίς ηλεκτρονικό μικροεπεξεργαστή), ενώ από 26-8-2006 ξεκίνησε η έκδοση νέων ηλεκτρονικών (με ενσωματωμένο μικροεπεξεργαστή) διαβατηρίων, με αποτέλεσμα να βελτιωθεί η διεθνής εικόνα της χώρας μας, αφού οι πολίτες της εφοδιάζονται πλέον με απολύτως ασφαλή διαβατήρια.
      Σε ό,τι αφορά τη διάρκεια ισχύος των παλαιών διαβατηρίων (νομαρχιακών, προξενικών), σας πληροφορούμε ότι η διάταξη του άρθρου 6 του Κανονισμού 2252/2004 της Επιτροπής της Ευρωπαϊκής Ένωσης, η οποία ορίζει ότι δεν θίγεται η ισχύς των παλαιών διαβατηρίων, αφορά τα διαβατήρια τα οποία φέρουν τα χαρακτηριστικά ασφαλείας που ορίζει ο ως άνω Κανονισμός και εκδόθηκαν από την Ελληνική Αστυνομία κατά το χρονικό διάστημα από 1-1 έως 25-8-2006, οπότε άρχισε η έκδοση των διαβατηρίων που φέρουν ενσωματωμένο μικροεπεξεργαστή και όχι τα διαβατήρια παλαιού τύπου που εξέδιδαν οι Νομαρχίες.
      Τέλος πρέπει να επισημάνουμε ότι το Υπουργείο Εξωτερικών έχει ενημερώσει τις Αρχές των ξένων χωρών ότι τα παλαιά ελληνικά διαβατήρια έπαυσαν να ισχύουν.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 8 Μαΐου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 5667/446/15-3-2007 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Βασίλειου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τον τρόπο καταβολής των κοινοτικών επιδοτήσεων.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 5447/12-3-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με την αποκατάσταση ασφαλισμένου του Δημοσίου από δικαστική απόφαση κατά του Οργανισμού Περίθαλψης Ασφαλισμένων του Δημοσίου (Ο.Π.Α.Δ.).
      Επίσης, κύριοι συνάδελφοι, έχω την τιμή να ανακοινώσω στο Σώμα ότι ο Πρωθυπουργός, με επιστολή του προς την κυρία Πρόεδρο της Βουλής, γνωστοποίησε την πρόσφατη κυβερνητική μεταβολή. 
      Η σχετική επιστολή καταχωρίζεται στα Πρακτικά της σημερινής συνεδρίασης.
      (Στο σημείο αυτό ο Α΄ Αντιπρόεδρος της Βουλής κ. Σωτήρης Χατζηγάκης καταθέτει για τα Πρακτικά την προαναφερθείσα επιστολή, η οποία έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Θα συζητήσουμε την πρώτη, τη με αριθμό 501/27-4-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Μεταφορών και Επικοινωνιών, σχετικά με την επίλυση των προβλημάτων που αντιμετωπίζουν τα ΕΛ.ΤΑ. στη Ζάκυνθο κ.λπ..
      Το περιεχόμενο της επίκαιρης ερώτησης του κ. Βαρβαρίγου έχει ως εξής:
      «Με αναφορές μου το Μάιο του 2004 και τον Ιούλιο του 2006 σας ενημέρωσα για τα προβλήματα που αντιμετωπίζουν τα ΕΛ.ΤΑ. στη Ζάκυνθο, που κυρίως είναι η έλλειψη προσωπικού.
      Δεν δώσατε καμία λύση και το πρόβλημα σήμερα είναι οξύτατο.
      Το υπάρχον προσωπικό αδυνατεί να ανταποκριθεί στο φόρτο δουλειάς, με αποτέλεσμα να υπάρχουν μεγάλες καθυστερήσεις στη διανομή της αλληλογραφίας και έντονες διαμαρτυρίες των συμπολιτών μας.
      Οι συντάξεις καθυστερούν να φτάσουν στους αγρότες όπως και οι διάφοροι λογαριασμοί με συνέπειες για τους υπόχρεους.
      Η καθυστέρηση της αλληλογραφίας των συναλλασσομένων με τις τράπεζες έχει σαν αποτέλεσμα να τους επιβαρύνουν με τόκους υπερημερίας, γεγονός που συμφέρει τις τράπεζες γιατί έτσι τις διευκολύνουν να αυξήσουν τα κέρδη τους. 
      Τα ΕΛ.ΤΑ. απαξιώνονται και οι συμπολίτες μας στρέφονται στις αντίστοιχες ιδιωτικές επιχειρήσεις.
      Στην ορεινή Ζάκυνθο, στο Δήμο Ελατίων, καταργήσατε ουσιαστικά το γραφείο που τους εξυπηρετούσε και οι κάτοικοι είναι αγανακτισμένοι.
      Μπροστά στο μεγάλο πρόβλημα και εν όψει της τουριστικής σεζόν όπου η δουλειά πολλαπλασιάζεται, τα προβλήματα θα μεγαλώσουν.
      Γι’ αυτό ο Σύλλογος των Ταχυδρομικών Υπαλλήλων Ζακύνθου κατέρχεται σε σαρανταοκτάωρη απεργία και ζητά να σκύψετε στα προβλήματα της υπηρεσίας και να διορίσετε άμεσα επτά εποχικούς υπαλλήλους, κάλυψη δύο μόνιμων θέσεων διανομέων, χαρτογράφηση όλου του Νομού Ζακύνθου και αντιμετώπιση των προβλημάτων που θα προκύψουν και τοποθέτηση γραμματοθυρίδων.
      Ερωτάται ο κύριος Υπουργός:
      Τι μέτρα θα πάρει για να ανταποκριθεί στα αιτήματα των ταχυδρομικών υπαλλήλων Ζακύνθου και να λύσει τα προβλήματα που αντιμετωπίζει η υπηρεσία στη Ζάκυνθο;»
      Στην επίκαιρη ερώτηση του κ. Βαρβαρίγου θα απαντήσει ο Υπουργός Μεταφορών και Επικοινωνιών κ. Μιχάλης Λιάπης.
      Ορίστε, κύριε Υπουργέ, έχετε το λόγο.
      ΜΙΧΑΗΛ –ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, με ενδιαφέρον διάβασα τα όσα κατέθεσε με την επίκαιρη ερώτησή του ο αγαπητός συνάδελφος κ. Βαρβαρίγος. Είναι εύλογο το ενδιαφέρον του για τις ταχυδρομικές υπηρεσίες, τις οποίες απολαμβάνουν οι συμπολίτες του στη Ζάκυνθο.
      Η αλήθεια είναι ότι πρόκειται για υψηλού επιπέδου υπηρεσίες. Γι’ αυτό έχει λάβει ιδιαίτερη φροντίδα το Υπουργείο Μεταφορών στο πλαίσιο μιας ολοκληρωμένης πολιτικής για την ανάπτυξη των ταχυδρομείων είναι μια προσπάθεια που έχει φέρει μετρήσιμα αποτελέσματα. Συνολικά, όπως προκύπτει από τις επίσημες μετρήσεις και των ΕΛ.ΤΑ., τα τελευταία χρόνια έχουν πραγματοποιηθεί άλματα στην ποιότητα των ταχυδρομικών υπηρεσιών σε σχέση με το 2003. 
      Ενδεικτικά, κύριε συνάδελφε, ο δείκτης ταχύτητας της αλληλογραφίας πρώτης προτεραιότητας Χ+1 βελτιώθηκε κατά είκοσι μία ποσοστιαίες μονάδες. Συγκεκριμένα, από 59% το πρώτο εξάμηνο του 2003, διαμορφώθηκε στο 80% το δεύτερο εξάμηνο του 2006. Ανάλογη ήταν η μείωση των μέσων ημερών παράδοσης από 1,61 σε 1,11. 
Επίσης σημαντική ήταν και η βελτίωση του δείκτη αξιοπιστίας της διακινούμενης αλληλογραφίας x+3. 
      Τώρα, ας αναφερθώ στο νησί σας. Ιδιαίτερα για τη Ζάκυνθο -και σύμφωνα με το διαγνωστικό σύστημα που εφαρμόζεται στα ΕΛ.ΤΑ.- η αυθημερόν παράδοση της αλληλογραφίας πρώτης προτεραιότητας προσεγγίζει πλέον το 100%.
      Όσον αφορά στη γενικότερη εξυπηρέτηση του Νομού της Ζακύνθου από τα ΕΛ.ΤΑ., σήμερα λειτουργούν τρία ταχυδρομικά καταστήματα και έξι ταχυδρομικά πρακτορεία Β΄ και Γ΄ τάξεως. Αυτό σημαίνει ότι σε κάθε σημείο ταχυδρομικής εξυπηρέτησης του νομού αντιστοιχούν μόλις τέσσερις χιλιάδες τριακόσιοι τριάντα πέντε κάτοικοι. Δηλαδή, σημαντικά λιγότεροι από το μέσο όρο στο σύνολο της Ελλάδας, που φτάνει περίπου τους επτά χιλιάδες κατοίκους.
      Τώρα, στο κεντρικό κατάστημα της Ζακύνθου, το οποίο είναι το μεγαλύτερο του νομού, υπάρχει σύστημα προτεραιότητας και ο μέσος όρος των εξυπηρετούμενων πολιτών κάθε μέρα είναι περίπου τριακόσιοι. Με άλλα λόγια, είναι σημαντικά χαμηλότερος από ό,τι στα περισσότερα κεντρικά ταχυδρομικά καταστήματα σε όλη την επικράτεια. 
      Σημαντικά χαμηλότερος είναι κυρίως ο μέσος όρος εξυπηρετούμενων πελατών ανά θυρίδα συναλλαγής με το κοινό. Ο μέσος χρόνος αναμονής στο κατάστημα αυτό είναι της τάξης των οκτώ λεπτών, όσο δηλαδή είναι ο στόχος εξυπηρέτησης και ο μέσος όρος χρόνου εξυπηρέτησης σε ολόκληρο το δίκτυο των ΕΛ.ΤΑ. στην επικράτεια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
      Κύριε Πρόεδρε, σας παρακαλώ, δώστε μου ένα λεπτό παραπάνω. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ. 
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Μάλιστα, υπογραμμίζω ότι στη Ζάκυνθο τα ΕΛ.ΤΑ. διπλασίασαν την παρουσία τους σε σχέση με το 2003, κύριε συνάδελφε. Διπλασιάστηκαν τα ταχυδρομικά πρακτορεία από τρία σε έξι σήμερα. Όμως, το κυριότερο είναι ότι διπλασιάζονται οι γραμματοθυρίδες για την εξυπηρέτηση των αγροτικών περιοχών. 
      Συγκεκριμένα, το 2003 είχαν τοποθετηθεί εξήντα τέσσερα σώματα γραμματοθυρίδων για τις ανάγκες χιλίων διακοσίων ογδόντα περίπου οικογενειών. Σήμερα βρίσκονται στο νησί άλλα τόσα σώματα γραμματοθυρίδων και σταδιακά ξεκινά και η τοποθέτησή τους, έτσι ώστε μέχρι το τέλος του τρέχοντος έτους περίπου δύο χιλιάδες πεντακόσιες εξήντα οικογένειες σε αγροτικές περιοχές να απολαμβάνουν βελτιωμένη ταχυδρομική εξυπηρέτηση. Επίσης, δεν θα πρέπει να παραγνωρίζεται ότι το κόστος προμήθειας αυτών των γραμματοθυρίδων επιβαρύνει αποκλειστικά τον οργανισμό των ΕΛ.ΤΑ..
      Τέλος, για τον αριθμό και την επάρκεια του προσωπικού των ΕΛ.ΤΑ. στο νησί, ο αριθμός αυτού του προσωπικού παραμένει στα ίδια επίπεδα τα τελευταία χρόνια. Ωστόσο, σταθερή και χωρίς αύξηση παραμένει και η ταχυδρομική κίνηση. Σε κάθε περίπτωση, τα ΕΛ.ΤΑ. έχουν κάνει όλες εκείνες τις προβλέψεις, για να καλυφθεί τόσο η εποχική ζήτηση του καλοκαιριού όσο και οι άδειες του προσωπικού τη θερινή περίοδο.
      Αυτά ήθελα να σας πω και στη δευτερολογία μου θα απαντήσω στις δικές σας αιτιάσεις. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Βαρβαρίγος.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κύριε Υπουργέ, τα ΕΛ.ΤΑ., όπως και εσείς παραδέχεστε και με έγγραφα της υπηρεσίας, είναι φορέας παροχής καθολικής υπηρεσίας με ισχυρό κοινωνικό ρόλο. Όμως από το 2004, το πρώτο πράγμα που κάνατε στη Ζάκυνθο, ήταν να καταργήσετε το ταχυδρομικό γραφείο Βολιμών, το οποίο βρίσκεται στο Δήμο Ελατίων, στον ορεινό δήμο της Ζακύνθου, που είναι ο απομακρυσμένος δήμος που έχει ακόμα περισσότερο ανάγκη παροχής αυτής της υπηρεσίας. 
      Όταν κατέθεσα αναφορά στις 18-6-2004, μου απαντήσατε ότι «Στο πλαίσιο αυτό, σύμφωνα με τα στοιχεία ζήτησης ταχυδρομικών υπηρεσιών στην περιοχή Βολιμών, καθώς και από τα πληθυσμιακά και άλλα στοιχεία, επαναπροσδιορίστηκε ο τρόπος λειτουργίας του καταστήματος.». Δηλαδή, λέτε εδώ, σαν να είστε καμιά ιδιωτική επιχείρηση, ότι υπάρχει λίγη δουλειά και εν πάση περιπτώσει βγάζουμε λιγότερα και άρα καταργούμε το γραφείο. Βέβαια, έτσι δεν υπάρχει ούτε ο καθολικός ούτε ο κοινωνικός χαρακτήρας. Τον καταργείτε.
      Και εγώ θα σας καλούσα -γιατί εγώ επισκέπτομαι συχνά την περιοχή- να έρθετε μια βόλτα και να ακούσετε τι λένε οι κάτοικοι για τη συνολική υπηρεσία των ΕΛ.ΤΑ. στη Ζάκυνθο. 
      Κύριε Υπουργέ, εδώ όλος ο κόσμος διαμαρτύρεται και θα καταθέσω στα Πρακτικά της Βουλής τις διαμαρτυρίες: Επιμελητήριο Ζακύνθου, Εμπορικός Σύλλογος Ζακύνθου, Δήμαρχος Βολιμών, υπάλληλοι οι οποίοι κατεβαίνουν σε απεργία. Όλοι είναι απελπισμένοι, γιατί δεν υπάρχει προσωπικό. Είναι τέσσερα άτομα λιγότερα από ό,τι ήταν το 2004. Και σήμερα που όσον αφορά τους εποχικούς υπαλλήλους, παίρνετε δύο, μετά από μια εβδομάδα δουλειάς σηκώνονται και φεύγουν, γιατί είναι τόση πολλή η δουλειά και τόσο λίγα τα χρήματα, που δεν κάθεται κανένας.
      Ακόμη σας λέω ότι δημοσιεύματα του τοπικού Τύπου αναφέρουν πως και ο διευθυντής έχει υποβάλλει την παραίτησή του, δεδομένου ότι ο άνθρωπος δεν μπορεί να ανταποκριθεί στις υποχρεώσεις που έχει με το προσωπικό που έχει. 
      Για τις θυρίδες που λέτε, πέρυσι σε άλλη αναφορά μου απαντήσατε ότι εντός ολίγου θα τοποθετηθούν γραμματοθυρίδες στη Ζάκυνθο. Έχει περάσει ένας χρόνος και ακόμη το «εντός ολίγου» άκουσα να μας λέτε. Οι εργαζόμενοι ζητούν να γίνει χαρτογράφηση του νομού, για να προκύψουν οι ανάγκες. Δεν έχει γίνει. Έχει γίνει μόνο σ’ ένα κομμάτι της αγροτικής περιοχής, αλλά στην πόλη, όπου είναι η πολλή δουλειά, δεν έχει γίνει. Από τη χαρτογράφηση, να καλύψετε τις ανάγκες που θα προκύψουν. Δεν μπορεί να πάρει κανένας την άδειά του. Ο κόσμος δεν εξυπηρετείται. Υπάρχει μια κατάσταση απελπιστική. 
      Κύριε Υπουργέ, ζητούν άμεσα να προκηρύξετε τις κενές οργανικές θέσεις, που είναι τέσσερις και να πάρετε και προσωπικό εποχικό -για κάθε τέσσερις υπαλλήλους, έναν τουλάχιστον- για να μπορούν να πάρουν την άδειά τους. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βαρβαρίγο. 
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, με συγχωρείτε. Ο Υπουργός μίλησε πέντε λεπτά. Εγώ γιατί μόνο τόσο; 
      ΠΡΟΕΔΡΕΥΩΝ (Σωτήρης Χατζηγάκης): Εσείς μιλήσατε τρία λεπτά. 
      ΔΗΜΗΤΡΙΟΣ ΒΑΡΒΑΡΙΓΟΣ: Εντάξει, δεν έκανα και καμιά φοβερή υπέρβαση! 
      ΠΡΟΕΔΡΕΥΩΝ (Σωτήρης Χατζηγάκης): Ήδη κάνατε υπέρβαση 50%. 
      ΔΗΜΗΤΡΙΟΣ ΒΑΡΒΑΡΙΓΟΣ: Επιτρέψτε μου, σας παρακαλώ. Μισή κουβέντα θέλω να πω στον Υπουργό, μιας και δεν είναι εύκολο να τον βρω εδώ στη Βουλή. 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Βαρβαρίγο, πείτε την τελευταία φράση! 
      ΔΗΜΗΤΡΙΟΣ ΒΑΡΒΑΡΙΓΟΣ: Έχουμε το πρόβλημα του αεροδρομίου δύο χρόνια, κύριε Πρόεδρε και κύριε Υπουργέ. Μας βασανίζει και μας ταλαιπωρεί. Πηγαίνουμε από εξάμηνο σε εξάμηνο και από μήνα σε μήνα. Τελευταία μου είπατε για το Μάιο. Την έχω την απάντηση. Τώρα πάμε για Ιούνιο. Έμαθα ότι εντάχθηκε από το πρόγραμμα των εθνικών πιστώσεων και ότι εντάχθηκε στο τρίτο πακέτο. 
      Τελικά πότε θα παραδοθεί αυτό το έργο; Και αν θα παραδοθεί, να μου πείτε τι πόσο θα απαιτηθεί, για να γίνει μεταφορά από τις παλιές εγκαταστάσεις στις νέες. Τελικά, θα λειτουργήσει φέτος; Δεν το βλέπω. Όμως, θα ήθελα την απάντησή σας. 
      (Στο σημείο αυτό ο Βουλευτής κ. Δημήτριος Βαρβαρίγος                        καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
      ΜΙΧΑΗΛ –ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κύριε Βαρβαρίγο, καλέστε με στο νησί, για να πάμε μαζί να τα δούμε αυτά τα θέματα και να βρούμε λύση επί τόπου. 
      ΔΗΜΗΤΡΙΟΣ ΒΑΡΒΑΡΙΓΟΣ: Βεβαίως! 
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Όσον αφορά αυτά που είπατε, μιλήσατε για απεργιακές κινητοποιήσεις και για ανθρώπους οι οποίοι αντιδρούν, για διαμαρτυρίες. Πρέπει να σας πω ότι οι απεργιακές κινητοποιήσεις διακόπηκαν, γιατί οι εργαζόμενοι είναι απόλυτα ικανοποιημένοι με την αντιμετώπιση του προβλήματος από τη διοίκηση. Και γιατί αυτό; Γιατί προχωράμε σε νέες προσλήψεις για μόνιμους διανομείς σύμφωνα με την προκήρυξη που έχει ήδη εγκριθεί. Αυτή η προκήρυξη προχωρά. 
      Επίσης, προβλέπονται προσλήψεις και εκτάκτων, όπως γνωρίζετε, κύριε συνάδελφε, για να συμπληρωθούν τα κενά του καλοκαιριού. 
      ΔΗΜΗΤΡΙΟΣ ΒΑΡΒΑΡΙΓΟΣ: Επτά άτομα!
      ΜΙΧΑΗΛ –ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Πρόκειται για προσλήψεις, η διαδικασία των οποίων βρίσκεται ήδη στο Α.Σ.Ε.Π. και μέσα σ’ αυτόν το μήνα θα γίνει κατανομή ανά περιοχή. 
      Κύριε συνάδελφε, είμαστε η Κυβέρνηση των έργων και ειδικά στα ΕΛ.ΤΑ. πραγματοποιείται σήμερα το πιο σημαντικό μεταρρυθμιστικό έργο των τελευταίων ετών. Τα Ελληνικά Ταχυδρομεία αλλάζουν καθημερινά πρόσωπο. Εκσυγχρονίζονται. Αναπτύσσονται. Ένα, όμως, δεν πρόκειται να αλλάξει: Η προσωπική επαφή με τον πολίτη, η οποία θα εξακολουθήσει να υπάρχει, η υποστήριξη της περιφέρειας, η οποία είναι πρώτη προτεραιότητα για την Κυβέρνηση αυτή, η εξυπηρέτηση και του πλέον απομακρυσμένου χωριού της Ελλάδας. 
      Στόχος, που ήδη επιτυγχάνεται, είναι να ισχυροποιήσουμε και να αυξήσουμε, όπως συμβαίνει στη Ζάκυνθο, το ταχυδρομικό δίκτυο. Γίνονται μεγάλα έργα υποδομής σε όλη την επικράτεια και όλοι –και πάνω απ’ όλα οι εργαζόμενοι στα ΕΛ.ΤΑ.- ομολογούν ότι αυτό το έργο πιάνει τόπο και εξυπηρετείται ο απλός Έλληνας πολίτης. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ. 
      Θα συζητήσουμε τη δεύτερη, τη με αριθμό 506/27-4-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την αντιμετώπιση του προβλήματος των συμβασιούχων στο Υπουργείο κ.λπ.
      Το περιεχόμενο της επίκαιρης ερώτησης του κ. Σκυλλάκου έχει ως εξής: 
      «Συνέπειες της αντεργατικής πολιτικής της Κυβέρνησης (που συνεχίζει τις πρακτικές της προηγούμενης) είναι: 
      Μέσα στο 2007 συμπληρώνεται το εικοσιτετράμηνο εργασίας που, κατά το π.δ. 164/04, αποτελεί το όριο παραμονής στην εργασία της πλειοψηφίας των συμβασιούχων στο Υπουργείο Πολιτισμού και γενικότερα.
      Το Κ.Κ.Ε. έχει ταχθεί υπέρ της  μόνιμης και σταθερής εργασίας με πλήρη δικαιώματα για όλους τους συμβασιούχους χωρίς προϋποθέσεις. 
      Η άρνηση της Κυβέρνησης να υιοθετήσει αυτό το αίτημα είναι που δημιουργεί το αναφερόμενο πρόβλημα. Πρέπει να σημειωθεί ότι αν οι συμβασιούχοι απολυθούν, το Υπουργείο Πολιτισμού θα στερηθεί ενός μεγάλου αριθμού ειδικευμένου προσωπικού με τεράστια πείρα, που χωρίς αυτό δεν θα παρέχονται οι εντελώς απαραίτητες υπηρεσίες που έχει ανάγκη το Υπουργείο. Τότε θα αναγκαστεί να προσλάβει νέους και άπειρους για το έργο, ανακυκλώνοντας το πρόβλημα της ομηρίας. 
      Ταυτόχρονα οκτακόσιοι περίπου αμειβόμενοι από το Ταμείο Διαχείρισης Πιστώσεων για εκτέλεση αρχαιολογικού έργου παραμένουν απλήρωτοι για τρεις μήνες, ενώ εκατοντάδες άλλοι συμβασιούχοι, που εργάζονται στο Υπουργείο, παραμένουν απλήρωτοι για δύο μήνες περίπου. 
      Ερωτάται ο κύριος Υπουργός πώς θα αντιμετωπίσει τα παραπάνω κρίσιμα προβλήματα.» 
      Στην ερώτηση του κ. Σκυλλάκου θα απαντήσει ο Υπουργός Πολιτισμού κ. Γιώργος Βουλγαράκης. 
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριοι συνάδελφοι, κατ’ αρχάς, θα ήθελα να πω ότι κατανοώ απόλυτα την αγωνία των εργαζομένων για εξεύρεση μόνιμης εργασίας, αίτημα λογικό, δίκαιο και, εν πάση περιπτώσει, αποδεκτό. 
      Όμως, γνωρίζετε πολύ καλά ότι το π.δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο» έθεσε σαφείς προϋποθέσεις και κριτήρια, προκειμένου να μπορούν να μονιμοποιηθούν οι συμβασιούχοι, οι οποίοι μέχρι τότε εργάζονταν στο δημόσιο. 
      Πράγματι, με την εφαρμογή αυτού του προεδρικού διατάγματος τακτοποιήθηκε οριστικά ένας τεράστιος αριθμός ανθρώπων, οι οποίοι ήταν σε καθεστώς ομηρίας όλα αυτά τα χρόνια. Οι άνθρωποι αυτοί μπόρεσαν να μονιμοποιηθούν και να αποκτήσουν σίγουρη εργασία. 
      Με μια σειρά υπουργικών αποφάσεων κατατάχθηκαν στο Υπουργείο Πολιτισμού χίλιοι επτακόσιοι σαράντα εργαζόμενοι, συμβασιούχοι, οι οποίοι τακτοποιήθηκαν σε θέσεις ιδιωτικού δικαίου αορίστου χρόνου. 
      Επίσης, επτακόσιοι σαράντα ένας εργαζόμενοι, με βάση το ν. 3525/2007, τακτοποιήθηκαν από το Ταμείο Διαχείρισης Πιστώσεων για την εκτέλεση αρχαιολογικών έργων, του οποίου οι συμβάσεις είναι εργασίας αορίστου χρόνου, σύμφωνα ακριβώς με τα οριζόμενα στο άρθρο 11 του π.δ. 164/2004.
      Τέλος, όπως αναφέρθηκε στο κείμενο της ερώτησής σας, ειδικά με το άρθρο 6 του π.δ. 164/2004 υφίσταται περιορισμός στη διάρκεια των διαδοχικών συμβάσεων, οι οποίες απαγορεύεται να υπερβαίνουν τους εικοσιτέσσερις μήνες σε συνολικό χρόνο και διάρκεια απασχόλησης. Αυτό είναι εκ του νόμου. Όπως γνωρίζετε, ο κάθε Υπουργός -και ο Υπουργός Πολιτισμού κατ’ ακολουθίαν- δεν μπορεί να είναι πέρα και πάνω από τις κείμενες διατάξεις. Συνεπώς δεν υπάρχει δυνατότητα παράκαμψης του συγκεκριμένου προεδρικού διατάγματος. 
      Όσον αφορά το δεύτερο σκέλος της ερώτησής σας που αφορά τα οικονομικά, η αλήθεια είναι ότι προσπαθήσαμε και καταφέραμε να διευθετηθεί το οικονομικό ζήτημα μέχρι και τις αμοιβές του Φεβρουαρίου, συμπεριλαμβανομένου και του δώρου του Πάσχα. 
      Επίσης, κατόπιν επικοινωνίας που είχαμε με το Ταμείο Διαχείρισης Πιστώσεων σας ενημερώνω ότι τις επόμενες μέρες –δηλαδή μέχρι τις 19-20 Μαΐου - θα διευθετηθούν και οι δύο επόμενοι μήνες, αρχής γενομένης από των καταβολών του Μαρτίου. Πάντως, είναι γεγονός ότι στο θέμα αυτό υπάρχει ιστορικά μια καθυστέρηση, η οποία οφείλεται σε λόγους καθαρά του δημοσίου λογιστικού. Δηλαδή με καθυστέρηση απελευθερώνονται τα χρήματα από το Υπουργείο Οικονομικών, εκταμιεύονται στη συνέχεια προς το Υπουργείο Πολιτισμού και το Υπουργείο Πολιτισμού πάλι, με τη σειρά του, την καθυστέρηση που είναι εκ μεταφοράς τη μετακυλίει στους εργαζομένους. Όμως, ιστορικά αυτό γίνεται εδώ και πολλά χρόνια. Δηλαδή, γίνεται μια προσπάθεια να υπάρξουν όσο το δυνατόν συντομότερες διαδικασίες, προκειμένου οι εργαζόμενοι να μην έχουν αυτό το πρόβλημα κάθε φορά, πλην όμως αυτή η προσπάθεια –πέραν του γεγονότος ότι γίνεται συστηματικά εδώ και πολλά χρόνια, όπως σας είπα- δεν έχει καταφέρει να σμικρύνει το διάστημα των μηνών αυτών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ορίστε, κύριε Σκυλλάκο. 
      ΑΝΤΩΝΗΣ ΣΚΥΛΛΑΚΟΣ: Εγώ γνωρίζω ότι το Υπουργείο Πολιτισμού και ο κύριος Υπουργός δεν μπορεί να κάνει κάτι διαφορετικό απ’ αυτό που κάνει συνολικά η Κυβέρνηση. Η ένστασή μας, λοιπόν, για το τι θα γίνει με τους συμβασιούχους αφορά και το Υπουργείο Πολιτισμού, αλλά και γενικότερα. Η αλήθεια είναι ότι από την κυβέρνηση του ΠΑ.ΣΟ.Κ. παραμένουν σε ομηρεία και ότι δεν είχε ρυθμιστεί το θέμα. 
      Έρχεστε ως Κυβέρνηση και ένα μέρος από τους συμβασιούχους, που είναι κάτω από το 50% αυτών που  υπέβαλαν αίτηση –μιλάω πανελλαδικά και όχι μόνο για το Υπουργείο Πολιτισμού- είναι αυτοί οι οποίοι γίνονται αορίστου χρόνου. 
      Μου αναφέρετε ορισμένα νούμερα, ότι τεράστιος αριθμός αποκτά μονιμότητα με την έννοια του αορίστου χρόνου. Δεν μας λέτε, όμως, αντίστοιχα πόσος κόσμος έχει απολυθεί ή θα απολυθεί με τη συμπλήρωση του εικοσιτετράμηνου. Εδώ μιλάμε για εκατοντάδες ή και για χιλιάδες. Νομίζω ότι είναι περισσότεροι αυτοί που φεύγουν. Στη θέση τους, σύμφωνα με τις πληροφορίες που έχουμε, κύριε Υπουργέ, μπαίνουν άλλοι, χωρίς αντικειμενικά και μετρήσιμα κριτήρια, με λίστες «ημετέρων». Εν πάση περιπτώσει, όχι με αντικειμενικά κριτήρια. 
Αυτό, αν μπορείτε, να μας το διαψεύσετε, αν γίνονται διαγωνισμοί με τον ΑΣΕΠ, πώς γίνονται οι προσλήψεις κ.λπ.. 
	Υπάρχει και ένα επιπλέον ζήτημα, ότι οι καινούργιοι που μπαίνουν στη δουλειά, ιδιαίτερα σε ορισμένες επιστημονικές ειδικότητες, συντηρητές, αλλά και γενικότερα το εργατοτεχνικό προσωπικό δεν έχουν την πείρα. Η πείρα είναι μεγάλο πλεονέκτημα ειδικά για το Υπουργείο Πολιτισμού, για τις αρχαιότητες και για άλλα έργα τέχνης. Ξεκινάνε από την αρχή την εκμάθηση και την εκπαίδευση ώστε να μπορούν να αποδώσουν. Είναι, δηλαδή, και σε βάρος του αποτελέσματος της παραγωγής έργου από την πλευρά του Υπουργείου. 
	Εμείς επιμένουμε στη μόνιμη και σταθερή εργασία και απ’ ό,τι κατάλαβα για το δικό σας Υπουργείο, αλλά και γενικότερα η δική σας απάντηση είναι «νίπτω τας χείρας μου, υπάρχει το προεδρικό διάταγμα, δεν μπορώ να κάνω τίποτα». Άρα απαντάτε ότι θα απολύονται από εδώ και πέρα όσοι συμπληρώνουν εικοσιτετράμηνο και είναι μεγάλος ο όγκος αυτών εντός του 2007. 
	Το δεύτερο θέμα έχει σχέση με το ότι δεν πληρώνονται για δύο και τρεις μήνες. Δεν αποτελεί δικαιολογία το ότι και επί ΠΑ.ΣΟ.Κ. γινόταν το ίδιο. Δεν το καταλαβαίνω. Ακόμα και στον ιδιωτικό τομέα δεν έχουμε τέτοιες μεγάλες καθυστερήσεις, να εργάζονται και να μην πληρώνονται μετά από δύο και τρεις μήνες κι εσείς δέχεστε ότι είναι πάγιο φαινόμενο. Κάντε κάτι για να λυθεί, όχι να δείχνουμε μόνο τη συμπάθειά μας στους εργαζόμενους. 
	ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
	ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε συνάδελφε, κατ’ αρχάς είπα ότι περίπου δυόμισι χιλιάδες εργαζόμενοι στο Υπουργείο Πολιτισμού έχουν μονιμοποιηθεί με τις διαδικασίες του προεδρικού διατάγματος που προηγουμένως σας εξέθεσα. 
	Αυτό που παρέλειψα να σας πω είναι ότι οι θέσεις που έχουν καταλάβει δεν είναι εκείνες που ενδεχομένως θα χρειάζονταν προκειμένου να ανταποκρίνεται η σύνθεση του προσωπικού και η επαγγελματική τους κατάρτιση στα δεδομένα και στα ζητούμενα του Υπουργείου Πολιτισμού. Έτσι, μονιμοποιήθηκαν άνθρωποι που δεν έχουν σχέση με τις ειδικότητες που ζητάμε ή ενδεχομένως άλλοι που μονιμοποιήθηκαν χωρίς να υπάρχει αντιστοιχία με τις ειδικότητές τους. 
      Αυτό συνέβη διότι, όπως γνωρίζετε κι εσείς, τις τελευταίες δεκαετίες υπήρξε μία αθρόα εισαγωγή εργαζομένων και ανεξέλεγκτα, πραγματικά χωρίς κριτήρια στα Υπουργεία, ειδικά στο Υπουργείο Πολιτισμού όπου έχουμε μία σειρά ανθρώπων οι οποίοι όχι μόνο δεν έχουν κανένα κριτήριο, αλλά ούτε μία δυνατότητα να εργαστούν και να παράξουν κάποιου είδους συγκεκριμένη εργασία. Έτσι, λοιπόν, τις θέσεις αυτές αναγκαστικά τις καλύπτουν κάποιοι άνθρωποι που εξαρχής μπαίνουν στο δημόσιο γνωρίζοντας ότι δεν πρόκειται να μονιμοποιηθούν γιατί γνωρίζουν ότι υπάρχουν αυτές οι διατάξεις. 
      Συνεπώς, η σύμβαση που κάνει η πολιτεία είναι καθαρή. Σου λέει: «Κύριε, εγώ εκκαθάρισα την εκκρεμότητα που είχαν μέχρι τώρα οι εργαζόμενοι, έκανα κάτι που δεν όφειλα να κάνω». Εν πάση περιπτώσει αυτή δεν ήταν διαδικασία που εγώ θα επέλεγα. Με διαγωνισμούς θα έκανα τη διαδικασία. Το ξεκαθάρισα, όμως, και από δω και στο εξής η διαδικασία μου είναι συμβάσεις οι οποίες λύνουν το πρόβλημα της εργασίας χωρίς αυτό να οδηγεί σε μονιμοποίηση. Νομίζω ότι αυτή είναι μία πολύ καθαρή θέση της Κυβέρνησης η οποία από την πρώτη στιγμή έχει ξεκαθαριστεί από τα πιο υπεύθυνα και επίσημα χείλη. 
	Από την άλλη πλευρά πάλι αντιλαμβάνομαι αυτό που λέτε. Πράγματι υπάρχει ένα πρόβλημα όσον αφορά τη μεταφορά των πιστώσεων. Αν κάποιος αύριο πάει να πιάσει δουλειά στο δημόσιο, ο πρώτος μισθός που θα πάρει θα είναι δύο ή τρεις μήνες αφότου αρχίσει να δουλεύει. Έτσι είναι το δημόσιο λογιστικό. Καταλαβαίνω ότι πράγματι πρέπει να υπάρξει μία μεγάλη προσπάθεια κυρίως από τις υπηρεσίες των Υπουργείων που απελευθερώνουν τα χρήματα, δηλαδή, του Υπουργείου Οικονομικών και άλλων, προκειμένου οι εργαζόμενοι να αμείβονται γρηγορότερα και στην ώρα τους.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
	Επίκαιρες ερωτήσεις δεύτερου κύκλου:
	Θα συζητηθεί η με αριθμό 507/27-4-2007 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τους Υπουργούς Αγροτικής Ανάπτυξης και Τροφίμων και Δικαιοσύνης, σχετικά με την παρακράτηση ποσών από τις αγροτικές επιδοτήσεις κ.λπ..
	Η επίκαιρη ερώτηση του κυρίου συναδέλφου έχει ως εξής:
	«Οργή και αγανάκτηση προκαλεί στους αγρότες της χώρας η συνέχιση των παράνομων παρακρατήσεων σημαντικών ποσών από τις αγροτικές επιδοτήσεις που κάνει η ΠΑ.Σ.Ε.Γ.Ε.Σ. σε συνεργασία με τον Ο.Π.Ε.Κ.Ε.Π.Ε. και το Υπουργείο Αγροτικής Ανάπτυξης και Τροφίμων (ΥΠ.Α.Α.Τ.).
	Με την παρανομία αυτή το ελληνικό δημόσιο όχι μόνο δεν επιβαρύνεται με τα απαιτούμενα κονδύλια διαχείρισης των επιδοτήσεων, όπως ρητά προβλέπεται από το άρθρο 28 του κανονισμού 1782/2003, αλλά έχει και σημαντικά έσοδα από το Φ.Π.Α. που έχει επιβάλει στα χαράτσια για να φαίνονται νόμιμα. Ενώ η ΠΑ.Σ.Ε.ΓΕ.Σ. αποδέχεται το ρόλο του φυσικού αυτουργού επειδή εισπράττει πολύ μεγαλύτερα ποσά από αυτά που θα εισέπραττε από το ΥΠ.Α.Α.Τ. αναγκαία για να παίξει το γραφειοκρατικό αντιαγροτικό της ρόλο, ερωτώνται οι κύριοι Υπουργοί ποιος θα προστατέψει τους αγρότες από την απροκάλυπτη και κατ’ εξακολούθηση παρανομία του ΥΠ.Α.Α.Τ. και της ΠΑ.Σ.Ε.ΓΕ.Σ.».
      Την ερώτηση του κ. Σκοπελίτη θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, απαντώντας στην ερώτηση του συναδέλφου για τις αμοιβές που εισπράττουν οι ενώσεις αγροτικών συνεταιρισμών προκειμένου να συντάξουν τις αιτήσεις της ενιαίας ενίσχυσης πρέπει να κάνουμε σαφές ότι ουδεμία παρανομία υπάρχει. Το σύστημα αυτό εφαρμοζόταν και επί των ημερών της προηγούμενης κυβέρνησης όπως εφαρμόζεται και τώρα. Οι αγρότες πληρώνουν πολύ λιγότερα απ’ ό,τι πλήρωναν στις ενώσεις τους. Είναι μέλη των αγροτικών συνεταιρισμών. 
      Πρέπει να πούμε ότι τα τιμολόγια στο σύνολό τους καθορίζονται από την ΠΑ.Σ.Ε.ΓΕ.Σ. χωρίς καμμία παρέμβαση του Υπουργείου Αγροτικής Ανάπτυξης και Τροφίμων και εν συνεχεία το κάθε διοικητικό συμβούλιο της κάθε ένωσης αποφασίζει για το ύψος των αμοιβών που εισπράττεται από τους αγρότες. Και εκεί δεν παρεμβαίνει το Υπουργείο. Μάλιστα εμείς εκφράζουμε επιθυμία αυτές οι αμοιβές να είναι στο μικρότερο δυνατό επίπεδο. Και θέλω να σας πω ότι υπάρχουν ενώσεις αγροτικών συνεταιρισμών που έχουν μειώσει μέχρι και 30%-40% τα τιμολόγια σε σχέση με τον αρχικό τιμοκατάλογο της ΠΑ.Σ.Ε.ΓΕ.Σ.. 
      Πρέπει να πούμε -επειδή αναφέρεται ότι θα πρέπει αυτά όλα να πληρώνονται από το κράτος- ότι με βάση αυτά τα οποία αναφέρει το Γραφείο Νομικού Συμβούλου του Ειδικού Κοινοτικού Δικαίου, η χρηματοδότηση από το κράτος του κόστους συμπλήρωσης και υποβολής της αίτησης της ενιαίας ενίσχυσης μη εμπίπτουσας στις εξαιρέσεις που προβλέπονται στη συνθήκη δεν είναι επιτρεπτή από το Κοινοτικό Δίκαιο και ενδεχόμενη υλοποίησή της θα οδηγούσε την επιτροπή στην έκδοση απόφασης για την ανάκτηση της παράνομης κρατικής ενίσχυσης και μάλιστα εντόκως από την καταβολή της. Κατά συνέπεια το κράτος δεν μπορεί να τα πληρώσει όλα αυτά. Πρέπει να πω όμως ότι και αν ακόμα είχε τη δυνατότητα θα υπήρχαν πολλά προβλήματα διότι θα έπρεπε να γίνει δημόσιος διεθνής διαγωνισμός που μπορεί να κρατούσε χρόνια, να μην εισέπρατταν επιδοτήσεις ποτέ οι αγρότες και να είχε τιναχθεί όλο το σύστημα στον αέρα. 
      Οι ενώσεις αγροτικών συνεταιρισμών αποτελούν προέκταση των αγροτών, μέλη τους είναι οι αγρότες. Το συνεταιριστικό κίνημα παντοιοτρόπως στήριξε και στηρίζει τους αγρότες της χώρας μας παρά τα προβλήματα που αυτό έχει. Συντάσσουν, λοιπόν, τις αιτήσεις προκείμενου να ενεργοποιηθούν τα δικαιώματα. Ξέρετε πολύ καλά ότι από την προηγούμενη χρονιά ένα σύστημα πολύ δύσκολο έχει ενεργοποιηθεί. Έχουν πληρωθεί οι επιδοτήσεις. Έχουν υπολογιστεί μ’  ένα δίκαιο και αντικειμενικό τρόπο και ότι πλέον με αξιόπιστο τρόπο ο κάθε αγρότης εισπράττει τις ενισχύσεις που του αναλογούν. 
      Θεωρούμε ότι θα ήταν πολύ παρακινδυνευμένο αν το σύστημα αυτό, όπως και τα μητρώα, που ξέρετε τι προβλήματα είχαν, έφευγαν από τις ενώσεις αγροτικών συνεταιρισμών και οδηγούνταν σε ιδιωτικούς φορείς. Θεωρούμε ότι θα υπήρχε ο κίνδυνος να χαθούν οι επιδοτήσεις. Πιστεύουμε ότι οι ενώσεις θα πρέπει να συμπιέσουν, όσο μπορούν, τις αποδοχές που εισπράττουν για τις υπηρεσίες που παρέχουν στους αγρότες. Πιστεύουμε ακόμη ότι δημιουργήθηκε για πρώτη φορά στον Ο.Π.Ε.Κ.Ε.Π.Ε. μια αξιόπιστη βάση δεδομένων που δεν υπήρχε στο παρελθόν έτσι ώστε μέχρι το 2013 κάθε χρόνο οι Έλληνες αγρότες να εισπράττουν τις επιδοτήσεις τους. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Θα εισπράττουν, κύριε Πρόεδρε, τις επιδοτήσεις και θα πληρώνουν οι αγρότες: 50.000.000-60.000.000 ευρώ θα πάνε για να γίνουν οι αιτήσεις ενεργοποίησης των ατομικών δικαιωμάτων. 
      Εκείνο που θέλω να πω είναι ότι ο κύριος Υπουργός επανέλαβε περίπου όσα ειπώθηκαν την περασμένη Πέμπτη γύρω από το θέμα αυτό στη συζήτηση σε επίπεδο Αρχηγών που είχε προκαλέσει το κόμμα μου. Ότι, δηλαδή, δεν πρόκειται για χαράτσι και ότι δεν έχει καμία ευθύνη το κράτος. 
      Εμείς και παλιότερα σε σχετική ερώτηση είχαμε πει ότι είναι χαράτσι. Το χαρακτηρίζει έτσι μόνο και μόνο η διαβάθμιση που γίνεται στο τι πληρώνουν οι αγρότες για να γίνει η αίτηση. Όμως, κύριε Υπουργέ, υπάρχουν και οι συγκεκριμένοι κανονισμοί της Ευρωπαϊκής Ένωσης. Και βέβαια οι κανονισμοί αυτοί πρέπει να γίνονται αποδεκτοί ανεξάρτητα αν είναι προς όφελος ή όχι. 
      Τι λέει ο σχετικός κανονισμός στο άρθρο 23; Λέει ότι «Η υπόθεση ενεργοποίησης των αγροτικών δικαιωμάτων είναι υπόθεση του εθνικού φορέα» και όχι ο εθνικός φορέας να αναθέτει σε κάποιον άλλο κι αυτός ο κάποιος άλλος  -που στη συγκεκριμένη περίπτωση είναι η ΠΑ.Σ.Ε.ΓΕ.Σ.- το αναθέτει στις ενώσεις και οι ενώσεις φορτώνουν το κόστος στις πλάτες του αγρότη. Το άρθρο 28 λέει ότι «σε καμία κράτηση δεν υπόκεινται οι επιδοτήσεις και οι ενισχύσεις που παίρνουν οι αγρότες». Γι’ αυτό, λοιπόν, επιμένουμε. Και λένε ότι είναι και χαράτσι και παράνομο. Και εδώ, στη συγκεκριμένη περίπτωση, έπρεπε να παρέμβει και η δικαιοσύνη -και απευθυνόμαστε και στον Υπουργό Δικαιοσύνης-  διότι πρόκειται για πάρα πολλά χρήματα που βγαίνουν από την τσέπη του αγρότη και πηγαίνουν….ξέρουμε όλοι μας πού πηγαίνουν. Αυτό ζητάμε να κάνει σήμερα ο Υπουργός να παρέμβει, να σταματήσει αυτή η δουλειά. Όχι γιατί μας συμφέρει, κύριε Υπουργέ, να εισπράξουμε και το Φ.Π.Α. μέσα απ’ αυτή τη διαδικασία. Να παρέμβουμε διαφορετικά. Ο εκβιασμός που γίνεται σε βάρος του αγρότη «πλήρωσε, για να πάρεις τα χρήματά σου», βαρύνει εξ ολοκλήρου το Υπουργείο.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε τον κ. Σκοπελίτη.
 Κυρίες και κύριοι συνάδελφοι, έχω την τιμή  να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίαση, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων είκοσι ένας μαθητές και μαθήτριες και έξι συνοδοί-δάσκαλοι από το  Δημοτικό  Σχολείο Παλαιοκήπου Λέσβου. 
      Η Βουλή τους Καλωσορίζει.
      (Χειροκροτήματα από όλες τις πτέρυγες της Βουλής)
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ  ΚΟΝΤΟΣ (Υφυπουργός Αγροτικής  Ανάπτυξης και Τροφίμων): Κύριε Πρόεδρε, δεν πρέπει να προσπαθούμε να παραπληροφορούμε και τη Βουλή και τους αγρότες. Το πού πηγαίνουν τα χρήματα που εισπράττονται, το ξέρετε πολύ καλά, κύριε συνάδελφε. Δεν πηγαίνουν στην τσέπη κανενός, πηγαίνουν στα ταμεία των ενώσεων αγροτικών συνεταιρισμών που είναι οι εκπρόσωποι των Ελλήνων αγροτών, είτε το θέλουμε είτε δεν το θέλουμε. Μπορεί να συμφωνούμε ότι το συνεταιριστικό κίνημα έχει προβλήματα, ότι βρίσκεται, αν θέλετε, στη χειρότερη καμπή  της ιστορικής του πορείας, αλλά  ότι αποτελεί και μονόδρομο για τη στήριξη των Ελλήνων αγροτών, αυτό είναι μία πραγματικότητα. Επιτελεί ένα έργο, έχει έξοδα, έχει δαπάνες και αυτές οι δαπάνες πρέπει να καλυφθούν. Όπως κάθε χρόνο συμπληρώνουμε τη φορολογική μας δήλωση και πληρώνουμε στο φοροτεχνικό που μας τη συμπληρώνει, έτσι  -ο κανονισμός λέει-  κάθε χρόνο είμαστε υποχρεωμένοι, προκειμένου να εισπράξουμε τις επιδοτήσεις, να συμπληρώσουμε ό,τι δικαιολογητικά απαιτούνται, για να μην υπάρχει κανένα πρόβλημα.  Σας λέω ότι επιλέξαμε το θεσμικό εκπρόσωπο των αγροτών και όχι οποιοδήποτε ιδιωτικό φορέα, προκειμένου να κάνει τη δουλειά αυτή και η δουλειά αυτή γίνεται με τον καλύτερο τρόπο. Πιστεύουμε ότι οι ενώσεις θα πρέπει να συμπιέσουν περισσότερο τα τιμολόγιά τους. Αυτό είναι μία πραγματικότητα. Πιστεύουμε ότι το σύστημα απλοποιείται χρονιά με τη χρονιά, διότι υπάρχει μία αξιόπιστη βάση δεδομένων. Πιστεύουμε ότι από την επόμενη χρονιά, όπως και από τη φετινή χρονιά  είχαμε μία σημαντική μείωση στα τιμολόγια σε πάρα πολλές ενώσεις, θα έχουμε μία περαιτέρω μείωση. Αλλά το να οδηγήσουμε ένα ολόκληρο σύστημα, τους αγρότες σε περιπέτειες, αυτό δεν πρόκειται να το κάνουμε ποτέ. Όσο για το άλλο που λέτε ότι πρέπει το κράτος, ο φορέας να υποστεί τη δαπάνη αυτή, σας εξήγησα ότι κάτι τέτοιο δεν είναι δυνατό, διότι προσκρούει στους κανονισμούς της Ευρωπαϊκής  Ένωσης, τους οποίους πριν από λίγο κι εσείς επικαλεστήκατε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε τον κύριο Υφυπουργό.
      Η πρώτη με αριθμό 500/27-4-2007 επίκαιρη ερώτηση, του Βουλευτή του Πανελλήνιου Σοσιαλιστικού Κινήματος κ. Απόστολου Τσοχατζόπουλου προς τους Υπουργούς Οικονομίας και Οικονομικών και Εθνικής Άμυνας, σχετικά με τη λειτουργία του εργοστασίου της ΕΛ.Β.Ο. κ.λπ., διαγράφεται λόγω κωλύματος του κυρίου Βουλευτή.
      Τρίτη είναι η με αριθμό 511/27-4-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς την Υπουργό Εθνικής Παιδείας και Θρησκευμάτων, σχετικά με τα προγράμματα προσεισμικού ελέγχου και αντισεισμικής θωράκισης των σχολικών κτηρίων κ.λπ..
      Η επίκαιρη ερώτηση της κ. Ξηροτύρη έχει ως εξής:
      «Με τη συνεχιζόμενη σεισμική δραστηριότητα στη δυτική Ελλάδα, όπως και σε άλλες περιοχές της χώρας, επανέρχεται η μεγάλη υποχρέωση της πολιτείας για τον προσεισμικό έλεγχο και την αντισεισμική θωράκιση των σχολικών κτηρίων, αφού τα περισσότερα έχουν κατασκευαστεί πριν τη θέσπιση των νέων αυστηρών διατάξεων αντισεισμικής προστασίας. Στο ν. 3027/2002, για θέματα Ο.Σ.Κ., με πρότασή μου προστέθηκε διάταξη σύμφωνα με την οποία «στις  υποχρεώσεις του Ο.Σ.Κ. περιλαμβάνεται και η εκπόνηση ολοκληρωμένου προγράμματος αντισεισμικού ελέγχου των σχολικών κτηρίων και όπου απαιτηθεί ενίσχυση αυτών».
      Τον Απρίλιο του 2004 η νέα ηγεσία του Υπουργείου Παιδείας αναγνώρισε την ανάγκη ενεργοποίησης της ως άνω ρύθμισης και απηύθυνε πρόσκληση συνεργασίας των Πολυτεχνείων, της Αυτοδιοίκησης, του Τ.Ε.Ε. και του Ο.Α.Σ.Π., με τον Οργανισμό Σχολικών Κτηρίων. Διαπιστώνουμε όμως ότι το μεγάλο αυτό πρόβλημα βρίσκεται ακόμα στη φάση των προκαταρκτικών συσκέψεων. Χαρακτηριστικό είναι το παράδειγμα της Νομαρχίας Ηλείας, που αναζητεί από τον Ο.Σ.Κ. τα αποτελέσματα του προσεισμικού ελέγχου ο οποίος είχε ξεκινήσει το 2003 από τον Ο.Α.Σ.Π. σε συνεργασία με το Τ.Ε.Ε./δυτικής Ελλάδας. Χαρακτηριστικές επίσης είναι οι διευκρινήσεις του Δ/ντος Συμβούλου του Ο.Σ.Κ. σε άρθρο του στο Εν. Δελτίο του Τ.Ε.Ε., όπου μεταξύ των άλλων αναφέρει ότι «ο εκτελούμενος σήμερα πρωτοβάθμιος οπτικός έλεγχος δεν μπορεί να οδηγήσει σε ασφαλή συμπεράσματα για την επάρκεια ενός σχολικού κτηρίου, ότι απαιτούνται δεύτερης και τρίτης φάσης εξειδικευμένες μελέτες, δηλαδή, μία πολυδάπανη διαδικασία ενός μακροχρόνιου Εθνικού Προγράμματος που υπερβαίνει, όπως τονίζει, τις θητείες των διοικήσεων του Ο.Σ.Κ. και της εκάστοτε κυβέρνησης». 
      Επειδή από όλα τα παραπάνω δεν προκύπτει κανένα στοιχείο για την  πρόοδο και τη χρηματοδότηση των προγραμμάτων αντισεισμικής θωράκισης, ενώ δίδεται η εντύπωση ότι λόγω της συνθετότητας του προβλήματος όλα παραπέμπονται στις καλένδες, ερωτάται η κυρία Υπουργός:
      1. Από τον Απρίλιο του 2004 μέχρι σήμερα τι έχει υλοποιηθεί από το σχετικό πρόγραμμα συνεργασίας του Ο.Σ.Κ. με την Αυτοδιοίκηση, τα Πολυτεχνεία και τον Ο.Α.Σ.Π., τι ποσά έχουν διατεθεί και ποιο το έργο που έχει παραχθεί;
      2. Υπάρχει η πολιτική βούληση για έναν αποτελεσματικό Εθνικό Προγραμματισμό με αυστηρό χρονοδιάγραμμα και  ισχυρή χρηματοδότηση;»
      Ο κύριος Υφυπουργός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, νομίζω ότι δεν χρειάζεται άλλη εισαγωγή στην απάντησή μου από τη δεδηλωμένη κυβερνητική θέληση ότι όντως θεωρούμε πολύ σημαντικό αυτό το έργο του προσεισμικού ελέγχου και έτσι το σχεδιάσαμε και έτσι το υλοποιούμε επειδή ήταν όντως κυβερνητικό υπεσχημένο μας. 
      Στο πρόγραμμά μας το κυβερνητικό είχαμε υποσχεθεί ότι θα ελέγξουμε, καθώς έχουμε χρέος, την καταλληλότητα μέσω του ελέγχου της στατικότητος όλων των σχολικών κτηρίων που αυτό δεν είχε γίνει ποτέ, ένα έργο μαμούθ, για το οποίο οι προκάτοχοί μας στην Κυβέρνηση –το αναφέρω ιστορικά, κυρία Ξηροτύρη- μας έλεγαν απαντώντας στον τότε δικό μας κοινοβουλευτικό έλεγχο ότι το κόστος είναι πάρα πολύ μεγάλο και γι’ αυτό  δεν νομίζουν ότι θα μπορούσε να υλοποιηθεί ένα τέτοιο έργο. Θα σας δώσω, λοιπόν, τα στοιχεία τα οποία ζητάτε.
       Όντως πολύ σωστά αναφέρετε στην ερώτησή σας, με ευθύνη των πέντε πολυτεχνικών σχολών της χώρας σχεδιάστηκε από τον Οργανισμό Σχολικών Κτηρίων και υλοποιήθηκε ξεκινώντας από το 2005 μέχρι σήμερα κατά τρόπο συστηματικότατο, άρα αποτελεσματικό –αυτή είναι η γνώμη του Υπουργείου Παιδείας- ο προσεισμικός έλεγχος μέσα από τα διεθνή στάνταρντ που ορίζουν στις ανάλογες περιπτώσεις, πώς πρέπει να γίνεται αυτός ο πρωτοβάθμιος και πολύ ουσιαστικός έλεγχος της στατικότατος των σχολικών κτηρίων. 
      Έτσι, λοιπόν, ξεκινήσαμε την εφαρμογή του προσεισμικού ελέγχου σε τέσσερις χιλιάδες τετρακόσια σαράντα ένα σχολικά κτίρια που κατασκευάστηκαν προ του 1959 σ’ όλη τη χώρα, δηλαδή πριν ισχύσουν οι κανονισμοί που ακολούθησαν μετέπειτα με τους αντίστοιχους νόμους. Μπορείτε να κρατήσετε τους αριθμούς. Θα καταθέσω και στα Πρακτικά της Βουλής μερικά έγγραφα, που είχε την καλοσύνη να μου δώσει η Διοίκηση Σχολικών Κτηρίων. 
      Αυτό το πρόγραμμα που διεξάγεται με ευθύνη των πέντε πολυτεχνικών σχολών, μέχρι τώρα έχει αποδώσει καθαρούς ελέγχους σε τρεις χιλιάδες εννιακόσιες εξήντα δύο αυτόνομες διοικητικά σχολικές μονάδες, οι οποίες απλώνονται πάνω στο χάρτη της χώρας σε σαράντα ένα νομούς, στις οποίες συμπεριλαμβάνονται τέσσερις χιλιάδες εννιακόσια ογδόντα ένα στατικά ανεξάρτητα κτήρια.
      Σας λέω ποιες είναι οι σχολικές μονάδες σε ποια έκταση πάνω στον εθνικό χώρο αναφέρονται και πόσα κτήρια ανήκουν σ’ αυτές τις μονάδες και έχουν ελεγχθεί. 
      Ο έλεγχος θα συνεχιστεί στους υπόλοιπους έντεκα νομούς της χώρας και θα αφορά οκτακόσιες ακόμα σχολικές μονάδες. Πιστεύουμε ότι μέσα στους τελευταίους μήνες του 2007  θα έχει ολοκληρωθεί. 
      Ποιο είναι τώρα το κόστος που σας ενδιαφέρει: Το κόστος του ελέγχου μέχρι σήμερα γι’ αυτά τα τέσσερις χιλιάδες εννιακόσια ογδόντα ένα στατικά ανεξάρτητα κτήρια ανήλθε σε 2.015.312 ευρώ. Το προβλεπόμενο δε κόστος για τα υπόλοιπα κτήρια των έντεκα νομών που σας είπα υπολογίζουμε ότι θα ξεπεράσει τις 600.000 ευρώ.
      Θα ήθελα να σας πω τι γίνεται,  όσον αφορά την εκμετάλλευση αυτών των συμπερασμάτων, δηλαδή  των αναλυτικών τεχνικών εκθέσεων που συντάσσονται με ευθύνη των πέντε Πολυτεχνικών Σχολών και οι οποίες κατατίθενται στη διοίκηση του Ο.Σ.Κ. αυτομάτως, μόλις τελειώνουμε το έργο σε κάθε νομό. Αυτά τα συμπεράσματα, αυτά τα πορίσματα αυτού του πρωτοβάθμιου ελέγχου, με ευθύνη της διοίκησης του Ο.Σ.Κ. –θα καταθέσω συγκεκριμένα για το νομό που ενδιαφέρεστε την απάντηση, που ήδη έχει στείλει από το Μάρτιο του τρέχοντος έτους η διοίκηση του Ο.Σ.Κ. στον αντίστοιχο νομάρχη – στέλνονται ως φάκελοι με τα πλήρη στοιχεία στους δημάρχους των δήμων, στους οποίους έγιναν έλεγχοι στα σχολικά κτήρια και στις αντίστοιχες νομαρχίες, για να αντιμετωπιστούν τα προβλήματα σε πρώτη φάση. 
      Για να μη μακρηγορώ στην πρωτολογία μου, θα σας δώσω και άλλα στοιχεία κατά τη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Η κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Νομίζω ότι όλους μας μάς ενδιαφέρει και θεωρούμε ότι είναι ιδιαίτερα κρίσιμο, να ολοκληρωθεί όσο το δυνατόν ταχύτερα αυτός ο προσεισμικός έλεγχος και από εκεί και πέρα να υπάρξει ένα αυστηρό πρόγραμμα, ένα αυστηρό χρονοδιάγραμμα και να εξασφαλιστεί η χρηματοδότηση, γιατί, κύριε Υπουργέ, μέχρι εδώ έχουμε πολλών χρόνων προσπάθεια. Εγώ προσπαθώ από το 2000 που είμαι Βουλευτής, αλλά θυμάμαι ότι το Πανεπιστήμιο της Θεσσαλονίκης είχε ξεκινήσει πολύ παλαιότερα, διότι είχε τους σεισμούς του 1978 και είχε κάνει  ένα προσεισμικό έλεγχο, όπου περίπου εκατόν ενενήντα σχολικά και δημόσια κτήρια είχαν βρεθεί να έχουν πρόβλημα. 
      Σ’ αυτήν τη φάση και με τη βούληση που έχει η Κυβέρνηση να ενεργοποιήσει τη ρύθμιση, που με δική μου τότε παρέμβαση είχε τεθεί στο αντίστοιχο νομοσχέδιο, βλέπετε πού είμαστε ακόμα. Είμαστε ακόμα στην πρώτη φάση. Πέντε φάσεις έχει αυτός ο έλεγχος και κατά τα λεγόμενα του Ο.Σ.Κ. και κατά τα λεγόμενα του διευθύνοντος συμβούλου. Ο πρώτος έλεγχος, ο οπτικός έλεγχος, είναι ο  ταχύτερος και ο φθηνότερος βέβαια. 
      Αυτόν τον έλεγχο ολοκληρώνετε τώρα, κύριε Υπουργέ -πριν δύο χρόνια σας είχα κάνει και άλλη ερώτηση- και τα δεδομένα αυτού του ελέγχου θα οδηγήσουν μετά στο θέμα, δηλαδή αφού βαθμονομηθούν και αξιολογηθούν αυτά τα δεδομένα, θα οδηγήσουν μετά, σ’ ένα νέο επιτόπου έλεγχο των κτηρίων, που διαπιστώνεται από τον οπτικό έλεγχο ότι έχουν προβλήματα. Θα υπάρξουν μετά οι αντίστοιχες μελέτες και στη συνέχεια το πρόγραμμα της αποκατάστασης. 
      Απ’ ότι διαβάζω και στην αρθρογραφία, οι υπεύθυνοι του Ο.Σ.Κ. διαπιστώνουν ότι είναι μια χρονοβόρα διαδικασία, μια σύνθετη διαδικασία. Θέλει εθνικό πρόγραμμα, το οποίο δεν αγγίζει μία κυβέρνηση, αλλά διαπερνά περισσότερες κυβερνήσεις κ.ο.κ..
      Αυτόν το στόχο έχει η ερώτησή μου, κύριε Υπουργέ. Θέλω, δηλαδή, να μη μένουμε κάθε φορά στη διαπίστωση του προβλήματος ή μετά από δέκα, δεκαπέντε χρόνια στον οπτικό έλεγχο. Πρέπει από τώρα η Κυβέρνησή σας να δεσμευθεί για το πώς θα υλοποιηθούν τα υπόλοιπα βήματα, γιατί το θέμα είναι πράγματι κρίσιμο, 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη. 
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, κανείς δεν  μπορεί να υποβαθμίσει τη σημαντικότητα αυτού του  έργου, για το οποίο συμφωνώ με τη συνάδελφο ότι υπάρχει και κοινοβουλευτική ανησυχία, έτσι όπως τη διατυπώνει, και προφανώς υπάρχει και μεγάλο κυβερνητικό ενδιαφέρον, το οποίο μεταφράζεται στα συγκεκριμένα στοιχεία ενός σωστού πρώτου ελέγχου, όπως μας προείπατε. 
      Αλλά να το απομυθοποιήσουμε, κυρία Ξηροτύρη. Όντως ο χρόνος που απαιτήθηκε, είναι  μεγάλος, γιατί ελέγχθηκαν τόσες χιλιάδες σχολικές μονάδες. Δεν πάει να πει  ότι για όλες αυτές τις σχολικές μονάδες, βρέθηκαν στοιχεία από τον ταχύ, όπως είπατε, οπτικό έλεγχο. Είναι πολύ λιγότερες –δόξα τω Θεώ- οι μονάδες στις οποίες βρέθηκαν στοιχεία, τα οποία συνηγορούν υπέρ παρεμβάσεων εντατικών, στηρίξεων κ.λπ.. Επομένως το δεύτερο επίπεδο ελέγχου, θα γίνει σε πολύ μικρότερο χρονικό διάστημα και νομίζω ότι θα ολοκληρώσει το όλο πρόγραμμα. 
      Άρα, ας μην δημιουργούνται εντυπώσεις ότι όντως θα κρατήσει πάλι δυο-τρία χρόνια ο έλεγχος αυτός. Θέλω να σας πω, ας μην υποτιμούμε τον ταχύ οπτικό έλεγχο. Εμείς ψάξαμε, μαζί με τις πέντε πολυτεχνικές σχολές, αυτό το θέμα, πριν ξεκινήσει ο έλεγχος αυτός, αλλά και στη διαδικασία αξιοποίησης των πορισμάτων. Και είδαμε ότι όντως τα κριτήρια της F.E.M.A., που είναι ο παγκόσμιος οργανισμός που ορίζει τα κριτήρια ελέγχου των δημοσίων κτηρίων, αλλά και το ήδη υπάρχον πακέτο κριτηρίων του Ο.Σ.Κ. έχουν ήδη γίνει σεβαστά σ’ αυτόν τον ταχύ οπτικό έλεγχο.
      Και επιμένει ο Οργανισμός Σχολικών Κτηρίων και είναι προς τιμήν του σ’ αυτό το γιγάντιο έργο, κάθε μήνα, σε συσκέψεις, οι οποίες δεν είναι προπαρασκευαστικές ή τέλος πάντων για το θεαθήναι, να ελέγχει κάνοντας ανακεφαλαίωση, αν τηρούνται αυτά τα κριτήρια και στην επόμενη φάση της δουλειάς.
      Και θα σας καταθέσω, για να φανεί η αξιοποίηση των συμπερασμάτων, κύριε Πρόεδρε, για τα Πρακτικά της Βουλής, την απάντηση που είχε στείλει, μετά τον έλεγχο τον προσεισμικό –αυτόν τον πρώτο έλεγχο- στα κτήρια του Νομού Ηλείας, ως ενημέρωση της Νομαρχιακής Αυτοδιοίκησης ο Οργανισμός Σχολικών Κτηρίων.
      Είμαστε, λοιπόν, πάρα πολύ ευχαριστημένοι. Δεν μένει τίποτε ανεκμετάλλευτο, κυρία συνάδελφε, και θα σας πω και κάτι άλλο: είδατε, επί παραδείγματι, σε πρόσφατες σεισμικές διεγέρσεις της χώρας, όπως ήταν στα Ιόνια Νησιά, ότι ο Οργανισμός Σχολικών Κτηρίων, μαζί με όλο το συνεργείο εκείνο των εκτάκτων παρεμβάσεων, δεν στάθηκε απλώς σ’ έναν οπτικό έλεγχο των έκτακτων συμβάντων που είχαμε, αλλά πήγε επί τόπου, έγιναν γρήγορα οι μελέτες, βγήκαν οι χρηματοδοτήσεις για τα πολύ μεγάλης κλίμακας έργα και αντιμετωπίζονται.
      Έτσι, λοιπόν, προχωράμε αντιμετωπίζοντας τα μείζονα και κάνοντας πρόγραμμα για τα άλλα, που είναι πολύ λιγότερα, δόξα των Θεώ, σ’ όλη την Ελλάδα.
      Σας ευχαριστώ πολύ και παρακαλώ να κατατεθεί το έγγραφο στα Πρακτικά.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να σας ανακοινώσω ότι ο συνάδελφος κ. Γεώργιος Παπαγεωργίου Βουλευτής Ν. Ευβοίας παρακαλεί το Σώμα να του εγκριθεί άδεια απουσίας από τις εργασίες της Βουλής για το διάστημα 07/05/2007 μέχρι και 11/05/2007 λόγω μετάβασής του στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδειια.
      Επίσης, ο συνάδελφος Βουλευτής κ. Κίμων Κουλούρης παρακαλεί να του εγκριθεί άδεια απουσίας στο εξωτερικό από 07/05/2007 έως 15/05/2007. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, επανερχόμαστε στη συζήτηση των επικαίρων ερωτήσεων πρώτου κύκλου.
      Θα ζητηθεί η τρίτη επίκαιρη ερώτηση, με αριθμό 510/27-4-2007, του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εμπορικής Ναυτιλίας, σχετικά με την προστασία του κόλπου της Ελευσίνας από τη ρύπανση που προκαλούν τα ναυάγια κ.λπ..
      Η επίκαιρη ερώτηση του κ. Λεβέντη έχει ως εξής:
      «Ο κόλπος της Ελευσίνας έχει χαρακτηριστεί «ευαίσθητη περιοχή» μετά από πολύχρονους αγώνες κατοίκων και Αυτοδιοίκησης. Η πολιτεία όμως δεν έχει επιδείξει καμμία ευαισθησία, για την αντιμετώπιση των προβλημάτων και τη λήψη προστατευτικών μέτρων.
      Στον κόλπο της Ελευσίνας βρίσκονται βυθισμένα, τουλάχιστον, οκτώ ναυάγια. Δύο πλοία έχουν εκβρασθεί στις ακτές της Χαλυβουργικής και της Ελευσίνας. Παρά το γεγονός ότι έχει επανειλημμένα επισημανθεί το πρόβλημα, κανένα από τα ναυάγια αυτά δεν έχει ανελκυσθεί και οι κίνδυνοι παραμένουν αμείωτοι. Επανειλημμένα στο παρελθόν έχουν συμβεί συγκρούσεις διερχομένων πλοίων με ναυάγια, η τελευταία προ οκταμήνου, προκαλώντας ένα ακόμη ναυάγιο και μεγάλη οικολογική καταστροφή.
      Σύμφωνα με την ισχύουσα νομοθεσία αρμόδιος φορέας για τη διαχείριση των ναυαγίων, είναι οι κατά τόπους λιμενικές αρχές. Παρ’ όλα αυτά καμμία πρωτοβουλία δεν έχει αναληφθεί για την ανέλκυσή τους και την αντιμετώπιση των οξύτατων προβλημάτων που προκαλούν.
      Ανησυχίες επίσης δημιουργούνται για την πληρότητα της σήμανσης και την αποτελεσματικότητα των μέτρων προστασίας του θαλάσσιου και παράκτιου περιβάλλοντος από τη ρύπανση που προκαλείται από τα καύσιμα, τις τοξικές ύλες και τα φορτία των ναυαγίων.
      Με βάση όλα τα παραπάνω, ερωτάται ο κύριος Υπουργός:
      Με ποιους τρόπους θα εξασφαλιστεί η προστασία του θαλάσσιου και παράκτιου περιβάλλοντος από τη ρύπανση που προκαλούν τα ναυάγια; Ποια μέτρα θα λάβει, ώστε να σηματοδοτηθούν άμεσα όλα τα ναυάγια που βρίσκονται τον κόλπο της Ελευσίνας; Έχει λάβει μέτρα σηματοδότησης όλων των ναυαγίων; Πώς εξηγούνται τα τόσα νέα ναυάγια;
      Ποιες πιστώσεις θα διατεθούν και με ποιες πρωτοβουλίες του Υπουργείου θα εξασφαλιστεί η άμεση ανέλκυση των ναυαγίων από τον κόλπο της Ελευσίνας;»
      Στην ερώτηση του κ. Λεβέντη θα απαντήσει ο Υπουργός Εμπορικής Ναυτιλίας κ. Κεφαλογιάννης.
      Ορίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, η ερώτηση του κ. Λεβέντη είναι πάρα πολύ σοβαρή και θίγει ένα θέμα, στο οποίο το Υπουργείο Εμπορικής Ναυτιλίας, αλλά νομίζω και το ελληνικό Κοινοβούλιο, πρέπει να στρέψει την προσοχή του με ιδιαίτερο ενδιαφέρον.
      Ήδη η Εθνική Αντιπροσωπεία ψήφισε διάταξη νόμου για το λιμάνι του Πειραιά, επεκτείνοντας και στη ζώνη λιμένος του Πειραιά μία σωστή διάταξη η οποία είχε ψηφιστεί από τις προηγούμενες κυβερνήσεις του ΠΑ.ΣΟ.Κ. για την άμεση ανέλκυση πολλαπλών ναυαγίων από την Ελευσίνα.
      Στην περιοχή της Ελευσίνας, δυστυχώς, δεν είναι μόνο οκτώ τα ναυάγια, αλλά είναι δέκα. Από το 1943 μέχρι σήμερα έχουμε δέκα ναυάγια. Ευτυχώς, για τα οκτώ από αυτά δεν έχει παρατηρηθεί ρύπανση. 
      Έχει παρατηρηθεί τα τελευταία χρόνια, όπως και εσείς αναφέρετε στη δική σας ερώτηση, ρύπανση σε δύο από αυτά τα ναυάγια, ευτυχώς όχι εκτεταμένη. Στο «CITY OF MYKONOS» στις 24-12-2005 παρουσιάστηκε μικρής έκτασης ρύπανση αυτοδιαλυόμενη και το 2005 στο «ΑΛΕΞΑΝΔΡΟΣ Κ.» έξω από τη «ΧΑΛΥΒΟΥΡΓΙΚΗ» πραγματοποιήθηκε απάντληση των πετρελαϊκών αποβλήτων. 
      Σήμανση υπάρχει σε ναυάγια. Το ατύχημα, που έγινε και το οποίο και εσείς περιγράψατε, έγινε σε ναυάγιο στο οποίο υπήρχε σήμανση και στις προθέσεις του Υπουργείου Εμπορικής Ναυτιλίας είναι να ανοίξουμε αυτόν το διάλογο και στην Επιτροπή Παραγωγής και Εμπορίου. Να δούμε όλο το πλέγμα της γραφειοκρατίας που υπάρχει πίσω από τους πλειστηριασμούς των εγκαταλελειμμένων πλοίων, τη μετακίνηση αυτών των πλοίων και εν τέλει την προσπάθεια ανέλκυσης των ναυαγίων, διότι τρέχουμε πίσω από τις εξελίξεις εδώ και δεκαετίες. 
      Όπως γνωρίζετε, ανά την Ελλάδα προσπαθούμε σήμερα να κάνουμε ανέλκυση ναυαγίων, τα οποία έχουν γίνει πριν από το 1981. Ήδη στο Ηράκλειο έγινε μία προσπάθεια για την ανέλκυση ενός τέτοιου ναυαγίου, το ίδιο έγινε στη Θάσο, το ίδιο γίνεται στη Φθιώτιδα και σ’ άλλες περιοχές της Ελλάδος. Όλη αυτή η διαδικασία πρέπει να βρει γρηγορότερους ρυθμούς, στην προσπάθεια που όλοι κάνουμε για την προστασία του θαλάσσιου περιβάλλοντος και βέβαια, της ασφάλειας της ναυσιπλοΐας. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, ξέρετε ότι ο κόλπος της Ελευσίνας είναι ένας αβαθής και πολυσύχναστος κόλπος από την εποχή του Ξέρξη. Εδώ έγινε και η ιστορική ναυμαχία, που έκρινε το μέλλον του παγκόσμιου πολιτισμού, αν θέλετε, και βλέπουμε πώς μεταχειριζόμαστε αυτόν το χώρο συνολικά.
      Η ρύπανση είναι δεδομένη σ’ αυτήν την περιοχή από τα πλοία που πηγαινοέρχονται. Χιλιάδες πλοία κάθε μέρα περνοδιαβαίνουν εκεί, από τα πλοία που μονίμως έχουν αραξοβόλι εκεί, έως τα πλοία που όταν δεν έχουν δουλειά, πάνε και αράζουν στον κόλπο της Ελευσίνας. Βολική λύση. Όπως σ’ όλα τα πράγματα υπάρχει μία βολική λύση, εδώ είναι αυτή η δύσμοιρη περιοχή. Επίσης υπάρχουν διαλυτήρια πλοίων, που είναι γύρω-γύρω από τις ακτές. 
      Έχουμε, λοιπόν, και τα ναυάγια, ναυάγια που είναι από παλιά. Για το συγκεκριμένο «CITY OF MYKONOS», κύριε Υπουργέ, είχαμε ξανακάνει ερώτηση το 2005, γιατί είχε ξαναπροσκρούσει άλλο πλοίο και είχε ρυπάνει την περιοχή. Τότε δεν υπήρχε σήμανση. Ετέθη το θέμα και ελέχθη ότι υπήρχε σήμανση. Τότε πώς προσέκρουσε αυτό το πλοίο εκεί πάνω, εφόσον υπήρχε σήμανση; 
      Ξέρετε πόσο είναι το βάθος; Σε βάθος ενός μέτρου από την επιφάνεια της θάλασσας, κύριε Υπουργέ, είναι τρία ναυάγια στον κόλπο της Ελευσίνας. Αυτό είναι ανεπίτρεπτο, είναι απαράδεκτο. Με τόσες χιλιάδες πλοία είναι δυνατόν κάποιο κάποια στιγμή να μην πέσει επάνω; 
      Δεν είναι μόνο το «CITY OF MYKONOS», υπάρχει και το «ΙΩΑΝΝΗΣ» που προσέκρουσε πέρυσι το Σεπτέμβριο και πήγε και αυτό στο βυθό. Ρύπανε σοβαρά την περιοχή και ας λέτε εσείς ότι δεν τη ρύπανε. Ρύπανε και μάλιστα σοβαρότατα και πήγε μαζί με το πλοίο και το φορτίο του, που ήταν τουλάχιστον χίλιοι τριακόσιοι τόνοι πίσσας ομολογημένοι, ίσως και πολύ περισσότεροι, γιατί ένα μέρος διέρρευσε. 
      Έχουμε βρει και την εύκολη λύση, ότι χρησιμοποιούμε απορρυπαντικά. Είναι φοβερό το τι γίνεται στον κόλπο της Ελευσίνας με τη χρήση των απορρυπαντικών, γιατί έχουμε διαρροές και από τα δύο διυλιστήρια κάθε τόσο, έχουμε διαρροές από την «ΠΕΤΡΟΛΑ» -που αντλούν κάθε μέρα, κύριε Υπουργέ -και θα επανέλθουμε σ’ αυτό- στην περιοχή της «ΠΥΡ.ΚΑΛ.» πετρελαιοειδή, πετρέλαια, βενζίνες, τα οποία έχουν διαρρεύσει και έχουν βάλει αυτήν τη στιγμή αναχώματα, φράγματα και κάθε ημέρα αναρροφούν. Πού θα πάει αυτή η κατάσταση; Έχουμε εδώ ένα πραγματικό Περλ Χάρμπορ. 
      Είπατε για δέκα ναυάγια σ’ έναν περιορισμένο χώρο, σε μία αβαθή θάλασσα με τόση πολλή κίνηση.
      Εδώ, κύριε Υπουργέ, θα έπρεπε η πολιτεία να είχε πάρει από παλαιότερα –χαίρομαι που είναι και ο κ. Ανωμερίτης εδώ- μέτρα, αλλά δεν επιτρέπεται, τουλάχιστον σήμερα, να λέμε ότι θα δούμε και θα μελετήσουμε, σε μια περιοχή η οποία τόσο πολύ έχει επιβαρυνθεί, από την οποία τόσα πολλά εισπράττει κάθε μέρα ο κρατικός προϋπολογισμός, και να αγνοούμε αυτήν την κατάσταση. 
      Αυτήν τη στιγμή, αν κάποιο πλοίο έχει για τον άλφα ή βήτα λόγο κατασχεθεί, πού θα πάει, κύριε Υπουργέ; Αυτά τα παλιοσαράβαλα που πιάνουν από εδώ και από εκεί τα πάνε και τα αράζουν στα αραξοβόλια, υποτίθεται, για να διαλυθούν. Αυτά σαπίζουν, ρυπαίνουν και καταστρέφουν και όμως δεν επιδεικνύεται, τουλάχιστον, η στοιχειώδης ευαισθησία. 
      Εμείς, θα περιμέναμε κύριε Υπουργέ, όπως έχει επιδειχθεί σ’ άλλες περιπτώσεις ενδιαφέρον, να επιδειχθεί και εδώ ευαισθησία και ενδιαφέρον και θα ήθελα να ακούσω πια συγκεκριμένα μέτρα και όχι γενικά θεωρίες «να δούμε νομοθετικά τι θα γίνει». Τι θα κάνουμε άμεσα, για να μην έχουμε αυτά τα φαινόμενα και στο μέλλον. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός, έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε. 
      Κατανοώ τις ευαισθησίες του κ. Λεβέντη και πολλά απ’ αυτά που είπε τα συνυπογράφω κι’ όλας. Βεβαίως, θέτει ένα ευρύτερο θέμα που δεν αφορά τον τομέα του Υπουργείου Εμπορικής Ναυτιλίας και μόνον, αλλά και άλλα συναρμόδια Υπουργεία και, βεβαίως, αυτό το θέμα χρειάζεται να το δούμε πολύ προσεκτικά και να λάβουμε συγκεκριμένα μέτρα, που είναι και στις υποθέσεις της Κυβέρνησης.
      ‘Οσον αφορά τα ναυάγια, που είναι και το θέμα της σημερινής μας ερώτησης, έχουν προκηρυχθεί σχετικοί διαγωνισμοί και για ναυάγια ευθύνης του Κεντρικού Λιμεναρχείου Ελευσίνας, δηλαδή στην περιοχή στην οποία αναφέρεται η ερώτησή σας, αλλά, δυστυχώς, δεν υπήρξε οικονομικό ενδιαφέρον. 
      Τώρα, η ευθύνη, όπως γίνεται σ’ αυτές τις περιπτώσεις, πηγαίνει στους οργανισμούς λιμένος, όπου υπάρχουν, όπως στη συγκεκριμένη περίπτωση στον Οργανισμό Λιμένος Ελευσίνας, ο οποίος εποπτεύεται και από το Υπουργείο Εμπορικής Ναυτιλίας και είναι ανώνυμη εταιρεία με εκατό τοις εκατό μετοχική σύνθεση η οποία ανήκει στο κράτος. Τα κονδύλια ψάχνουμε να βρούμε, τα οποία, όπως ξέρετε, σ’ αυτές τις περιπτώσεις είναι πάρα πολύ μεγάλα, για να γίνει η ανέλκυση όλων αυτών των ναυαγίων. Έχουμε προχωρήσει στο λιμάνι του Πειραιά, θα προχωρήσουμε και στο λιμάνι της Ελευσίνας. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου, αρμοδιότητας του Υπουργείου Εμπορικής Ναυτιλίας: «Σύσταση και λειτουργία «Οργανισμού Απασχόλησης Ελλήνων Ναυτικών».
      Κυρίες και κύριοι συνάδελφοι, η πρόταση αυτή εμπίπτει στους περιορισμούς της παραγράφου 3, του άρθρου 73, του Συντάγματος. Θέλω να υπενθυμίσω στους συναδέλφους, ότι σύμφωνα με τη διάταξη αυτή, το άρθρο 73, παράγραφος 3, δεν εισάγεται για συζήτηση πρόταση νόμου, εφόσον συνεπάγεται εις βάρος του δημοσίου, των Οργανισμών Τοπικής Αυτοδιοίκησης, άλλων νομικών προσώπων δημοσίου δικαίου, δαπάνες ή ελάττωση εσόδων, ή της περιουσίας τους για να δοθεί μισθός ή σύνταξη, ή γενικά όφελος σε κάποιο πρόσωπο και επομένως δεν τίθεται και σε ψηφοφορία.
      Επίσης, υπενθυμίζω ότι η πρακτική την οποία ακολουθούμε όλα αυτά τα χρόνια, είναι να συζητούμε αυτές τις προτάσεις νόμου, χωρίς να προχωρούμε σε ψηφοφορία, γιατί με τη συζήτηση στη Βουλή δίνεται η δυνατότητα στα κόμματα, σ’ όλους τους Βουλευτές, αλλά και στην Κυβέρνηση, να πάρουν θέση σε σοβαρά ζητήματα, στα οποία αναφέρονται και επιχειρούν να ρυθμίσουν οι προτάσεις νόμου, όπως κάνει και η παρούσα.
      Έχω την τιμή να σας ανακοινώσω ότι για τη σημερινή συζήτηση ορίζεται ως Κοινοβουλευτικός Εκπρόσωπος της Νέας Δημοκρατίας, με απόφαση του Γραμματέα της Κοινοβουλευτικής Ομάδας της Νέας Δημοκρατίας κ. Σταύρου, ο Βουλευτής κ. Βαρβιτσιώτης. 
      Επίσης, με απόφαση του Γραμματέα της Κοινοβουλευτικής Ομάδας του ΠΑ.ΣΟ.Κ., Δημητρίου Ρέππα, ορίζεται ως Κοινοβουλευτικός Εκπρόσωπος ο Βουλευτής κ. Διαμαντίδης.
      Από το Κ.Κ.Ε., με απόφαση του Κοινοβουλευτικού Εκπροσώπου κ. Ορέστη Κολοζώφ, ορίζεται ως Κοινοβουλευτικός Εκπρόσωπος η Βουλευτής κ. Ελπίδα Παντελάκη.
      Τέλος, από τον Συνασπισμό, με απόφαση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου, ορίζεται ως Κοινοβουλευτικός Εκπρόσωπος η Βουλευτής κ. Ασημίνα Ξηροτύρη. 
      Το λόγο έχει η εισηγήτρια του ΠΑ.ΣΟ.Κ. κ. Ελπίδα Τσουρή.
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, αναμφισβήτητα, το μέλλον της ελληνικής ναυτιλίας με το σημερινό της μέγεθος και τη σημερινή της δυναμική θα εξαρτηθεί κατά ένα μεγάλο βαθμό από τον παράγοντα άνθρωπο, από τα ικανά δηλαδή στελέχη που θα στελεχώσουν το στόλο των Ελλήνων εφοπλιστών και θα πλαισιώσουν τη λειτουργία της σύγχρονης ναυτιλιακής επιχείρησης. Η προσέλκυση και η εκπαίδευση νέων στο ναυτικό επάγγελμα, αλλά και η απασχόλησή τους σ' αυτό, αποτελεί καίριο πρόβλημα, από την αντιμετώπιση του οποίου θα εξαρτηθεί όχι μόνο ένας τυπικός επαναπατρισμός των πλοίων στην ελληνική σημαία, αλλά και μία εις βάθος ελληνοποίηση του συνόλου της ναυτιλιακής βιομηχανίας. Κατά συνέπεια, το πρόβλημα του έμψυχου δυναμικού έχει εκτός των άλλων και εθνική διάσταση και ως τέτοιο θα πρέπει πρωτίστως να αντιμετωπιστεί από την πολιτεία. 
      Η διαμόρφωση ικανοποιητικών συνθηκών εργασίας για τους ναυτικούς και η παροχή επαρκούς κοινωνικής προστασίας και αλληλεγγύης στους άνεργους ναυτικούς, αποτελούν ουσιαστικά συστατικά στοιχεία μιας αναπτυξιακής πολιτικής για τη ναυτιλία και ταυτόχρονα συμβάλλουν στην επίτευξη του σκοπού της προσέλκυσης και παραμονής των νέων στο ναυτικό επάγγελμα. Για την ενίσχυση της απασχόλησης των ναυτικών, λοιπόν, κρίνεται απαραίτητη η λήψη μέτρων, προκειμένου να διευκολυνθεί η ένταξη του ναυτεργατικού δυναμικού της χώρας στην αγορά εργασίας, προκειμένου να προστατευθούν οι ναυτικοί από την ανεργία και επίσης να προστατευθούν στις περιπτώσεις αφερεγγυότητας του πλοιοκτήτη. 
      Η σημερινή πραγματικότητα, όμως, λέει ότι οι θέσεις εργασίας των Ελλήνων ναυτικών έχουν δραματικά μειωθεί, ενώ αντίθετα η παρουσία χαμηλόμισθων αλλοδαπών ναυτεργατών ολοένα αυξάνεται. Η απροθυμία των νέων να ακολουθήσουν το ναυτικό επάγγελμα σε συνδυασμό με τις μειώσεις των οργανικών συνθέσεων, έχουν ως αποτέλεσμα την απώλεια εκατοντάδων θέσεων εργασίας. 
      Το υφιστάμενο καθεστώς για τους άνεργους ναυτικούς δεν τους παρέχει καμιά ουσιαστική βοήθεια και προστασία. Οι διαδικασίες, οι όροι και οι προθέσεις είναι υπερβολικά αυστηρές, γραφειοκρατικές και εν τέλει απαγορευτικές. Αποτέλεσμα: Ελάχιστοι είναι αυτοί που μπαίνουν καν στον κόπο να εγγραφούν στους κόλπους τους Γραφείου Ευρέσεως Ναυτικής Εργασίας, που δικαιούνται και τελικά λαμβάνουν επιδόματα ανεργίας της τάξεως των 230 έως 300 ευρώ. Επομένως, μία πρώτη σοβαρή συνέπεια είναι ότι τα στοιχεία του Γ.Ε.Ν.Ε. είναι μη αξιόπιστα. Και παρ’ όλα αυτά, σύμφωνα με τα μη αξιόπιστα στοιχεία το μήνα Μάρτιο οι άνεργοι, σύμφωνα με την καταγραφή του Γ.Ε.Ν.Ε., ήταν δύο χιλιάδες εξακόσιοι. 
      Κατά κοινή, λοιπόν, ομολογία, η λειτουργία του Γραφείου Ευρέσεως Ναυτικής Εργασίας είναι αναποτελεσματική. Γι’ αυτό, ο εκσυγχρονισμός και η αναδιοργάνωση του διοικητικού αυτού μηχανισμού, παράλληλα με τη σύσταση Ειδικού Ταμείου Ανεργίας για τους ναυτικούς, αποτελούν πάγια αιτήματα της Πανελλήνιας Ναυτικής Ομοσπονδίας. 
      Το ΠΑ.ΣΟ.Κ. με την παρούσα πρόταση νόμου προτείνει τη δημιουργία ενός νέου φορέα με την επωνυμία «Οργανισμός Απασχόλησης Ελλήνων Ναυτικών» ως νομικό πρόσωπο δημοσίου δικαίου, υπό τον έλεγχο και την εποπτεία του Υπουργείου Εμπορικής Ναυτιλίας. Πρόκειται για μια ολοκληρωμένη νομοθετική πρωτοβουλία, που στοχεύει στην αναδιοργάνωση και την αποτελεσματικότερη λειτουργία των υφισταμένων αρμοδιοτήτων και της αποστολής του Γ.Ε.Ν.Ε., καθώς και στην αναβάθμιση, ενίσχυση και θωράκιση του ρόλου του με νέες συμπληρωματικές, αλλά και ουσιαστικές θεσμικές αρμοδιότητας και μέσα. 
      Πιο συγκεκριμένα, στους κύριους σκοπούς και στις αρμοδιότητες του υπό δημιουργία οργανισμού εμπίπτουν: 
      Πρώτον, η προστασία των ναυτικών από την ανεργία με την καταβολή αξιοπρεπών επιδομάτων ανεργίας και εκτάκτων επιδομάτων Πάσχα και Χριστουγέννων στους πραγματικά άνεργους ναυτικούς και βάση αντικειμενικών και διαφανών κριτηρίων. Στους ναυτικούς που είναι εφοδιασμένοι με ναυτικό φυλλάδιο και είναι ασφαλισμένοι στο ΝΑΤ, ανεξάρτητα από τυχόν σχετικούς όρους συλλογικών συμβάσεων ναυτικής εργασίας, παρέχεται προστασία με την καταβολή μηνιαίων επιδομάτων σε περίπτωση ανεργίας, το ύψος των οποίων θα ανέλθει σταδιακά στο ύψος του βασικού μισθού νεοεισερχομένου με τη χαμηλότερη συλλογική σύμβαση εργασίας στο ναυτικό επάγγελμα.
      Δεύτερον, η προστασία των ανέργων Ελλήνων ναυτικών από αφερέγγυους πλοιοκτήτες. Αντιμετωπίζεται δηλαδή η απαράδεκτη κατάσταση εγκατάλειψης ελληνικών πληρωμάτων εντός και εκτός Ελλάδας, με την παροχή εξόδων παλιννόστησης και οφειλομένων αποδοχών, σύμφωνα με τους όρους της οικείας συλλογικής σύμβασης, σε περίπτωση εγκατάλειψής τους από τον πλοιοκτήτη. Θέλω να υπενθυμίσω εδώ ότι αυτό που ισχύει σήμερα είναι: Πρώτον, η καταβολή εξόδων παλιννόστησης μόνο για τα πληρώματα τα οποία εγκαταλείπονται στο εξωτερικό και δεύτερον, ότι η αποζημίωση την οποία λαμβάνουν φτάνει το ανώτερο, μέχρι το μισθό τριών μηνών ανεξαρτήτως των οφειλομένων. 
      Τρίτον, η μέριμνα για την εξεύρεση εργασίας σε ναυτικούς σε εμπορικά πλοία ανάλογης με τα γενικά και τα ειδικά τους προσόντα. Πρόκειται για μία ουσιαστική παρέμβαση, προκειμένου να επιτευχθεί η εξάλειψη των παρασιτικών κυκλωμάτων μεσαζόντων που απομυζούν τους ναυτικούς.
      Τέταρτον, η εφαρμογή ολοκληρωμένου συστήματος μηχανοργάνωσης, το οποίο περιλαμβάνει τη δημιουργία, λειτουργία και συντήρηση βάσεως δεδομένων για το ναυτεργατικό δυναμικό, έτσι ώστε να είναι σε κάθε στιγμή διαθέσιμα και επικαιροποιημένα τα στοιχεία σχετικά με την προσφορά και τη ζήτηση της ναυτικής εργασίας. Στόχοι αυτού του μέτρου είναι κατ’ αρχήν η παρακολούθηση των δεδομένων της αγοράς ναυτικής εργασίας και η γνωμοδότηση στο Υπουργείο Εμπορικής Ναυτιλίας για τη λήψη μέτρων ή για άλλες ενέργειες, προκειμένου να επιτευχθεί η σύζευξη της προσφοράς με τη ζήτηση ναυτικής εργασίας. Είναι επίσης η συνεχής καταγραφή των ανέργων ναυτικών σε εθνικό και τοπικό επίπεδο, ανάλογα με τα γενικά και ειδικά προσόντα τους και η τήρηση διαρκώς ενημερωμένων στατιστικών στοιχείων και βέβαια η τήρηση διαρκώς ενημερωμένων στατιστικών στοιχείων αναφορικά με τους δικαιούχους, καθώς και όσους έχουν τύχει ήδη προστασίας. 
      Πέμπτον, η οργάνωση και λειτουργία της συνεχιζόμενης επαγγελματικής κατάρτισης και επιμόρφωσης των ναυτικών, σε άμεση συνεργασία με την αρμόδια Διεύθυνση Εκπαίδευσης Ναυτικών, με σκοπό την αποτελεσματικότερη διασύνδεσή τους με την απασχόληση και την αγορά εργασίας. Ο Οργανισμός θα αναπτύσσει κάθε είδους δραστηριότητες, πρόσφορες για την εξυπηρέτηση του σκοπού αυτού. Στις δραστηριότητες αυτές ενδεικτικά περιλαμβάνονται: Η έρευνα και η μελέτη για τον προσδιορισμό των αναγκών κατάρτισης στο ναυτικό και ναυτιλιακό τομέα. Η εκπόνηση και η εφαρμογή προγραμμάτων συνεχιζόμενης κατάρτισης. Η συνεργασία με τον Οργανισμό Απασχόλησης Εργατικού Δυναμικού για την ενίσχυση της απασχόλησης των ναυτικών. Η συνεργασία και σύμπραξη με άλλους φορείς του ελληνικού δημοσίου, με νομικά πρόσωπα δημοσίου δικαίου, νομικά πρόσωπα ιδιωτικού δικαίου και με φυσικά πρόσωπα για την επίτευξη του σκοπού αυτού. Η διενέργεια ερευνών και η εκπόνηση μελετών σε συνεργασία με άλλους αρμόδιους φορείς για τον προσδιορισμό των πολιτικών απασχόλησης. Η ίδρυση Κέντρων Ναυτικής Επαγγελματικής Κατάρτισης και Επιμόρφωσης. 
      Έκτον, η θεσμοθέτηση άσκησης ουσιαστικού ελέγχου σε όλες τις κατηγορίες πλοίων, σε συνεργασία με τις λιμενικές και προξενικές αρχές σε ό,τι αφορά στην τήρηση των οργανικών συνθέσεων, στην απασχόληση αλλοδαπών ναυτικών και στον έλεγχο των ατομικών συμβάσεων των ναυτικών, προκειμένου να διαπιστώνεται εάν είναι ή όχι σύμφωνες με την ισχύουσα νομοθεσία.
      Τέλος, η επεξεργασία και προώθηση ενεργητικών πολιτικών για την ενίσχυση της απασχόλησης των ναυτικών και η παροχή σχετικών κινήτρων και μέσων επιδότησης των ασφαλιστικών εισφορών. 
      Σχετικά με τη διοίκηση και λειτουργία του Οργανισμού, με την πρόταση νόμου προβλέπονται και διασφαλίζονται: Πρώτον, τα αυξημένα προσόντα του Προέδρου του Οργανισμού, αλλά και η διαφανής διαδικασία του διορισμού του. Ο Πρόεδρος πρέπει να είναι επιστήμονας, με ειδίκευση σε θέματα κοινωνικής πολιτικής, πολιτικής απασχόλησης ή ναυτεργατικών σχέσεων. Είναι πλήρους απασχόλησης και ορίζεται με τετραετή θητεία, σύμφωνα με όσα προβλέπονται από τον Κανονισμό της Βουλής. 
      Δεύτερον, η καθοριστική και ουσιαστική συμμετοχή τόσο του Ναυτικού Επιμελητηρίου της Ελλάδας, όσο και της Πανελλήνιας Ναυτικής Ομοσπονδίας στη διοίκηση του Οργανισμού. Στο επταμελές Διοικητικό Συμβούλιο, εκτός από τον Πρόεδρο, μετέχουν οι δύο Αντιπρόεδροι, που είναι ο κάθε φορά Πρόεδρος του Ναυτικού Επιμελητηρίου της Ελλάδας και ο Γενικός Γραμματέας αντίστοιχα της Πανελλήνιας Ναυτικής Ομοσπονδίας, δύο εκπρόσωποι του Ναυτικού Επιμελητηρίου της Ελλάδας και δύο εκπρόσωποι της Πανελλήνιας Ναυτικής Ομοσπονδίας ως μέλη.
      Και τρίτον, οι διαφανείς διαδικασίες πρόσληψης του αναγκαίου προσωπικού, σύμφωνα με τις διατάξεις που ισχύουν για τις προσλήψεις των δημοσίων υπαλλήλων.
      Τώρα, όσον αφορά στη χρηματοδότηση του οργανισμού, οι πόροι του προβλέπεται να προέρχονται, πρώτον, από τακτικές και έκτακτες εισφορές του τακτικού προϋπολογισμού. Δεύτερον, το προβλεπόμενο από την ισχύουσα νομοθεσία ποσοστό των εσόδων του κεφαλαίου ανεργίας και ασθενείς ναυτικών που μέχρι σήμερα χρηματοδοτεί το γραφείο Ευρέσεως Ναυτικής Εργασίας. Τρίτον, εισφορές πλοιοκτητών και ναυτικών το ύψος των οποίων και η διαδικασία είσπραξής των καθορίζονται με προεδρικό διάταγμα που εκδίδεται με πρόταση του Υπουργού Εμπορικής Ναυτιλίας. Τέταρτον, τα ποσά των προστίμων που επιβάλλονται σύμφωνα με τις διατάξεις της υπό συζήτησιν πρότασης νόμου. Πέμπτον, αξιοποίηση χρηματοδοτικών προγραμμάτων της Ευρωπαϊκής Ένωσης συναφών με τους σκοπούς του οργανισμού. Έκτον, διάθεση ποσών που χειρίζονται άλλοι εθνικοί φορείς  και ποσά τα οποία διατίθενται από τον Ο.Α.Ε.Δ.. Τέλος, λοιπές πηγές, όπως η αξιοποίηση της περιουσίας του Οργανισμού, δωρεές και κληροδοτήματα.
      Για όλους αυτούς τους λόγους, κυρίες και κύριοι συνάδελφοι, εισηγούμαι την υπερψήφιση της πρόταση νόμου. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πίττας έχει το λόγο.
      ΙΩΑΝΝΗΣ ΠΙΤΤΑΣ:  Κυρίες και κύριοι συνάδελφοι, σήμερα εισάγεται προς συζήτηση η πρόταση νόμου του ΠΑ.ΣΟ.Κ. για τη σύσταση Οργανισμού Απασχόλησης Ελλήνων Ναυτικών. Η συγκεκριμένη πρόταση νόμου έχει ελάχιστες διαφοροποιήσεις και δεν είναι τίποτα καινούργιο ή διαφορετικό από προσχέδιο νόμου το οποίο είχε ετοιμαστεί από τον τότε Υπουργό Εμπορικής Ναυτιλίας επί κυβερνήσεως ΠΑ.ΣΟ.Κ., κ. Ανωμερίτη το 2002. 
      Λογικά, λοιπόν, προκύπτει ένα μεγάλο ερώτημα: Εάν πραγματικά η Αξιωματική Αντιπολίτευση ήθελε να φτιάξει τον Οργανισμό Απασχόλησης Ελλήνων Ναυτικών, τότε, γιατί δεν τον θεσμοθέτησε όταν ήταν κυβέρνηση, όταν μάλιστα από το 2002 μέχρι το 2004 είχε πάρα πολύ χρόνο για να το κάνει. Και πάρα πολύ χρήσιμο θα ήταν να δούμε ποιες ήταν οι θέσεις τότε των κοινωνικών εταίρων, σχετικά με την ίδρυση του Ο.Α.Ε.Ν.. 
      Τι είπαν οι κοινωνικοί εταίροι; Η Πανελλήνια Ναυτική Ομοσπονδία είχε εκφράσει τότε τη γνώμη ότι το νομοσχέδιο δεν λύνει κανένα πρόβλημα, όπως επιθυμεί η Ομοσπονδία. Σίγουρα απαιτείται εκσυγχρονισμός και βελτίωση ορισμένων διατάξεων του Γ.Ε.Ν.Ε., το οποίο πρέπει να διατηρήσει το δημόσιο χαρακτήρα του. Αυτά έλεγε η Πανελλήνια Ναυτική Ομοσπονδία. Η Ένωση Ελλήνων Εφοπλιστών επίσης είχε εκφράσει αρνητική άποψη, λέγοντας ότι δεν είναι σκόπιμη η ανατροπή της υπάρχουσας κατάστασης. Συγκεκριμένα ανέφερε: «Διερωτώμεθα, τι είναι εκείνο που δεν μπορεί να προσφέρει το Γ.Ε.Ν.Ε. και θα μπορέσει να ανταποκριθεί ο Ο.Α.Ε.Ν.; Γιατί να αφαιρεθεί η προστασία της ανεργίας από τον Οίκο Ναύτου, ο οποίος συστήθηκε αποκλειστικά και μόνο για προστασία άνεργων ναυτικών και των οικογενειών τους, που μαζί με το Ν.Α.Τ. έχουν συνδεθεί με την ιστορία της ναυτιλίας μας, θεωρούνται πρωτοποριακοί θεσμοί από την εποχή της ίδρυσής τους ως φορείς κοινωνικής ασφάλισης και όχι μόνο για τον ελληνικό χώρο»;
      Συμπερασματικά, οι κοινωνικοί εταίροι τότε, αλλά και τώρα σε νεώτερα υπομνήματα τα οποία κατέθεσαν σε αίτημα του Υπουργού Εμπορικής Ναυτιλίας σχετικά με την ίδρυση Ο.Α.Ε.Ν., αλλά και για την αναγκαιότητα σύστασης Ταμείου Ανεργίας Ναυτικών, επαναλαμβάνουν τα ίδια πράγματα που είχαν πει το 2002. Αρνητικές είναι οι θέσεις για την κατάργηση του Γ.Ε.Ν.Ε. και για τη σύσταση του Ο.Α.Ε.Ν..
      Με την πρόταση νόμου που υποβάλει η Αξιωματική Αντιπολίτευση προβλέπεται η σύσταση ενός νέου νομικού προσώπου δημοσίου δικαίου. Κατ’ αρχήν, αυτό έρχεται σε αντίθεση με τη φιλοσοφία της Κυβέρνησης και με την απόφαση του Πρωθυπουργού για περιορισμό του δημόσιου τομέα.
Άρα, με τη σύσταση του Ο.Α.Ε.Ν. έχουμε μία άσκοπη διεύρυνση του δημοσίου, με όλα τα προβλήματα που συνεπάγονται από τη διεύρυνση αυτή. 
    Στην έκθεση του Γενικού Λογιστηρίου του Κράτους αναφέρεται ότι οι λειτουργικές δαπάνες και οι αμοιβές του Προέδρου και των μελών του Διοικητικού Συμβουλίου του νέου αυτού Οργανισμού ανέρχονται στο ποσό του 1.020.000 ευρώ ετησίως, χωρίς να περιλαμβάνονται και άλλες δαπάνες, των οποίων το ύψος δεν μπορεί να προσδιοριστεί ακριβώς και που ξεπερνούν τον αντίστοιχο προϋπολογισμό του Γ.Ε.Ν.Ε.. 
    Εύλογα, λοιπόν, θα μπορούσε να αναρωτηθεί κάποιος: Τα χρήματα αυτά -ή έστω μέρος των χρημάτων αυτών- δεν θα μπορούσαν να διατεθούν για την αύξηση του επιδόματος ανεργίας, που αποτελεί βασικό και πάγιο αίτημα των άνεργων ναυτικών, αλλά να διατίθεται για την κάλυψη λειτουργικών δαπανών και αμοιβών των προέδρων και μελών του διοικητικού συμβουλίου ενός οργανισμού, του οποίου ουσιαστικά η δραστηριότητα θα εξαντλείται πού; Στην ανάθεση μελετών και ερευνών σε ιδιώτες. Επίσης, δεδομένου ότι είναι και νομικό πρόσωπο ιδιωτικού δικαίου, δεν θα έχει τη δυνατότητα συμμετοχής σε κοινοτικά προγράμματα. 
    Γνωρίζουμε όλοι, κυρίες και κύριοι συνάδελφοι, ότι ο καλός ναυτικός, ο επαγγελματικά καταρτισμένος, ο επιμορφωμένος σε νέες δεξιότητες που απαιτούνται σήμερα δεν μένει ποτέ άνεργος. Όμως, κανείς δεν λέει ότι και το φαινόμενο της ανεργίας δεν λείπει από το ναυτικό επάγγελμα. 
    Στο σημείο αυτό, αξίζει να αναφέρουμε κάποια στατιστικά στοιχεία που μας έχει δώσει το Γ.Ε.Ν.Ε.. Τον Ιανουάριο του 2005 το σύνολο των ανέργων ήταν 2.103 ναυτικοί. Το Μάιο του ιδίου έτους οι άνεργοι ναυτικοί μειώθηκαν στους 1.628 και το Σεπτέμβριο του 2005 στους 1.011. Επίσης, τον Ιανουάριο του 2006 οι άνεργοι ναυτικοί ανέρχονταν στους 1.825, το Μάιο του ιδίου έτους μειώθηκαν στους 1.287 και το Σεπτέμβριο του 2006 στους 926. 
    Από τα στοιχεία αυτά βλέπουμε ότι το Γ.Ε.Ν.Ε. κάνει πολύ σωστά το έργο για το οποίο έχει ταχθεί και γι’ αυτό και οι κοινωνικοί εταίροι αντιδρούν στην κατάργησή του και προτείνουν, όπως είπαμε, την αναμόρφωση και αναβάθμισή του, γιατί πιστεύουν ότι το Γ.Ε.Ν.Ε. συμβάλλει αποφασιστικά στη μείωση της ανεργίας. 
    Στην πρόταση νόμου μεταξύ άλλων παρουσιάζονται και οι σκοποί του Οργανισμού. Γίνεται λοιπόν, αναφορά στη σύνδεση της ναυτικής εκπαίδευσης, επιμόρφωσης και κατάρτισης με ανάλογη απασχόληση. Αν και δεν προκύπτει από την πρόταση, με ποιους τρόπους θα γίνεται η σύνδεση της ναυτικής εκπαίδευσης με την απασχόληση; 
    Η επεξεργασία στοιχείων για την είσοδο, εξέλιξη και έξοδο από το ναυτικό επάγγελμα των στελεχών του Εμπορικού Ναυτικού και η λήψη μέτρων για την κάλυψη αναγκών της ναυτιλίας σε προσωπικό, υπάγεται στις αρμοδιότητες του  Υπουργείου Εμπορικής Ναυτιλίας, με το άρθρο 29, παράγραφος 3 του π.δ. 242 του 1999. Και αυτό είναι έργο της Διεύθυνσης Εκπαίδευσης Ναυτικών. 
    Στις αρμοδιότητες του Ο.Α.Ε.Ν. μεταξύ άλλων αναφέρονται η παρακολούθηση των δεδομένων της αγοράς ναυτικής εργασίας, η καταγραφή των άνεργων ναυτικών σε εθνικό και τοπικό επίπεδο, η μέριμνα για την εξεύρεση εργασίας σε ναυτικούς στα εμπορικά πλοία κ.λπ.. 
    Επισημαίνουμε ότι όλες αυτές οι αρμοδιότητες καλύπτονται από το Γ.Ε.Ν.Ε. και την αρμόδια υπηρεσία του Υπουργείου Εμπορικής Ναυτιλίας που εποπτεύει το Γ.Ε.Ν.Ε., όπως προβλέπει το άρθρο 1 του αναγκαστικού νόμου 192 του 1936 και το άρθρο 28 παράγραφος 3 του π.δ. 242 του 1999. 
    Επιπλέον, η οργάνωση και λειτουργίας της συνεχιζόμενης επαγγελματικής κατάρτισης και επιμόρφωσης των ναυτικών από τις διατάξεις της Δ.Σ. STCW 1978, τη νομοθεσία για το Κ.Ε.Σ.Ε.Ν., τη ναυτική εκπαίδευση και το Ινστιτούτο Ναυτικής Κατάρτισης «ΠΟΣΕΙΔΩΝ Α.Ε.», που πριν από λίγους μήνες νομοθετήσαμε. 
    Ακόμα, η άσκηση ουσιαστικού ελέγχου σε όλες τις κατηγορίες των πλοίων, ο έλεγχος ατομικών συμβάσεων των ναυτικών για το εάν είναι ή όχι σύμφωνες με την ισχύουσα νομοθεσία, η θεώρηση και ο έλεγχος γίνονται επίσης από τις λιμενικές αρχές βάσει του άρθρου 53 και 54 του Κώδικα Ιδιωτικού Ναυτικού Δικαίου. 
Με τη σύσταση του Ο.Α.Ε.Ν. είναι επιβεβλημένη και η τροποποίηση του Κώδικα Ιδιωτικού Ναυτικού Δικαίου. 
      Αναφορικά τώρα με τους όρους, τις προϋποθέσεις και τα ποσά της σχετικής επιδότησης κατά κατηγορία πλοίων, προβλέπεται στην πρόταση νόμου να καθορίζονται με Κοινή Υπουργική Απόφαση Υπουργών Οικονομικών, Απασχόλησης και Ναυτιλίας. 
      Η παρεχομένη εξουσιοδότηση για την έκδοση Κ.Υ.Α. ενδέχεται να δημιουργήσει πρόβλημα για το κατά πόσο κοινή υπουργική απόφαση μπορεί να τροποποιήσει τα ισχύοντα στη νομοθεσία του Ν.Α.Τ. και συγκεκριμένα τα άρθρα 30 και επόμενα του ν.3179/1995 «περί Ν.Α.Τ.», όπου εκεί ορίζονται οι προϋποθέσεις επιδότησης των ανέργων. 
      Σχετικά με την προτεινόμενη διοίκηση του Οργανισμού, δεν προβλέπεται η συμμετοχή εκπροσώπων του Υπουργείου Εμπορικής Ναυτιλίας και που λογικό είναι η απουσία τους να δημιουργεί πρόβλημα στην άσκηση πραγματικής εθνικής πολιτικής για την ανεργία, αλλά δεν είναι και τελείως παράδοξο ο Οργανισμός Απασχόλησης Ελλήνων Ναυτικών, όντας νομικό πρόσωπο δημοσίου δικαίου να τελεί υπό την εποπτεία και τον έλεγχο του Υπουργείου Εμπορικής Ναυτιλίας και να μην υπάρχουν εκπρόσωποι του Υπουργείου.
      Η συζητούμενη πρόταση νόμου, αν και στηρίζεται ουσιαστικά στον αναγκαστικό νόμο 192/1936 με κάποιες μικρές διαφοροποιήσεις, εντούτοις στην αιτιολογική έκθεση της πρότασης και με δόση ειρωνείας αναφέρεται ότι το πλαίσιο που διέπει τη λειτουργία του Γ.Ε.Ν.Ε. είναι του 1936, όταν όλη η πρόταση που έχει καταθέσει η Αξιωματική Αντιπολίτευση ουσιαστικά και στους κύριους άξονες στηρίζεται πάνω στον αναγκαστικό αυτό νόμο!
      Κυρίες και κύριοι συνάδελφοι, με απόφαση του Υπουργού Εμπορικής Ναυτιλίας συστήθηκε επιτροπή με πρόεδρο το γενικό γραμματέα και μέλη εκπροσώπους των κοινωνικών εταίρων για τη σύσταση Ταμείου Ανεργίας Ναυτικών. 
      Η επιτροπή κατέληξε στην απόφαση ότι δεν χρειάζεται σύσταση νέου φορέα και ότι οι περαιτέρω συζητήσεις θα πρέπει να εστιαστούν στη διατύπωση προτάσεων για την τροποποίηση του ισχύοντος προεδρικού διατάγματος που ρυθμίζει την επιδότηση ανέργων ναυτικών, όπως επίσης και οι εκπρόσωποι της Πανελλήνιας Ναυτικής Ομοσπονδίας δήλωσαν ότι η τελική τους θέση για το θέμα έχει σχέση –αν θα φτιαχτεί το Ταμείο Ανεργίας Ναυτικών ή όχι- με τον καθορισμό του ύψους του ποσού του επιδόματος ανεργίας.
      Αναφορικά με την πρόταση της Αξιωματικής Αντιπολίτευσης για την αύξηση του επιδόματος ανεργίας στο ύψος του βασικού μισθού νεοεισερχόμενου με την χαμηλότερη συλλογική σύμβαση εργασίας στο ναυτικό επάγγελμα, εκτιμούμε ότι δεν είναι δυνατόν να επέλθει η εξίσωση μεταξύ επιδόματος ανέργου ναυτικού με το βασικό μισθό νεοεισερχόμενου και τούτο γιατί η πολιτική για την ανεργία δεν μπορεί να εξαρτάται μόνο από τις διμερείς διαπραγματεύσεις εργοδοτών και εργαζομένων. Συνεπώς, προτείνεται η διατήρηση των υφισταμένων δομών και η προσπάθεια βελτίωσης διατάξεων του Γ.Ε.Ν.Ε.. 
      Θα μπορούσε, βέβαια, κύριε Υπουργέ, να εξετασθεί η δυνατότητα μέσα από τις συζητήσεις που γίνονται για τη σύσταση του Ταμείου Ανεργίας Ναυτικών, ώστε να επέλθει εξίσωση μεταξύ του επιδόματος ανεργίας του ναυτικού με το αντίστοιχο επίδομα του άνεργου της στεριάς, δηλαδή να αυξηθεί το ποσό της επιδότησης στο ύψος του καταβαλλόμενου από τον Ο.Α.Ε.Δ., χωρίς βέβαια να υπάρχει αύξηση των ασφαλιστικών εισφορών.
      Δεύτερον, θα μπορούσε, το χρονικό διάστημα αναμονής για τη χορήγηση του επιδόματος των ανέργων ναυτικών, από τρεις μήνες, που είναι, να γίνει εξήντα μέρες, όπως ορίζεται και στην νομοθεσία του Ο.Α.Ε.Δ..
      Θα μπορούσε, επίσης, να καταργηθεί το άρθρο 9 παράγραφος 2 του π.δ. 228/1998, το οποίο ορίζει ότι ο ναυτικός μπορεί να επιδοτηθεί και πάλι, εφόσον έχει παρέλθει από τη λήξη της τελευταίας επιδότησής του χρονικό διάστημα μεγαλύτερο του έτους, το χρονικό διάστημα των δώδεκα μηνών να γίνει μικρότερο.
      Τέλος, θα μπορούσε να επανακαθοριστεί η έννοια του άνεργου ναυτικού, ούτως ώστε άνεργος να θεωρείται και αυτός που απολύεται εξ ιδίας υπαιτιότητας, σύμφωνα με τα καθοριζόμενα στη νομοθεσία για τον Ο.Α.Ε.Δ. και να δικαιούται και αυτός του σχετικού επιδόματος.
      Κυρίες και κύριοι συνάδελφοι, πρόκειται για μια πρόταση νόμου, η οποία δεν προβλέπει τίποτε το ιδιαίτερο και που το σύνολο των λειτουργιών και αρμοδιοτήτων της καλύπτονται από την υφιστάμενη νομοθεσία. Πρόκειται για μια πρόταση νόμου, που δεν έχει τη συναίνεση των κοινωνικών εταίρων. Το μόνο που προσφέρει είναι περισσότερο κράτος, μεγαλύτερες και άσκοπες δαπάνες που θα μπορούσαν να διατεθούν, καλύπτοντας μεγάλες ανάγκες Ελλήνων ναυτικών και γι’ αυτό πρέπει να καταψηφιστεί.
      Εισηγούμαι, λοιπόν, την καταψήφιση της πρότασης νόμου της Αξιωματικής Αντιπολίτευσης. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ, κύριε Πίττα. 
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κυρία Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Κυρίες και κύριοι Βουλευτές, είναι φανερό ότι η πρόταση νόμου που παρουσιάστηκε πριν από λίγο από την εισηγήτρια του ΠΑ.ΣΟ.Κ. δεν γίνεται αποδεκτή από την Κυβέρνηση, όπως είπε ο εισηγητής της Νέας Δημοκρατίας, και αυτό γιατί δεν τη δέχεται ούτε και η Π.Ν.Ο.. Αυτό είναι το θέμα και όλες οι συζητήσεις όλα αυτά τα χρόνια είχαν αυτό το αποτέλεσμα: Δεν τη δέχεται ούτε και η Π.Ν.Ο..
      Γιατί το λέω αυτό; Γιατί στην εισήγησή του ο Βουλευτής της Νέας Δημοκρατίας ανέφερε ορισμένα ζητήματα, που δείχνουν ότι υπάρχουν ουσιαστικές διαφωνίες πάνω στο ζήτημα. Εγώ, όμως, δεν έχω καταλάβει αν υπάρχουν ουσιαστικές διαφωνίες και θα προσπαθήσω να αποδείξω το αντίθετο. 
      Εγώ νομίζω ότι συμφωνείτε απολύτως με την πρόταση αυτή. Έχετε, βέβαια, στη δική σας πρόταση και ορισμένες διαφορές, όπως αυτά που προτείνει να γίνουν μέσω κοινών υπουργικών αποφάσεων. Στα χέρια μου έχω –και θα τις καταθέσω στα Πρακτικά- τόσο την πρόταση για τον Οργανισμό Απασχόλησης Ελλήνων Ναυτικών, που έχει την υπογραφή του κ. Ανωμερίτη στις 2/6/2003 –βεβαίως έχει γίνει σήμερα μία επεξεργασία και παρουσιάζεται η σημερινή- όσο και την πρόταση από την Κυβέρνηση στις 13/6/2006. Έχουμε δύο εισηγήσεις που είναι πανομοιότυπες, άρα συμφωνείτε απολύτως. 
      (Στο σημείο αυτό η Βουλευτής κ. Ελπίδα Παντελάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η μία πλευρά, λοιπόν, είναι αυτή. Είναι ταυτόσημες οι προτάσεις.
      Στην εισήγηση της η κ. Τσουρή μάς ανέφερε αναλυτικά τα προβλήματα  των ναυτεργατών. Όντως συμφωνούμε ότι είναι εξαιρετικά δύσκολη η κατάσταση στη ναυτεργασία και πρέπει να πω ότι τα προβλήματα που βιώνουν οι ναυτεργάτες είναι έτσι και ακόμα χειρότερα. Όμως πρέπει να συνεννοηθούμε στο ποια είναι η πηγή και η αιτία αυτών των προβλημάτων, γιατί φαίνεται σαν να έχουν πέσει από τον ουρανό αυτά και δεν είναι έτσι. Είναι –νομίζω- συνειδητή πολιτική επιλογή από τη μεριά σας το ότι δεν αναφερθήκατε καθόλου σε αυτά, γιατί θεωρείτε συγκεκριμένο το δοσμένο πολιτικό πλαίσιο, στο οποίο συμφωνείτε και που τα προηγούμενα χρόνια ως κυβέρνηση, όχι μόνο το εφαρμόσατε, αλλά κάνατε και ό,τι μπορούσατε από τη δική σας πλευρά για να δώσετε «γη και ύδωρ» στους εφοπλιστές. 
      Πού κρίνεται όμως, το ζήτημα; Αυτή τη στιγμή μιλάμε για το ζήτημα της ανεργίας, για το ζήτημα του να προσελκύσουμε νέους ανθρώπους στο επάγγελμα. Το ζήτημα είναι με τις οργανικές συνθέσεις, δηλαδή με τους ανθρώπους που δουλεύουν στα καράβια. Δεν είναι αντιφατικό, την ίδια στιγμή που έχετε πάρει μία σειρά από νόμους όλα αυτά τα χρόνια, να μειώνονται οι οργανικές θέσεις των ελληνικών πληρωμάτων στα καράβια, να ερχόμαστε τώρα και να κάνουμε προτάσεις για να αντιμετωπιστεί το πρόβλημα της ανεργίας; Μιλάω, βέβαια, για το παρελθόν, αλλά και για το παρόν. Και η αντιπολίτευση που ασκείτε σήμερα είναι προς αυτή την κατεύθυνση. Δηλαδή, στην κατεύθυνση πάντα των νόμων που είχαν συνταγματική ισχύ τη δεκαετία του 1950, όπως ο ν. 2687/1953 και από εκεί και πέρα μειώνονται σταθερά οι οργανικές συνθέσεις. Στο τέλος θα μείνει ένας. 
      Έτσι όπως πάνε τα πράγματα για την ενίσχυση της ανταγωνιστικότητας, είναι αυτό που λένε οι εφοπλιστές ότι πρέπει να υπάρχουν ελαστικές συνθέσεις, να απελευθερωθούν πλήρως, γιατί έστω κι αυτά τα λίγα προσχήματα που κρατούνται, εν πάση περιπτώσει, δημιουργούν κλειστό επάγγελμα. Αυτά τα προκλητικά ακούγονται, αυτή είναι η γραμμή και ό,τι λένε οι εφοπλιστές σιγά-σιγά γίνεται, το ένα μετά το άλλο. Αυτή είναι η κατάσταση. 
      Επομένως, εάν δεν τοποθετηθούμε επάνω σ' αυτά τα ζητήματα σημαίνει ότι τα θεωρούμε δεδομένα. Βέβαια, δεν είναι ζήτημα που θα το λύσουμε σε αυτή τη Βουλή, γιατί η πρώτη αιτία του προβλήματος είναι η ίδια η ιδιοκτησία των εφοπλιστών στα καράβια. Το ζήτημα όμως είναι ότι επιδεινώθηκε αυτή η κατάσταση με το θέμα της απελευθέρωσης, με το ν. 3577/1992 και έχουμε την κατάσταση που επικρατεί σήμερα. 
      Εάν δεν συζητήσουμε, λοιπόν, για το ότι αυτά τα ζητήματα έχουν δημιουργήσει αυτή την κατάσταση, τότε θεωρούμε την κατάσταση δεδομένη. Ουσιαστικά έρχεται ένα σχέδιο νόμου, το οποίο θα κάνει έναν Ο.Α.Ε.Ν. στην κυριολεξία για τη θάλασσα, που τα προβλήματα όμως, είναι γνωστά θα τα πω παρακάτω.
      Αλλά για να δούμε, ποιος έχασε και ποιος κέρδισε όλα αυτά τα χρόνια. Είναι σαφέστατο ότι η ελληνόκτητος ποντοπόρος ναυτιλία είναι η μεγαλύτερη στον κόσμο, έχει το 8,5% των πλοίων και το 16,5% της μεταφορικής ικανότητας του παγκόσμιου στόλου. Αναφέρθηκε από την Ελληνική Επιτροπή Ναυτιλιακής Συνεργασίας του Λονδίνου στις 27 Φεβρουαρίου τρέχοντος χρόνου ότι παρουσίασε ιστορικό ρεκόρ για τον ελληνόκτητο στόλο η κατασκευή πλοίων και μάλιστα σε συνολικό αριθμό, αλλά και χωρητικότητα, σύμφωνα με τα στοιχεία που έδωσαν οι ίδιοι. Στις 16/2/2007 ανακοίνωσαν ότι τα ελληνόκτητα πλοία ανέρχονταν σε τρεις χιλιάδες εξακόσια ενενήντα εννέα, συμπεριλαμβανομένων και των εξακοσίων δώδεκα που είναι υπό παραγγελία. Δηλαδή από τη μια μεριά η πλοιοκτησία βρίσκεται στο ζενίθ και των κερδών φυσικά και από την άλλη πλευρά η ναυτεργασία βρίσκεται στο ναδίρ. 
      Από το 1981 μέχρι σήμερα, ποια είναι η κατάσταση σε γενικές γραμμές; Ήταν ογδόντα επτά χιλιάδες θέσεις απασχόλησης, σήμερα έχουμε είκοσι δύο χιλιάδες σε πλοία συνολικής χωρητικότητας πάνω από εκατό κόρους, οι συνταξιούχοι είναι εξήντα επτά χιλιάδες, το Ν.Α.Τ. βουλιάζει από τα ελλείμματα και η πλειοψηφία των συνταξιούχων παίρνει μέχρι 500 ευρώ. Και από αυτούς τους εξήντα επτά χιλιάδες, οι δύο χιλιάδες επτακόσιοι παίρνουν σύνταξη 367,43 ευρώ. Αυτή είναι η κατάσταση. 
      Αυτή είναι, λοιπόν, η πορεία των μισθών. Δεν είναι μόνο οι συντάξεις που παίρνουν οι καπεταναίοι και οι μηχανικοί.  Είναι και οι συντάξεις που παίρνει ο υπόλοιπος κόσμος. Αυτή είναι η κατάσταση και οι αγώνες όλα αυτά τα χρόνια αντιμετωπίστηκαν με επιστρατεύσεις, το 2002 πιο χαρακτηριστικά από το ΠΑ.ΣΟ.Κ. και το 2006 από τη Νέα Δημοκρατία.
      Αλλά δείτε και κάτι πολύ απλό. Τα στοιχεία του Γ.Ε.Ν.Ε. το Μάρτιο του 2007 έλεγαν το εξής. Έλεγαν ότι έχουν δύο χιλιάδες πεντακόσιους δέκα εννέα ανέργους. Οι επιδοτούμενοι από αυτούς ήταν χίλιοι εβδομήντα εννέα. Με βάση τη νομοθεσία δείτε τι γίνεται. Αν δούμε και πόσοι παίρνουν τα βοηθήματα το Πάσχα και τα Χριστούγεννα, είναι ακόμα περισσότεροι. Βεβαίως, σαφώς είναι αναξιόπιστα τα στοιχεία, συμφωνούμε σ’ αυτό, αλλά δείτε ποια είναι η κατάσταση. Δηλαδή, έναν άνεργο, αν έπαιρναν στο κάθε καράβι από τα τρεις χιλιάδες εξακόσια ενενήντα εννέα, θα περίσσευαν και τετρακόσια εξήντα οκτώ καράβια, τα οποία δεν θα είχαν πάρει αυτόν τον ένα. Και μιλάω τώρα μόνο για την ποντοπόρο ναυτιλία.
       Είναι, λοιπόν, καθαρό ότι δεν υπάρχει περίπτωση οι εφοπλιστές από τα κέρδη τους –είναι σαφές αυτό- να «χαραμίσουν» ούτε ένα ευρώ. Αυτό είναι το θέμα. Γιατί αυτοί που παράγουν την εργασία, αυτοί που έχουν παράξει και αυτή την ιδιοκτησία, ουσιαστικά είναι αυτός ο κόσμος που έχει δουλέψει.  Αυτό είναι το ζήτημα. Από τη στιγμή, λοιπόν, που δεν τα βάζετε με αυτούς που κερδίζουν, δεν υπάρχει περίπτωση να αντιμετωπιστεί το πρόβλημα. Νομίζω ότι αυτό είναι το κύριο ζήτημα. Όσες προτάσεις και να κάνουμε και αμυντικές προτάσεις να είναι, στη συγκεκριμένη κατάσταση, αν δεν υπάρχει μια πολιτική αντιμετώπισης, αντίστασης, σύγκρουσης με τα ζητήματα έστω και της απελευθέρωσης, της ασυδοσίας που υπάρχει, δεν υπάρχει περίπτωση να αντιμετωπιστεί η κατάσταση των ναυτεργατών, αλλά θα χειροτερεύει, όπως και χειροτερεύει σταδιακά.
      Στο νομοσχέδιο, λοιπόν, αυτό λέτε συγκεκριμένα –είναι και προκλητικό- και  ωθείτε την Κυβέρνηση να πάρει μέτρα. Τι έκανε ο Ο.Α.Ε.Ν. μέχρι τώρα τα προηγούμενα χρόνια, από τότε που αντί να επιδοτεί τους ανέργους επιδοτεί την εργοδοσία συνολικά, τους καπιταλιστές; Με πρόσχημα την ανεργία επιδοτεί τους καπιταλιστές, τους επιχειρηματίες. Τίποτα περισσότερο. Είχαμε κατασπατάληση πόρων από την Ευρωπαϊκή Ένωση, από τον κρατικό προϋπολογισμό, από τη συμμετοχή. Ως αποτέλεσμα είχαμε ελαστικές εργασιακές σχέσεις, προσωρινή ανακυκλούμενη ανεργία. Αυτό είχαμε, αυτό λέει η πράξη.
      Βεβαίως, θα μου πείτε ότι από τα στοιχεία φαίνεται πως ανεβαίνει ο αριθμός των απασχολούμενων στην Ελλάδα. Ναι, ανεβαίνει, αλλά σήμερα απασχολούμενος θεωρείται κάποιος ο οποίος δουλεύει και τέσσερις ώρες την ημέρα. Αυτό είναι το θέμα. Σταδιακά οι θέσεις σταθερής εργασίας αντικαθίστανται από θέσεις μερικής απασχόλησης. Επομένως, αυτό πάτε να κάνετε και στο ναυτιλιακό Ο.Α.Ε.Ν. και συμφωνείτε και οι δύο επί της ουσίας. Η κατεύθυνση είναι η ενίσχυση της ανταγωνιστικότητας και θέλετε να αμβλύνετε τις συνέπειες με πρόσκαιρο τρόπο, προσανατολίζοντας τους ναυτικούς σε επαγγέλματα που, αν θέλετε, δεν έχουν και καμία σχέση με τη θάλασσα. 
      Αυτό φαίνεται από αυτά τα ζητήματα που ανοίγονται εδώ και φαίνεται και από τη σύσταση, το σκοπό στο άρθρο 1 και στο άρθρο 2. Στην παράγραφο 12 του άρθρου 2 μιλάτε για επιδότηση των ασφαλιστικών εισφορών με βάση το σχέδιο για τις ενεργητικές πολιτικές απασχόλησης. Το αναφέρετε μέσα. 
      Εσείς δεν ήσασταν από το ΠΑ.ΣΟ.Κ., που με το ναυάγιο του «SEA DIAMOND» έγινε ολόκληρη φασαρία ότι δεν συμφωνούσατε στην τροπολογία για να πληρωθούν οι ασφαλιστικές εισφορές; Είδατε, λοιπόν, ότι δεν πέρασε αρκετός καιρός. Είμαστε σε απόσταση αναπνοής.
     Είναι συνειδητή αυτή η επιλογή. Συμφωνείτε με την ανταγωνιστικότητα της ελληνικής ναυτιλίας, που σημαίνει ότι πρέπει να επιδοτούνται οι εφοπλιστές και να «πετιούνται» ουσιαστικά από τα καράβια οι ναυτεργάτες. Και ερχόμαστε να πάρουμε κάποια μέτρα «ασπιρίνες» ή να «πετάξουμε κάποιο κόκαλο» και τίποτα περισσότερο.
     Η επαγγελματική κατάρτιση και επιμόρφωση των ναυτικών παραδίδεται στους ιδιώτες μέσα απ’ αυτή την πρόταση νόμου. Έχει δημιουργηθεί και έχει ανοίξει ο δρόμος όλο το προηγούμενο διάστημα της ιδιωτικοποίησης της ναυτικής εκπαίδευσης και μετεκπαίδευσης. Ξεκίνησε από την Κυβέρνηση του ΠΑ.ΣΟ.Κ. με το ν.3153/2003 και συνεχίστηκε βέβαια «επάξια» από την Κυβέρνηση της Νέας Δημοκρατίας με Υπουργό τον κ. Κεφαλογιάννη με το ν.3490/2006 με το Ινστιτούτο Ναυτικής Κατάρτισης Α.Ε.. Μας λέει και ο εισηγητής της Νέας Δημοκρατίας ότι το κάνετε γιατί θέλετε να μείνει το Γ.Ε.Ν.Ε. στο δημόσιο. Μα, εδώ έχει ανοίξει ο δρόμος στους ιδιώτες.
     Τώρα θα έχουμε τη νομιμοποίηση των δουλεμπορικών γραφείων. Αναφέρεται στο άρθρο 8 παράγραφος 4: «εφαρμόζονται οι διατάξεις της Διεθνούς Σύμβασης «Περί Ευρέσεως Εργασίας εις Ναυτικούς»». Μα, αυτό πρακτικά έχει ήδη ανατραπεί. Τι λέει αυτή η σύμβαση; Ότι απαγορεύεται η άμεση ή έμμεση παρέμβαση κάθε είδους ιδιώτη που με σκοπό το κέρδος ενεργεί για την εξεύρεση εργασίας σε άνεργο ναυτικό. Και με βάση αυτή τη σύμβαση ιδρύθηκε το Γ.Ε.Ν.Ε. και επικυρώθηκε στη χώρα μας στις 16-12-1925. Όχι ότι το δουλεμπορικό κύκλωμα τα προηγούμενα χρόνια δεν έχει «πάρει φωτιά» κατά κύριο λόγο στο λιμάνι του Πειραιά, αλλά τώρα νομιμοποιείται και με επίσημο τρόπο.
     Με βάση το εθνικό σχέδιο δράσης για την απασχόληση θα έχουμε συνεργασία του Ο.Α.Ε.Ν. που προτείνετε με τον Ο.Α.Ε.Δ. αλλά και με αντίστοιχους φορείς κρατών-μελών της Ευρωπαϊκής Ένωσης, με προγράμματα από εθνικούς και κοινοτικούς πόρους, σε συνεργασία με ιδιωτικές εταιρείες που θα δίνουν εφόδια, ένα πιστοποιητικό επαγγελματικής κατάρτισης το λεγόμενο ναυτικό πιστοποιητικό, ώστε ο άνεργος ναυτεργάτης να εντάσσεται στην αγορά εργασίας, σε οποιοδήποτε επάγγελμα μέσα από τα προγράμματα επανακατάρτισης που οδηγούν στη δια βίου μάθηση, στην εργασιακή περιπλάνηση. Δηλαδή αντί να διατίθενται κονδύλια που συγκεντρώνονται από τις εισφορές των εργαζομένων για τη στήριξη των ανέργων και των οικογενειών τους, θα προσφέρονται μέσα από τα σχετικά προγράμματα δισεκατομμύρια ευρώ σε εφοπλιστές και σε άλλους επιχειρηματίες, πριμοδοτώντας τα κέρδη τους, παρέχοντας εργαζόμενους με χαμηλές αποδοχές, χωρίς δικαιώματα.
     Αυτή την αντιπολίτευση ασκείτε απέναντι στην Κυβέρνηση. Την πιέζετε, με πιο γρήγορους ρυθμούς να πάρει μέτρα σε βάρος της ναυτεργασίας. Και ο κόσμος, βεβαίως, πρέπει να βγάλει τα συμπεράσματά του απ’ αυτή την κατάσταση.
     Παίρνοντας υπόψη σε ποιο καθεστώς ζούμε -καπιταλιστικό σύστημα, ιδιοκτήτες οι εφοπλιστές- εμείς λέμε ότι πρέπει απαραιτήτως –είναι ζήτημα και του κινήματος- να παρθούν μέτρα και όχι μόνο από το ναυτεργατικό σωματείο, αλλά γενικότερα, για το ζήτημα της προστασίας της ζωής στη θάλασσα, για το ζήτημα να ζουν και να αναπτύσσονται τα νησιά μας.
     Οι προτάσεις μας δεν είναι επαναστατικές, είναι με μια έννοια αμυντικές προτάσεις που όμως έρχονται σε σύγκρουση και σε ρήξη με αυτή την πολιτική. Τις θεωρούμε ως απαραίτητες για να υπάρχουν αυτοί οι άνθρωποι στα καράβια και να υπάρχουν καράβια με ελληνική σημαία, που έχουν ελληνικά πληρώματα. Αλλιώς, στο μέλλον θα έχουμε καράβια με ελληνική σημαία, αλλά όχι με ελληνικά πληρώματα. Αυτό σημαίνει ανταγωνιστικότητα. 
     Προτείνουμε, λοιπόν, πρώτον, κατάργηση των εγκριτικών πράξεων νηολόγησης του ν.2687/53, που μειώνονται οι οργανικές συνθέσεις. Εμείς πιστεύουμε ότι οι οργανικές συνθέσεις πρέπει να διαμορφώνονται με βάση τις πραγματικές ανάγκες -τίποτα άλλο απ’ αυτό- για να μπορέσει να αντιμετωπιστεί και η εντατικοποίηση με σύστημα εναλλαγής των πληρωμάτων.
     Δεύτερον, εκπαίδευση και μετεκπαίδευση αποκλειστικά δημόσια και δωρεάν.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με συγχωρείτε. Αναφέρεστε στην ποντοπόρο ναυτιλία ή μόνο στην ακτοπλοΐα; 
     ΕΛΠΙΔΑ ΠΑΝΤΕΛΑΚΗ: Στην ακτοπλοΐα έχουμε ελληνικά πληρώματα. Φαντάζομαι ότι συνεννοούμαστε. Λέω ότι δεν συμφωνούμε με τη συνταγματική ισχύ που υπάρχει με τις εγκριτικές πράξεις. Εμείς λέμε ότι πρώτα απ’ όλα πρέπει να υπάρχει κατοχύρωση και εφαρμογή ενιαίας συλλογικής σύμβασης εργασίας για τα μέλη του πληρώματος. Επίσης λέμε ότι πρέπει η εφαρμογή της νομοθεσίας να προβλέπει τη μη ναυτολόγηση αλλοδαπών ναυτεργατών, εφόσον υπάρχουν Έλληνες άνεργοι και έτσι να καταργηθούν οι διμερείς συμβάσεις, που μέσω αυτών προωθείται η ανεξέλεγκτη ναυτολόγηση χαμηλόμισθων, χωρίς δικαιώματα, αλλοδαπών και παραβιάζεται η συνταγματική αρχή της ίσης αμοιβής για ίση εργασία. Μιλάμε για ίσους όρους εργασίας και ασφάλισης. Όταν δουλεύουν σε ένα καράβι ο Φιλιππινέζος και ο Έλληνας, πρέπει να δουλεύουν με ίσους όρους εργασίας. Αυτό πιστεύουμε και αυτό πρέπει να παλευτεί να γίνει. Προηγουμένως όμως πρέπει να εφαρμόζεται η νομοθεσία για τους Έλληνες.
     Μιλάμε για ριζική αναδιοργάνωση του Γ.Ε.Ν.Ε. και χτύπημα του δουλεμπορικού κυκλώματος. Χρειάζονται αναγκαίες αλλαγές στο προσωπικό, στις προσλήψεις, στις υποδομές. Λέμε, η ναυτολόγηση να γίνεται αποκλειστικά μέσω του Γ.Ε.Ν.Ε., με τη συνεργασία και τον έλεγχο των σωματείων και με σειρά προτεραιότητας. Να μην γίνεται ναυτολόγηση αν δεν έχει εκδοθεί σημείωμα από το σωματείο. Να μην παρέχεται από το Γ.Ε.Ν.Ε. σημείωμα μη προσφερόμενο. Είδα ότι στην πρόταση της Νέας Δημοκρατίας υπήρχε αυτό. Δηλαδή αν σε κάποια ειδικότητα δεν υπάρχει άνεργος, να μπορεί να ναυτολογηθεί ένας άλλος ναυτεργάτης που δεν έχει εξαντλήσει την άδειά του. Να καταργηθεί το δικαίωμα της απόλυτης επιλογής του πληρώματος από τις ναυτιλιακές εταιρείες και υποχρεωτικά να αποστέλλεται κάθε μήνα από τα πλοία με ευθύνη του πλοιάρχου, ο κατάλογος του πληρώματος, ώστε να γνωρίζουν ανά πάσα στιγμή ποιες είναι οι αλλαγές.
     Αυτές είναι επιμέρους προτάσεις, που τις δέχεται και η Κυβέρνηση. Βεβαίως, δεν δέχεται το συνολικό σχέδιο νόμου.
     Να μιλήσουμε για επιδόματα ανεργίας. Επιτέλους να υπάρξει πολιτική βούληση. Επίδομα ανεργίας για τον έγγαμο 295 ευρώ και για τον άγαμο 235 ευρώ. Δεν γίνεται να συζητάμε για προστασία των ναυτικών με αυτά τα ποσά. Και λόγω του ασφυκτικού περιορισμού της νομοθεσίας σήμερα επιδοτούνται χίλιοι εβδομήντα εννιά από τους δύο χιλιάδες πεντακόσιους δεκαεννιά. 
     Πρέπει να υπάρξει επιδότηση και ασφάλιση όλων των ανέργων από την ημέρα που θα έχουν συμπληρώσει την προβλεπόμενη από τη συλλογική σύμβαση άδεια μέχρι να βρουν δουλειά. Πρέπει να υπολογιστεί ο χρόνος ανεργίας ως συντάξιμος χρόνος. Αυτή είναι η γνώμη μας. Όσοι φοιτούν στο Κ.Ε.Σ.Ε.Ν. να υπάρχει το επίδομα του 80% του μισθού τους και ιατρική περίθαλψη.
     Θεωρούμε αυτονόητο ότι πρέπει να υπάρχει πλήρης ιατροφαρμακευτική κάλυψη των ανέργων και των οικογενειών τους.
     Το θέμα δεν είναι να κυριαρχήσουν αυτή τη στιγμή στη σκέψη μας τα προβλήματα που υπάρχουν στην οικονομία και να μας πείτε ότι δεν αντέχει η οικονομία. Από τα στοιχεία που υπάρχουν, η οικονομία αντέχει -υπάρχουν χρήματα στον κρατικό προϋπολογισμό- ώστε να αντιμετωπιστούν αυτά τα προβλήματα. Εδώ και τώρα, λοιπόν, αν πραγματικά υπάρχει ενδιαφέρον και συνειδητή πολιτική επιλογή ώστε να αντιμετωπιστούν τα προβλήματα, πάρτε μέτρα. Κάντε το ελάχιστον, μην ανατρέψετε τις εγκριτικές πράξεις γιατί είναι πολιτική και συνειδητή επιλογή σας. Αφού δεν μπορείτε να τους δώσετε θέσεις δουλειάς, δώστε επιδόματα για να μπορούν να ζήσουν. Πρέπει το ναυτικό επάγγελμα να χαρακτηριστεί βαρύ και ανθυγιεινό και επικίνδυνο μαζί. Κι αυτό δεν έχει γίνει, γιατί κοστίζει. 
     Επομένως, για την προστασία της ζωής στη θάλασσα, για τη ζωή και την ανάπτυξη των νησιών μας και ιδιαίτερα σε μια χώρα σαν τη δική μας, νομίζω ότι είναι ανάγκη να παλευτεί και από το λαϊκό κίνημα και να βγουν συμπεράσματα.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
     Η κυρία Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, με την πρόταση νόμου που καταθέτει το ΠΑ.ΣΟ.Κ. για τα θέματα των ναυτεργατών, μάς δίδεται για μια ακόμη φορά η δυνατότητα να συζητήσουμε τα πολύ μεγάλα προβλήματα που αντιμετωπίζει ο κλάδος αυτός.
     Είναι γεγονός αναμφισβήτητο ότι τα προβλήματα των εργαζομένων, όπως είναι οι ναυτεργάτες, χρονίζουν, συσσωρεύονται και επείγει, πράγματι, η πολιτεία να δώσει μια απάντηση που να ικανοποιεί και να βελτιώνει τις συνθήκες εργασίας τους θεσμικά και οικονομικά.
      Το οξύμωρο στην προκειμένη περίπτωση είναι ότι όλοι μιλούν με μεγάλη ευκολία για την πολύτιμη συνεισφορά του ελληνικού ναυτεργατικού δυναμικού, την αναγκαιότητα να επικεντρωθούν οι προσπάθειες πρώτα και κύρια στον παράγοντα άνθρωπο, ώστε να δημιουργηθούν ευνοϊκές συνθήκες για την ισχυροποίηση του κλάδου, να υπάρξουν δηλαδή ικανά στελέχη που θα στηρίζουν τον ελληνικό στόλο και θα αναβαθμίζουν τη λειτουργία των σύγχρονων ναυτιλιακών επιχειρήσεων. 
      Αντ’ αυτού,  αντιμετωπίζουμε μια διαφορετική πραγματικότητα, απόρροια συγκεκριμένων ναυτιλιακών πολιτικών και έλλειψη, θα ήθελα να πω, κύριοι συνάδελφοι, στοιχειώδους ευαισθησίας. Αυτές οι πολιτικές δεν εξασφάλισαν ικανοποιητικές συνθήκες εργασίας, δεν παρείχαν επαρκή κοινωνική προστασία και αλληλεγγύη στους άνεργους ναυτικούς, δεν αναβάθμισαν το ναυτικό επάγγελμα με την προσέλκυση νέων ανθρώπων στο επάγγελμα αυτό και δεν παρείχαν αναβαθμισμένη διαρκή εκπαίδευση και κατάρτιση, σύμφωνα με τις σύγχρονες ανάγκες. 
      Είναι φυσιολογικό επακόλουθο, λοιπόν, ζητήματα όπως η ενίσχυση της απασχόλησης των ναυτικών, η ένταξη του ναυτεργατικού δυναμικού της χώρας στην αγορά εργασίας, καθώς και περιπτώσεις αφερεγγυότητας των πλοιοκτητών. να έρχονται με οξύτητα κάθε φορά στην επιφάνεια, όπως και σ’ αυτή τη συζήτηση. 
      Με άλλα λόγια, συζητάμε για έναν από τους πιο ισχυρούς και τους πιο σημαντικούς τομείς στη χώρα μας, όπως είναι η ναυτιλία και ταυτόχρονα πρέπει να αντιμετωπίζουμε τους εργαζόμενους που υφίστανται την εκμετάλλευση από τους εργοδότες τους είτε γιατί δεν τους εξασφαλίζονται ικανοποιητικές συνθήκες εργασίας, είτε γιατί οδηγούνται στην ανεργία, όπου υποχρεούνται εξ ανάγκης να υφίστανται όρους μειωμένων αντιστάσεων στην απασχόλησή τους και στην εξασφάλιση των συνταξιοδοτικών τους δικαιωμάτων. 
      Το καθεστώς που ισχύει σήμερα δεν παρέχει ουσιαστική βοήθεια και προστασία στους άνεργους ναυτικούς και γι’ αυτό οι θέσεις εργασίας των Ελλήνων ναυτικών παρουσιάζει ραγδαία μείωση, ενώ αντίθετα αυξάνει η παρουσία χαμηλόμισθων αλλοδαπών ναυτεργατών. 
      Γι’ αυτό, η πρόταση για την επιδότηση των ασφαλιστικών εισφορών των ακτοπλόων μέσα από προγράμματα κατάρτισης δεν αποτελεί λύση του προβλήματος, τη στιγμή μάλιστα που οι οργανικές θέσεις στα καράβια έχουν μειωθεί πάρα πολύ. 
      Πέραν αυτού, η Πανελλήνια Ναυτική Ομοσπονδία θέτει επιτακτικά το ζήτημα του εκσυγχρονισμού και της αναδιάρθρωσης του διοικητικού μηχανισμού παράλληλα με τη σύσταση ειδικού ταμείου για τους ναυτικούς. 
      Δυστυχώς και παρά την καθοριστική σημασία για το παρόν και το μέλλον των Ελλήνων ναυτικών, η σύσταση και η λειτουργία του Οργανισμού απασχόλησής τους όπως διατυπώνεται στην πρόταση νόμου που καταθέτει το ΠΑ.ΣΟ.Κ. και που συζητάμε σήμερα, δεν μπορεί να γίνει αποδεκτή για το λόγο ότι δεν αποτελεί καμμία εξελικτική και βελτιωμένη πρόταση απ’ αυτήν που και παλαιότερα είχε φέρει το ΠΑ.ΣΟ.Κ. ως ένα είδος προσχεδίου όταν ήταν Κυβέρνηση. 
      Έτσι, η ίδια κριτική που μπορεί να ασκηθεί για το σημερινό Γραφείο Ευρέσεως Εργασίας Ναυτικών ταιριάζει και στο νέο προτεινόμενο Οργανισμό, αφού δεν αφήνει καμμία προοπτική βελτίωσης των συνθηκών ως προς τη μέριμνα για την εξεύρεση εργασίας σε ναυτικούς σε εμπορικά πλοία ανάλογης με τα γενικά και ειδικά τους προσόντα και της κοινωνικής προστασίας των ανέργων Ελλήνων ναυτικών, σύμφωνα με τους νόμιμους όρους και τις προϋποθέσεις. 
      Συγκεκριμένα, η πρόταση του ΠΑ.ΣΟ.Κ. βελτιώνει μεν το επίδομα το οποίο σήμερα φθάνει μόλις τα 300 ευρώ μηνιαίως για κάθε έγγαμο άνεργο ναυτικό και το ανεβάζει στα 500 ευρώ. Ωστόσο, προβλέπεται η σταδιακή αύξησή του σε βάθος χρόνου αορίστου, ενώ θέτει ως προϋπόθεση την τριμερή χρηματοδότηση «κράτος-εφοπλιστές-ναυτικούς».
      Αυτό απορρίπτεται γιατί χαρατσώνει τους εν ενεργεία ναυτικούς, αναγκάζοντάς τους να πληρώνουν μηνιαία εισφορά στον Οργανισμό. Σήμερα, αυτό δεν ισχύει. Πληρώνει το κράτος αυτό το κόστος. 
      Θα μπορούσα έτσι να σας μεταφέρω την πρόταση των ναυτεργατών, η οποία αφορά τα θέματα των επιδομάτων. Το επίδομα να ανέλθει στα 750 ευρώ στο επίπεδο του μισθού του νεοπροσλαμβανόμενου ναυτικού και να επιμηκυνθεί η διάρκεια καταβολής του. 
      Άκουσα τον κύριο Υπουργό στην επιτροπή που είπε: «ναι, να το δούμε. Είναι σύντομο ένα χρονικό διάστημα δώδεκα μηνών». Δεν είναι κάτι καινούργιο, κύριε Υπουργέ. Η Αριστερά, εμείς, λέμε συνέχεια ότι δεν είναι δυνατόν αυτό το επίδομα να ισχύει μόνο για δώδεκα μήνες και για τους άλλους κλάδους των ανέργων, αλλά πολύ περισσότερο των ναυτεργατών, και μετά να κόβεται, βρίσκει δεν βρίσκει ο άνθρωπος δουλειά! Και μιλάμε για ένα επίδομα 300 ευρώ! Αν είναι δυνατόν! 
      Χρειάζεται αναδιοργάνωση του Γ.Ε.Ν.Ε.. Βεβαίως! Πρόκειται για κάτι που είπαν όλες οι πτέρυγες. Αναδιοργάνωση και ενίσχυση, ούτως ώστε να μπορούν να λειτουργούν όλα τα τμήματά του. 
      Ιατροφαρμακευτική κάλυψη για τους ανέργους. Ο χρόνος ανεργίας να προσμετράται ως συντάξιμος. Το πιο σημαντικό είναι ότι ο τρόπος που λειτουργεί σήμερα το Γ.Ε.Ν.Ε. με βάση το θεσμικό πλαίσιο του 1936, είναι πράγματι αναποτελεσματικός και χρειάζεται όπως είπαμε, εκσυγχρονισμό, ενίσχυση, αναδιάρθρωση κ.λπ.. Οι ναυτικοί δεν βρίσκουν δουλειά μέσα απ’ αυτό, διότι ουδείς ενδιαφερόμενος εφοπλιστής απευθύνεται σ’ αυτό.
      Ο προτεινόμενος από το ΠΑ.ΣΟ.Κ. οργανισμός δεν βελτιώνει την κατάσταση, αφού δεν υποχρεώνει τους εφοπλιστές να ναυτολογήσουν ανέργους ναυτικούς μέσω του προτεινόμενου οργανισμού. Η πρόταση του ΠΑ.ΣΟ.Κ. απλά αλλάζει την επωνυμία του Οργανισμού, αλλά δεν βελτιώνει την κατάσταση. Δυστυχώς! Και γι’ αυτό το λόγο εμείς δεν θα την ψηφίσουμε. Όμως, δεν μπορούμε να μη συμβάλουμε σ’ αυτή τη συζήτηση και να μη ζητήσουμε ευθύνες από την Κυβέρνηση, γιατί δεν προχωράει στη ρύθμιση αυτών των πολύ μεγάλων θεμάτων. 
      Ένα μεγάλο θέμα το οποίο θέτει και αυτή η πρόταση ως σκοπό στον Οργανισμό είναι το θέμα της σύνδεσης της ναυτικής εκπαίδευσης, της επιμόρφωσης και της κατάρτισης -κατ’ αρχήν της ποιότητας όλης αυτής της επιμόρφωσης και της εκπαίδευσης- με την ανάλογη απασχόληση. Δηλαδή, ο Έλληνας ναυτεργάτης να μπορεί να επιμορφώνεται και να έχει και απασχόληση και να πληρώνεται. 
      Όμως, εδώ στην πρόταση φαίνεται σαν να πρόκειται για ευχολόγιο. Δεν μας λέει πώς αυτό θα γίνει πράξη. Δεν μας λέει, δηλαδή, πώς θα συνδεθεί η ναυτική εκπαίδευση με την απασχόληση. Βέβαια, τα θέματα της ναυτικής εκπαίδευσης τα έχουμε συζητήσει και άλλη φορά σε ανάλογο νομοσχέδιο κ.ο.κ. Όπως έχουμε πει, λόγω των μεγάλων ελλείψεων που έχουν τα σχετικά κέντρα ναυτικής εκπαίδευσης, αντιμετωπίζουν προβλήματα στις υποδομές, στο εκπαιδευτικό προσωπικό κ.ο.κ.. 
      Βεβαίως, η διαδικασία εξεύρεσης εργασίας στους ναυτικούς πρέπει να γίνεται μέσω δημόσιου οργανισμού και σε καμμία περίπτωση να μην υπάρχει διαμεσολάβηση για την εξεύρεση ναυτικής εργασίας. Όπως τονίζεται ξανά και σ’ αυτήν την πρόταση που καταθέτει το ΠΑ.ΣΟ.Κ., η εξεύρεση ναυτικής εργασίας δεν πρέπει να αποτελεί αντικείμενο εμπορίου ή καταβολής αμοιβής. Είναι ένα πράγμα το οποίο θα πρέπει πάση θυσία να αλλάξει και δεν αρκούν μόνο οι ποινές. Πρέπει να αλλάξουν νοοτροπία τα δύο κόμματα γιατί, αγαπητοί συνάδελφοι του ΠΑ.ΣΟ.Κ., τα ιδιωτικά γραφεία ευρέσεως εργασίας -παρά τις κινητοποιήσεις του Εργατικού Κέντρου, της Γ.Σ.Ε.Ε., του Εργατικού Κέντρου Θεσσαλονίκης τα οποία συνεχώς και σε όλες τις κινητοποιήσεις και επί σειρά ετών έθεταν αυτό το θέμα- τελικά και κατά κύριο λόγο αντικατέστησαν οποιονδήποτε δημόσιο οργανισμό, Ο.Α.Ε.Δ. κλπ. και οποιαδήποτε υποχρέωση της πολιτείας. Και πραγματικά, βρέθηκαν εργαζόμενοι να απευθύνονται εδώ και εκεί χωρίς καμμία προστασία και βέβαια, πολλές φορές να πληρώνουν χωρίς να βρίσκουν εργασία. 
      Πρόκειται για ένα μεγάλο κοινωνικό και πολιτικό θέμα, το οποίο πρέπει βέβαια να το θυμόμαστε και να το τονίζουμε για τους ναυτεργάτες –και τη σχετική νομοθεσία κ.λπ.- αλλά πρέπει να το δούμε και για όλους τους εργαζόμενους. Δεν μπορεί να ιδιωτικοποιηθεί κατ’ αυτόν τον τρόπο το θέμα της ευρέσεως εργασίας, ιδιαίτερα σε ευπαθείς κλάδους. Αυτός είναι άγριος τρόπος.
      Από την άλλη πλευρά βέβαια, υπάρχει και το θέμα της εκπαίδευσης και επιμόρφωσης. Και απ’ αυτή τη πρόταση, αλλά βέβαια και από την ομιλία του Υπουργού που άκουσα στην επιτροπή, διαφαίνεται λίγο πολύ ότι είναι καλύτερο –εξασφαλίζουμε κοινοτικά προγράμματα κλπ.- όλη αυτή η επιμόρφωση να γίνεται από ιδιωτικούς οργανισμούς και όχι από το δημόσιο. 
    Γιατί φοβόμαστε δηλαδή να διευρύνουμε ή να κρατήσουμε τέτοιες λειτουργίες του δημόσιου τομέα όταν αφορούν ευπαθείς αλλά πολύ σημαντικούς κλάδους των εργαζομένων; 
    Για όλα αυτά τα πράγματα, κύριε Υπουργέ και κύριοι συνάδελφοι, και με την ευκαιρία που μας έδωσε αυτή η πρόταση νόμου του ΠΑ.ΣΟ.Κ. για τους ναυτεργάτες, η οποία δεν φαίνεται να τυγχάνει της έγκρισης και της αποδοχής των κοινωνικών εταίρων ούτε του Ναυτικού Επιμελητηρίου ούτε της Πανελλήνιας Ναυτικής Ομοσπονδίας, όμως, αναδεικνύονται τα προβλήματα και μας δίνεται η δυνατότητα να αναδείξουμε αυτά τα προβλήματα σήμερα. Γι’ αυτό η Κυβέρνηση εάν σκοπεύει να φέρει ένα νομοσχέδιο, θα πρέπει να αξιοποιήσει τα προβλήματα που αναδείχθηκαν απ’ αυτή τη συζήτηση και ορισμένα πράγματα να προσπαθήσει να τα επιλύσει. Διότι σκέψεις όπως να μην ιδρύονται νέοι κρατικοί οργανισμοί ή να είναι γραφειοκρατικά δύσκαμπτοι ή το Ινστιτούτο «ΠΟΣΕΙΔΩΝ» ή άλλα ινστιτούτα ιδιωτικά μπορούν να αξιοποιούν καλύτερα τα κοινοτικά κονδύλια για την επιμόρφωση των Ελλήνων ναυτικών και πολλά άλλα θέματα, δεν νομίζω ότι θα βελτιώσουν την κατάσταση. Γιατί σε άλλα ζητήματα, κύριε Υπουργέ, είπατε, πράγματι, ότι δεν είναι δυνατόν ένας άνεργος ναυτικός στους δώδεκα μήνες να χάνει από εκεί το επίδομά του. Νομίζω ότι αναγνωρίζετε πως και αυτό το επίδομα των 300 ευρώ είναι πάρα πολύ μικρό και ότι είναι τεράστιο το θέμα της διαρκούς επιμόρφωσης και κατάρτισης των Ελλήνων ναυτικών αλλά αυτή να είναι με απασχόληση αμειβόμενη, να προσμετράται στο συντάξιμο χρόνο. 
    Δεν ψηφίζουμε αυτή την πρόταση νόμου. Θεωρούμε όμως ότι αναπτύχθηκε ένας πολύ καλός διάλογος γι’ αυτά τα πολλά προβλήματα που αντιμετωπίζει ο πολύ σημαντικός κλάδος των εργαζομένων στη ναυσιπλοΐα. Υπάρχει πραγματικά μεγάλη υποχρέωση της Κυβέρνησης να φέρει ένα ολοκληρωμένο νομοσχέδιο το οποίο δεν θα κάνει μόνο την αναδιάρθρωση αλλά θα λύνει προβλήματα των ναυτεργατών. 
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Ξηροτύρη.
    Ο κ. Ανωμερίτης έχει το λόγο.
    ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε  Πρόεδρε.
    Έχω πολλές φορές τονίσει ότι η ναυτιλία είναι οι άνθρωποί της. Χωρίς Έλληνες ναυτικούς, χωρίς Έλληνες εφοπλιστές, χωρίς Έλληνες πάνω στα πλοία, αξιωματικούς ή ναύτες, δεν θα υπάρχει ελληνική ναυτιλία. Η ελληνική ναυτιλία, ως ποιοτική ναυτιλία, δεν μπορεί παρά σε ένα από τα σκέλη της ποιοτικής ναυτιλίας, που είναι ο ανθρώπινος παράγοντας, να υπολογίζει αυτόν που υπηρετεί τη ναυτιλία και αυτός είναι ο ναυτικός. 
    Πιστεύω ότι έχουμε μετατραπεί σε ναυτιλία σημαίας ευκαιρίας. Δεν μπορούμε πάντα να αποφασίζουμε μόνο από την πλευρά εν όψει του ανταγωνισμού των ναυτιλιακών εταιρειών και να μην σκεπτόμαστε και από την πλευρά της ναυτεργασίας, για εκείνους που έχουν τη μεγάλη ανάγκη και αυτοί είναι οι άνεργοι ναυτικοί. Και μερικοί κοινωνικοί εταίροι γίνονται «ακοινωνικοί» εταίροι, διότι όταν έρθει η ώρα να βάλουν και από τη μια και από την άλλη πλευρά το χέρι στην τσέπη για να ενισχύσουν αυτές τις πολιτικές, το αρνούνται.
    Αυτό το νομοσχέδιο, κύριε Πρόεδρε, έχει μια απλή θέση όπως είπε και ο εισηγητής της Πλειοψηφίας, πράγματι, το προετοιμάσαμε το 2003 και όχι το 2002. Το παρουσιάσαμε στις 2 Ιουνίου του 2003 ως προσχέδιο για συζήτηση χωρίς ποτέ να ολοκληρωθεί αυτή η συζήτηση και έχει ένα στόχο, αυτή είναι η καρδιά του: να πάψει η ελληνική ναυτιλία να είναι εκτός κοινοτικών και εθνικών κονδυλίων, όσον αφορά τον εργαζόμενο και τον άνεργο. Διότι στην ελληνική ναυτιλία που δεν υπάρχει ο αντίστοιχος Ο.Α.Ε.Δ., ουδέποτε δαπανήθηκαν κονδύλια, κοινοτικοί πόροι, τους οποίους απώλεσε η ελληνική ναυτιλία όλα αυτά τα χρόνια. Σκεφθήκαμε έτσι να δημιουργήσουμε αυτόν τον ναυτιλιακό όπως λέγαμε τότε, Ο.Α.Ε.Δ. Και λυπάμαι γιατί αυτό δεν έχει γίνει φαίνεται ακόμη κατανοητό. Δεν είναι στόχος να δημιουργήσουμε ένα ακόμα νομικό πρόσωπο. Αυτό θα  ήταν εύκολο. Το θέμα είναι πού θα βρεθούν οι πόροι για να καλυφθούν όλες αυτές οι πολιτικές για το ναυτεργατικό δυναμικό.
    Εμείς θέλουμε μια ναυτιλία ποιοτική, ανταγωνιστική, αλλά η ανταγωνιστικότητα να λαμβάνει υπ’ όψιν της τον ανθρώπινο παράγοντα και τον Έλληνα ναυτικό και κυρίως, μια ανταγωνιστική ναυτιλία, όχι συγκρίσιμη με τις όποιες «παρθένες» ή «απάρθενες» νήσους, αλλά μια ναυτιλία ανταγωνιστική προς τις προηγμένες ναυτιλιακές χώρες και μάλιστα αυτές της Ενωμένης Ευρώπης.
    Σίγουρα βρισκόμαστε μέσα σε ένα καινούργιο διεθνές πλαίσιο. Η Ευρωπαϊκή Ένωση από τη μια πλευρά, η διεθνής συγκυρία που είναι ευνοϊκή την τελευταία δεκαετία για τις ναυτιλιακές μεταφορές, έχουν δημιουργήσει νέες συνθήκες. Από την άλλη πλευρά, κατά τη διάρκεια μάλιστα, της Ελληνικής Προεδρίας το 2003, εμείς είχαμε θέσει τα θέματα της εκπαίδευσης, της πρόσληψης και τα ελάχιστα επίπεδα εκπαίδευσης των ναυτικών, ως βασικά θέματα μιας ναυτιλιακής πολιτικής. 
    Αποδεχόμαστε, ότι στη ναυτιλία δεν είναι μόνο αξιωματικοί. Δεν είναι μόνο καπετάνιοι και μηχανικοί, δεν είναι μόνο ειδικότητες. Στη ναυτιλία υπηρετεί ένας μεγάλος αριθμός ναυτικών, που ασκούν βοηθητικές εργασίες και οι οποίοι δεν είναι ειδικευμένοι. Υπάρχει ένα μεγάλο ξενοδοχειακό προσωπικό, που υπηρετεί τη ναυτιλία, είναι οι ειδικότητες των καμαρώτων, μαγείρων κ.λπ. Δεν είναι δυνατόν σ’ αυτή τη χώρα στο όνομα της τουριστικής ανάπτυξης επί έξι μήνες να καλύπτονται οι άνεργοι ξενοδοχοϋπάλληλοι από τον Ο.Α.Ε.Δ. και να μη δαπανούμε ούτε 1 δραχμή για τους άνεργους ναυτικούς λόγω εποχικότητας ή λόγω κύκλου οικονομικού ή λόγω κρίσης. Και γνωρίζουμε ότι στα επόμενα δέκα χρόνια, χάρη και στην κατάρρευση του συστήματος εκπαίδευσης –έχουμε προειδοποιήσει την Κυβέρνηση εδώ και δυο χρόνια γι’ αυτό το θέμα- μέτρα ακόμα δεν έχει πάρει ή μάλλον νομοσχέδια ψήφισε, εφαρμογή δεν βλέπουμε των νομοσχεδίων- πιστεύω ότι δεν θα έχουμε ούτε αξιωματικούς. Σε δέκα χρόνια η ελληνική ναυτιλία θα ψάχνει για αξιωματικούς. Αλλά φυσικά λόγω των ποικίλων αιτίων, που έχουμε πολλές φορές αναλύσει, δεν θα έχουμε και Έλληνες ναυτικούς. Αυτή τη ναυτιλία θέλουμε; 
    Πιστεύουμε ότι υπάρχουν εθνικοί και κοινοτικοί  πόροι για το ανθρώπινο δυναμικό της ναυτιλίας και αυτούς τους πόρους πρέπει να τους αντλήσουμε. Πρέπει να τους αντλήσουμε δημιουργώντας ένα δικό μας ναυτιλιακό Ο.Α.Ε.Δ., που τον λέμε Ο.Α.Ε.Ν., ο οποίος να στηρίξει όχι απλά τους ανέργους, αλλά και τα θέματα επιμόρφωσης, εκπαίδευσης, εξειδίκευσης του ανθρώπινου δυναμικού. Γιατί ακόμα και τα θέματα ασφαλείας στη θάλασσα (και τα έχει αναδείξει και ο IMO και εμείς πολλές φορές στις ομιλίες μας) είναι θέματα εξειδίκευσης και εκπαίδευσης του ανθρώπινου δυναμικού, του οποίου πολλές φορές η συνείδηση ασφάλειας μειώνεται λόγω των πολλαπλών πληρωμάτων. Πολλές φορές σ’ ένα πλοίο έχουμε πληρώματα από δέκα, δώδεκα διαφορετικές χώρες με αποτέλεσμα να έχουμε, όπως έχει δεχθεί και ο I.M.O., μείωση της ασφάλειας. 
      Κύριε Πρόεδρε, πιστεύω ότι δεν δημιουργούμε έναν Οργανισμό για να κάνουμε περισσότερο κράτος, αφού μάλιστα  υποκαθιστούμε έναν άλλο οργανισμό, το Γ.Ε.Ν.Ε.,  που είναι κράτος. Εξάλλου, τα δύο τελευταία χρόνια η Κυβέρνηση έχει φέρει δύο τέτοιους οργανισμούς στο χώρο της ναυτιλίας, που δημιουργούν κράτος. Ο ένας ήταν ο οργανισμός για τα λιμάνια και ο άλλος ήταν το Ινστιτούτο «ΤΑΛΩΣ» ή «ΠΟΣΕΙΔΩΝ», αν θυμάμαι καλά, όπου μάλιστα, παρότι ψηφίστηκε, δεν έχει ακόμα λειτουργήσει.
      Μία παρένθεση, κύριε Υπουργέ. Μου είπαν, πριν έλθω στην Αίθουσα, ότι έχετε ορίσει ένα Διοικητικό  Συμβούλιο, του οποίου ο πρόεδρος του Ινστιτούτου αυτού που ιδρύσατε, είναι γυμναστής. Θα ήθελα, αν υπάρχει κάτι τέτοιο, να το γνωρίζουμε, διότι αυτό μου φαίνεται…
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Επίκουρος Καθηγητής του Πανεπιστημίου Πελοποννήσου.
      ΓΕΩΡΓΙΟΣ  ΑΝΩΜΕΡΙΤΗΣ:  Μου είπαν ότι είναι γυμναστής και μάλιστα οι δύο εκπρόσωποι, τους οποίους έχετε ορίσει από το Υπουργείο Εμπορικής Ναυτιλίας, δεν υπηρετούν στο Υπουργείο Εμπορικής Ναυτιλίας.
      ΕΛΠΙΔΑ  ΤΣΟΥΡΗ:  Τον αλλάξατε, κύριε Υπουργέ; Πού είναι επίκουρος;
      ΓΕΩΡΓΙΟΣ  ΑΝΩΜΕΡΙΤΗΣ:  Κύριε Πρόεδρε, θα ήθελα να κλείσω, λέγοντας ότι  η ναυτιλία είναι στο κέντρο του ενδιαφέροντός μας και συμφωνούμε όλοι ότι θέλουμε θετικά να την υπηρετήσουμε. Όμως, δεν θα την υπηρετήσουμε με μονομερείς αποφάσεις υπέρ της ανταγωνιστικότητας, ενισχύοντας μόνο τη  μία πλευρά. Νομίζω ότι η πρόταση νόμου του ΠΑΣΟΚ έρχεται να θέσει ένα θέμα και να δώσει λύσεις, στηρίζοντας μία άλλη πλευρά, που συνήθως ούτε οι εργοδότες, πολλές φορές και κάποιοι εκ των συνδικαλιστών των εργαζομένων, δεν δίνουν σημασία. Και αυτοί στη σημερινή εποχή είναι οι άνεργοι. Και οι άνεργοι αυτή τη στιγμή στο χώρο της ναυτιλίας είναι  πολλοί.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε τον κ. Ανωμερίτη.
      Ο κ. Ρήγας έχει το λόγο.
      ΠΑΝΑΓΙΩΤΗΣ  ΡΗΓΑΣ:  Ευχαριστώ, κύριε Πρόεδρε.
      Θεωρώ ότι το αίτημα για ποιοτική ναυτιλία είναι καθολικό και ο στόχος είναι κοινός. Όμως, αυτός ο στόχος δεν μπορεί να υπηρετηθεί, αν δεν δοθεί ιδιαίτερη έμφαση στον ανθρώπινο παράγοντα, σ’ έναν από τους βασικούς πυλώνες, το βασικότερο, ίσως πυλώνα, που διασφαλίζει το κοινό μας στόχο, δηλαδή την ποιοτική ναυτιλία. 
      Με δεδομένο, λοιπόν, ότι όλο το θεσμικό πλαίσιο, το οποίο καθορίζει τα ζητήματα αντιμετώπισης της ανεργίας στο χώρο της ναυτεργασίας, είναι παρωχημένο, είναι της εποχής, πριν από το Β΄ Παγκόσμιο Πόλεμο, του 1936, είναι αδήριτη ανάγκη να προχωρήσουμε άμεσα σ’ ένα εντελώς νέο θεσμικό πλαίσιο για να αντιμετωπιστεί, ακριβώς, το πρόβλημα της ανεργίας –και όχι μόνο- στο χώρο των ναυτικών.
      Το ΠΑ.ΣΟ.Κ. παίρνει την πρωτοβουλία να φέρει μία πρόταση νόμου όπου προβλέπει τη δημιουργία ενός οργανισμού απασχόλησης εργαζομένων στο χώρο της ναυτιλίας. Είναι μία πρόταση νόμου που προφανώς έχει ομοιότητες με το σχέδιο  νόμου που είχε επεξεργαστεί το ΠΑ.ΣΟ.Κ. όταν ήταν στην κυβέρνηση και βεβαίως δεν το ολοκλήρωσε.
      Η πρώτη παρατήρηση που θέλω να κάνω είναι ότι δεν φαίνεται από πουθενά η αντίδραση των κοινωνικών εταίρων στην πρόταση νόμου αυτή. Υπάρχει ένα έγγραφο της Πανελλήνιας Ναυτικής Ομοσπονδίας τον Απρίλιο του 2005, όπου θεωρεί ως επιβεβλημένη την αλλαγή του θεσμικού πλαισίου λειτουργίας του Γ.Ε.Ν.Ε. και την ανάγκη ίδρυσης ενός ειδικού ταμείου ανεργίας ναυτικών, όπως αυτό που προβλέπει και η συγκεκριμένη πρόταση νόμου. Επίσης, ποτέ δεν υπήρξε καθολική άρνηση από πλευράς των υπολοίπων κοινωνικών εταίρων σε μία τέτοια προοπτική. Εκτός αν θεωρούμε ως σύγχρονη θέση και άποψη αυτό που διατυπώνουν οι εφοπλιστές, ότι καλώς λειτούργησε το θεσμικό πλαίσιο μέχρι σήμερα. Δηλαδή, λίγο πολύ θεωρούν ως σύγχρονο το νόμο του 1936 και βολευόμαστε όλοι με αυτό.
      Οι εποχές όμως έχουν αλλάξει. Λειτουργούμε πλέον στο πλαίσιο της Ευρωπαϊκής ‘Ένωσης. Τα χαρακτηριστικά της αγοράς εργασίας στο χώρο της Ναυτιλίας είναι εντελώς διαφορετικά. Οι ανάγκες και οι απαιτήσεις και τα διαρθρωτικά προβλήματα στον τομέα της ναυτεργασίας έχουν αλλάξει. Δεν είναι δυνατόν να αντιμετωπιστούν με αυτό το ξεπερασμένο θεσμικό πλαίσιο. Υπάρχει λοιπόν άμεση ανάγκη της δημιουργίας αυτού του οργανισμού.
      Βεβαίως, εδώ δεν μπορώ να κατανοήσω την ένσταση που διατύπωσε ο εισηγητής της Πλειοψηφίας λέγοντας, ότι με αυτόν τον τρόπο διευρύνουμε τον δημόσιο τομέα και επιβαρύνουμε προφανώς τον κρατικό προϋπολογισμό με περιττά έξοδα. 
      Θεωρώ, ότι για έναν κρίσιμο και ζωτικό για την οικονομία μας χώρο, όπως είναι αυτός της Ναυτιλίας, τίποτα δεν μπορεί να θεωρηθεί ούτε υπερβολικό ούτε ότι οποιαδήποτε δαπάνη πάει χαμένη. 
      Δεν διατύπωσε, όμως, την ίδια άποψη ο κύριος συνάδελφος, όταν πριν από καιρό δημιουργούσατε, πράγματι, μία γραφειοκρατική δομή, το Ινστιτούτο Κατάρτισης «ΠΟΣΕΙΔΩΝ». Τότε παρόλο που είχαμε υποβάλει και προβάλει και ενστάσεις και αντιρρήσεις, ακριβώς γιατί θεωρούσαμε ως περιττή τη δημιουργία αυτής της δομής, δεν είχατε διατυπώσει, κύριοι συνάδελφοι, την ίδια άποψη. Τώρα για ένα ζήτημα ιδιαίτερης σημασίας βάζετε θέματα δημόσιας δαπάνης για τη δημιουργία του.
       Βεβαίως μίας και συζητάμε και για τα θέματα κατάρτισης και για τα θέματα εκπαίδευσης στα οποία θα παρεμβαίνει αυτός ο οργανισμός, θα ήθελα κι εγώ να κάνω την παρατήρηση που έκανε και ο συνάδελφος μου, ο Γιώργος Ανωμερίτης, σχετικά με την πορεία αυτού του Ινστιτούτου. 
      Δεν ξέρουμε τι είναι τελικά ο Πρόεδρος. Είπατε ότι είναι Επίκουρος Καθηγητής, αλλά ποιάς ειδικότητας δεν μας έχετε ενημερώσει. Επίκουρος Καθηγητής μπορεί να είναι, αλλά μπορεί να είναι της Αστροναυτικής, δεν ξέρουμε. Θα θέλαμε να μας απαντήσετε.
       Πέραν όμως από αυτό θα θέλαμε να δούμε τη συγκεκριμένη δράση αυτού του Ινστιτούτου. Τελικά ως τι λειτουργεί; Ως ένας χώρος που διορίσατε κάποιους; Πόσοι έχουν βολευτεί σ’ αυτήν τη δομή; Και εν πάση περιπτώσει τι έργο έχει παράγει μέχρι σήμερα;
      Τα στοιχεία που έδωσε ο κύριος συνάδελφος έφθαναν μέχρι την εποχή που οι άνεργοι ναυτικοί εμφανίζονταν μειωμένοι. Δεν μας είπε για τα στοιχεία του Μαρτίου του 2007, τα οποία είναι πρόσφατα και ανεβάζουν τον αριθμό των ανέργων στους δύο χιλιάδες εξακόσιους. Σταμάτησε μέχρι εκεί που τον βόλευε. Άρα, υπάρχουν άνεργοι ναυτικοί, υπάρχουν και κάποιοι οι οποίοι δεν πάνε να εγγραφούν στο γραφείο εργασίας γιατί είναι αναποτελεσματικό. Γιατί και το επίδομα το οποίο δίνετε είναι ανεπαρκέστατο, είναι δηλαδή μία κοροϊδία, μια μείωση της αξιοπρέπειας και χαμένος κόπος. Επομένως, τα στοιχεία αυτά και πλασματικά είναι και υποτιμημένα είναι.
       Θεωρούμε, λοιπόν, ότι για λόγους αξιόπιστης καταγραφής των ανέργων στο χώρο της Ναυτιλίας, για λόγους πρόνοιας στα προβλήματα των ανέργων ναυτικών τόσο όσον αφορά στα επιδόματα, όσον αφορά στην αντιμετώπιση προβλημάτων που προκύπτουν όταν εγκαταλείπονται στο εξωτερικό από ασυνεπείς και κακούς εργοδότες και εν πάση περιπτώσει η δημιουργία ενός αξιόπιστου μητρώου ανέργων, οι παρεμβάσεις στο χώρο της εργασίας των ναυτικών, η εκπόνηση μελετών που θα αφορούν στα σύγχρονα, τα σοβαρά προβλήματα που αντιμετωπίζει η αγορά εργασίας στον τομέα των ναυτικών, καθιστούν προφανή την ανάγκη της δημιουργίας αυτού του οργανισμού.
      Το ΠΑ.ΣΟ.Κ. πήρε την πρωτοβουλία. Θα περιμέναμε από την Κυβέρνηση να τη δει με μεγαλύτερη προσοχή και βεβαίως, να αποδεχθεί αυτήν την ιδιαίτερα σοβαρή, προσεκτική και επιμελημένη πρόταση νόμου που καταθέτει σήμερα το ΠΑ.ΣΟ.Κ.
	Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, το Υπουργείο Εμπορικής Ναυτιλίας υπέβαλε στη Βουλή το κείμενο της Διεθνούς Σύμβασης Ναυτικής Εργασίας 2006 της Διεθνούς Οργάνωσης Εργασίας το οποίο υιοθετήθηκε κατά την 94η Σύνοδο της Γενικής Συνδιάσκεψης Εργασίας και αναθεωρεί τριάντα επτά Διεθνείς Συμβάσεις, συνοδευόμενη από μία μικρή ανάλυση του περιεχομένου της, την περιγραφή της ισχύουσας ελληνικής νομοθεσίας και προτάσεις σχετικά με την εφαρμογή της Διεθνούς Σύμβασης.
	Οι ενδιαφερόμενοι, κύριοι συνάδελφοι, μπορούν να ζητήσουν αντίγραφα από τη Διεύθυνση Νομοθετικού Έργου της Βουλής.
	Το λόγο έχει, ο Υπουργός Εμπορικής Ναυτιλίας, κ. Κεφαλογιάννης.
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, νομίζω ότι και στην επιτροπή και σήμερα στην Ολομέλεια γίνεται μία συζήτηση σε πολύ υψηλό επίπεδο και με εισηγήσεις που δείχνουν το ενδιαφέρον και την αγωνία όλων των παρατάξεων και των συναδέλφων Βουλευτών που έχουν λάβει μέχρι τώρα το λόγο για τα θέματα της ναυτικής εργασίας και της ανεργίας των ναυτικών. Θέλω να ευχαριστήσω ιδιαίτερα όλους τους συναδέλφους γι’ αυτήν τη στάση και για τις εποικοδομητικές προτάσεις που έχουν κατατεθεί όλες αυτές τις μέρες και στην Επιτροπή και στην Ολομέλεια. 
	Είμαι εξ εκείνων των Βουλευτών που πιστεύουν ότι η Βουλή πρέπει να είναι ζώσα και δρώσα. Δεν μπορεί η Βουλή να έχει αυτήν την ποιότητα εάν τα κόμματα, αλλά και ομάδα Βουλευτών ή και μεμονωμένοι Βουλευτές δεν έχουν τη δυνατότητα να καταθέσουν προτάσεις νόμου οι οποίες να γίνονται αποδεκτές από την εκάστοτε κυβέρνηση. 
	Δυστυχώς, από τη Mεταπολίτευση και μετά διεκδικούμε ένα αρνητικό ρεκόρ. Θα έλεγα ένα θλιβερό «προνόμιο» ως Εθνικό Κοινοβούλιο. Από τις τριάμισι περίπου νομοθετικές πρωτοβουλίες που έχουν αναληφθεί και έχουν ψηφιστεί από την Εθνική Αντιπροσωπεία, ελάχιστες οι οποίες μπορούν να μετρηθούν στα δάχτυλα των δύο μας χεριών έχουν προταθεί από Βουλευτές και έχουν γίνει νόμοι του κράτους. Δυστυχώς, αυτές οι προτάσεις ήταν προτάσεις όπως, παραδείγματος χάριν να γίνει η Θεσσαλονίκη οικονομική πρωτεύουσα της Ελλάδος, άρθρο ένα, άρθρο μόνο, αυτό που σας περιέγραψα, να γίνει ίδρυμα «Η Παναγία της Τήνου», άρθρο ένα, άρθρο μόνο, μία πρόταση που ίσως ήταν και η πρώτη στα μέσα της δεκαετίας του 1970 και αυτό συνεχίζεται.
	Αυτό ήταν ένα αρνητικό βίωμα καθ’ όλη τη διάρκεια της δικής μου κοινοβουλευτικής παρουσίας τη δεκαετία του 1990 και έβρισκα πάντα μία ευκαιρία να πω στον εαυτό μου ότι δε μπορεί πάντα οι προτάσεις που κατατίθενται από την αντιπολίτευση, από συναδέλφους Βουλευτές, να απορρίπτονται. 
	Έτσι όταν με επισκέφθηκε ο παρευρισκόμενος σήμερα πρώην Υπουργός Εμπορικής Ναυτιλίας κ. Ανωμερίτης -που είχε την καλοσύνη να έλθει τις πρώτες μέρες της ανάληψης του Υπουργείου από τον ομιλώντα- μου κατέθεσε τις σκέψεις του για τη συγκεκριμένη πρόταση νόμου που περίπου είχε καταθέσει εκείνη την εποχή, το 2002, που ήταν ο ίδιος Υπουργός Εμπορικής Ναυτιλίας. Δεν προχώρησε -ήταν και παραμονή εκλογών- από τον επόμενο από τον κ. Ανωμερίτη Υπουργό, κ. Πασχαλίδη και δεν έγινε νόμος του κράτους. Πραγματικά σας λέω ότι την είδα με πάρα πολύ ενδιαφέρον. 
    Ζήτησα άμεσα από τα στελέχη του Λιμενικού Σώματος, που είχαν τότε με την δική του την εντολή δραστηριοποιηθεί, είχαν συντάξει αυτή την πρόταση –το πολιτικό πλαίσιο βέβαια το βγάζει η πολιτική ηγεσία- όλα τα πρακτικά των συσκέψεων και των συνεδριάσεων. Και αυτό με μια σκέψη να κάνω δεκτή αυτή την πρόταση νόμου. Ή όπως είχε εισηγηθεί τότε από τον κ. Ανωμερίτη αυτό θα ήταν η βάση της συζήτησης μιας νομοθετικής πρωτοβουλίας την οποία θα αναλάμβανε το Υπουργείο Εμπορικής Ναυτιλίας με μια νέα κυβέρνηση, ίσως όχι με την ίδια ιδεολογική τοποθέτηση με την προηγούμενη. 
    Δυστυχώς, αυτό που συνάντησε και ο ίδιος όταν είχε καταθέσει την πρόταση αυτή για δημόσια διαβούλευση με τους κοινωνικούς εταίρους ήταν να εισπράξει μια άρνηση και από το Ναυτικό Επιμελητήριο της Ελλάδος και από την Ένωση Πλοιοκτητών και κυρίως, όπως και εσείς αναφέρατε, από την Πανελλήνια Ναυτική Ομοσπονδία. Όλοι είχαν μια επιφυλακτική ως αρνητική θέση. Θέλω να διεκδικώ το προνόμιο ότι είμαι από τους Υπουργούς Εμπορικής Ναυτιλίας που επισκέφθηκαν αυτοπροσώπως περισσότερο από κάθε άλλον Υπουργό τα γραφεία της Πανελλήνιας Ναυτικής Ομοσπονδίας. Μάλιστα, κατά την προσφιλή τακτική, καταλαμβάνοντας και το γραφείο του Γενικού Γραμματέα. Απρόσκλητος, δηλαδή. 
    Κάλεσα στο Υπουργείο Εμπορικής Ναυτιλίας την Πανελλήνια Ναυτική Ομοσπονδία και στις 28 Μαρτίου 2005 εγγράφως τους ζήτησα να παραλάβουν την πρόταση του κ. Ανωμερίτη, της προηγούμενης Κυβέρνησης και να μας δώσουν συγκεκριμένες παρατηρήσεις, θέσεις και προτάσεις επί των δικών του εισηγήσεων. Μάλιστα θα σας διαβάσω και ένα απόσπασμα από αυτό το γράμμα της 28ης Μαρτίου 2005: «Γνωστοποιήστε κατά το δυνατόν αναλυτικότερα τις απόψεις και τις θέσεις σας τόσο επί της αρχής των προτάσεων που περιέχονται σε αυτό το προσχέδιο, όσο και επί των άρθρων του».
    Το καταθέτω στα Πρακτικά.
    (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Δυστυχώς οι απαντήσεις που πήραμε και εγγράφως ήταν με πολλές επιφυλάξεις και πολλά ερωτηματικά. Για το λόγο αυτό στις 11 Ιουλίου 2006 συστήθηκε μια επιτροπή υπό την προεδρία του Γενικού Γραμματέα κ. Τζωάννου και με την συμμετοχή όλων των κοινωνικών εταίρων, δηλαδή του Ναυτικού Επιμελητηρίου της Ελλάδος, της Πανελλήνιας Ναυτικής Ομοσπονδίας, της Ένωσης Ελλήνων Εφοπλιστών, της Ένωσης Εφοπλιστών Ακτοπλοΐας κ.λπ. για να συζητήσει αυτά τα θέματα. Έχουν γίνει ήδη δυο συνεδριάσεις. Πάντα οι επιφυλάξεις αυτές παραμένουν και υπάρχουν. 
    Και έτσι δεν είμαι στην ευχάριστη θέση να έχει γίνει αυτή η επεξεργασία και με βάση τη συζήτηση που γίνεται στην επιτροπή να κάνω δεκτό αυτό το νομοσχέδιο. Και βλέπω ότι και από τα άλλα κόμματα της Αντιπολίτευσης, από το Κομμουνιστικό Κόμμα Ελλάδος και από τον Συνασπισμό της Ριζοσπαστικής Αριστεράς, υπάρχουν επιφυλάξεις γι’ αυτό το νομοσχέδιο. 
    Κυρίες και κύριοι συνάδελφοι, εμείς έχουμε αναλάβει πολλές πρωτοβουλίες για την ανεργία των ναυτικών σε μια λογική διαφορετική απ’ αυτή που υπήρχε στο παρελθόν και διαφορετική απ’ αυτή που ακούω και από τις τοποθετήσεις πολλών συναδέλφων, όχι στη σημερινή συζήτηση αλλά σε άλλες ευκαιρίες. 
    Εμείς δεν είμαστε υπέρ της επιδότησης της ανεργίας μόνο. Το περιγράψατε πολύ σωστά. Τα επιδόματα είναι πάρα πολύ χαμηλά. Είναι αδικαιολόγητα χαμηλά. Και όλες οι κυβερνήσεις δυστυχώς και η προηγούμενη κυβέρνηση δεν το έκανε παρά τη σημερινή της πρόταση, όπως μας την παρουσίασε η κ. Τσουρή. Αυτό το οποίο είχε υιοθετήσει με τις πολιτικές του μέχρι το 2004 βρίσκεται ακριβώς στα μισά ή λιγότερο από τα μισά απ’ αυτό που σήμερα προτείνει το Πανελλήνιο Σοσιαλιστικό Κίνημα, λόγω της οικονομικής συγκυρίας. 
    Είπαμε, λοιπόν, ότι δεν μπορούμε στο Υπουργείο Εμπορικής Ναυτιλίας για τα θέματα της ναυτικής εργασίας ή της εργασίας να ανακυκλώνουμε την μιζέρια των επιδομάτων των 230 ευρώ –να το επαναλάβω και εγώ να ακουστεί- για τους άγαμους έλληνες ναυτικούς- και των 295 ευρώ –και αυτά είναι με την αύξηση που δώσαμε εμείς τα τελευταία χρόνια- για τους έγγαμους έλληνες ναυτικούς.
Θέλουμε να ακολουθήσουμε μια πολιτική επιδότησης της ναυτικής εργασίας. 
	Δεν μπορώ, λοιπόν, να καταλάβω γιατί έχουμε υποστεί αυτή την κριτική. 
      Με την επιδότηση των ασφαλιστικών εισφορών των εργαζομένων και των εργοδοτών στον τομέα της κρουαζιέρας, έχει αναγεννηθεί ο κλάδος της ελληνικής κρουαζιέρας, έχει επιλυθεί το πρόβλημα του 15% της ανεργίας των ναυτικών και του 35% της ανεργίας των επιδοτούμενων ναυτικών. 
      Βεβαίως, μπορεί να γίνει συζήτηση για τη νομοθεσία, η οποία ισχύει από την εποχή του ΠΑ.ΣΟ.Κ., ότι δηλαδή, επιδοτούμενος άνεργος ναυτικός θεωρείται εκείνος που την τελευταία τετραετία έχει πραγματική ναυτική υπηρεσία δεκαεπτά μηνών. Αυτό να το συζητήσουμε και στα πλαίσια και στις δυνατότητες που μας δίνει η οικονομία, η οποία δόξα τω Θεώ απ’ ό,τι φαίνεται βελτιώνεται, να αλλάξουμε και αυτές τις σχέσεις. 
      Εμείς, όμως, με την επιδότηση της ναυτικής εργασίας στον τομέα της κρουαζιέρας, λύσαμε ένα πολύ μεγάλο κομμάτι της ανεργίας των ναυτικών.
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Σήμερα με ευχαρίστηση άκουσα από την εισηγήτρια του Κόμματος, που κατέθεσε τη σημερινή πρόταση, του ΠΑ.ΣΟ.Κ., ότι και στη δική τους πρόταση μέσα, στα οκτώ σημεία της προτάσεως, αναφέρεται και η επιδότηση των ασφαλιστικών εισφορών των ναυτικών. Ουσιαστικά λέει το αυτονόητο. Λέει αυτό που κάνουν όλες οι χώρες της Ευρωπαϊκής Ένωσης, που κάνουν όλες οι χώρες, οι οποίες θέλουν να διατηρήσουν μία βάση εργατικού δυναμικού στη ναυτιλία. Και είναι αυτό, το οποίο κάνουμε εμείς για πρώτη φορά. Και κακώς κατ’ εμέ δεν έχει γίνει τα προηγούμενα χρόνια. 
      Την Τετάρτη, αγαπητοί συνάδελφοι του ΠΑ.ΣΟ.Κ., θα συζητήσουμε το νέο νομοσχέδιο –το πρώτο από τα έξι νομοσχέδια που καταθέτει αυτό τον καιρό το Υπουργείο Εμπορικής Ναυτιλίας- όπου περιλαμβάνεται διάταξη για την επιδότηση των ασφαλιστικών εισφορών και στην ποντοπόρο ναυτιλία. Των ασφαλιστικών εισφορών των εργαζομένων αυτή τη φορά, κυρίες και κύριοι συνάδελφοι. Για όσους, δηλαδή, δουλεύουν στην ποντοπόρο ναυτιλία, εκεί που πραγματικά υπάρχει πρόβλημα. Εμείς είμαστε και πάλι υπερήφανοι, διότι στον τομέα της ανεργίας των ναυτικών υπάρχουν κλάδοι όπου δεν υπάρχει ούτε ένας άνεργος ναυτικός. 
      Είπα από το Βήμα της Βουλής κάποια μέρα, βρείτε μου ένα «ξύλινο» μηχανικό Β΄ να προσληφθεί σε ένα πλοίο της ποντοπόρου ναυτιλίας ή της ακτοπλοΐας. Έψαξε η Π.Ε.Μ.Ε.Ν., η Πανελλήνια Ένωση Μηχανικών, το πιο δυναμικό κομμάτι στο συνδικαλιστικό κίνημα των ναυτικών -εγώ όταν πήγα στο Υπουργείο Εμπορικής Ναυτιλίας νόμιζα πως η Π.Ε.Μ.Ε.Ν. ήταν η Π.Ν.Ο., τόση πολλή φασαρία και τόσο δυναμικό είναι το στοιχείο αυτό- και δεν βρήκε ούτε έναν. Μετά από συσκέψεις και διαβουλεύσεις έστειλε ένα όνομα. Άντε να υπήρχε και αυτός. Πού υπάρχει, λοιπόν, ανεργία, κυρίες και κύριοι συνάδελφοι; Η ανεργία των ναυτικών υπάρχει στα κατώτερα πληρώματα.
      Τι κάνει η ελληνική πολιτεία σήμερα μέσω της ελληνικής Κυβέρνησης; Επιδοτεί τις ασφαλιστικές εισφορές –πέρα από την κρουαζιέρα, που σας την περιέγραψα ήδη. Στην ποντοπόρο ελληνική ναυτιλία για τα κατώτερα πληρώματα, επιδοτεί τις ασφαλιστικές εισφορές των εργαζομένων. 
      Δίνουμε και ένα επιπλέον κίνητρο: Όσοι Έλληνες ναυτικοί προσλαμβάνονται πάνω από τον αριθμό που ορίζει η εγκριτική πράξη –αναφέρθηκε η κ. Παντελάκη στη ρύθμιση του 1953, που έχει και συνταγματική ισχύ για τις εγκριτικές πράξεις- τότε λέμε να επιδοτούμε και τις εισφορές των πλοιοκτητών.
      Άρα, συμφωνούμε στην πολιτική. Και αν συμφωνούμε στην πολιτική αυτή, περιμένω να ψηφίσετε τη διάταξη την Τετάρτη, διότι αλλιώς δεν θα υπάρχει μια ακολουθία μεταξύ της σημερινής προτάσεως νόμου που καταθέτετε και προτείνετε την επιδότηση των ασφαλιστικών εισφορών και της θέσης την οποία θα λάβετε την Τετάρτη, που είναι ακριβώς γι’ αυτό το θέμα, που δίνει θέσεις εργασίας και που ο ναυτικός δεν θα παίρνει, ακόμη και να υιοθετηθεί η δική σας πρόταση, 550 ευρώ, όπως είπε η κ. Ξηροτύρη, 650 ευρώ, 750 ευρώ, εάν υιοθετήσουμε την πρόταση της Πανελλήνιας Ναυτικής Ομοσπονδίας, όπως μας την παρουσιάσατε. Θα παίρνει ο ναυτόπαις 1.900 ευρώ και θα εργάζεται, θα παίρνει ο καμαρότος -μιας και είπατε ότι υπάρχουν και άλλοι κλάδοι- 3.000 ευρώ και θα εργάζεται και εγγυημένα 800 ευρώ tips, δηλαδή 3.800 ευρώ. Θα παίρνει ο πλοίαρχος 10.000 ευρώ έως 12.000 ευρώ και ο μηχανικός –επαναλαμβάνω, το πιο δυναμικό κομμάτι του συνδικαλισμού, επειδή δεν έχει και μεγάλη ανεργία αυτός ο κλάδος- θα παίρνει 10.000 ευρώ ή 12.000 ευρώ, ή 8.000 ευρώ έως 10.000 ευρώ. 
      Αυτή είναι πολιτική και όχι η ανακύκλωση της μιζέριας των 300 ευρώ σήμερα, των 600 ευρώ που προτείνετε, ή των 750 ευρώ που προτείνει η Πανελλήνια Ναυτική Ομοσπονδία. Ο Έλληνας φορολογούμενος με την επιδότηση των ασφαλιστικών εισφορών, πληρώνει ακριβώς τα ίδια λεφτά. Ναι, βεβαίως, πληρώνω 500 ευρώ ή 600 ευρώ ασφαλιστικές εισφορές ή και 700 ευρώ, εάν είναι εργοδοτών και εργαζομένων. Θα πληρώσει η ελληνική πολιτεία 700 ευρώ.
      Αντί, λοιπόν, να βγάλει από τη μία τσέπη 700 ευρώ και να ανακυκλώνει τη μιζέρια ενός ανθρώπου που με 700 ευρώ βεβαίως, αφού είναι στο πιο παραγωγικό κομμάτι της ηλικίας του, δεν μπορεί να επιβιώσει, γιατί έχει τεράστιες υποχρεώσεις οικογενειακές και προσωπικές, να δουλέψει ο άνθρωπος και να πληρωθεί από 1.900 ευρώ ο δεκαεξάχρονος ναυτόπαις έως 12.000 ευρώ ο τριανταπεντάχρονος πλοίαρχος. Απλά τα πράγματα. Απλή αριθμητική του δημοτικού.
      Συνηγορήστε, λοιπόν, κυρίες και κύριοι συνάδελφοι, σ’ αυτή την πολιτική, γιατί αυτή είναι η πολιτική με την οποία, όπως πολύ σωστά σας είπε ο εισηγητής της Πλειοψηφίας, ο αγαπητός συνάδελφος από τη Χίο, που τα ξέρει καλά τα θέματα, λόγω και καταγωγής και ιδιαίτερου ενδιαφέροντος, φτάνουμε στο σημείο να μην έχουμε άνεργους ναυτικούς. Σας είπε πόσοι είναι οι άνεργοι ναυτικοί τα τελευταία χρόνια. Βλέπετε ότι από χρόνο σε χρόνο μειώνεται η ανεργία κατά 30% και κατά 35%. 
      Είναι η πρώτη φορά που εμείς φιλοδοξούμε φέτος το καλοκαίρι οι άνεργοι ναυτικοί να μην μετρώνται σε χιλιάδες, αλλά να μετρώνται σε λίγες εκατοντάδες.  Θέλουμε η ανεργία –αυτή είναι η φιλοδοξίας μας, κυρίες και κύριοι συνάδελφοι- να κατέβει στα επίπεδα της ανεργίας τριβής. Επειδή βλέπω και οικονομολόγους στην Αίθουσα, η ανεργία τριβής είναι κάτι υγιές. Όταν η ανεργία κατεβαίνει στο 2% με 3%, σημαίνει ότι οι άνθρωποι αυτοί που είναι άνεργοι δεν είναι άνεργοι, γιατί δεν βρίσκουν εργασία. Είναι άνεργοι, γιατί ψάχνουν καλύτερη εργασία. Αυτή είναι η φιλοδοξία η δική μας. Αυτό θα ανεβάσει υγιώς και τους μισθούς. 
      Βεβαίως, οι Έλληνες ναυτικοί είναι οι καλύτεροι του κόσμου. Βεβαίως συμφωνούμε με όλα όσα είπατε και σχετίζονται με την εκπαίδευση και όλα τα άλλα θέματα. Βεβαίως, αυτός είναι ο λόγος για τον οποίο έχουμε πάρει αυτές τις πρωτοβουλίες. Εμείς είμαστε αυτοί που πρώτοι αυτό που δεν γινόταν –ρωτήστε τον κ. Ανωμερίτη- για είκοσι πέντε χρόνια, γιατί διαφωνούσε το εκάστοτε Υπουργείο Παιδείας, ψηφίσαμε την ανωτατοποίηση των Σχολών του Εμπορικού Ναυτικού. Και ψήφισε η Βουλή διάταξη, που αν και εσείς συνηγορήσετε από όποια θέση σας τάξει ο ελληνικός λαός μετά τις εκλογές που θα έχουμε και την Αναθεώρηση του Συντάγματος, για τα μη κερδοσκοπικά, μη κρατικά πανεπιστήμια, τότε αυτομάτως με το νόμο που έχει ψηφίσει η ελληνική Βουλή, οι πλοίαρχοι και οι μηχανικοί στον καταληκτικό βαθμό του μηχανικού Α΄ και του πλοιάρχου Α΄ θα είναι ισότιμοι με τα ανώτατα εκπαιδευτικά ιδρύματα. Ένας άνθρωπος, δηλαδή, θα έχει υπηρετήσει στη θάλασσα δέκα, δώδεκα χρόνια –εμείς έχουμε βάλει ένα όριο περίπου οκτώ με δέκα χρόνια, γιατί τόσο χρειάζεται κανείς από μηχανικός Γ΄ να γίνει μηχανικός Α΄, ή από πλοίαρχος Γ΄ να γίνει πλοίαρχος Α΄ –και μετά τα τριάντα πέντε του, εάν αποφασίσει ότι θέλει να κάνει οικογένεια διότι κουράστηκε να είναι στη θάλασσα, που είναι μια πάρα πολύ δύσκολη εργασία, έχει και μια διέξοδο πέρα από τη ναυτιλία, εάν η ειδικότητά του δεν τον βοηθά να στελεχώσει ένα γραφείο ναυτιλιακό, να πάει και σε μία άλλη δραστηριότητα με πλούσια εμπειρία.
      Φαντάζεστε τι στέλεχος θα είναι και για τη διοίκηση και για το δημόσιο; Θα είναι ένας άνθρωπος, ο οποίος υπήρξε μηχανικός Α΄ ή πλοίαρχος Α΄σε μία δύσκολη συγκυρία όπου πρέπει ο ίδιος να αποφασίσει για τη ζωή, για τη ρύπανση, για ατυχήματα ή για την ασφάλεια και την προστασία του περιβάλλοντος; Φαντάζεστε πόσο χρήσιμο θα είναι αυτό το στέλεχος και στη Δημόσια Διοίκηση; Γιατί θα παίρνει πρωτοβουλίες, αφού έχει τριφτεί σε μία δύσκολη δραστηριότητα, διακυβεύοντας και πολλά προσωπικά πράγματα. 
      Αυτήν τη διέξοδο δίνουμε. Γι’ αυτό είμαστε υπερήφανοι για την πολιτική μας, κυρίες και κύριοι συνάδελφοι. Και συνεχίζουμε με μέτρα, τα οποία θα βοηθήσουν την κατεύθυνση που έχουμε τάξει ως στόχο, να είναι δηλαδή ο τομέας της εμπορικής ναυτιλίας, το Υπουργείο Εμπορικής Ναυτιλίας το πρώτο Υπουργείο που θα μηδενίσει την ανεργία επί της ουσίας, που θα τη μειώσει δηλαδή στα επίπεδα της ανεργίας τριβής.
      Κυρίες και κύριοι συνάδελφοι, η πολιτική θα ήταν πιο εύκολη στον τομέα του Υπουργείου Εμπορικής Ναυτιλίας, εάν δεν βρίσκαμε αυτήν τη χρεοκοπημένη κατάσταση την οποία βρήκαμε και στο Ναυτικό Απομαχικό Ταμείο και στον Οίκο του Ναύτου και σε όλα τα ταμεία, τα οποία εποπτεύει το Υπουργείο Εμπορικής Ναυτιλίας. 
      Οι εισφορές των Ελλήνων ναυτικών στο Ν.Α.Τ. είναι 180.000.000 ευρώ. Ο Έλληνας φορολογούμενος πληρώνει κάθε χρόνο 1.180.000.000 ευρώ. Και αυτά είναι προϋπολογισμός και όχι απολογισμός για το τι θα βγούν στο τέλος. Διότι τώρα έχουμε μία διάταξη νόμου, που η προηγούμενη κυβέρνηση είχε ψηφίσει για τα επικουρικά ταμεία των Ελλήνων ναυτικών και την είχε προϋπολογίσει –να, πώς δημιουργείται το κρυφό χρέος- στα 11.000.000 ευρώ, ενώ εμείς καλούμαστε σήμερα, δύο χρόνια μετά, να την πληρώσουμε 98.000.000 ευρώ. Είναι 98.000.000 ευρώ, κυρίες και κύριοι συνάδελφοι! Γι’ αυτό γινόταν και η φασαρία από το Κομμουνιστικό Κόμμα και τους συνδικαλιστικούς εκπροσώπους στο Ναυτικό Απομαχικό Ταμείο, για την ανερμάτιστη πολιτική της σημερινής Αξιωματικής Αντιπολίτευσης. 
      Εμείς βρήκαμε τους πόρους, για να πληρωθούν αυτά τα χρήματα. Να, όμως, γιατί ένα ταμείο που μέχρι τα μέσα της δεκαετίας του 1980 είχε περίπου 400.000.000 δολάρια πλεόνασμα –τόσο τουλάχιστον το παρέλαβε το 1981 η προηγούμενη κυβέρνηση και πρέπει να σας πω ότι το δολάριο τότε ήταν πιο ισχυρό από το σημερινό ευρώ- έχει φθάσει σήμερα να έχει έλλειμμα 1.180.000.000 ευρώ, προϋπολογισμό. Γιατί έγινε αυτό; Διότι οι προηγούμενες κυβερνήσεις ενέταξαν στο Ν.Α.Τ. μέχρι και δεκαεπτά χιλιάδες πολίτες από τις πρώην χώρες της Σοβιετικής Ένωσης, οι οποίοι παίρνουν τις συντάξεις των Ελλήνων ναυτικών, που είναι υψηλότερες από τις άλλες κατηγορίες πολιτών, χωρίς να έχουν πληρώσει ούτε ένα ένσημο και χωρίς ποτέ να βάλουν στον προϋπολογισμό του Ν.Α.Τ. ή στην αξιοποίηση της περιουσίας του ούτε μία δραχμή. 
      Να, λοιπόν, πώς δημιουργούνται τα θέματα και να, γιατί δεν μπορεί σήμερα κάποια κυβέρνηση να κάνει αυτό που λέτε, δηλαδή τα 300 ευρώ να τα κάνει 600 ή να δώσει άλλου είδους παροχές στους Έλληνες ναυτικούς. Να, γιατί εμείς υιοθετούμε μία διαφορετική πολιτική και να, γιατί είμαστε υπερήφανοι πως με την αναζωογόνηση κάποιων κλάδων στην εμπορική ναυτιλία θα αναζωογονηθεί και η εισροή κεφαλαίου στο Ναυτικό Απομαχικό Ταμείο. 
      Δυστυχώς, τα Μέσα Μαζικής Ενημέρωσης λαϊκίζουν για το 1.500.000 ευρώ, κατά τον κ. Πρωτόπαπα, στη συζήτηση της συγκεκριμένης διάταξης που ψηφίστηκε για την κρουαζιέρα. Τόσο έλεγε το ΠΑ.ΣΟ.Κ. ότι υπολόγιζε πως θα στοιχίσει η επιδότηση των ασφαλιστικών εισφορών, ενώ η δική μας πρόταση ήταν για 400.000 ευρώ. Και έγινε ολόκληρο θέμα στα Μέσα Μαζικής Ενημέρωσης όχι γιατί η πολιτική είναι ανερμάτιστη, αλλά γιατί κάποιοι ήθελαν να επιτεθούν προσωπικά στον Υπουργό Εμπορικής Ναυτιλίας, όπως κάνει σήμερα η εφημερίδα «ΤΟ ΕΘΝΟΣ» του κ. Μπόμπολα στην πρώτη σελίδα με τίτλο: «Διπλό δώρο Κεφαλογιάννη στους εφοπλιστές», διότι επιδοτούμε τις ασφαλιστικές εισφορές των εργαζομένων. Εδώ γελάνε ή κλαίνε. 
      Εγώ, λοιπόν, στέλνω και ένα μήνυμα από το Βήμα της Βουλής. Δεν υποχωρώ στα αφεντικά του Τύπου, όσα λεφτά και αν διαθέτουν, όσες εφημερίδες και αν έχουν. Η εμπορική ναυτιλία θα πάει μπροστά, η ελληνική κοινωνία θέλει να πάμε μπροστά, πηγαίνουμε μπροστά και θέλουμε τη βοήθεια και τη συνεργασία όλων των κομμάτων. Σε πνεύμα συναίνεσης και συνεργασίας πιστεύουμε ότι θα καταφέρουμε αυτό το οποίο σας περιέγραψα, να έχουμε Έλληνες ναυτικούς στην Ελλάδα και να δημιουργήσουμε πολλές θέσεις εργασίας για να προσελκύσουμε Έλληνες στο ναυτικό επάγγελμα, για να έχει παρόν και μέλλον η ελληνική εμπορική ναυτιλία.
      Σας ευχαριστώ, κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Διαμαντίδης. 
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, κυρίες και κύριοι συνάδελφοι, ο κύριος Υπουργός Εμπορικής Ναυτιλίας έκανε μια ομιλία προφανώς μπερδεύοντας ότι την Τετάρτη, μεθαύριο, έχουμε ένα νομοσχέδιο το οποίο κατέθεσε με έναν ψευδεπίγραφο, θα έλεγα, τίτλο γιατί είναι ένα νομοσχέδιο σκούπα και έκανε αναφορά στην ομιλία του γι’ αυτό το νομοσχέδιο. Κατανάλωσε το σύνολο της ομιλίας του για θέματα που αφορούν εκείνο το νομοσχέδιο και δεν είπε κουβέντα, ή σχεδόν καμία κουβέντα, για την πρόταση νόμου που κατέθεσε το ΠΑ.ΣΟ.Κ. και την οποία συζητάμε σήμερα. Βεβαίως, θα θέλαμε να ακούσουμε με πολύ ενδιαφέρον και την άποψη της Κυβέρνησης στα θέματα αυτά. 
      Κύριε Πρόεδρε, στα τέλη του 2005 η Κυβέρνηση και συγκεκριμένα το Υπουργείο Εμπορικής Ναυτιλίας έφερε προς ψήφιση στη Βουλή ένα νόμο για την αναβάθμιση της ναυτικής εκπαίδευσης. Εμείς, ως Αντιπολίτευση, καταψηφίσαμε τις διατάξεις του όχι γιατί δεν θεωρούσαμε ότι είναι απαραίτητη η αναβάθμιση της ναυτικής εκπαίδευσης σε σχέση με το τότε υπάρχον σύστημα, αλλά γιατί διαβλέπαμε ότι επί της ουσίας δεν εσήγετο καμμία καινοτομία που θα ενδυνάμωνε το πλαίσιο λειτουργίας των σχολών Εμπορικού Ναυτικού και θα απέβαινε, βέβαια, προς όφελος και των σπουδαστών και συνακόλουθα και της ναυτιλίας μας. Εκτός, όμως, από τα κόμματα της Αντιπολίτευσης, τότε είχαν φέρει αντιρρήσεις και επιφυλάξεις και οι εμπλεκόμενοι φορείς με τη ναυτική εκπαίδευση, οι λειτουργοί της, οι καθηγητές, όπως και οι σπουδαστικοί σύλλογοι. Μόνος σύμμαχος στο Υπουργείο Εμπορικής Ναυτιλίας, όλο αυτό το διάστημα, ήταν οι εφοπλιστικές ενώσεις –και όχι άδικα- που επεσήμαναν ελλείψεις στην παραγωγή Ελλήνων Αξιωματικών γέφυρας και μηχανής, βλέποντας ότι οι νέοι πια δεν μπαίνουν στο ναυτικό επάγγελμα και με αυτό τον τρόπο δεν θα υπάρχουν στελέχη για τη ναυτιλία μας και σε λίγο καιρό θα αδυνατούσαν να αντιμετωπίσουν τις ανάγκες και να προσαρμόσουν την εξελιγμένη τεχνολογία και τα σύγχρονα συστήματα στα πολλά νεότευκτα πλοία που θα εχρησιμοποιούντο. Οι Βουλευτές της Νέας Δημοκρατίας ψήφισαν το νομοσχέδιο αυτό και έγινε νόμος του κράτους. 
      Τίθεται, λοιπόν, το ερώτημα, κύριε Υπουργέ: Τι άλλαξε από τότε; Τι βελτιώθηκε; Δυστυχώς, τίποτα. Οι μισές θέσεις εισακτέων στις σχολές ναυτικής εκπαίδευσης έμειναν κενές. Το είχαμε επισημάνει τότε έγκαιρα όλοι οι Βουλευτές της Αξιωματικής Αντιπολίτευσης, ότι ο μόνος στόχος σας είναι να νομιμοποιηθούν οι ιδιωτικές Ν.Ε.Κ.Ε., δηλαδή οι Σχολές Ναυτικής και Επαγγελματικής Κατάρτισης και Επιμόρφωσης. Και αυτό όμως δεν θα ήταν τόσο κακό αν κάτι λειτουργούσε και αν κάτι απέδιδε, αν βλέπαμε βήματα προς μια θετική κατεύθυνση. Ενάμιση χρόνο όμως μετά είχαμε μηδενικά αποτελέσματα.
      Στο σημείο αυτό θα πρέπει να διευκρινίσουμε, κύριοι συνάδελφοι, ότι οι θέσεις μας ως ΠΑ.ΣΟ.Κ. δεν είναι εκ διαμέτρου αντίθετες και συγκλίνουν τόσο με την αναβάθμιση της ναυτικής εκπαίδευσης όσο και με τη δυνατότητα περαιτέρω επιμόρφωσης και διαρκούς κατάρτισης των στελεχών της ναυτιλίας, παράλληλα όμως με την παροχή επαρκούς μέριμνας κοινωνικής προστασίας και αλληλεγγύης στον άνεργο ναυτικό, στοιχεία απαραίτητα για να μπορούμε να μιλάμε για προσέλκυση των νέων στο ναυτικό επάγγελμα, αλλά και ευδόκιμης παραμονής τους σε αυτό.
      Στο πνεύμα αυτό ακριβώς στηρίξαμε και στηρίζουμε αυτήν την πρόταση που καταθέσαμε σήμερα και συζητάμε για τον Οργανισμό Απασχόλησης Ελλήνων Ναυτικών, αφού πιστεύουμε ότι το πρόβλημα του έμψυχου δυναμικού στην ελληνική εμπορική ναυτιλία έχει και εθνική διάσταση και με αυτήν τη λογική θα πρέπει να το αντιμετωπίζουμε ως πολιτεία. Επίσης, νομίζω ότι όλοι συμφωνούμε, κύριοι συνάδελφοι, ότι, όπως το παρελθόν και το παρόν, έτσι και το μέλλον της εμπορικής ναυτιλίας θα εξαρτηθεί σε μεγάλο βαθμό από τα ικανά στελέχη που θα στελεχώσουν τον στόλο των Ελλήνων εφοπλιστών. Γιατί πιστεύω απόλυτα ότι η ελληνική ναυτιλία είναι το έμψυχο υλικό -δεν είναι οι λαμαρίνες οι οποίες ενίοτε, ευτυχώς ελάχιστες φορές, καταλήγουν στο βυθό της θάλασσας- είναι το ανθρώπινο δυναμικό, το οποίο πρώτοι οι ίδιοι οι εφοπλιστές το έχουν επισημάνει. 
      Υπό τις παρούσες συνθήκες, λοιπόν, υπάρχει ένα ερώτημα. Υπάρχει λόγος για έναν νέο να μπει στο ναυτικό επάγγελμα, ν’ αφήσει δηλαδή την οικογένειά του και να ταξιδεύει σε όλα τα μέρη της γης, να θαλασσοδέρνεται στα καλύτερά του χρόνια; Με αντίτιμο τι; Απλά έναν καλό μισθό, όπως αναφέρατε προηγουμένως κάτι μισθούς -δεν είναι η στιγμή να τα πούμε, θα τα πούμε μεθαύριο- που εξανεμίζονται μόλις ξεμπαρκάρει; Πόσο καιρό μένει ξέμπαρκος ένας ναυτικός; Όταν ξεμπαρκάρει από ένα πλοίο, σ’ αυτό το διάστημα τι χρήματα παίρνει; 
      Και κάνατε και μια αναφορά στα επιδόματα ανεργίας, ότι ήταν μικρά. Πράγματι ήταν μικρά. Η τελευταία αύξηση έγινε το 2002, ενάμιση χρόνο, πριν πάμε στις εκλογές. Εσείς στα τρία χρόνια που είστε Κυβέρνηση τι κάνατε; Δεν κάνατε τίποτα. Τρία χρόνια είστε Κυβέρνηση και το επίδομα ανεργίας των ναυτικών είναι καθηλωμένο στα 300 ευρώ. 
      Επίσης, κάνατε και μια αναφορά στα επιδόματα των ασφαλιστικών εισφορών. Εδώ δεν πρόκειται για επιδόματα. Γιατί αν μιλάμε για επιδόματα, εμείς δεν διαφωνούμε. Εδώ μιλάμε για απαλλαγή. Υπάρχει τεράστια διαφορά, κύριε Υπουργέ, στο να λέμε ότι η πολιτεία επιδοτεί τις ασφαλιστικές εισφορές από το να οδηγεί στην απαλλαγή των ασφαλιστικών εισφορών. Το πρόσφατο ατύχημα, το ναυάγιο κατέδειξε –και οι ερωτήσεις που έχουμε κάνει στη Βουλή- ότι η συγκεκριμένη εταιρεία δεν καταβάλλει το Ν.Α.Τ. πάνω από 10.000.000 ευρώ. Άρα, μιλάμε για απαλλαγή. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε; 
      ΙΩΑΝΝΗΣ ΔΙΑΜΑΝΤΙΔΗΣ: Βεβαίως, σας επιτρέπω.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλω να μου πείτε σας παρακαλώ: Με τη ρύθμιση η οποία λέει «επιδοτούνται οι ασφαλιστικές εισφορές μόνο των εργαζομένων, των κατωτέρων πληρωμάτων στην ποντοπόρο ναυτιλία» -γιατί αυτό άκουσα εγώ από την εισηγήτριά σας- εσείς ως Κοινοβουλευτικός Εκπρόσωπος, συμφωνείτε ή διαφωνείτε;
      ΙΩΑΝΝΗΣ ΔΙΑΜΑΝΤΙΔΗΣ: Εμείς συμφωνούμε να υπάρχει επιδότηση με κριτήρια. Δεν μπορείτε να βάζετε επιδότηση σε πλοία είκοσι ή τριάντα ετών. Δεν μπορούμε να το δεχθούμε αυτό το πράγμα. 
      Επίσης, εσείς δεν μιλάτε για επιδότηση. Εδώ υπάρχουν στοιχεία που μιλάμε για απαλλαγή. Άλλο πράγμα η επιδότηση άλλο η απαλλαγή. Για απαλλαγή δεν συμφωνούμε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Διαμαντίδη, έχουμε να συζητήσουμε μια διάταξη την Τετάρτη. Λέει αυτό που σας λέω. Λέτε «ναι» ή «όχι»; Αυτό είναι το θέμα μας. 
      ΙΩΑΝΝΗΣ ΔΙΑΜΑΝΤΙΔΗΣ: Θα συνεχίσω. Έδωσα την απάντηση. Απάντησα, όπως εγώ έκρινα και όχι όπως εσείς θέλετε να με ακούσετε.
      Εν πάση περιπτώσει, να θυμίσω ότι η εποχή της μαύρης και ανασφάλιστης εργασίας –για να επανέλθουμε στην πρόταση νόμου που καταθέτουμε- παρήλθε. Πέρασαν οι εποχές που κάποιοι ναυτικοί ατζέντηδες όργωναν όλα τα χωριά της πατρίδας μας και έβρισκαν νέους μέχρι και στα Πομακοχώρια στη Ροδόπη ή από τα νησιά μας, από τη Χίο, από την Άνδρο, τη Μυτιλήνη και από τον Πειραιά και έκαναν προσκλητήριο σε απέλπιδες νέους, προκειμένου να τους ναυτολογήσουν σαν κατώτερα πληρώματα. Γιατί τότε πραγματικά οι νέοι θεωρούσαν τιμή τους να ενταχθούν στο εμπορικό ναυτικό και να ταξιδεύουν ανά τον κόσμο με την ελληνική σημαία να ταξιδεύει μαζί τους σε όλα τα μήκη και πλάτη του κόσμου. 
      Πέρασαν οι εποχές, γιατί και όσοι πήραν σύνταξη, κύριε Υπουργέ, είδαν τις εισφορές τους και την προσφορά τους να ανταμείβεται με ψίχουλα. Σας υπενθυμίζω –το είπα και προηγουμένως- ότι η τελευταία αύξηση έγινε το 2002 με το ν. 3075 που έκανε η κυβέρνηση του ΠΑ.ΣΟ.Κ που αναπροσαρμόστηκαν σταδιακά οι συντάξεις στο 70% του βασικού μισθού, αλλά αυτό ήταν μόνο ένα βήμα. 
      Κυρίες και κύριοι συνάδελφοι, ζητά το Ναυτικό Επιμελητήριο Ελλάδος -και πολύ ορθά- να μεριμνήσει η πολιτεία για την παραγωγή επαρκών και καταλλήλων Ελλήνων ναυτικών, οι οποίοι θα στελεχώσουν τα πλοία των ελληνικών συμφερόντων που κτίζονται αυτήν τη στιγμή σε όλο τον κόσμο. Οι Έλληνες πράγματι είναι πρώτοι σε παραγγελίες σε όλον τον κόσμο στις ναυπηγήσεις. Πολύ ορθά επενδύουν σε σκάφη που θα καλύψουν τις ανάγκες της παγκοσμιοποιημένης αγοράς και πολύ ορθά θέλουν να εμπιστευτούν τα καράβια τους σε Έλληνες ναυτικούς με σύγχρονη κατάρτιση. Κάτι πρέπει λοιπόν, να γίνει στη νέα αυτή κατάσταση. 
      Τι έκανε, λοιπόν, το Υπουργείο Εμπορικής Ναυτιλίας; Σχεδόν ένα χρόνο μετά από την υποτιθέμενη αναβάθμιση της ναυτικής εκπαίδευσης, καταθέσατε κύριε Υπουργέ, νέο νομοσχέδιο τον Αύγουστο του 2006. Εμείς το είχαμε και αυτό το νομοσχέδιο καταψηφίσει τεκμηριωμένα και όχι για λόγους αντιπολιτευτικούς, όχι μόνο γιατί το θεωρούσαμε αποσπασματικό και αναποτελεσματικό, γενικόλογο και ελλιπές, αλλά επειδή παράλληλα είχαμε καταρτίσει και είχαμε επεξεργαστεί μία ολοκληρωμένη πρόταση που σας την καταθέσαμε σήμερα για την ίδρυση του Ο.Α.Ε.Ν. που αντιμετωπίζει συνολικά τα προβλήματα των ναυτικών, την ανεργία, την επιμόρφωση, την επαγγελματική κατάρτιση, την κοινωνική αλληλεγγύη που είναι ένα πολύ μεγάλο θέμα, χρησιμοποιώντας τις  υφιστάμενες δομές κατάρτισης σε εθνικό και περιφερειακό επίπεδο, την τεχνολογία και το αξιόλογο εκπαιδευτικό δυναμικό που διαθέτουν οι σχολές Υ.Ε.Ν. με την παράλληλη αξιοποίηση διαθέσιμων κοινοτικών πόρων. 
      Το ΠΑ.ΣΟ.Κ, κύριε Πρόεδρε και κυρίες και κύριοι συνάδελφοι, έχει διαφορετική προσέγγιση στο θέμα αυτό από τη Νέα Δημοκρατία. Πιστεύουμε ότι έχουμε χρέος όλοι να στηρίξουμε τη ναυτιλία μας που είναι πρώτη στον κόσμο, να πάρουμε τα απαραίτητα εκείνα μέτρα, προκειμένου να παραμείνουμε ανταγωνιστικοί. Δεν είμαστε εμείς, κυρίες και κύριοι συνάδελφοι, που θα φρενάρουμε την ατμομηχανή που ίσως σέρνει μαζί της όλη την Ελλάδα. Όλοι γνωρίζουμε ότι η ναυτιλία μαζί με τον τουρισμό είναι η βαριά βιομηχανία της χώρας μας, αλλά πάντως εμείς δεν θα πηγαίναμε σ’  ένα δρόμο γεμάτο λακούβες χωρίς κοινωνικά αμορτισέρ. Μαζί τους είμαστε, το δηλώνουμε ευθέως μέσα στη Βουλή. Άλλωστε, δεν θα ήταν δυνατόν να μην είμαστε μ’ αυτούς που βοηθούν την οικονομία της χώρας μας και έχουμε δεσμευθεί και στο πρόγραμμά μας -το προγραμματικό μας πλαίσιο το λέει ξεκάθαρα- ότι το ΠΑ.ΣΟ.Κ στηρίζει τον παγκόσμιο πρωταθλητισμό –επί λέξει το λέει αυτό- της ελληνικής ποντοπόρου ναυτιλίας, επιδιώκοντας τη μέγιστη δυνατή συμβολή της στην ανάπτυξη της ελληνικής οικονομίας. 
      Είμαστε όμως, κύριε Υπουργέ, και μαζί με τον ναυτικό, τον ναυτικό εκείνο, ο οποίος μένει άνεργος, ο οποίος πασχίζει να βρει μία δουλειά. Δεν είναι δυνατόν αυτός ο ναυτικός ν’ αφήνεται στο έλεος του Γ.Ε.Ν.Ε. και των κυκλωμάτων. Όλοι τα γνωρίζουμε αυτά, και οι συνάδελφοι από τη Χίο αλλά και όλοι, που εν πάση περιπτώσει ασχολούνται με το θέμα της ναυτιλίας. Δεν μπορεί το καταρτισμένο, αξιόπλοο και αξιόπιστο προσωπικό που έχουν ανάγκη τα εμπορικά πλοία μας να διακινείται με συνθήκες του νεπαλέζικου σκλαβοπάζαρου, όπως μάθαμε ότι συνέβη και μ’ ένα μέρος του βυθισμένου κρουαζιερόπλοιου του κ. Λοΐζου. Είναι απαράδεκτο στην εποχή μας αξιωματικοί του Εμπορικού Ναυτικού, της γέφυρας και της μηχανής, να παρακαλάνε για μπάρκο τα διάφορα λαμόγια πέριξ του γραφείου ευρέσεως της ναυτικής εργασίας, του Γ.Ε.Ν.Ε.. Τα ξέρετε αυτά τα πράγματα και δεν τα αντιμετωπίζετε. 
      Εσείς με το νόμο του 2006 προτείνατε στο Σώμα και ψηφίσατε τη σύσταση του Ινστιτούτο ΠΟΣΕΙΔΩΝ, το οποίο μόνο σκοπό έχει την κατάρτιση και επιμόρφωση μιας δημόσιας εταιρείας ειδικού σκοπού, όπως είχε επισημάνει τότε στη σχετική έκθεσή της και η Επιστημονική Επιτροπή της Βουλής. Η προβλεπόμενη στελέχωσή της, μάλιστα, με αποσπάσεις από φορείς του δημόσιου τομέα δεν επιτρέπεται για νομικά πρόσωπα ιδιωτικού δικαίου και θα πρέπει να ενημερώσετε σήμερα τη Βουλή -αν δεν την ενημερώσετε, υπάρχει και οι κοινοβουλευτικός έλεγχος και μπορούμε να το κάνουμε, δεν έχουμε καμμία δυσκολία- να μας πείτε που βρίσκεται αυτή η κατάσταση. 
      Ποια άτομα στελέχωσαν αυτό το Ινστιτούτο; Τι προσόντα είχαν, για να μην πω τι διασυνδέσεις είχαν; Αυτά θα μας τα πείτε. Πού βρίσκεται αυτό το Ινστιτούτο; Πώς λειτουργεί; Εμείς έχουμε την αίσθηση ότι αυτό είναι ένα Ινστιτούτο φάντασμα. ‘Εξι μήνες τώρα κανένας δεν ξέρει τι γίνεται. ‘Όλα αυτά τα είχαμε επισημάνει έγκαιρα στη Βουλή. 
      Γι’ αυτό, καλούμε έστω και την υστάτη στιγμή την Κυβέρνηση να αποδεχθεί την πρόταση που κάνουμε. Αν θέλει να τη βελτιώσει σε κάτι, μπορεί να το κάνει. Κανένας δεν ισχυρίζεται ότι μια πρόταση νόμου έχει το αλάθητο. Γι’ αυτό συζητάμε εδώ για να κάνουμε το καλύτερο δυνατόν, για την κατάργηση και για την απορρόφηση του αναχρονιστικού και αναποτελεσματικού Γ.Ε.Ν.Ε. που ιδρύθηκε και λειτουργεί με το ν. 192/1936 και για τη δημιουργία ενός νέου και ολοκληρωμένου νομοθετικού πλαισίου που θα επιμορφώνει και θα στηρίζει τον ‘Ελληνα ναυτικό και κατ’ επέκταση την ελληνική ναυτιλία. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας, κ. Βαρβιτσιώτης, έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, από τα όσα ακούσαμε μέχρι τώρα δε νομίζω ότι πείθεται το Σώμα και όσοι παρακολουθούν τα θέματα της εμπορικής ναυτιλίας για την αναγκαιότητα σύστασης και λειτουργίας του Οργανισμού Απασχόλησης Ελλήνων Ναυτικών. Αυτό, όχι γιατί υπάρχουν κάποιας άλλης μορφής συμφέροντα τα οποία θέλουν να αποκλείσουν από τους ναυτικούς μια τέτοια υπηρεσία, αλλά γιατί δεν απαντά στο συνολικό πρόβλημα του ‘Ελληνα ναυτικού το οποίο είναι κατ’ αρχήν το θέμα της προσέλκυσης, δηλαδή πως θα έρθουν περισσότεροι νέοι και νέες που θα θέλουν να μπουν στο ναυτικό επάγγελμα και θα θέλουν να το σπουδάσουν και να ζήσουν μέσα στη θαλάσσια δραστηριότητα και να έρθουν μέσα στις σχολές. 
      Δεύτερον, δεν απαντά στο πρόβλημα της εκπαίδευσης, για το οποίο ο Υπουργός πριν από λίγο είπε σωστά και προκάλεσε λέγοντας ότι η Νέα Δημοκρατία έχει λάβει τα αναγκαία μέτρα και περιμένει την αλλαγή και την ψήφιση του άρθρου 16 για να προχωρήσει στην ολοκλήρωση των θεσμικών αλλαγών σε σχέση με την εκπαίδευση. Ο συγκεκριμένος οργανισμός δεν απαντά ούτε στα θέματα απασχόλησης γιατί σε αυτά απαντά μόνον η ανταγωνιστικότητα της ελληνικής σημαίας. Δεν έχει σημασία το να φτιάξουμε έναν οργανισμό που δεν θα ξέρει πού θα απευθύνεται. Καλώς ή κακώς, η μεγάλη και κραταιά εμπορική ναυτιλία η οποία ανεπτύχθη και στα χρόνια των κυβερνήσεων του ΠΑ.ΣΟ.Κ. –δεν υπάρχει αμφιβολία γι’ αυτό- εγκατέλειψε την ελληνική σημαία ακριβώς επειδή δεν έβλεπαν την αναγκαιότητα της αλλαγής. Και ενώ είχαν μια υπερπροσπάθεια από τους ‘Ελληνες επιχειρηματίες της θάλασσας με υπερεπενδύσεις σε νεότευκτα πλοία, μια ραγδαία αλλαγή του ελληνόκτητου στόλου, αντίθετα δεν βλέπαμε καινούργια καράβια στην ελληνική σημαία. 
      Το ΠΑ.ΣΟ.Κ. το 2004 παρέδωσε μια ελληνική ναυτιλία με τρεισήμισι χιλιάδες ελληνόκτητα καράβια και επτακόσια πενήντα μόνον να φέρουν την ελληνική σημαία. Για να υπάρχουν περισσότερα καράβια στα οποία θα απασχοληθούν περισσότεροι ναυτικοί χρειάζεται ανταγωνιστικότητα του ελληνικού πλοίου και όχι οργανισμός απασχόλησης.
      Τέλος, το συγκεκριμένο νομοθέτημα δεν απαντά στο πρόβλημα της ανεργίας, γιατί στο πρόβλημα της ανεργίας πέραν από την προσφορά των θέσεων εργασίας, υπάρχουν και άλλες παράμετροι οι οποίες δεν αγγίζονται μέσα από έναν κρατικοδίαιτο οργανισμό. Υπάρχει το θέμα του μπάρκου και του ξεμπάρκου, όπως πολύ σωστά είπε ο κ. Διαμαντίδης. ‘Ενας ναυτικός δεν είναι διαρκώς απασχολούμενος. ‘Οταν ξεμπαρκάρει δε σημαίνει ότι είναι άνεργος ή ότι δεν έχει προσφορά για δουλειά. Μπορεί να καθίσει το τρίμηνο στο σπίτι του αλλά αυτό δε σημαίνει ότι είναι άνεργος. Ούτε σημαίνει ότι εκείνη την περίοδο πρέπει να κάνει κάτι διαφορετικό πέρα από το να επιμορφωθεί κοντά στο σπίτι του και να αποκτήσει καινούργιες δεξιότητες και προσόντα τα οποία θα τον κάνουν ακόμα καλύτερο και πιο ενημερωμένο πάνω στην εργασία του. 
	Έτσι, λοιπόν, μέσα από αυτούς τους πολυδαίδαλους οργανισμούς, κύριε Πρόεδρε, δεν νομίζω ότι απαντάμε στο βασικό πρόβλημα το οποίο είναι να συνεχίσουμε να παράγουμε ικανά στελέχη στο Εμπορικό Ναυτικό. Μία προσπάθεια που έχει γίνει από αυτήν την Κυβέρνηση είναι σαφέστατα στη σωστή κατεύθυνση, είναι στην κατεύθυνση του να αναπτυχθούν οι Σχολές Εμπορικού Ναυτικού, να προσελκυστούν περισσότεροι νέοι, να διατηρηθεί η ανταγωνιστικότητα του ελληνικού πλοίου. Σ’ αυτήν την κατεύθυνση νομίζω θα πρέπει να εμβαθύνουμε και να συνεχίσουμε τις προσπάθειές μας στο πως να φέρουμε περισσότερα νέα παιδιά μέσα στη θάλασσα. 
      Είναι ντροπή για μία χώρα που θέλει να είναι η πρωτοπόρος στην Εμπορική Ναυτιλία, ακόμη, να μην έχουμε κατακτήσει την πανεπιστημιακή  γνώση στη ναυτοσύνη. Είναι ντροπή για μία χώρα, που έχει τόσο μεγάλη εμπειρία, να μην έχουμε αναπτύξει με τον ίδιο τρόπο, με τον οποίο έχουμε αναπτύξει την οικονομική διαχείριση των πλοίων, τη ναυπηγική ή τις άλλες υπηρεσίες. Είναι ντροπή για μία χώρα, που θέλει να παραμένει ισχυρή δύναμη στη ναυτιλία, να έχει ένα πολύ περιορισμένο κύκλο ανθρώπων που ασχολούνται με αυτή, που δεν ξεπερνά τους εκατό χιλιάδες ανθρώπους.
      Πρέπει, λοιπόν, όλοι να στρέψουμε πολύ περισσότερο την προσοχή μας στο πως να φέρουμε περισσότερους ανθρώπους να ασχολούνται με αυτήν την κερδοφόρο για τη χώρα μας και συναλλαγματοφόρα δραστηριότητα. Δεν είναι τυχαίο ότι κάθε χρόνο –ιδιαίτερα δε τα τελευταία με μεγάλη διαφορά-  το ναυτιλιακό «συνάλλαγμα», οι εισροές από τη ναυτιλία αυξάνονται. Έχουν ξεπεράσει και τον τουρισμό και τις εισροές από τα κοινοτικά πλαίσια στήριξης και την Ευρωπαϊκή Ένωση. Αυτό το χρήμα πρέπει να το αξιοποιήσουμε ολοένα και περισσότερο. Δεν το αξιοποιούμε όμως φτιάχνοντας έναν καινούργιο κρατικοδίαιτο οργανισμό. Το αξιοποιούμε όταν θα μπορέσουμε να ανοίξουμε περισσότερες πόρτες, όταν θα μπορέσουμε να ανοίξουμε περισσότερες πόρτες σε πολλαπλές υπηρεσίες, σε υπηρεσίες ασφάλισης, αντασφάλισης των πλοίων, στα ναυτικά δικαστήρια. Το αξιοποιούμε όταν θα μπορέσουμε να ξανακάνουμε τον Πειραιά κέντρο επιχειρήσεων και όχι κέντρο, αν θέλετε, μιας πόλης η οποία ζει σε ρυθμούς αποβιομηχάνισης. Όταν θα μπορέσουμε να ξαναφέρουμε στο ίδιο το επίπεδο του σχολείου και του πανεπιστημίου, αλλά βασικά του σχολείου, το προβληματισμό γύρω από τη θάλασσα και την περηφάνια για τη θάλασσα. Όταν θα μπορέσουμε να αναπτύξουμε με σωστό τρόπο το θαλάσσιο τουρισμό χωρίς να καταστρέψουμε το περιβάλλον των νησιών μας δίνοντας όμως τη δυνατότητα στην απόλυτη τουριστική εκμετάλλευση στο μάξιμουμ των δυνατοτήτων όλων των μικρών νησιών της χώρας. Όταν θα μπορέσουμε να φέρουμε περισσότερες επενδύσεις στο ναυπηγικό τομέα και όχι μόνο στις μεγάλες κατασκευές των υπερσύγχρονων τάνκερς που εκεί να θέλετε ανταγωνιζόμαστε τα χαμηλά εργατικά της Ανατολής. Και το λέω αυτό γιατί καλώς ή κακώς  –το έχουμε πει πολλές φορές σ’ αυτήν την Αίθουσα- η επεξεργασία του τόνου του χάλυβα κοστίζει στην Ελλάδα κοντά στα 10 δολάρια ενώ στην αντίστοιχη αγορά της Κίνας κοστίζει 1 δολάριο και είναι τεράστια η απόσταση αυτή και δεν συμφέρει, αλλά συμφέρει στο να αναπτύξουμε τεχνογνωσία σε ειδικά πλοία, σε  τουριστικά σκάφη, εκεί που μπορούμε να έχουμε συγκριτικά πλεονεκτήματα λόγω της υψηλής παραγωγικότητας που έχουμε και της εμπειρίας που έχει το ελληνικό προσωπικό. 
      Αυτά θα πρέπει να είναι τα αντικείμενα του προβληματισμού μας γύρω από τη θαλάσσια δραστηριότητα και όχι να φτιάξουμε άλλον έναν οργανισμό. Εγώ θα ήθελα, θα έβλεπα με πολύ μεγάλη χαρά από την πλευρά του ΠΑ.ΣΟ.Κ. και από τον κ. Ανωμερίτη -ο οποίος ήταν και εμπνευστής και συντάκτης του σχεδίου νόμου και ο οποίος έχει κοσμήσει με την παρουσία του και με την αγάπη που έχει δείξει στη θάλασσα τη θέση του Υπουργού Εμπορικής Ναυτιλίας- και θα περίμενα να δούμε μία πρόταση πως να αναβαθμιστεί ο ήδη υπάρχων οργανισμός, ο «Οίκος του Ναύτου», ο οποίος εγκαταλείφθηκε επί ημερών ΠΑ.ΣΟ.Κ., χωρίς προϋπολογισμό με τεράστια ελλείμματα, χωρίς υποδομές και ο οποίος ακριβώς αυτό είχε στόχευση, το να προστατεύσει, να ενισχύσει, να στηρίξει τον Έλληνα ναυτικό τη στιγμή της αδυναμίας του. Και η στιγμή της αδυναμίας δεν είναι η στιγμή της ανεργίας αλλά είναι η στιγμή που ανθρώπινα έρχεται ένα χτύπημα στον καθένα. Και όμως ο «Οίκος του Ναύτου» ακόμη και σήμερα παραμένει ένας οργανισμός ο οποίος δεν έχει μπορέσει να αξιοποιήσει την περιουσία του. Υπάρχει ένα τεράστιο οικόπεδο στο Δήμο Μελισσίων, με το παλιό Ναυτικό Νοσοκομείο, το οποίο θα πρέπει να βρει έναν τρόπο να το αξιοποιήσει σε συνδυασμό με την τοπική κοινωνία κ.ο.κ. Τέτοιες προτάσεις περιμένουμε και όχι προτάσεις οι οποίες υπήρχαν στο συρτάρι της πολιτικής ηγεσίας αλλά δεν τις έφερε προς συζήτηση.
      Γιατί το ΠΑ.ΣΟ.Κ. δεν έφερε τότε προς συζήτηση αυτήν την πρόταση; Ακριβώς γιατί έβλεπε ότι δεν είναι τόσο κορυφαία και τόσο ουσιαστική αυτή η αλλαγή που θα έκανε, να έρχονται σήμερα μόνο και μόνο γιατί δεν έχουμε να πούμε κάτι καινούργιο, κάτι πρωτότυπο, κάτι που να ανταποκρίνεται στη σύγχρονη πραγματικότητα.
      Αυτό το οποίο μένει ως πολιτικό μήνυμα είναι ότι το ΠΑ.ΣΟ.Κ. θα πρέπει να προχωρήσει περισσότερο την ατζέντα, θα πρέπει να φέρει περισσότερες και ουσιαστικότερες προτάσεις, καινοτόμες προτάσεις, να συζητηθούν εδώ και μέσα από αυτήν τη πρωτοβουλία του ν’ αναδείξει και το θεσμικό του ρόλο ως Αντιπολίτευση. Ας μην μένουμε μόνο στις συζήτηση αυτών που σχεδιάστηκαν, όταν σχεδιάστηκαν και τα οποία σήμερα δεν ανταποκρίνονται στις ανάγκες.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βαρβιτσιώτη.
      Το λόγο έχει η Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Βεβαίως, εξαντλήθηκε το θέμα που αφορά την πρόταση που έγινε από το ΠΑ.ΣΟ.Κ. Ο Υπουργός είπε ότι θα την έκανε δεκτή αν συμφωνούσαν τα εμπλεκόμενα μέρη.
      Δεν πήρα το λόγο γι’ αυτό, αλλά για ένα και μόνο ζήτημα που έχει να κάνει με τις ασφαλιστικές εισφορές. Δεν θα αναφερθώ σ’ αυτό το νομοσχέδιο για το οποίο θα αρχίσει συζήτηση την επόμενη Τετάρτη στην Επιτροπή και φαντάζομαι θα συνεχιστεί και στην Ολομέλεια.
      Θεωρώ πάρα πολύ σοβαρό αυτό το ζήτημα. Ο Υπουργός προσπαθεί να πείσει ότι η Κυβέρνηση έρχεται -από το ενδιαφέρον της απέναντι στους ανέργους ναυτικούς- να επιδοτήσει τις εισφορές. Πάνω σ’ αυτό το θέμα θέλω να τοποθετηθώ.
      Θα σας δώσω ένα παράδειγμα. Έχουμε τις εγκριτικές πράξεις νηολόγησης. Γιατί, κύριε Υπουργέ, μειώνετε τις οργανικές συνθέσεις, αφού πρόκειται αμέσως μετά να κάνετε πρόταση στους εφοπλιστές που να λέει το εξής: Αν πάρουν πάνω από το συγκεκριμένο όριο της σύνθεσης, τότε και μόνο τότε θα τους απαλλάξετε από τις ασφαλιστικές εισφορές. Αφού, λοιπόν, πρόκειται να την επιδοτήσετε, γιατί  μειώνετε την οργανική σύνθεση; Αυτό γίνεται συνέχεια τα τελευταία χρόνια.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Να σας δώσω μία απάντηση; 
      ΕΛΠΙΔΑ ΠΑΝΤΕΛΑΚΗ: Αφήστε με να ολοκληρώσω και μετά μπορείτε να πείτε ό,τι θέλετε.
      Τι παιχνίδι παίζετε, λοιπόν, εδώ; Γιατί μπορεί να ακούει ο ελληνικός λαός και να λέει «Μα είναι άνεργος αυτός ο άνθρωπος. Γιατί, λοιπόν, να παίρνει 300 ευρώ και να μην πάρει 1.500 ή 1.700 ευρώ; Αφού δίνουμε από εδώ και από εκεί από τον κρατικό προϋπολογισμό, ας πάρει και αυτός ο κόσμος».
      Δεν είναι όμως, έτσι τα πράγματα. Υπάρχει μία συνολική γραμμή η οποία λέει ότι για να ενισχυθεί η ανταγωνιστικότητα της ελληνικής οικονομίας πρέπει να πληρώνει –ποιος πληρώνει όμως; ο λαός- από τον κρατικό προϋπολογισμό. Γιατί εδώ δεν υπάρχει απαλλαγή, γιατί βουλιάζουν τα ταμεία. Έτσι εξαφανίζονται τα αποθεματικά. Έτσι γίνονται τα παιχνίδια. Πώς θα πάρει ο κόσμος συντάξεις;
      Αργότερα, γύρω στο Σεπτέμβριο, θα έρθει η αναλογιστική μελέτη για το ασφαλιστικό και θα ειπωθεί ότι τα ταμεία βουλιάζουν. «Βάλτε όλοι πλάτη», θα πει η επόμενη Κυβέρνηση όποια κι αν είναι, προφανώς για να αυξηθούν τα όρια, να μειωθούν οι συντάξεις και άλλα πολλά. Ήδη έχει ανοίξει αυτός ο δρόμος. Γιατί αυτή η φάμπρικα προχωράει προς τα εκεί.
      Εμείς λέμε το εξής: Γιατί να μην υπάρχει η εγκριτική πράξη η οποία να αυξάνει τις οργανικές συνθέσεις με βάση τις ανάγκες; Εδώ όμως τι γίνεται; Η Κυβέρνηση παίρνει την απόφαση και αντικαθιστά τους Έλληνες ναυτεργάτες με χαμηλόμισθους αλλοδαπούς ναυτεργάτες. Αυτό πρέπει να καταλάβει ο ελληνικός λαός. Η μείωση, λοιπόν, της οργανικής σύνθεσης στο ελληνόκτητο πλοίο με ελληνική σημαία σημαίνει ότι φεύγει ο Έλληνας ναυτεργάτης και μπαίνει ένας χαμηλόμισθος αλλοδαπός ναυτεργάτης. Έτσι, λοιπόν, η Κυβέρνηση δίνει αυτόν τον μποναμά. 
      Το δεύτερο ζήτημα είναι οι ασφαλιστικές εισφορές του Ν.Α.Τ. για τα κρουαζιερόπλοια. Με τα κρουαζιερόπλοια αποδείχτηκε τι έγινε. Ήρθαν σαν κύριοι στη χώρα μας, δεν πλήρωσαν το Ν.Α.Τ. –επειδή το έχετε ξαναπεί για τις 500.000 που έδωσαν- με βάση τη ρύθμιση που τους κάνατε και πλήρωσαν μόνο τα υπόλοιπα ταμεία. Αυτά πλήρωσαν τις 500.000, παρά τη διαφορετική άποψη που είχε η Οικονομική Υπηρεσία. Με παράνομο τρόπο το αποφάσισε το Διοικητικό Συμβούλιο του Ν.Α.Τ.. Όταν πρόκειται να εξυπηρετηθούν οι εφοπλιστές, μπορεί κανείς να παρανομεί. 
      Θα το συζητήσουμε αναλυτικά βέβαια αυτό το ζήτημα, γιατί είναι εξαιρετικά σοβαρό. Δείχνει όμως την πολιτική σας βούληση να νομιμοποιήσετε την παρανομία, γιατί δεν μπορείς να μεταφέρεις αποθεματικά από το ένα ταμείο στο άλλο. Κάποιος πρέπει να σε καλύπτει πολιτικά. Εσείς τους καλύψατε πολιτικά, γι’ αυτό πήραν αυτήν την παράνομη απόφαση και απάλλαξαν τον εφοπλιστή, ο οποίος πήρε την εγγυητική επιστολή και έγινε «καπνός», γιατί αυτή ήταν η συμφωνία σας.
      Το θέμα είναι τι θα γίνει όταν αρχίζεις να παίρνεις από το κύριο ταμείο την κύρια σύνταξη. Εδώ ανοίγεται ένας δρόμος πολύ επικίνδυνος και αυτή είναι ανησυχία μας, αυτό είναι το μεγάλο πρόβλημα.
      Επομένως πώς θα αντιμετωπιστούν τα προβλήματα της ανεργίας των ναυτικών, όταν δεν κάνετε ούτε και το ελάχιστο από άποψη προστασίας; Βεβαίως, δεν αφορά εσάς ακριβώς, είναι θέμα και συνολικότερα της Κυβέρνησης. Γιατί δεν βάζετε ένα ζήτημα να αυξήσετε τα επιδόματα ανεργίας; Ένα το κρατούμενο. Δηλαδή είναι αυτονόητο, είναι απλό. Μας ακούει ο κόσμος να λέμε όλα αυτά τα πράγματα. Αποφασίστε. 
      Βεβαίως οι άνεργοι δεν είναι μόνο για να παίρνουν επίδομα ανεργίας. Πρέπει να ζήσουν. Θέλουν εργασία. Με βάση τόσες ρυθμίσεις που έχετε κάνει στους εφοπλιστές, που σας έχουν κάνει «Ευαγγέλιο» -τις κυβερνήσεις που περνούν διαχρονικά- γιατί δεν τους λέτε ότι στα πλαίσια της πολιτικής μας αυτής πάρτε από έναν σε κάθε καράβι; 
      Μα, και από έναν να πάρουν σε κάθε καράβι, τα καράβια θα είναι άδεια. Αν έπαιρναν από έναν, στην Ελλάδα δεν θα υπήρχε άνεργος, όχι απ’ αυτούς από το Γ.Ε.Ν.Ε., αλλά από τους πραγματικά άνεργους –από τους ναυτεργάτες, εννοώ. Θα έπρεπε να υπάρχει ένα συνολικό στρατηγικό σχέδιο, ώστε να μπουν στο επάγγελμα νέοι άνθρωποι για να καλύψουν αυτόν τον τεράστιο στόλο. Ούτε αυτό γίνεται. Επομένως εδώ χρειάζεται ο καθένας να βγάλει τα συμπεράσματά του. 
      Και ένα τελευταίο. Όσον αφορά τους ναυτικούς –επειδή και στην επιτροπή επιλέξατε γι’ αυτόν τον «ξύλινο» επιτέλους μηχανικό Β΄ και ψάχνετε- γιατί δεν θυμηθήκατε τους πιο γήινους, παραδείγματος χάριν, τους άνεργους μηχανικούς Α΄ που είναι εκατόν είκοσι εννέα –με βάση το Γ.Ε.Ν.Ε., σύμφωνα με τα στοιχεία του Μαρτίου- ή τους άνεργους μηχανικούς Γ΄ που είναι διακόσιοι σαράντα τρεις, σύνολο τριακόσιοι εβδομήντα δύο; 
      Είδατε που μιλάτε επιλεκτικά; Αυτό κάνω και εγώ. Ή γιατί δεν μιλάτε για τους πλοιάρχους; Παραδείγματος χάριν, οι άνεργοι καπετάνιοι Α΄ είναι εκατόν πενήντα ένας, οι Β΄ είναι διακόσιοι έντεκα, οι Γ΄ είναι εκατόν ενενήντα ένας, σύνολο πεντακόσιοι πενήντα τρεις. Μιλάω με τα στοιχεία του Γ.Ε.Ν.Ε.. 
      Εσείς δημιουργείτε εντυπώσεις. Εντάξει. όπως νομίζετε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη. 
      Η κ. Ξηροτύρη, Κοινοβουλευτική Εκπρόσωπος του Συνασπισμού Ριζοσπαστικής Αριστεράς, έχει το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Βέβαια, ο κύριος Υπουργός δεν μας έδωσε σαφείς απαντήσεις σε ένα προσεχές νομοσχέδιο που θα φέρει κ.λπ., για το πώς θα αντιμετωπίσει τα μεγάλα προβλήματα, τα οποία υπάρχουν στους εργαζόμενους στη ναυτιλία. Επικέντρωσε κυρίως την προσοχή και την ομιλία του στο μεγάλο εύρημα της Κυβέρνησής του ότι εάν επιδοτεί τις ασφαλιστικές εισφορές των ακτοπλόων, τα πράγματα θα λυθούν ως διά μαγείας. 
      Εγώ, κύριε Υπουργέ, δεν το καταλαβαίνω αυτό το πράγμα. Καταλαβαίνω μια ενδεχομένως λογική επιδότησης εισφορών κ.λπ., για να καλύψουμε ένα μέρος της ανεργίας. Δηλαδή, το ότι δεν υπάρχουν θέσεις εργασίας, το ότι μειώνονται οι θέσεις εργασίας, το ότι οι εφοπλιστές αναζητούν συνεχώς ξένους χαμηλόμισθους ναυτεργάτες οφείλεται μόνο στις εισφορές, στο μεγάλο βάρος των εισφορών; Και εάν τυχόν καλυφθεί αυτό το θέμα, όλα τα άλλα θα έχουν λυθεί; 
      Δεν νομίζω. Ενδεχομένως να υπάρξει ένα κίνητρο και να δημιουργηθούν κάποιες θέσεις εργασίας. Δεν λύνεται, όμως, το πρόβλημα. Η κλασική μέθοδος και το πάγιο αίτημα όλων είναι το επίδομα της ανεργίας να μπορεί να καλύψει αξιοπρεπώς και τον έγγαμο και τον άγαμο ναυτικό για όση περίοδο είναι άνεργος. Άλλο είναι το ένα θέμα και άλλο είναι το άλλο. 
      Στο θέμα της διάρκειας των επιδομάτων ανεργίας, που είναι δώδεκα μήνες μόνο κ.λπ., δεν μας απαντήσατε. Δεν μας απαντήσατε επίσης στο θέμα το πώς το βλέπετε εσείς –γιατί και ο εισηγητής της Πλειοψηφίας είπε ότι χρειάζεται αναδιάρθρωση  κ.λπ. των Γ.Ε.Ν.Ε.- και ποιες είναι οι σκέψεις σας. Δηλαδή πώς θα λειτουργήσει καλύτερα στα θέματα εύρεσης εργασίας, ούτως ώστε πράγματι να μην υπάρχει καταστρατήγηση της νομοθεσίας; Τουλάχιστον να μη συγκαλύπτεται αυτό το πράγμα, πού έχουμε τα ιδιωτικά γραφεία, τις ιδιωτικές εταιρείες ευρέσεως εργασίας και για τον κλάδο των ναυτεργατών. 
      Δεν μας είπατε τελικά για τα θέματα της επιμόρφωσης, της κατάρτισης κ.λπ., σε σχέση και με την πρόταση νόμου που κάνει το ΠΑ.ΣΟ.Κ. αυτήn τη στιγμή. Γι’ αυτά τα μεγάλα ζητήματα δεν μας έχετε απαντήσει και όπως σας είπα, άλλο το θέμα του επιδόματος ανεργίας, της διάρκειας της επιδότησης και άλλο το θέμα των κινήτρων με επιδότηση των ασφαλιστικών εισφορών κ.λπ., τα οποία μπορούν να ανακάμψουν την κατάσταση. Αλλά το ένα δεν λύνει το άλλο. Υπάρχουν και τα δύο ζητήματα. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη.
      Θα μιλήσετε, κυρία Τσουρή;
      ΕΛΠΙΔΑ ΤΣΟΥΡΗ: Ναι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η εισηγήτρια του ΠΑΣΟΚ κ. Τσουρή.
      ΕΛΠΙΔΑ ΤΣΟΥΡΗ: Θα ξεκινήσω με ένα σχόλιο, με μια απάντηση στην τοποθέτηση του κυρίου Υπουργού για το σημερινό δημοσίευμα της εφημερίδας EΘΝΟΣ.
      Κύριε Υπουργέ, η εποχή που η Κυβέρνησή σας εδικαιούτο να μιλάει ανερυθρίαστα και με τον αέρα του αδιάφθορου για τους νταβατζήδες έχει περάσει ανεπιστρεπτί και αυτό θα έπρεπε να το έχετε συνειδητοποιήσει. Η εποχή που κηρύσσατε την επανάσταση κατά της διαφθοράς και της διαπλοκής με τον αέρα του αδιάφθορου και του νεοφερμένου αποτελεί παρελθόν και μάλιστα μακρινό. Και αποτελεί παρελθόν, επειδή το δικό σας παρόν είναι εκείνο που κάνει τις τότε σχετικές εξαγγελίες, την τότε σχετική επανάσταση, να ακούγεται πλέον σαν σύντομο ανέκδοτο και να απασχολεί την πένα των γελοιογράφων και μόνο.
      Η δημοκρατία, κύριε Υπουργέ, δεν κινδυνεύει από την κριτική του Τύπου, όσο σκληρή ή υπερβολική ή και ακραία και αν είναι αυτή μερικές φορές. Και θα μπορούσατε σήμερα να μας πείτε ότι δεν υποκύπτετε στα συμφέροντα του Τύπου, εάν δεν υποκύπτατε και σε άλλου είδους συμφέροντα τα οποία είναι ισχυρά και αντιπροσωπεύονται μέσα στο Υπουργείο Εμπορικής Ναυτιλίας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ θα σας παρακαλέσω να τα κατονομάσετε, αλλιώς οι κατηγορίες σας είναι έωλες και σας εκθέτουν προσωπικά. 
      ΕΛΠΙΔΑ ΤΣΟΥΡΗ: Κύριε Υπουργέ, μη με προκαλείτε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, το Προεδρείο, αν επιτρέπει η κ. Τσουρή, μπορεί να σας δώσει τη δυνατότητα να μιλήσετε. 
      ΕΛΠΙΔΑ ΤΣΟΥΡΗ: Αναφέρομαι στην εν κρυπτώ κατάργηση του ορίου ηλικίας των πλοίων, αναφέρομαι στις χαριστικές ρυθμίσεις τις οποίες κάνετε για τους ιδιοκτήτες κρουαζιεροπλοίων και αναφέρομαι και σε μια σειρά άλλων ρυθμίσεων, για τις οποίες σας έχει ασκηθεί κοινοβουλευτικός έλεγχος, κύριε Υπουργέ.
      Θα δώσω μια σειρά απαντήσεων σε σχόλια τα οποία ειπώθηκαν επί της πρότασης νόμου, κύριε Πρόεδρε και θα είμαι αρκετά σύντομη. Το κύριο επιχείρημα το οποίο ακούστηκε από διάφορες πλευρές είναι γιατί αυτή η πρόταση νόμου δεν έγινε σχέδιο νόμου της τότε κυβέρνησης του ΠΑ.ΣΟ.Κ. και γιατί σήμερα έρχεται, εφόσον δεν έχει τη συναίνεση των κοινωνικών εταίρων.
      Κατ’ αρχήν θα πρέπει να θυμίσουμε ότι η σημερινή πρόταση νόμου, όντως βαφτίζεται σε ένα προσχέδιο νόμου, το οποίο είχε καταθέσει ο κ. Ανωμερίτης σε δημόσια διαβούλευση το 2003. Προφανώς λόγω προκήρυξης των εκλογών δεν ολοκληρώθηκε αυτός ο δημόσιος διάλογος. Υπήρχαν τότε αντιρρήσεις και επί μέρους ενστάσεις από την Π.Ν.Ο.. Αυτός είναι ο κύριος λόγος που δεν συζητήθηκε. Προφανώς η πολιτική βούληση ήταν σαφής. 
      Θέλω, όμως, να επισημάνω ότι σε σχέση με το προσχέδιο του κ. Ανωμερίτη, η υπό συζήτηση πρόταση νόμου έχει σημαντικές διαφορές, οι οποίες ακριβώς στηρίζονται στις παρατηρήσεις τις οποίες είχε καταθέσει η Πανελλήνια Ναυτική Ομοσπονδία.
      Πρώτον, προσδιορίζεται το ύψος των μηνιαίων επιδομάτων σε περίπτωση ανεργίας, το οποίο θα ανέλθει σταδιακά και εντός τριετίας στο ύψος του βασικού μισθού.
      Δεύτερον, δεν εντάσσεται στις αρμοδιότητες του οργανισμού η καταβολή οικογενειακών επιδομάτων, όπως ζητούσε η Π.Ν.Ο., γιατί πραγματικά ο ειδικός λογαριασμός οικογενειακών επιδομάτων είχε μια αποτελεσματική λειτουργία και, επομένως, δεν ήθελαν να καταργηθεί. Έχουμε διεύρυνση των αρμοδιοτήτων του οργανισμού και βέβαια έχουμε ουσιαστικότερη συμμετοχή της Πανελλήνιας Ναυτικής Ομοσπονδίας στη διοίκηση του οργανισμού.
      Πρέπει να πω δε ότι εμείς γι’ αυτήν την πρόταση νόμου επισήμως στο ΠΑ.ΣΟ.Κ. είχαμε συγκαλέσει τη διοίκηση της Π.Ν.Ο., τους την είχαμε παραδώσει εδώ και έξι-επτά μήνες, υπήρχε τότε εκπροσώπηση και του κόμματος και της Κοινοβουλευτικής Ομάδας, ζητήσαμε τις παρατηρήσεις τους, ουδέποτε πήραμε απάντηση, είτε θετική είτε αρνητική είτε με επί μέρους παρατηρήσεις. Δεν καταλαβαίνω, λοιπόν, από πού βγαίνει το συμπέρασμα ότι η Πανελλήνια Ναυτική 
Ομοσπονδία διαφωνεί.
      Υποθέτω ότι όλα τα επί μέρους αιτήματά της -επειδή θέλαμε να είμαστε πολύ συγκεκριμένοι και αυτό που προτείνουμε να είναι υλοποιήσιμο και εφικτό- δεν έγιναν αποδεκτά. Ίσως εκεί υπάρχουν επί μέρους ενστάσεις. Αυτό δεν σημαίνει, όμως ότι απορρίπτετε από την Π.Ν.Ο. συνολικά η πρόταση νόμου.
      Ένα δεύτερο θέμα είναι σχετικά με τον Οίκο Ναύτου, ο οποίος, ειπώθηκε, ότι θα μπορούσε να αναλάβει την προστασία των ανέργων ναυτικών. Μα, ο Οίκος Ναύτου, κυρίες και κύριοι συνάδελφοι, δεν συστάθηκε αποκλειστικά για την προστασία των ανέργων ναυτικών. Βασική του αρμοδιότητα είναι η παροχή ιατροφαρμακευτικής περίθαλψης.
      Τώρα σε ό,τι αφορά το σχόλιο ότι η πρόταση νόμου βρίσκεται σε αντίθεση με τη φιλοσοφία της Κυβέρνησης για τον περιορισμό του δημόσιου τομέα και ότι έχουμε μία άσκοπη διεύρυνση του δημοσίου, τη στιγμή που μιλάμε για λιγότερο κράτος, νομίζω ότι μόνο ο εισηγητής της Νέας Δημοκρατίας θυμάται πια, τον περιορισμό του δημόσιου τομέα. Ο περιορισμός της έκτασης του δημόσιου τομέα έχει εξελιχθεί σε ένα από τα μεγαλύτερα ανέκδοτα. Αρκεί να αναλογιστεί κανείς ότι μόνο με τους νόμους που ψήφισε η Κυβέρνηση μέχρι το Σεπτέμβρη του 2006, ιδρύθηκαν τριακόσιες νέες δημόσιες υπηρεσίες, συγκροτήθηκαν τετρακόσιες τριάντα νέα αμειβόμενες επιτροπές και ομάδες εργασίας και συστήθηκαν πέντε χιλιάδες οκτακόσιες δώδεκα νέες θέσεις προσωπικού. Συνολική επιπλέον δαπάνη, 150.000.000 ευρώ. 
      Στη συγκεκριμένη περίπτωση έχουμε την κατάργηση ενός φορέα και τη δημιουργία ενός νέου. Δεν δημιουργείται δηλαδή επιπρόσθετος. 
      Ένα άλλο σχόλιο είναι ότι οι λειτουργικές δαπάνες ανέρχονται σε 1.000.000 ευρώ ετησίως. Αλλά αυτό δεν παίρνει υπ’ όψιν του ότι στο κόστος αυτό συνυπολογίζεται ένα μέρος από αυτό το κόστος είναι ήδη τα έξοδα λειτουργίας του Γ.Ε.Ν.Ε., τα οποία είναι  800.000. Υπάρχει βέβαια μία επιβάρυνση, αλλά αυτή κινείται στα πλαίσια αντοχής του κρατικού προϋπολογισμού. 
      Η δραστηριότητα καθόλου δεν εξαντλείται σε αναθέσεις μελετών και ερευνών σε ιδιώτες. Υπάρχει πλήθος αρμοδιοτήτων αλλά και μέσων με τα οποία ο Οργανισμός καλείται να υλοποιήσει αυτές τις αρμοδιότητες και δεν ξέρουμε κανένα νόμο που να απαγορεύει τη συμμετοχή νομικών προσώπων δημοσίου δικαίου σε κοινοτικά προγράμματα. 
      Όσον αφορά το σχόλιο ότι στη διοίκηση του Οργανισμού δεν προβλέπεται η συμμετοχή εκπροσώπων του Υπουργού Εμπορικής Ναυτιλίας και αυτό δημιουργεί πρόβλημα, τι να πούμε τώρα; Ο πρόεδρος διορίζεται απευθείας από τον Υπουργό, το νομικό πρόσωπο ελέγχεται από το Υπουργείο Εμπορικής Ναυτιλίας. Δεν καταλαβαίνουμε πού εντοπίζει το πρόβλημα ο κύριος συνάδελφος. 
      Όσον αφορά το σχόλιό του ότι η πρόταση νόμου στηρίζεται στον αναγκαστικό νόμο 192/1936, είναι προφανές ότι δεν μπορούσαμε να αγνοήσουμε τη διεθνή σύμβαση 9/1920, η οποία εξακολουθεί να θέτει τους όρους των συλλογικών συμβάσεων εργασίας. Και βεβαίως οφείλαμε τη βασική της φιλοσοφία και τους βασικούς άξονες να τους πάρουμε υπ’ όψιν. Αυτό όμως δεν σημαίνει ότι το νομοθετικό πλαίσιο εκείνης της εποχής δεν μπορεί να αναπροσαρμοστεί και μάλιστα παίρνοντας υπ’ όψιν τα σημερινά δεδομένα. 
      Τέλος, κύριε Υπουργέ, όσον αφορά τις ασφαλιστικές εισφορές, ένα μεγάλο θέμα το οποίο θέσατε,  θα έλεγα ότι είστε πολλοί γενναιόδωροι, μάλλον κάνετε μνημόσυνο με ξένα κόλλυβα και είστε γενναιόδωροι χωρίς να βάζετε το χέρι στην τσέπη. Πείτε μας, κύριε Υπουργέ, αν μέχρι αυτήν τη στιγμή ο κρατικός προϋπολογισμός έχει πληρώσει έστω 1 ευρώ στο Ν.Α.Τ. προκειμένου να καλυφθούν οι υποχρεώσεις των πλοιοκτητών τους οποίους απαλλάξατε σεις με νομοθετική ρύθμιση, γιατί έτσι όπως πάει το πράγμα, ή θα διευρυνθεί σε σημείο διάλυσης του Ν.Α.Τ. η μαύρη τρύπα του ή οι ιδιοκτήτες των κρουαζιερόπλοιων θα βρίσκονται χρεωμένοι, όπως και βρίσκονται αυτήν τη στιγμή με τις εισφορές τις οποίες εσείς υποτίθεται ότι τους χαρίσατε. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε την κ. Τσουρή.
      Το λόγο έχει ο εισηγητής της Νέας Δημοκρατίας κ. Πίττας. 
      ΙΩΑΝΝΗΣ ΠΙΤΤΑΣ: Ευχαριστώ, κύριε Πρόεδρε. 
      Η Αξιωματική Αντιπολίτευση ενώ συμφωνεί και ακούσαμε τον Κοινοβουλευτικό Εκπρόσωπο κ. Διαμαντίδη να λέει  ότι εμείς επιθυμούμε μια μεγάλη εμπορική ναυτιλία, εν τούτοις όποιο σχέδιο νόμου έρθει από το Υπουργείο Εμπορικής Ναυτιλίας, είναι γενικόλογο, είναι φοβικό, είναι και αποσπασματικό και ως εκ τούτου το καταψηφίζει. 
      Από την άλλη επιθυμούν να προχωρήσει και η εμπορική ναυτιλία να πάει μπροστά. Αυτό είναι το πρώτο που ήθελα να παρατηρήσω.
      Δεύτερον, μίλησε ο κύριος Υπουργός για επιδότηση των ασφαλίστρων των εργαζομένων και ο κ. Διαμαντίδης μίλησε για απαλλαγή των ασφαλίστρων. Η απαλλαγή είναι μία λέξη που τους ενοχλεί, την αλλαγή είχαν μάθει. Η απαλλαγή δεν έρχεται στην Αξιωματική Αντιπολίτευση διότι, κύριε Πρόεδρε, για την Αξιωματική Αντιπολίτευση σημαίνει κάτι άλλο. Η διαφορά είναι μεταξύ επιδότησης ασφαλίστρων των εργαζομένων και απαλλαγής των εργαζομένων από το να πληρώνουν τα ασφάλιστρα. Γι’ αυτό είπαμε ότι με την αλλαγή τα έχουν καλά και με την απαλλαγή δεν τα έχουν. 
      Από κει και πέρα, ακούστηκε από την Αξιωματική Αντιπολίτευση για διεύρυνση του δημόσιου τομέα. Ένα εκατομμύριο είκοσι χιλιάδες ευρώ είναι μόνο για έξοδα διοικητικού συμβουλίου και για οποιεσδήποτε άλλες μετακινήσεις! Γιατί τα χρήματα αυτά να μη δοθούν προκειμένου να επιδοτηθούν άνεργοι; Δεν μιλάμε για τις άλλες δαπάνες, ούτε γίνεται σύγκριση με τις 800.000 στον προϋπολογισμό του Γ.Ε.Ν.Ε. και το λέω επειδή αναφέρθηκαν σε περιττά έξοδα.
      Στη συνέχεια, απ’ ό,τι είδα, αμφισβήτησαν και τα στοιχεία όσον αφορά τους ανέργους σήμερα. Εμείς είπαμε πόσοι ήταν οι άνεργοι τον Ιανουάριο, το Μάιο και το Σεπτέμβριο του 2005 και πόσοι ήταν το 2006. Θα ήθελα να καταθέσω τα επίσημα στοιχεία από το Γ.Ε.Ν.Ε., από τα οποία φαίνεται ότι στο τέλος του 2006 ήταν εννιακόσιοι είκοσι έξι άνεργοι. 
      (Στο σημείο αυτό ο Βουλευτής κ. Ιωάννης Πίττας  καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να μπουν οι σελίδες 160-165)
      IΩΑΝΝΗΣ ΠΙΤΤΤΑΣ: Επειδή έγινε λόγος από την Αξιωματική Αντιπολίτευση –και από την κυρία εισηγήτρια, αλλά και από τους άλλους ομιλητές- για τη θέση της Π.Ν.Ο., θέλω να πω ότι το 2003 η θέση της Πανελλήνιας Ναυτικής Ομοσπονδίας σχετικά με τον Ο.Α.Ε.Ν. ήταν η εξής: «Μετά από ενδελεχή μελέτη από τη διοίκηση της Ομοσπονδίας, ο Ο.Α.Ε.Ν. δεν επιλύει κατά τρόπο επιτυχή και αποτελεσματικό και στο βαθμό που ανέμενε η ομοσπονδία το όλο πρόβλημα προς το σκοπό της επιτυχούς αντιμετώπισης του μείζονος για τη ναυτεργασία προβλήματος». Αυτή ήταν η θέση της το 2003. Και το 2005 λέει: «Η Π.Ν.Ο. έχει τοποθετηθεί στο σχετικό κείμενο περί Ο.Α.Ε.Ν. πράγμα που επαναβεβαιώθηκε με τον πλέον κατηγορηματικό τρόπο και κατά τη χθεσινή συνεδρίαση της Διοίκησής της». Δηλαδή ό,τι είπαν το 2003 και το υπέβαλαν εγγράφως, το ίδιο επιβεβαίωσαν με έγγραφο τον Απρίλιο του 2005 προς το Υπουργείο Εμπορικής Ναυτιλίας και στην πρόταση την οποία είχε κάνει ο Υπουργός.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πίττα.
      Κύριε Υπουργέ, έχετε το λόγο για να ολοκληρώσουμε τη συζήτηση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, να ξεκαθαρίσουμε μερικά πράγματα. 
      Δεν ξέρω αν με βρίσκει εμένα μόνο σύμφωνο, αλλά η πρόταση η οποία έχει κατατεθεί απ’ όλους τους φορείς και από την Πανελλήνια Ναυτική Ομοσπονδία και αναγράφεται και στο πρακτικό, που θα καταθέσω και στη Βουλή από το Φεβρουάριο του 2007, λέει τα εξής: « Η Επιτροπή» –δηλαδή όλοι που μετέχουν μέσα, οι φορείς που σας ανέφερα- «αποφάσισε από την πρώτη συνεδρίασή της (6.9.2006) ότι για το υπό εξέταση θέμα» –αυτό δηλαδή στο οποίο αναφέρεται και η πρόταση η δική σας- «δεν απαιτείται σύσταση νέου φορέα, αλλά οι περαιτέρω συζητήσεις της θα εστιαστούν στη διατύπωση προτάσεων προς τροποποίηση του ισχύοντος προεδρικού διατάγματος που ρυθμίζει την επιδότηση ανέργων ναυτικών». Είναι σαφές.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να μπει η σελίδα 168)
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν μπορώ να καταλάβω γιατί η εισηγήτρια της Αντιπολίτευσης, που τα πήγαινε καλά μέχρι τώρα, έδειξε τα δύο πρόσωπα του Ιανού. Ποια ανάγκη την ανάγκασε να δώσει λάθος μηνύματα. 
      Δεν έχετε ανάγκη, κυρία συνάδελφε, να δίνετε εξετάσεις στα αφεντικά του Τύπου εσείς. Έχετε πολύ μέλλον μπροστά σας, με την πολιτική σας να καταξιωθείτε.
    Δεν είναι δυνατόν στην πρωτολογία...
    ΕΛΠΙΔΑ ΤΣΟΥΡΗ: Αφήστε εμένα ήσυχη. Να απολογείστε μόνο για τον εαυτό σας. Δεν σας επιτρέπω. Δεν δικαιούστε να μιλάτε. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ...να μιλάτε η ίδια για επιδότηση ασφαλιστικών εισφορών των εργαζομένων και στη δευτερολογία να έρχεστε να επικαλείστε ένα δημοσίευμα εφημερίδος... 
    ΕΛΠΙΔΑ ΤΣΟΥΡΗ: Εσείς το επικαλεστήκατε.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ...η οποία ισχυρίζεται το ακριβώς αντίθετο και εγκαλεί όλους μας –και εσάς ακόμη, η οποία το προτείνατε στην πρωτολογία σας- και να συμφωνείτε με το περιεχόμενό του. Πιστεύω ότι το βράδυ που θα κάνετε την αυτοκριτική σας, θα δείτε ξανά τα πράγματα με καθαρό μάτι και θα δείτε ότι κάνετε λάθος, για να μην πω κάτι άλλο. 
    Πάμε τώρα στα επόμενα. Αναφέρεσθε, όλοι από την Αντιπολίτευση, στο ότι ακολουθείται μία πολιτική, που άλλα πληρώνονται οι Έλληνες εργαζόμενοι και άλλα πληρώνονται οι ξένοι εργαζόμενοι στα υπό ελληνική σημαία πλοία. 
    Εσείς που ασχολείστε και έχετε εντρυφήσει στα θέματα της εμπορικής ναυτιλίας, γνωρίζετε –πιστεύω ότι το γνωρίζετε- ότι με βάση τη συμφωνία που έχει γίνει με τον I.L.O. και την Παγκόσμια Ομοσπονδία Εργαζομένων Ναυτικών για την ελληνική σημαία, με απόφασή της άλλη είναι η μισθοδοσία των Ελλήνων ναυτικών και άλλη είναι η μισθοδοσία των ξένων ναυτικών. Τα πράγματα είναι απλά. 
    ΕΛΠΙΔΑ ΠΑΝΤΕΛΑΚΗ: Ούτε αυτό τηρείται πάντως. Το ξέρετε. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς θα το αλλάξετε τώρα αυτό; 
    Έρχεστε επίσης και λέτε το αυτονόητο. Αν πάρουν, λέει, από έναν Έλληνα ναυτικό στην ποντοπόρο ναυτιλία, λύσαμε το πρόβλημα της ανεργίας. Χάρηκα πολύ! Εσείς μπορείτε να μου εξασφαλίσετε ότι τα πλοία θα μείνουν στην ελληνική σημαία, όταν το κάθε πλοίο έχει κάθε μέρα 1.000 έως 2.000 ευρώ παραπάνω κόστος από ό,τι σε σημαία τρίτης χώρας; Δηλαδή τι θα κάνουμε; Μπορούμε εμείς να υποχρεώσουμε κάποιον, στην ιδιωτική του δουλειά, να πάρει κάποιον που θέλουμε εμείς; 
    Και σε τελευταία ανάλυση, δεν ξέρω τι κάνετε στα κόμματα τα δικά σας, αλλά ερωτώ την κ. Τσουρή που έχει οικογένεια, όπως και άλλοι άνθρωποι, γιατί δεν παίρνει έναν Έλληνα άνεργο ως βοηθητικό προσωπικό στο σπίτι της, για να λύσουμε το πρόβλημα της ανεργίας;
    Υποθέτω ότι εσείς, κυρία Τσουρή, όπως και άλλοι συνάδελφοι του ΠΑ.ΣΟ.Κ. ή ο κ. Ρήγας, στα σπίτια σας δεν μπορείτε να έχετε και πάρα πολλούς Έλληνες ως βοηθητικό προσωπικό. Γιατί δεν παίρνετε, λοιπόν, έναν Έλληνα ως βοηθητικό προσωπικό; 
    ΠΑΝΑΓΙΩΤΗΣ ΡΗΓΑΣ: Δεν έχουμε βοηθητικό προσωπικό στα σπίτια μας. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όλοι, λοιπόν, λέμε για τους άλλους. Τι να κάνουμε τώρα λοιπόν; Να πούμε ότι υποχρεώνουμε στην ποντοπόρο ναυτιλία να πάρει έναν παραπάνω και να μην μείνει ούτε ένα πλοίο στην ελληνική σημαία; Μα, έχουν λογική αυτά τα πράγματα να τα λέμε στο ελληνικό Κοινοβούλιο; 
    Και εμείς διαβάσαμε Πλεχάνοφ, κυρία Παντελάκη, στα νιάτα μας, γιατί αυτό μας έδινε τότε η Μ.Ο.Δ.Ν.Ε., η οποία ήταν στο μαθητικό κίνημα η πιο ζωηρή οργάνωση, όπως και στα φοιτητικά μας χρόνια η Πανσπουδαστική. Μας έδινε, λοιπόν, και διαβάζαμε και Πλεχάνοφ...
    ΕΛΠΙΔΑ ΠΑΝΤΕΛΑΚΗ: Όλοι έχουν διαβάσει Πλεχάνοφ. Πείτε μας γιατί μειώνετε τις οργανικές θέσεις. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πήγαμε να καταλάβουμε και εμείς τι γίνεται με τον υλισμό και το δυϊσμό και μπερδευτήκαμε και οι ίδιοι. 
    Όμως, διαβάστε και σεις λίγο φιλελεύθερη οικονομία για να μπορέσουμε να συνεννοηθούμε. Εγώ δεν κατηγορώ την ιδεολογία της Αριστεράς. Το αντίθετο μάλιστα. Όμως, δεχθείτε ότι υπάρχουν και άλλες ιδεολογίες, οι οποίες διέπονται από αξίες και αρχές. Εγώ πιστεύω ότι οι ιδεολογίες είναι σαν να ανεβαίνουμε σε ένα βουνό –μιας και είμαστε θαλασσινοί, να πάμε και λίγο στην καταγωγή μας, που είναι ορεσίβια- που στην κορυφή του βουνού υπάρχει κοινωνική δικαιοσύνη και ελευθερία. Εσείς μέσω της κοινωνικής δικαιοσύνης και της ιδεολογίας σας, θέλετε να κατακτήσετε την ελευθερία. Εμείς μέσω της ελευθερίας, θέλουμε να κατακτήσουμε τη κοινωνική δικαιοσύνη. 
    Δεχθείτε, λοιπόν, ότι εμείς την κοινωνική δικαιοσύνη, που σημαίνει εύρεση θέσεων εργασίας στους Έλληνες ναυτικούς, προσπαθούμε να την κατοχυρώσουμε με την επιδότηση των ασφαλιστικών εισφορών. Δεχθείτε το. 
    ΕΛΠΙΔΑ ΠΑΝΤΕΛΑΚΗ: Οι εργαζόμενοι θα χορέψουν το χορό του Ζαλόγγου. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι υγιές αυτό που κάνουμε, είναι ηθικό, έχει βάση ιδεολογική διαφορετική από τη δική σας. Εμείς σεβόμαστε τη δική σας ιδεολογία. Σεβαστείτε και σεις τη δική μας. Δεν μπορείτε, όμως, να μου λέτε να υποχρεώσω κάποιον στη δουλειά του ή στο σπίτι του ποιον θα πάρει. Γι’ αυτό δίνουμε κίνητρα. Η φιλελεύθερη πολιτική είναι μια πολιτική κινήτρων, όχι επιβολής, αλλά πειθούς. 
    Αυτό, λοιπόν, λέμε και εκεί συμφώνησε και η κ. Τσουρή που μου τα γυρίζει τώρα στη δευτερολογία για να δώσουμε λίγο εξετάσεις, να μπούμε και στην «εξωθεσμική αριστοκρατία», θα την έλεγα εγώ. Μην πέφτετε εσείς στην παγίδα να λέτε βάρβαρες εκφράσεις, όπως τη λέξη «νταβατζής». 
    ΕΛΠΙΔΑ ΤΣΟΥΡΗ: Αφήστε τους υπαινιγμούς. 
    Κύριε Πρόεδρε, δεν το επιτρέπω. Ή θα ανακαλέσει, ή είναι κοινός συκοφάντης ο Υπουργός. Δεν του επιτρέπω. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, η κ. Τσουρή διαμαρτύρεται για κάποια φράση. 
      Κυρία Τσουρή, ποια είναι αυτή η φράση που σας ενόχλησε από τον κύριο Υπουργό; 
      ΕΛΠΙΔΑ ΤΣΟΥΡΗ: Δίνει διαπιστευτήρια στα εξωθεσμικά κέντρα…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα της κάνω το χατίρι γιατί μου είναι ιδιαίτερα συμπαθής …
      ΕΛΠΙΔΑ ΤΣΟΥΡΗ: Δεν θέλω τη συμπάθειά σας, κύριε Υπουργέ!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, η κ. Τσουρή νιώθει ότι εθίγη και παρακαλώ να το αποκαταστήσετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Απλώς, η κ. Τσουρή πρέπει να κατανοήσει ότι όταν η ίδια πριν από ένα λεπτό μιλούσε για συμφέροντα και την προκάλεσα να μου πει ένα από αυτά τα συμφέροντα …
      ΕΛΠΙΔΑ ΤΣΟΥΡΗ: Σας είπα τα ονόματα, σας είπα τα όρια ηλικίας, τους ιδιοκτήτες των πλοίων…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ποια είναι, κυρία Τσουρή, τα συμφέροντα; 
      ΕΛΠΙΔΑ ΤΣΟΥΡΗ: …
      ΠΡΟΕΔΡΕΥΩΝ (Γεώργιος Σούρλας): Κυρία Τσουρή, μη διακόπτετε σας παρακαλώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τα συμφέροντα είναι όταν εμείς επιδοτούμε μια πολιτική, που κατά τη δική σας κρίση, των δικών σας στελεχών, δεν θα έπρεπε; Πέρασε από εδώ ο κ. Πρωτόπαπας και δεν πήρε το λόγο. Γιατί δεν τον πήρε; Γιατί όντως στα Πρακτικά του Οκτώβρη του 2005 μίλησε όχι για 1,5 εκατομμύριο ευρώ κόστος για την επιδότηση των ασφαλιστικών εισφορών, αλλά για 1,2 εκατομμύριο ευρώ κόστος για την επιδότηση των ασφαλιστικών εισφορών και των εργαζομένων και των εργοδοτών για την κρουαζιέρα.
      Εσείς, λοιπόν, που μας χρεοκοπήσατε το Ν.Α.Τ. και πληρώνουμε σήμερα 1,2 δισεκατομμύρια ευρώ ετησίως, κόπτεσθε για το κόστος του Ν.Α.Τ. οκτώ ωρών; Αυτό είναι το πρόβλημά σας;
      ΕΛΠΙΔΑ ΤΣΟΥΡΗ: …(Δεν ακούστηκε)
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ε, ναι, λοιπόν, εμείς θυσιάζουμε το ημερήσιο κόστος του Ν.Α.Τ., οκτώ ωρών, για να αναζωογονήσουμε την ελληνική κρουαζιέρα και να λύσουμε το πρόβλημα των Ελλήνων ναυτικών. 
      Εσείς τώρα εάν θέλετε να είστε αξιόπιστοι, δεν θα πρέπει να θίγεστε όταν σας λέω εκφράσεις που όταν εσείς τις εκστομίζετε, δεν καταλαβαίνετε ότι προσβάλλουν τους άλλους, οι οποίοι δέχονται αυτή σας την κριτική.
      ΕΛΠΙΔΑ ΤΣΟΥΡΗ: Εγώ δεν ασκώ δημόσια εξουσία. Εσείς ασκείτε και είστε υπόλογος αυτήν τη στιγμή!
      ΠΡΟΕΔΡΕΥΩΝ (Γεώργιος Σούρλας): Κυρία Τσουρή, μη διακόπτετε σας παρακαλώ.
      ΕΛΠΙΔΑ ΤΣΟΥΡΗ: Μα, επιμένει, κύριε Πρόεδρε!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς, λοιπόν, θα ψηφίσετε τη διάταξη των ασφαλιστικών εισφορών μόνο των εργαζομένων στην ποντοπόρο ναυτιλία για να λύσουμε το πρόβλημα της ανεργίας ή θα ακολουθήσετε την πολιτική της ελληνικής κωμωδίας «Στρίβειν διά του αρραβώνος;»
      Εγώ σας περιμένω την Τετάρτη. Περιμένω τη δική σας τοποθέτηση, που είστε εισηγήτρια σήμερα και περιμένω και την τοποθέτηση του ΠΑ.ΣΟ.Κ. για να μου πείτε εάν συμφωνείτε με τα δημοσιεύματα μόνο στη δευτερολογία ή ακολουθείτε την πάγια πολιτική, η οποία αναφέρεται και στην πρόταση νόμου που εσείς εισηγηθήκατε -και με τόσους επαίνους- και εμείς δεχτήκαμε διάφορα θετικά στοιχεία για την επιδότηση των ασφαλιστικών εισφορών; Αυτό είναι το ερώτημα, το οποίο καλείστε να σκεφθείτε δύο ημέρες και να μας δώσετε απάντηση την Τετάρτη.
      Σας ευχαριστώ κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
       ΕΛΠΙΔΑ ΤΣΟΥΡΗ: Δεν μας φθάνουν οι δύο ημέρες, κύριε Υπουργέ!
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Πάντως, εγώ θέλω να πω ότι όταν στη Βουλή μιλάμε για υποτελείς πολιτικούς ή για κόμματα με συμφέροντα από μία άλλη πλευρά, τα συμφέροντα αγάλλονται, τρίβουν τα χέρια τους και αυτήν τη χαρά …
      ΕΛΠΙΔΑ ΤΣΟΥΡΗ: Πρέπει να είμαστε συγκεκριμένοι, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Μιλάω γενικώς, κυρία Τσουρή. Δεν αναφέρομαι σε εσάς. Αναφέρομαι και στην Κυβέρνηση και στη Νέα Δημοκρατία και στο ΠΑ.ΣΟ.Κ. και στην Αριστερά και σε όλους. Τρίβουν τα χέρια τους οι άνθρωποι. 
      ΕΛΠΙΔΑ ΤΣΟΥΡΗ: Κύριε Πρόεδρε, εγώ αναφέρθηκα σε γεγονότα.
      ΠΡΟΕΔΡΕΥΩΝ (Γεώργιος Σούρλας):  Μα, ήδη είπατε αυτά που θέλατε να πείτε. Δεν χρειάζεται να συνεχίσουμε άλλο.
      Κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Εμπορικής Ναυτιλίας: «Σύσταση και λειτουργία «Οργανισμού Απασχόλησης Ελλήνων Ναυτικών»».. 
      Η πρόταση νόμου δεν θα τεθεί σε ψηφοφορία, διότι εμπίπτει στις διατάξεις του άρθρου 73 παράγραφος 3 του Συντάγματος.
      Κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 23 Απριλίου 2007 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Δευτέρας 23 Απριλίου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.00΄ λύεται η συνεδρίαση για αύριο ημέρα Τρίτη 8 Μαίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



Τελευταία Αποθήκευση:	10/5/2007 4:53:00 μμ	Από:	M.papadatou
Εκτυπώθηκε:	10/5/2007 12:03:00 μμ

