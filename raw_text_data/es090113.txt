(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ ΞΒ΄
Τρίτη 13 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Θ. Δραγώνα, Μ. Τιμοσίδη, Ι. Μπανιά και Α. Κουράκη, σελ.
3. Ανακοινώνονται ευχές για καλή και δημιουργική χρονιά, σελ.
4. Ευχές για ανάληψη Κυβερνητικών καθηκόντων, σελ.
5. Συζήτηση και λήψη απόφασης για το βραβείο «Μνήμη Ελευθερίου Βενιζέλου», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του προγράμματος αναμπέλωσης στην Κρήτη, σελ.
β) Προς τον Υπουργό Εθνικής Παιδείας και Θρησκευμάτων:
i. σχετικά με την κάλυψη των ελλείψεων σε εκπαιδευτικούς και σχολική στέγη στο Νομό Κυκλάδων, σελ.
ii. σχετικά με την πρόσληψη καθηγητών, οδηγών, συνοδών και βοηθών για την κάλυψη των αναγκών του Ειδικού Γυμνασίου-Λυκείου Αθηνών με έδρα την Ηλιούπολη, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις», σελ.

ΟΜΙΛΗΤΕΣ
Α. Για το βραβείο «Μνήμη Ελευθερίου Βενιζέλου»:
ΚΑΚΛΑΜΑΝΗΣ Α., σελ.
ΣΙΟΥΦΑΣ Δ., σελ.

Β. Επί των αναφορών και ερωτήσεων:
ΚΑΚΛΑΜΑΝΗΣ Α., σελ.
ΣΤΡΑΤΑΚΗΣ Ε., σελ.
ΤΑΛΙΑΔΟΥΡΟΣ Σ., σελ.
ΦΙΛΙΝΗ Α., σελ.
ΧΑΤΖΗΓΑΚΗΣ Σ., σελ.

Γ. Επί του σχεδίου νόμου του Υπουργείου Ανάπτυξης:
ΑΓΟΡΑΣΤΟΣ Κ., σελ.
Α’Ι’ΒΑΛΙΩΤΗΣ Κ., σελ.
ΑΛΥΣΑΝΔΡΑΚΗΣ Κ., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΜΟΙΡΙΔΗΣ Ι., σελ.
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΒΕΡΕΛΗΣ Χ., σελ.
ΚΑΝΤΑΡΤΖΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΑΤΣΙΦΑΡΑΣ Α., σελ.
ΚΟΥΤΣΟΥΚΟΣ Ι., σελ.
ΜΕΡΕΝΤΙΤΗ Α., σελ.
ΜΠΟΥΓΑΣ Ι., σελ.
ΜΠΟΥΖΑΛΗ Π., σελ.
ΠΑΝΑΓΙΩΤΟΠΟΥΛΟΣ Ν., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΟΥΤΣΗΣ Χ., σελ.
ΠΑΥΛΙΔΗΣ Α., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΑΧΙΝΙΔΗΣ Φ., σελ.
ΣΓΟΥΡΙΔΗΣ Π., σελ.
ΣΚΡΑΦΝΑΚΗ Μ., σελ.
ΣΤΡΑΤΑΚΗΣ Ε., σελ.
ΤΣΙΡΩΝΗΣ Δ., σελ.
ΧΑΪΔΟΣ Χ., σελ.
ΧΑΤΖΗΔΑΚΗΣ Κ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΒ΄
      Τρίτη 13 Ιανουαρίου 2009
      Αθήνα, σήμερα στις 13 Ιανουαρίου 2009, ημέρα Τρίτη και ώρα 18.01΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.  
      ΠΡΟΕΔΡΟΣ (Δημήτριος Σιούφας):    Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12.1.2009 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΑ΄ συνεδριάσεώς του, της Δευτέρας 12 Ιανουαρίου 2009, σε ό,τι αφορά στην ψήφιση στο σύνολό των σχεδίων νόμων: 
      1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας». 
      2. «Κύρωση της Συμφωνίας -  Πλαίσιο μεταξύ της Κυβέρνησης της Ελληνικής Δημοκρατίας και του Οργανισμού Τροφίμων και Γεωργίας των Ηνωμένων Εθνών (FAO) για συνεργασία στον Τομέα της Επισιτιστικής Ασφάλειας».
      3. «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Ομοσπονδιακού Υπουργείου Άμυνας της Ομοσπονδιακής Δημοκρατίας της Γερμανίας και του Υπουργείου Άμυνας της Δημοκρατίας της Ουγγαρίας και του Υπουργείου Άμυνας της Δημοκρατίας της Ιταλίας και του Υπουργού Άμυνας του Βασιλείου των Κάτω Χωρών και του Υπουργού Εθνικής Άμυνας της Δημοκρατίας της Πολωνίας και του Υπουργείου Εθνικής Άμυνας της Ρουμανίας και του Υπουργείου Άμυνας του Βασιλείου της Ισπανίας και του Τουρκικού Γενικού Επιτελείου και της Ανώτατης Διοίκησης των Συμμαχικών Δυνάμεων Ευρώπης (SHAPE), που αφορά την επάνδρωση, χρηματοδότηση και υποστήριξη του Επιτελείου του Σώματος Ανάπτυξης του ΝΑΤΟ στην Ελλάδα (Ηeadquarters ΝΑΤΟ Deployable Corps – Greece – HQ NDC – GR), καθώς και των συνημμένων σε αυτό Πράξεων Προσχώρησης του Υπουργείου Άμυνας της Δημοκρατίας της Βουλγαρίας και της Υπουργού Άμυνας της Γαλλικής Δημοκρατίας». 
      4. «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Γεωργίας για τη Συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας». 
      5. «Κύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης ση Νοτιοανατολική Ευρώπη».
      6. «Κύρωση των Πράξεων του ΧΧΙΙΙ Παγκοσμίου Ταχυδρομικού Συνεδρίου (Βουκουρέστι 2004)».
      7. «Κύρωση της Ευρωμεσογειακής Συμφωνίας Αεροπορικών Μεταφορών μεταξύ της Ευρωπαϊκής Κοινότητας και των Κρατών Μελών της, αφ’ ενός και του Βασιλείου του Μαρόκου, αφ’ ετέρου». )
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία o κ. Αποστολίδης Λουκάς, δικηγόρος, ζητεί την επαναχορήγηση του περικοπέντος επιδόματος 15%, προς τους αγωνιστές της Εθνικής Αντίστασης.
      2) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο κ. Αποστολίδης Λουκάς, δικηγόρος, ζητεί την επαναχορήγηση του περικοπέντος επιδόματος 15%, προς τους αγωνιστές της Εθνικής Αντίστασης.
      3) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Εμπορικός και Εισαγωγικός Σύλλογος Πάτρας ζητεί να παραταθεί για ένα εξάμηνο η καταβολή του ΦΠΑ για τις μικρές επιχειρήσεις.
      4) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία οι ΟΤΑ Σερβίων, Βελβεντού, Καρβουνίων και Λιβαδερού Νομού Κοζάνης διαμαρτύρονται για την απόφαση της διοίκησης του ΟΤΕ να κλείσει το εμπορικό τμήμα του καταστήματος, στην πόλη των Σερβίων.
      5) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία ο Δήμος Βελβεντού Νομού Κοζάνης διαμαρτύρεται για την εξαίρεσή του από τα ευεργετικά μέτρα που χορηγήθηκαν για τις πληγείσες περιοχές, από το σεισμό της 17ης Ιουλίου 2007.
      6) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία ο Αγροτικός Συνεταιρισμός Χρυσανθίου ζητεί την αποζημίωση των ελαιοπαραγωγών της επαρχίας του Δήμου Αιγείρας Νομού Αχαΐας για τη ζημιά που υπέστη η παραγωγή και το φυτικό κεφάλαιο, από τον παγετό της 18ης Φεβρουαρίου 2008.
      7) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία η Ένωση Αγροτικών Συνεταιρισμών Πατρών «ΠΑΤΡΑΪΚΗ» ζητεί τη χορήγηση στους αγρότες του Νομού Αχαΐας της Β΄ δόσης της πριμοδότησης 1ης εγκατάστασης νέων αγροτών κλπ.
      8) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύνδεσμος Πτυχιούχων Εργοληπτών Δημοσίων Έργων Αγρινίου ζητεί την άμεση χρηματοδότηση των συγχρηματοδοτούμενων έργων από την Ευρωπαϊκή Ένωση.
      9) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία ο Εμπορικός και Εισαγωγικός Σύλλογος Πατρών και το Τεχνικό Επιμελητήριο της Ελλάδας-Τμήμα Δυτικής Ελλάδας ζητούν την επίλυση προβλημάτων των σεισμοπλήκτων επιχειρηματιών των Νομών Αχαΐας και Ηλείας.
      10) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία το Νομαρχιακό Συμβούλιο Αχαΐας διαμαρτύρεται για την παρέμβαση του Υπουργού ΠΕΧΩΔΕ σε διενέργεια ΕΔΕ.
      11) Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς και Βουλευτής Ηρακλείου κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία το Εθνικό Αθλητικό Κέντρο Ηρακλείου Κρήτης ζητεί την εκτέλεση των απαραίτητων έργων για τη βελτίωση των αθλητικών εγκαταστάσεων του πιο πάνω Κέντρου.
      12) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία ο Σύλλογος Υπαλλήλων ΟΠΑΠ Αποσπασμένων στη Γενική Γραμματεία Αθλητισμού ζητεί τη μετατροπή της εργασιακής σχέσης των μελών του από ορισμένου σε αορίστου χρόνου.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιθάκης διαμαρτύρεται για την καθυστέρηση της εκτέλεσης έργων στα μικρά νησιά.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις αντιδράσεις των δήμων για τη μείωση των τελών παρεπιδημούντων.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιθάκης ζητεί την εκτέλεση έργων στην περιοχή του.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η ολοκλήρωση του βόρειου οδικού άξονα στο Νομό Λασιθίου Κρήτης.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύλλογος Εργαζομένων ΟΤΕ διαμαρτύρεται για τη συνεχιζόμενη συρρίκνωση και απαξίωση του ΟΤΕ.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Σπυριδούλα Βασιλείου διαμαρτύρεται για την απόρριψή της σε διαγωνισμό του Υπουργείου Εθνικής Άμυνας.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην διαπραγμάτευση των συμβάσεων των ιδιωτών γιατρών με τον ΟΠΑΔ κλπ.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΠΑΣΚΕ Ελληνικών Αμυντικών Συστημάτων Υμηττού διαμαρτύρεται για την εν κρυπτώ συμφωνία εκποίησης του εργοστασίου της Ελευσίνας.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα των εργαζομένων στις κοινωνικές δομές των δήμων για την πληρωμή των δεδουλευμένων αποδοχών τους κλπ.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η απεμπλοκή και προώθηση του έργου της παράκαμψης των Γουρνιών, Νομού Λασιθίου Κρήτης.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η στήριξη των αναπτυξιακών εταιρειών.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γιώργος Λουρδής, μέλος της «ΠΡΩΤΟΒΟΥΛΙΑΣ ΚΑΤΟΙΚΩΝ ΤΟΥ ΟΛΥΜΠΙΑΚΟΥ ΧΩΡΙΟΥ» ζητεί την επίλυση προβλημάτων για την απρόσκοπτη λειτουργία της πόλης του.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί τη διάθεση χώρου για τη στέγαση των υπηρεσιών της Νομαρχιακής Αυτοδιοίκησης.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται να γίνουν τροποποιήσεις στις προβλέψεις του Προγράμματος «Θησέας».
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα του Νομάρχη Λασιθίου για χρηματοδότηση του έργου «Κατολίσθηση δρόμου Σταυρωμένου».
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός Σύλλογος Φιλόμηρων Ιθάκης «ΕΥΧΗΝ ΟΔΥΣΣΕΙ» ζητεί να λειτουργήσει στην Ιθάκη Τμήμα ΤΕΙ με αντικείμενο, Βοηθοί Αρχαιολογικών Ανασκαφών.
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Οροπεδίου Λασιθίου Κρήτης ζητεί την επάνδρωση του Αστυνομικού Σταθμού Τζερμιάδων.
      30) Οι Βουλευτές, Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την πάταξη των λαθρομεταφορών κλπ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5745/18-9-2008 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Α.Π.Φ.21/299ΑΣ/2599δις/10-10-2008 έγγραφο από την Υπουργό Εξωτερικών η ακόλουθη απάντηση:
      «Σε απάντηση στην υπ’ αριθμ. 5745 από 18.9.2008 ερώτηση του Βουλευτού κ. Ανδρέα Λοβέρδου σας γνωρίζουμε τα ακόλουθα:
      Η μονομερής ανακήρυξη της ανεξαρτησίας του Κοσόβου δημιούργησε μία νέα πραγματικότητα στην ευρύτερη περιοχή των Δυτικών Βαλκανίων, η οποία σε καμία περίπτωση δεν μπορεί να περάσει απαρατήρητη. Η νέα αυτή πραγματικότητα επιβάλλει ιδιαίτερα προσεκτική στάση της Ελλάδος.
      Η χώρα μας ουδέποτε εκδήλωσε οποιαδήποτε πρόθεση ούτε άφησε να εννοηθεί ότι θα αναγνωρίσει την κοσοβαρική ανεξαρτησία. Ως εκ τούτου, οι περί του αντιθέτου δηλώσεις, τις οποίες φέρεται να έκανε ο Πρωθυπουργός του Κοσόβου, κ. Thaci, δεν ανταποκρίνονται στην πραγματικότητα. Ωστόσο, ανεξαρτήτως της αναγνώρισης ή μη της νέας οντότητας, δεν θέλουμε να καταδικάσουμε τον πληθυσμό του Κοσόβου στην απομόνωση, στην υπανάπτυξη και στην οικονομική καχεξία.
      Επαναλαμβάνουμε για άλλη μια φορά ότι δεν θέλουμε το Κόσοβο να παραμείνει μία μαύρη τρύπα στην καρδιά της Ευρώπης. Για τον λόγο αυτό, εξετάζουμε όλες τις λύσεις που θα διευκολύνουν την ανάπτυξη της περιοχής και θα έχουν αντίκρισμα στην καθημερινότητα των κατοίκων. Έτσι, είμαστε έτοιμοι να προβούμε σε δράσεις και να αναλάβουμε πρωτοβουλίες που, χωρίς να προδικάζουν το καθεστώς του Κοσόβου, στόχο θα έχουν την βελτίωση του βιοτικού επιπέδου των κατοίκων του σε τομείς όπως η εκπαίδευση, η υγεία, η αναπτυξιακή και επιχειρηματική συνεργασία.
      Την ίδια στάση ακολουθούμε και στο ζήτημα των νέων διαβατηρίων, η έκδοση των οποίων ξεκίνησε από τις αρχές της Πρίστινας. Προκειμένου να μην διακοπεί η μέχρι τώρα ισχύουσα κυκλοφορία και επικοινωνία των πληθυσμών της περιοχής τόσο με την Ελλάδα όσο και την υπόλοιπη Ευρώπη, η χώρα μας απεφάσισε την χορήγηση θεωρήσεων επί φύλλου χάρτου (ΦΕΤ - φύλλο ενιαίου τύπου), γεγονός που σε καμία περίπτωση δεν σημαίνει αναγνώριση των νέων διαβατηρίων, πολύ περισσότερο δεν συνιστά έμμεση αναγνώριση της νέας οντότητας. Η πρακτική αυτή βασίζεται στον Κανονισμό των Ευρωπαϊκών Κοινοτήτων υπ’ αριθμ. 333/2002 από 18.2.2002.
      Στον εν λόγω Κανονισμό (άρθρο 1) αναφέρεται ρητώς ότι οι θεωρήσεις επί φύλλου χάρτου χορηγούνται σε κατόχους ταξιδιωτικών εγγράφων μη αναγνωριζομένων από το ενδιαφερόμενο κράτος μέλος. Συνεπώς η χορήγηση θεωρήσεων με τη διαδικασία αυτή δεν συνιστά αναγνώριση ταξιδιωτικού εγγράφου, αλλά αντίθετα προβλέπεται βάσει Κοινοτικής νομοθεσίας για την περίπτωση κατά την οποία κράτος μέλος επιθυμεί να χορηγήσει θεώρηση εισόδου σε κάτοχο ταξιδιωτικού εγγράφου που δεν αναγνωρίζει. Επομένως στο Κοινοτικό επίπεδο η θεώρηση επί φύλλου χάρτου καλύπτει τη μη αναγνώριση.
      Επιθυμία μας είναι η διατήρηση της ειρήνης και της σταθερότητας στα Βαλκάνια, η οικοδόμηση ενός περιβάλλοντος ευημερίας για τις χώρες και τους λαούς της περιοχής και η προστασία των δικαιωμάτων των μειονοτήτων και της πολιτιστικής κληρονομιάς. Σε ό,τι αφορά στη στάση μας επί του ζητήματος της αναγνώρισης, το οποίο παραμένει κυρίαρχο δικαίωμα κάθε κράτους, αυτή διαμορφώνεται επί τη βάσει των εθνικών μας συμφερόντων, της σταθερότητας στην περιοχή, όπως επίσης και της διεθνούς νομιμότητας.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      2. Στην με αριθμό 5488/17-9-2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Α.Π.Φ.21/295/ΑΣ2584δις/10-10-2008 έγγραφο από την Υπουργό Εξωτερικών η ακόλουθη απάντηση:
      «Σε απάντηση στην υπ’ αριθμ. 5488 από 17.09.2008 ερώτηση του Βουλευτού κ. Κυριάκου Βελόπουλου σας γνωρίζουμε τα ακόλουθα: 
      Η Ελλάδα είναι πεπεισμένη ότι η καλύτερη εκ μέρους της Τουρκίας αστυνόμευση των ακτών της καθώς και η πάταξη των κυκλωμάτων διακινητών και διαφθοράς, θα συντελούσαν σημαντικά στην αντιμετώπιση της λαθρομετανάστευσης. Οι λαθρομετανάστες συγκεντρώνονται σε πόλεις και, στη συνέχεια, σε απομονωμένες τουρκικές ακτές και προσπαθούν να εισέλθουν στην Ελλάδα, υποστηριζόμενοι, έναντι αδράς αμοιβής, από οργανωμένους διακινητές, χρησιμοποιώντας κάθε πλωτό μέσο, συχνά όχι αξιόπλοο, εκμεταλλευόμενοι τη μικρή απόσταση μεταξύ των τουρκικών ακτών και των ελληνικών νησιών, κυρίως στο Ανατολικό Αιγαίο.
      Οι τουρκικές Αρχές δεν φαίνεται να εξαντλούν τις δυνατότητές τους παρέμβασης. Αντίθετα, σε αρκετές περιπτώσεις, έχει διαπιστωθεί αδράνεια/απροθυμία των τουρκικών Αρχών, π.χ. να παρεμποδίσουν έξοδο σκαφών λαθρομεταναστών από τα τουρκικά χωρικά ύδατα. Αποκορύφωμα ενεργού συμμετοχής, τουλάχιστον σε επίπεδο τοπικών οργάνων, αποτέλεσαν οι πρόσφατες διαδοχικές περιπτώσεις, κατά τις οποίες τουρκικές ακταιωροί εθεάθησαν να προσπαθούν να μεταφέρουν λαθρομετανάστες σε ελληνικά νησιά. Για τα επεισόδια αυτά, έγιναν επανειλημμένα και έντονα διαβήματα προς το τουρκικό Υπουργείο Εξωτερικών, από το οποίο και δεν έχουν ληφθεί ακόμη ικανοποιητικές απαντήσεις. Ορισμένες, πάντως, ομιλούν για απομάκρυνση κάποιων στελεχών από τουρκικές συναφείς κρατικές Υπηρεσίες.
      Η Ελλάδα υπογραμμίζει ότι, δεν επιθυμεί να καταστεί η λαθρομετανάστευση διμερές πρόβλημα μεταξύ των δύο χωρών. Στο πλαίσιο αυτό, έχει επανειλημμένα καλέσει την Τουρκία, να συνεργασθεί καλύτερα για την αντιμετώπισή της, τόσον διμερώς, όσο και εν όψει της ευρωπαϊκής προοπτικής της. Στο τελευταίο αυτό πλαίσιο, εξάλλου, η Τουρκία λαμβάνει προενταξιακή βοήθεια, ακριβώς για να βελτιώσει τη διαχείριση των συνόρων της, κυρίως των ανατολικών, ώστε να ανακόψει την είσοδο λαθρομεταναστών από προβληματικές χώρες στην ευρύτερη περιοχή. Από ελληνικής πλευράς, παρουσιάζεται εδώ και καιρό, σε κάθε κατάλληλο forum και σε κάθε δυνατό επίπεδο στα Ευρωπαϊκά Όργανα, το γεγονός ότι η Ελλάδα αντιμετωπίζει ισχυρότατες λαθρομεταναστευτικές ροές, προερχόμενες, σε μεγάλο βαθμό, από την Τουρκία.
      Ταυτόχρονα, η Ελλάδα καταγγέλλει συγκεκριμένες ενέργειες των τουρκικών Αρχών, που συνιστούν τουλάχιστον ανοχή στη λαθρομετανάστευση προς την Ελλάδα. Το Υπουργείο Εξωτερικών συντονίζεται, προς το σκοπό αυτό, με τα αρμόδια, από επιχειρησιακής πλευράς, Υπουργεία. Τέλος, η συμπεριφορά της Τουρκίας στον τομέα αυτό, παρακολουθείται και θα αξιολογηθεί πλήρως, από πλευράς μας, στο πλαίσιο των ευρωπαϊκών της επιδιώξεων.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      3. Στην με αριθμό 10071/9-4-2008 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. Β13-238/5-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Aπαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Μπούγας, με θέμα «Επικίνδυνες για την υγεία τοξικές ενώσεις χρησιμοποιούνται ως επιβραδυντές ανάφλεξης σε αυτοκίνητα και ηλεκτρονικές συσκευές», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Σύμφωνα με την Κ.Υ.Α. Ζ3/2810/2004, με την οποία μεταφέρθηκε στο εθνικό μας δίκαιο η Οδηγία του Ευρωπαϊκού Κοινοβουλίου και του Συμβουλίου 2001/95/EK της 3ης Δεκεμβρίου 2001 για τη Γενική Ασφάλεια των Προϊόντων, οι αρμόδιες Αρχές που ορίζονται στο Άρθρο 6 αυτής, εξασφαλίζουν, με την επιτήρηση της αγοράς και την εφαρμογή των διατάξεων της Κ.Υ.Α., ότι οι παραγωγοί και διανομείς τηρούν τις υποχρεώσεις τους, ώστε τα προϊόντα που διαθέτουν στην αγορά να είναι ασφαλή.
      Αρμόδια Αρχή για την επιτήρηση της αγοράς ορίζεται η Γενική Γραμματεία Καταναλωτή του Υπουργείου Ανάπτυξης για όλα τα προϊόντα πλην των ειδικών προϊόντων, για τα οποία βάσει διατάξεων της κείμενης νομοθεσίας ορίζεται κατά περίπτωση άλλη αρμόδια αρχή, όπως είναι: η 4η Δ/νση Κλαδικής Βιομηχανικής Πολιτικής της Γενικής Γραμματείας Βιομηχανίας για τα ηλεκτρικά, ηλεκτρονικά είδη, το Υπ. Οικονομικών, Γενικό Χημείο του Κράτους για τις επικίνδυνες ουσίες και παρασκευάσματα, το Υπουργείο Μεταφορών για τα αυτοκίνητα, μηχανοκίνητα - μοτοσικλέτες, κ.α. Συγκεκριμένα, η Διεύθυνση Τεχνικού Ελέγχου της Γενικής Γραμματείας Καταναλωτή είναι αρμόδια για την επιτήρηση της αγοράς για τα προϊόντα που δεν καλύπτονται από κάποια οδηγία «νέας και παλαιάς προσέγγισης» (ειδικότερη νομοθεσία, εναρμονισμένος τομέας), συνεργάζεται όμως με όλες τις άλλες αρχές, όταν πρόκειται για θέματα ασφάλειας καταναλωτικών προϊόντων.
      Έτσι στην προκειμένη περίπτωση, η Δ/νση Τεχνικού Ελέγχου της Γ.Γ.Κ., επικοινώνησε ήδη με το Εργαστήριο Περιβαλλοντικών Χημικών Διεργασιών του Πανεπιστημίου Κρήτης, για να της αποσταλούν τα αποτελέσματα της επιστημονικής μελέτης, όσον αφορά στις χημικές ουσίες πολυβρωμιομένων διφαινυλαιθέρων, οι οποίες χρησιμοποιούνται ως επιβραδυντές ανάφλεξης (ΒΕΑ) και προστίθενται σε πλαστικά, συνθετικά αφρώδη υλικά, όπως στρώματα, έπιπλα, χρησιμοποιούνται δε, ευρύτατα στα κυκλώματα των ηλεκτρονικών συσκευών, όπως τηλεοράσεις, υπολογιστές κ.α. και στα πλαστικά των αυτοκινήτων, ιδιαίτερα αυτών που κατασκευάστηκαν μετά το 2000.
      Η Δ/νση Τεχνικού Ελέγχου, στο πλαίσιο της Συντονιστικής Επιτροπής της Κ.Υ.Α. για τη Γενική Ασφάλεια των Προϊόντων, θα θέσει τα αποτελέσματα της μελέτης υπόψη των συναρμόδιων Δ/νσεων της Γενικής Γραμματείας Βιομηχανίας του ΥΠΑΝ, του Γενικού Χημείου του Κράτους και ενδεχομένως του Υπουργείου Μεταφορών και Επικοινωνιών, επειδή τα υλικά, στα οποία προστίθενται οι επιβραδυντές ανάφλεξης, εμπίπτουν στην αρμοδιότητα τους, προκειμένου να καταρτισθεί ένα πρόγραμμα ελέγχων σχετικά με τη χρήση αυτών σε καταναλωτικά αγαθά και με βάση τα αποτελέσματα των ελέγχων να ληφθούν τα κατάλληλα μέτρα.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      4. Στην με αριθμό 7236/26-2-2008 ερώτηση του Βουλευτή κ. Δημητρίου Αδρουλάκη δόθηκε με το υπ’ αριθμ. Δ5/ΗΛ/Α/Φ6/105/10098/15-4-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 7236/26-02 ερώτησης που κατατέθηκε στη Βουλή από τον ως άνω Βουλευτή και μας διαβίβασε το Υπουργείο Οικονομίας και οικονομικών με το 9557/73/31.3.08 έγγραφό του, σας πληροφορούμε τα κάτωθι:
      Όσον αφορά τα επιχειρηματικά σχέδια της ΔΕΗ Α.Ε. και τις αποφάσεις που λαμβάνονται στο πλαίσιο αυτό, η ΔΕΗ Α.Ε., Ανώνυμη Εταιρεία σύμφωνα με το ΠΔ 333 (ΦΕΚ Α' 278/30-122000), είναι εισηγμένη εταιρεία στο χρηματιστήριο Αθηνών και η λειτουργία της διέπεται από τους κανόνες της εταιρικής διακυβέρνησης. Πέραν τούτου, είναι σαφές ότι το Ελληνικό Δημόσιο ως μέτοχος της επιχείρησης μέσω του Υπουργείου Οικονομίας και Οικονομικών ασκεί τα δικαιώματα που του παρέχονται από το Καταστατικό, τις σχετικές περί ανωνύμων εταιρειών διατάξεις και το Κ.Ν. 2190/1920 όπως ισχύει.
      Ο ρόλος του Ελληνικού .Δημοσίου υπεισέρχεται περαιτέρω στο ότι τα επιχειρηματικά και επενδυτικά σχέδια καταλήγουν σε αιτήσεις που υποβάλλονται προς αδειοδότηση στο ΥΠ.ΑΝ (αιτήσεις Αδειών Παραγωγής Ηλεκτρικής Ενέργειας και Αδειών Λειτουργίας), οι οποίες αξιολογούνται αναλυτικά στο πλαίσιο του Ενεργειακού σχεδιασμού της χώρας, σε συνέχεια σχετικών γνωμοδοτήσεων της Ρυθμιστικής Αρχής Ενέργειας (Ρ.Α.Ε.).
      Τέλος, η Κυβέρνηση δεν έχει εξουσιοδοτήσει την ΔΕΗ Α.Ε. να συνομιλεί και να διαπραγματεύεται σχέδια εξαγορών και συγχωνεύσεων της με τη RWE.
      Ο Υπουργός
      ΧΡΗΣΤΟΣ ΦΩΛΙΑΣ»
      5. Στην με αριθμό 11180/8-12-08 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 159550π.ε/ΙΗ/5/1/09 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 11180/8-12-08, την οποία κατέθεσε ο Βουλευτής κ. Γιάννης Σκουλάς, σχετικά με το μάθημα της Πληροφορικής στα Γυμνάσια και στα Λύκεια και τη διοικητική υποστήριξη των σχολείων, σας γνωρίζουμε τα ακόλουθα:
      Ι. Σύμφωνα με τις διατάξεις του άρθρου 24 του Ν. 1566/85:
      «Έργο του Π.Ι. είναι:
      α) η επιστημονική έρευνα και η μελέτη των θεμάτων της πρωτοβάθμιας και δευτεροβάθμιας εκπαίδευσης,
      β) η κατάρτιση και υποβολή προτάσεων για τη χάραξη κατευθύνσεων και το σχεδιασμό και προγραμματισμό της εκπαιδευτικής πολιτικής για την επίτευξη των σκοπών της πρωτοβάθμιας και δευτεροβάθμιας εκπαίδευσης σε συνδυασμό με το πρόγραμμα οικονομικής, κοινωνικής και πολιτιστικής ανάπτυξης της χώρας,
      γ) η παρακολούθηση της εξέλιξης της εκπαιδευτικής τεχνολογίας, η μελέτη του τρόπου χρησιμοποίησής της στην εκπαίδευση και ο έλεγχος των αποτελεσμάτων της εφαρμογής της και
      δ) ο σχεδιασμός και η μέριμνα για την εφαρμογή των προγραμμάτων επιμόρφωσης των εκπαιδευτικών.
      Το Π. Ι. ιδίως:
      α) μελετά και αξιολογεί τα αποτελέσματα της εκπαιδευτικής πράξης, 
      β) επισημαίνει τις ανάγκες για εκπαιδευτική έρευνα, οργανώνει, συντονίζει και παρέχει οδηγίες για την καλύτερη διεξαγωγή της από τους σχολικούς συμβούλους και το εκπαιδευτικό προσωπικό και αξιοποιεί τα πορίσματά τους,
      γ) καταρτίζει και προτείνει τα ωρολόγια και αναλυτικά προγράμματα των μαθημάτων και των εργαστηριακών ασκήσεων στα σχολεία της πρωτοβάθμιας και δευτεροβάθμιας εκπαίδευσης και τα προγράμματα της εκπαιδευτικής ραδιοφωνίας και τηλεόρασης,
      δ) εισηγείται την προκήρυξη και τη συγγραφή βιβλίων για τους μαθητές και τους εκπαιδευτικούς, την προμήθειά τους από το ελεύθερο εμπόριο και τον τρόπο συγγραφής και τελικής τους έγκρισης και συντάσσει οδηγίες για τη συγγραφή τους... ».
      Στο πλαίσιο του ως άνω έργου του, το ΥΠ.Ε.Π.Θ. μέσω του Π.Ι. μελετά το θέμα του Ωρολογίου Προγράμματος και την κατανομή των ωρών διδασκαλίας για τα διάφορα γνωστικά αντικείμενα. Επομένως, εξετάζεται και το θέμα των ωρών διδασκαλίας του μαθήματος της Πληροφορικής, καθώς και η καθιέρωση ως υποχρεωτικής της διδασκαλίας του, στο πλαίσιο των χρονικών περιορισμών της λειτουργίας της τυπικής εκπαίδευσης. Επίσης, εξετάζεται το θέμα πιστοποίησης των μαθητών σε γνώσεις και δεξιότητες χρήσης του υπολογιστή.
      Η διδασκαλία του μαθήματος τόσο στη γενική εκπαίδευση, όσο και στην τεχνική επαγγελματική, καλύπτεται από καθηγητές Πληροφορικής των κλάδων ΠΕ19 (πτυχιούχοι Πανεπιστημίων) και ΠΕ20 (πτυχιούχοι Τ.Ε.Ι.).
      Επίσης, έχουν αναπτυχθεί σημαντικές δραστηριότητες και πρωτοβουλίες για την ένταξη των Τεχνολογιών Πληροφορικής και Επικοινωνιών (Τ.Π.Ε.) στην εκπαιδευτική διαδικασία και παράλληλα ολοκληρώνονται οι υποδομές για τη λειτουργία αίθουσας τηλεκπαίδευσης στο Π.Ι., προκειμένου να αξιοποιηθεί για εκπαιδευτικούς - επιμορφωτικούς σκοπούς. Για τον ίδιο λόγο οργανώνεται η ψηφιακή βιβλιοθήκη του Π.Ι.
      ΙΙ. Στις Περιφερειακές Υπηρεσίες Α/θμιας & Β/θμιας Εκπ/σης του ΥΠ.Ε.Π.Θ. (Περιφερειακές Διευθύνσεις, Διευθύνσεις, Γραφεία, Σχολικές μονάδες), υπηρετεί προσωπικό με σχέση εργασίας δημοσίου και ιδιωτικού δικαίου το οποίο κατέχει οργανικές θέσεις διοικητικών και βοηθητικών κλάδων. Σύμφωνα με τις ισχύουσες διατάξεις (άρθρο 19 του Ν. 1566/1985), σε κάθε σχολική μονάδα Β/θμιας Εκπ/σης με μαθητές διακόσιους (200) και άνω λειτουργεί Γραμματεία στην οποία τοποθετείται ένας διοικητικός υπάλληλος. Στη Γραμματεία Λυκείων που έχουν περισσότερους από πεντακόσιους (500) μαθητές τοποθετείται και δεύτερος γραμματέας, καθώς και τρίτος αν έχουν περισσότερους από οκτακόσιους (800) μαθητές.
      Οι υπηρετούντες σε θέσεις διοικητικών κλάδων (κατηγοριών ΠΕ, ΤΕ, ΔΕ) ανέρχονται επί του παρόντος σε 2.300 εκ των οποίων 230 διορίστηκαν την τελευταία τριετία. Με βάση την ισχύουσα νομοθεσία, (άρθρο 20 του Ν.1566/85, όπως τροποποιήθηκε με το άρθρο 16 του Ν.3467/06), ο διορισμός του διοικητικού και βοηθητικού προσωπικού πραγματοποιείται ανά Νομό ή Νομαρχιακό Διαμέρισμα. Η περαιτέρω τοποθέτηση του προσωπικού σε συγκεκριμένη θέση πραγματοποιείται με απόφαση του αρμόδιου Περιφερειακού Διευθυντή Εκπαίδευσης, ύστερα από πρόταση του οικείου Περιφερειακού Υπηρεσιακού Συμβουλίου Διοικητικού Προσωπικού (Π.Υ.Σ.ΔΙ.Π.).
      Για την ενίσχυση των ως άνω υπηρεσιών με προσωπικό, προκηρύχθηκαν συνολικά 766 θέσεις (κατηγοριών ΠΕ, ΤΕ, Δε και ΥΕ) προς κάλυψη με μετάταξη υπαλλήλων άλλων φορέων βάσει των διατάξεων του Υπαλληλικού Κώδικα (αρ. 70461/Η/3-7-2007 Ανακοίνωση/Πρόσκληση για Μετάταξη υπαλλήλων άλλων φορέων). Βρίσκεται σε εξέλιξη η διαδικασία κάλυψης 390 θέσεων διοικητικού προσωπικού, εκ των οποίων 56 της κατηγορίας ΠΕ, 85 της κατηγορίας ΤΕ και 74 της κατηγορίας ΔΕ.
      Επιπλέον, με την πρόσφατη αρ. 8Κ/2008 Προκήρυξη του Α.Σ.Ε.Π (ΦΕΚ 508/6-10-2008), προκηρύχθηκε η πρόσληψη συνολικά τριάντα οκτώ (38) υπαλλήλων του κλάδουΔΕ1 Διοικητικού και αναμένεται ο σχετικός πίνακας διοριστέων από το Α.Σ.Ε.Π. προκειμένου η αρμόδια Υπηρεσία του ΥΠ.Ε.Π.Θ. να ξεκινήσει τις διαδικασίες διορισμών.
      Από την Τριμελή Επιτροπή του Υπουργείου Εσωτερικών, εγκρίθηκε πρόσφατα η πλήρωση συνολικά πενήντα (50) θέσεων των Περιφερειακών Υπηρεσιών, ειδικότερα δε είκοσι (20) του κλάδου ΤΕ1 και τριάντα (30) του κλάδου ΔΕ1. Άμεσα πρόκειται να πραγματοποιηθεί η κατανομή των θέσεων ανά Νομό και Νομαρχιακό Διαμέρισμα και να σταλεί σχετικό αίτημα προς το Α.Σ.Ε.Π. για την έκδοση Προκήρυξης.
      Προς κάλυψη των υπόλοιπων κενών οργανικών θέσεων διοικητικών υπαλλήλων, έχει ήδη υποβληθεί στο Υπουργείο Εσωτερικών ο Προγραμματισμός για νέες προσλήψεις, οι οποίες ανέρχονται σε 820 και αναλύονται ως εξής: 150 για θέσεις κατηγορίας ΠΕ, 230 για θέσεις κατηγορίας ΤΕ και 240 για την κατηγορία ΔΕ.
      Τέλος, σας ενημερώνουμε ότι το ΥΠ.Ε.Π.Θ. προτίθεται να επανέλθει με νέα Ανακοίνωση - Πρόσκληση για μετάταξη υπαλλήλων, όταν ολοκληρωθούν οι εκκρεμείς διαδικασίες διορισμών/μετατάξεων και προκύψουν οι νέες κενές οργανικές θέσεις.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      6. Στην με αριθμό 4518/16-1-2008 ερώτηση των Βουλευτών κυρίων Νικολάου Μωραΐτη, Νικολάου Καραθανασόπουλου, Λιάνας Κανέλλη και Λίλας Καφαντάρη δόθηκε με το υπ’ αριθμ. 389/7-2-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      Οι πυρόπληκτες περιοχές του Ν. Ηλείας, έχουν οριοθετηθεί με τις υπ' αρ. πρωτ. οικ.5285/A32/31-8-07 (ΦΕΚ 1744/Β/31-8-07) και υπ' αρ. πρωτ. οικ.6374/Α32/10-10-07 (ΦΕΚ 2024/Β/15-10-07) Κοινές Υπουργικές Αποφάσεις.
      Με την υπ' αρ. πρωτ. οικ. 6996/Α32/31-10-07 (ΦΕΚ 2122/Β/31-10-07) Κοινή Υπουργική Απόφαση καθορίζονται τα πιστωτικά μέτρα για την αποκατάσταση των ζημιών στα πληγέντα κτίρια, ενώ με την υπ' αρ. πρωτ. Υ.Α.Σ. οικ.7204/6-1107 (ΦΕΚ 2166/Β/8-11-07) Απόφαση του Υπουργού ΠΕ.ΧΩ.ΔΕ. καθορίζονται οι προθεσμίες και η διαδικασία χορήγησης δωρεάν κρατικής αρωγής για ανακατασκευή κατοικίας ή για επισκευή, ανακατασκευή και αυτοστέγαση κτισμάτων που επλήγησαν από τις πυρκαγιές του καλοκαιριού του 2007.
      1. Σύμφωνα με την με αρ. πρωτ. οικ.5532/Α36π/7-9-07 (ΦΕΚ 1812/Β/10-9-07) Κοινή Υπουργική Απόφαση καθορίζονται οι γενικοί όροι και οι διαδικασίες χορήγησης επιδότησης ενοικίου για την κάλυψη δαπανών στέγασης πυροπαθών κατοίκων περιοχών των Νομαρχιακών Αυτοδιοικήσεων Ηλείας, Μεσσηνίας, Κορινθίας, Αρκαδίας, Αχαΐας, Λακωνίας, Ευβοίας, Αιτωλοακαρνανίας, Μαγνησίας, Κεφαλληνίας και Αττικής, που επλήγησαν από τις πυρκαγιές lουνίου, lουλίου και Αυγούστου 2007
      2. Επίσης με τη με αρ.πρωτ.Υ.Α.Σ. 0IK.6604/A312/17-10-07 (ΦΕΚ 2046/18-10-07) Απόφαση του Υπουργού ΠΕ.ΧΩ.ΔΕ., συστάθηκε Τομέας Αποκατάστασης Πυρόπληκτων στον Πύργο του Ν. Ηλείας, οι αρμοδιότητες του οποίου συνίστανται στη διενέργεια ελέγχου και χαρακτηρισμού των κτισμάτων, στον έλεγχο μελετών και έκδοση των αδειών επισκευής τους, στη χορήγηση επιδότησης ενοικίου, καθώς επίσης και στη χορήγηση δωρεάν κρατικής αρωγής για επισκευή ή ανακατασκευή κτιρίων και γενικά στον έλεγχο της προόδου των εργασιών αποκατάστασης ζημιών. Ήδη, σύμφωνα και με το στατιστικό δελτίο του Τομέα Αποκατάστασης Πυροπλήκτων Ν. Ηλείας, σχετικά με την επιδότηση ενοικίου, επί συνόλου μόλις 54 κατατεθειμένων αιτήσεων, έχουν εγκριθεί οι 48 και έχει εξασφαλιστεί για τους δικαιούχους ποσό ύψους 45.750 €. Εδώ παρατηρείται και μία καθυστέρηση γενικότερης κατάθεσης αιτήσεων από πλευράς των πληγέντων, δεδομένου ότι επί συνόλου 1601 διενεργηθεισών αυτοψιών από μηχανικούς του ΥΠΕΧΩΔΕ, που χαρακτήρισαν 887 κτίσματα ολοσχερώς κατεστραμμένα, 543 επισκευάσιμα και 171 χωρίς βλάβες, έχουν κατατεθεί μόνο 20 αιτήσεις για επισκευή και μόλις 2 για ανακατασκευή.
      3. Οι διαδικασίες ένταξης στο Πρόγραμμα Δημοσίων Επενδύσεων, των έργων της ΣΑΕ 269, που αφορούν στην αποκατάσταση των πυρόπληκτων, με τη συνεισφορά πιστώσεων του Ειδικού Ταμείου Αρωγής, έχουν ολοκληρωθεί.
      Το ΥΠΕΧΩΔΕ έχει προωθήσει σχετικό αίτημα για χρηματοδότηση των έργων, προς το Υπουργείο Οικονομίας και Οικονομικών και αναμένει τη σχετική έγκριση. Αμέσως μόλις εγκριθεί από Υπουργείο Οικονομίας και Οικονομικών η αιτούμενη χρηματοδότηση, θα ξεκινήσει η διαδικασία καταβολής των δικαιουμένων αποζημιώσεων στους πυρόπληκτους.
      Ο Υφυπουργός
      Θ. ΞΑΝΘΟΠΟΥΛΟΣ»
      	7. Στην με αριθμό 4539/16-1-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Β-166/11/2/2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4539/16-1-2008 που κατέθεσε στη Βουλή ο Βουλευτής κ. Γιαν. Σκουλάς, και αφορά στη δημιουργία υποδομών που θα συμβάλλουν στην εύκολη-πρόσβαση των ατόμων με ειδικές ανάγκες στα μεταφορικά μέσα, θέτουμε υπόψη σας τα εξής:
      1. Μέσα Μαζικής Μεταφοράς :
      Τα περισσότερα μεταφορικά μέσα των ΕΦΣΕ (δηλαδή ΕΘΕΛ, ΗΛΠΑΠ και ΗΣΑΠ) του ΟΑΣΑ διαθέτουν εξοπλισμό κατάλληλο για την εξυπηρέτηση των ΑΜΕΑ. Επιπλέον, όλοι οι συρμοί και σταθμοί του ΜΕΤΡΟ και ΤΡΑΜ είναι προσβάσιμοι στα άτομα με κινητικές αναπηρίες.
      Με τις διατάξεις της παρ. 1 του άρθρου δέκατου της οικονομικής συμφωνίας (ν.2898/2001 ΦΕΚ 71Α'), μεταξύ του Ελληνικού δημοσίου και του Οργανισμού Αστικών Συγκοινωνιών Θεσ/νίκης (ΟΑΣΘ), για τον εκσυγχρονισμό και βελτίωση των παρεχομένων υπηρεσιών, προβλέπεται η προμήθεια λεωφορείων εφοδιασμένων με σύστημα πρόσβασης εμποδιζόμενων ατόμων.
      Από τις διατάξεις της παρ. 9 του άρθρου 12 του νέου νόμου 2963/2001 (268 Α') για την «Οργάνωση και λειτουργία των δημόσιων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις», προβλέπεται ότι «τα αστικά λεωφορεία που τίθενται σε κυκλοφορία μετά την ισχύ του νόμου αυτού, δύνανται να φέρουν εξοπλισμό για την πρόσβαση και ασφαλή μεταφορά ατόμων με κινητικά προβλήματα. Τα λεωφορεία ιδιοκτησίας των φορέων συγκοινωνιακού έργου και μέχρι ποσοστού, τουλάχιστον, δέκα τοις εκατό (10%) επί του συνολικού στόλου αυτών, φέρουν υποχρεωτικά τον προαναφερόμενο εξοπλισμό».
      Για περισσότερες πληροφορίες, επισυνάπτουμε το με αρ. 494 ΔΣ/30.10.2007 έγγραφο του ΟΑΣΑ που είχε αποστείλει σε παρόμοιου περιεχομένου ερώτηση.
      Στα ενταγμένα και εκτελούμενα Έργα του ΠΔΕ 2007, στο πλαίσιο του Ε.Π. «Σιδηρόδρομοι - Αεροδρόμια - Αστικές Συγκοινωνίες» και του Ε.Π. «Κοινωνία της Πληροφορίας», έχουν συμπεριληφθεί και τα Συστήματα Τηλεματικής και Πληροφόρησης Επιβατών τα οποία ήδη υλοποιούνται από τους Συγκοινωνιακούς φορείς Ε.ΘΕ.Λ., Η.Λ.Π.Α.Π., ΤΡΑΜ, Α.Μ.Ε.Λ., Ο.Α.Σ.Θ. και τα Αστικά Κ.Τ.Ε.Λ. των μεγάλων πόλεων.
      Στις λειτουργικές δυνατότητες των Συστημάτων Τηλεματικής περιλαμβάνεται μεταξύ άλλων και η αναγγελία των στάσεων για τη διευκόλυνση των μετακινουμένων ΑμεΑ με προβλήματα όρασης.
      Τα αντίστοιχα συστήματα πληροφόρησης επιβατών στα Μέσα Σταθερής Τροχιάς (ΜΕΤΡΟ, Η.Σ.Α.Π., ΤΡΑΜ), λειτουργούν ήδη και συνεχίζεται η εγκατάσταση αυτών στους σταθμούς επέκτασης των δικτύων.
      Επίσης, στον Ο.Α.Σ.Θ. λειτουργεί ήδη από 1-1-2007 σύστημα τηλεματικής εντός όλων των λεωφορείων, με το οποίο γίνεται ακουστική και οπτική αναγγελία των στάσεων στην Ελληνική και Αγγλική γλώσσα.
      Τέλος, ο Οργανισμός Αστικών Συγκοινωνιών Θεσσαλονίκης, κατ' εφαρμογή των ρυθμίσεων του άρθρου 17 του ν. 3185/2003 έχει θέσει σε κυκλοφορία τρία (3) ειδικά διασκευασμένα οχήματα με συνοδό, για τη δωρεάν (άνευ κομίστρου) μετακίνηση ατόμων με κινητικά προβλήματα, προβλήματα όρασης κλπ. μετά από προγραμματισμένο ραντεβού.
      Ανάλογο πρόγραμμα, σε πιλοτική βάση, εφαρμόζεται και από την Ε.ΘΕ.Λ.
      2. Aερoλιμένες:
      Σε εκτέλεση του άρθρου 14 του Κανονισμού 1107/2006 του Ευρωπαϊκού Κοινοβουλίου και του Συμβουλίου της 5ης lουλίου 2006 «σχετικά με τα δικαιώματα των ατόμων με αναπηρία και των ατόμων με μειωμένη κινητικότητα, όταν ταξιδεύουν αεροπορικώς», αρμόδιος φορέας για την εφαρμογή του έχει ορισθεί, όσον αφορά στους ελληνικούς αερολιμένες και στους αερομεταφορείς, η Υπηρεσία Πολιτικής Αεροπορίας.
      Ο υπόψη Κανονισμός θα εφαρμοσθεί από 26 lουλίου 2008 (εκτός από τα άρθρα 3 και 4 που αφορούν στους αερομεταφορείς και τα οποία εφαρμόζονται ήδη από 26 lουλίου 2007).
      Η ΥΠΑ έχει φροντίσει για την υλοποίηση των απαιτουμένων υποδομών (ράμπες, ειδικοί χώροι στάθμευσης, WC κλπ) και έχει ενημερώσει όλους τους αερολιμένες, σχετικά με τις απαιτήσεις του υπόψη Κανονισμού, καθώς επίσης και τους αερομεταφορείς, οι οποίοι θα πρέπει να κοινοποιούν προς τους αερολιμένες τις πληροφορίες για την ανάγκη συνδρομής των επιβατών με αναπηρία. Ήδη, βρίσκεται υπό επεξεργασία σχέδιο Προεδρικού Διατάγματος, για τη ρύθμιση θεμάτων σχετικά με την εφαρμογή του ως άνω Κανονισμού.
      Τέλος, η ΥΠΑ βρίσκεται σε συνεργασία με την Εθνική Συνομοσπονδία Ατόμων με Αναπηρία (ΕΣΑΕΑ) για τον σωστότερο προγραμματισμό της εκπαίδευσης του προσωπικού των αερολιμένων, των φορέων εξυπηρέτησης ΑΜΕΑ και των αερομεταφορέων, καθώς και για οποιοδήποτε άλλο θέμα που αφορά στη σωστή εφαρμογή του υπόψη Κανονισμού.
      3. Σιδηροδρομικές Μεταφορές:
      Για τις παρεμβάσεις που γίνονται στους σιδηροδρομικούς σταθμούς για την εξυπηρέτηση των ΑΜΕΑ, ο Οργανισμός Σιδηροδρόμων Ελλάδος (Ο.Σ.Ε. Α.Ε) έχει αποστείλει σε παρομοίου περιεχομένου ερώτηση το με αρ. 1057677/31-10-2007 έγγραφο, το οποίο σας διαβιβάζουμε.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      	8. Στην με αριθμό 10442/15.4.2008 ερώτηση των κυρίων Σπυρίδωνος-Άδωνι Γεωργιάδη και Βαΐτση Αποστολάτου δόθηκε με το υπ΄αριθμ. 2046Β/8.5.08 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής, σας γνωρίζουμε τα εξής:
      Το κτίριο επί των οδών 28ης Οκτωβρίου (Πατησίων) 61 & Σκαραμαγκά 2 έχει χαρακτηρισθεί:
      * ως διατηρητέο με την υπ'αρ. οικ. 11674/411/3.2.1987 Υπ. Απόφαση ΠΕ.ΧΩ.Δ.Ε. (ΦΕΚ 160/Δ/27.2.1987) «περί χαρακτηρισμού ως διατηρητέων δέκα επτά (17) κτιρίων που βρίσκονται στο ρυμοτομικό σχέδιο της πόλης της Αθήνας και καθορισμός ειδικών όρων και περιορισμών δόμησης».
      * ως ιστορικό διατηρητέο μνημείο με την υπ'αρ. ΥΠΠΟ/ΔIΛΑΠ/Γ/1182/24711/30.5.1989 Υπ. Απόφαση (ΦΕΚ 440/Β/6.6.1989) «περί χαρακτηρισμού ως ιστορικού διατηρητέου μνημείου του κτιρίου ιδιοκτησίας ΝΑΤ στην οδό Πατησίων 61 στην Αθήνα».
      Η Απόφαση ΥΠΠΟ αναφέρει ότι το κτίριο υπήρξε κατοικία της Μαρίας Κάλλας, καθώς και σημαντικό δείγμα πολυκατοικίας της περιόδου 1921- 1932 του γνωστού αρχιτέκτονα Κ. Κιτσίκη.
      Σύμφωνα με τις διατάξεις του Ν.1337/Α/1983 (άρθρο 32, παρ. 4,5), του Ν.2831/2000 (άρθρο 3, παρ.5), καθώς και των Υπ. Αποφάσεων χαρακτηρισμού, υπεύθυνοι για τη συντήρηση των διατηρητέων κτιρίων είναι οι ιδιοκτήτες που οφείλουν να διατηρούν τα αρχιτεκτονικά, καλλιτεχνικά και στατικά στοιχεία αυτών και σε οποιαδήποτε περίπτωση καταστροφής τους να τα ανακατασκευάζουν, σύμφωνα με τις υποδείξεις της αρμόδιας ΕΠΑΕ, ακόμα και αν η καταστροφή οφείλεται σε ανώτερη βία.
      Εξάλλου, για την προστασία και διάσωση των διατηρητέων κτιρίων, οι ιδιοκτήτες μπορούν να επωφεληθούν από τα πολεοδομικά και οικονομικά κίνητρα που έχει θεσπίσει η Πολιτεία όπως
      1. Δάνεια για την επισκευή και αποκατάστασή τους, σύμφωνα με σχετική Κοινή Υπουργική Απόφαση Υπουργών Εθνικής Οικονομίας, Οικονομικών και Γεωργίας. 
      2. Μεταφορά του τυχόν εναπομείναντα συντελεστή δόμησης. 
      3. Ειδικές ρυθμίσεις για ανέγερση νέων κτιρίων στον ακάλυπτο χώρο του οικοπέδου ή προσθηκών που δεν βλάπτουν το κτίριο.
      4. Φορολογικές ελαφρύνσεις στις περιπτώσεις μεταβίβασης ή δωρεάς των κτιρίων.
      Επίσης σας πληροφορούμε ότι όσον αφορά στον καθορισμό των άμεσων μέτρων που θα πρέπει να λαμβάνονται για την προσωρινή στερέωση αξιόλογων στοιχείων των κτιρίων που είναι διατηρητέα ή έχει κινηθεί η διαδικασία χαρακτηρισμού τους ως διατηρητέα, αρμόδια υπηρεσία είναι η Πολεοδομία του Δήμου Αθηναίων, η οποία και ελέγχει εάν τηρούνται οι υποδείξεις για τη λήψη άμεσων μέτρων προστασίας ώστε να καθίστανται τα υπόψη κτίρια ασφαλή και ακίνδυνα για τους διερχόμενους.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      9. Στην με αριθμό 11431/7.5.08 ερώτηση των Βουλευτών κύριων Δημητρίου Κουσελά, Γιάννη Κουτσούκου και Μιχάλη Κατρίνη δόθηκε με το υπ΄αριθμ. 1058991/3253/Β0010/28.5.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Aπαντώντας στην ανωτέρω σχετική ερώτηση των Βουλευτών κ.κ. Δημήτρη Κουσελά, Γιάννη Koυτσoύκου και Μιχάλη Κατρίνη και κατόπιν έγγραφης επικοινωνίας μας με τις αρμόδιες Κτηματικές Υπηρεσίες Ηλείας και Μεσσηνίας, αναφορικά με τα ζητήματα αρμοδιότητας μας που θίγονται σε αυτήν, σας γνωρίζουμε τα εξής:
      Τόσο η Κτηματική Υπηρεσία Ηλείας όσο και αυτή της Μεσσηνίας, όπως μας γνώρισαν με σχετικά έγγραφα τους, εκτελούν συχνά ελέγχους και επιτόπιες αυτοψίες στην περιοχή του ποταμού Νέδα. Σε όσες μάλιστα περιπτώσεις διαπιστώθηκε ότι εκτελούνται παράνομες αμμοληψίες οι αρμόδιες κατά τόπο Κτηματικές Υπηρεσίες προέβησαν στην λήψη των μέτρων που προβλέπονται από το άρθρο 2 του Α.Ν. 263/1968 και του άρθρου 115α του Διατάγματος της 11/12-11-1929.
      Περαιτέρω σας γνωρίζουμε ότι στον Νομό Ηλείας, μετά από τις καταστροφικές πυρκαγιές του προηγούμενου έτους, γίνεται προσπάθεια τόσο από την Περιφέρεια Δυτικής Ελλάδας όσο και από την Νομαρχιακή Αυτοδιοίκηση Ηλείας, προκειμένου ο νομός να μην πληγεί και από τις πλημμύρες των ποταμών, χειμάρρων, ρεμάτων κλπ. Μάλιστα τεχνική εταιρεία διέθεσε μηχανήματα της, προκειμένου να καθαριστούν οι χείμαρροι και τα ποτάμια του Νομού προς αποτροπή του κινδύνου της πλημμύρας εν όψει επερχόμενης περιόδου βροχοπτώσεων. Η ίδια εταιρεία επενέβη ομοίως και επί της κοίτης του ποταμού Νέδα μετά τις πυρκαγιές και ενίσχυσε τα αναχώματα του ποταμού εκατέρωθεν (σε Ηλεία και Μεσσηνία) με αμμοκροκάλη εξ' ου και η ταπείνωση της υψομετρικής στάθμης. Επισημαίνεται ότι για το συγκεκριμένο αντιπλημμυρικό έργο έχει εκπονηθεί μελέτη από επιστημονική Επιτροπή του Πανεπιστημίου Πάτρας και για το λόγο αυτό έχει ανασταλεί κάθε άλλη δραστηριότητα στη Νέδα, ενώ δεν έχει εκδοθεί καμία άδεια αμμοχαλικοληψίας στη συγκεκριμένη περιοχή μετά τις καταστροφικές πυρκαγιές του προηγούμενου καλοκαιριού.
      Τέλος αίτημα για χορήγηση άδειας αμμοληψίας έχει υποβληθεί από την κοινοπραξία «ΑΠΙΟΝ ΚΛΕΟΣ», αναδόχου της κατασκευής τμήματος της Ιονίας Οδού το οποίο προς το παρόν εκκρεμεί. Επισημαίνεται ότι από το ανωτέρω αναφερόμενο αντιπλημμυρικό έργο αναμένεται ότι θα προκύψουν μεγάλες ποσότητες αδρανών υλικών τις οποίες έχει ανάγκη ο νομός Ηλείας για τα μεγάλα έργα όπως η Ιόνια Οδός, το αεροδρόμιο Ανδραβίδας, τα λιμάνια, αλλά και τα μικρότερα δημόσια έργα που προβλέπονται να εκτελεστούν και οι οποίες θα εκποιηθούν για τις ανάγκες των έργων αυτών.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      10. Στην με αριθμό 8612/22-10-2008 ερώτηση της Βουλευτού κ. Μαρίας Σκραφνάκη δόθηκε με το υπ’ αριθμ. Δ6/Φ38/οικ27631/17-11-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε ότι το Υπουργείο Ανάπτυξης και το Υ.ΠΕ.ΧΩ.Δ.Ε. βρίσκονται σε συνεχή συνεργασία για βελτίωση των αδειοδοτικών διαδικασιών.
      Ήδη, ο Υφυπουργός ΠΕ.ΧΩ.Δ.Ε. κ. Στ. Καλογιάννης έχει προσφάτως εκδώσει δύο Αποφάσεις (Υ.Α. 16094/08.04.2008 "Συμπλήρωση της υπ' αριθμ. 1945/134/17.1.2003 απόφασης Γενικού Γραμματέα ΥΠΕΧΩΔΕ «Εγκατάσταση ηλιακών θερμοσιφώνων»" ΦΕΚ Β' 917/19.05.2008 και Υ.Α. 16095/08.04.2008 "Συμπλήρωση της υπ' αριθμ. 5219/3.2.2004 απόφασης Υφυπουργού Υπουργείου Περιβάλλοντος, Χωροταξίας και Δημοσίων Έργων «Καθορισμός εργασιών μικρής κλίμακας για τις οποίες αντί της έκδοσης άδειας δόμησης απαιτείται Έγκριση Εργασιών. Διαδικασία έγκρισης και απαιτούμενα δικαιολογητικά.»" ΦΕΚ Β' 925/20.05.2008) με τις οποίες γίνεται ένα περαιτέρω βήμα προς την κατεύθυνση αντιμετώπισης ασαφειών που εντοπίστηκαν στις πολεοδομίες της χώρας, σχετικά με το επιτρεπτό της εγκατάστασης φωτοβολταϊκών συστημάτων σε περιοχές εντός σχεδίου δόμησης καθώς και σε παραδοσιακούς οικισμούς και διατηρητέα κτήρια.
      Περαιτέρω, θέτουμε υπόψη σας ότι το Υπουργείο Ανάπτυξης παρακολουθεί από κοντά την κατάσταση στον τομέα των φωτοβολταϊκών για την ανάπτυξη του οποίου έχει υποβληθεί ιδιαίτερα αυξημένος αριθμός αιτημάτων, τόσο για χορήγηση άδειας παραγωγής όσο και για ένταξη σε καθεστώς απαλλαγής από την υποχρέωση ενεργειακής αδειοδότησης κατά τις διατάξεις του άρθρου 4 του Ν. 3468/2006, με συνολική που υπερκαλύπτει τους στόχους του Προγράμματος Ανάπτυξης Φωτοβολταϊκών το οποίο εγκρίθηκε με την απόφαση Δ6/Φ1/οικ. 8684/24.4.2007 και τροποποιήθηκε με την Δ6/Φ1/οικ. 15450/18.7.2007. Χαρακτηριστικά αναφέρεται ότι μετά την πρόσκληση της Ρ.Α.Ε. για υποβολή αιτήσεων για χορήγηση απόφασης εξαίρεσης στα μη Διασυνδεδεμένα νησιά έχουν υποβληθεί συνολικά περίπου 2.980 αιτήσεις εκ των οποίων 1.600 περίπου για τη νήσο Κρήτη. Παράλληλα στους διαδοχικούς, ανά δίμηνο, κύκλους αιτήσεων για χορήγηση άδειας παραγωγής έχουν υποβληθεί περισσότερες από 1.350 αιτήσεις. Είναι αυτονόητο ότι προτού η Ρ.Α.Ε. σχηματίσει γνώμη για τις αποφάσεις εξαίρεσης που θα χορηγηθούν αλλά και τα αιτήματα για χορήγηση άδειας παραγωγής που θα προκριθούν οφείλει να εξετάσει όλες τις αιτήσεις προκειμένου να διαπιστώσει κατ' αρχήν ποιες από αυτές υποβλήθηκαν παραδεκτά και συγκεντρώσουν τα κριτήρια του ν. 3468/2006 και του Κανονισμού Αδειών Παραγωγής. Ειδικά για την Κρήτη αναμένεται να ολοκληρωθεί σύντομα η διαδικασία χορήγησης αποφάσεων εξαίρεσης για φωτοβολταϊκούς σταθμούς, συνολικής ισχύος 102 MW, όπως προκύπτει από το έγγραφο της Ρ.Α.Ε. με κωδικό 0-27594/11.11.2008 το οποίο επισυνάπτεται για περαιτέρω ενημέρωσή σας.
      Επίσης, σας ενημερώνουμε ότι εντός του Νοεμβρίου 2008, πρόκειται να κατατεθεί προς ψήφιση στη Βουλή νομοθετική ρύθμιση για την προώθηση μεγαλύτερης συμμετοχής της παραγόμενης ηλεκτρικής ενέργειας από φωτοβολταϊκούς σταθμούς στο ενεργειακό μείγμα και την επιτάχυνση της υλοποίησης των σχετικών επενδυτικών σχεδίων. Με την ίδια νομοθετική ρύθμιση, προωθείται ειδικό Πρόγραμμα ανάπτυξης φωτοβολταϊκών σταθμών σε κτίρια, στέγες και προσόψεις, με συγκεκριμένους όρους και απλές διαδικασίες, ανεξαρτήτως άλλων ρυθμίσεων, με σκοπό την ένταξη των φωτοβολταϊκών συστημάτων σε ιδιωτικά και δημόσια κτίρια,
      Περαιτέρω, προκειμένου να εξεταστεί η υφιστάμενη κατάσταση στην ανάπτυξη των ιδιωτικών ενεργειακών επενδύσεων Ανανεώσιμων Πηγών Ενέργειας (ΑΠΕ), να επιλυθούν οι δυσκολίες στην υλοποίηση σταθμών παραγωγής από ΑΠΕ και να υλοποιηθεί ο σχεδιασμός για τη δημιουργία ενιαίου πλαισίου ανάπτυξης των ΑΠΕ με τη διαμόρφωση σχετικής πρότασης, έχει ήδη συγκροτηθεί στο ΥΠ.ΑΝ., Επιτροπή και Ειδική Ομάδα Εργασίας (Απόφαση Δ6/Φ1/οικ.15974/27.06.2008, ΦΕΚ Υ.Ο.Δ.Δ. 281/01.07.2008) με την συνεργασία όλων των συναρμόδιων Υπουργείων (συμπεριλαμβανομένων και του ΥΠ.ΟΙ.Ο., του Υπουργείου Αγροτικής Ανάπτυξης καθώς και πολλών διευθύνσεων του Υ.ΠΕ.ΧΩ.Δ.Ε.) φορέων της αγοράς, επιστημονικών φορέων και ΜΚΟ.
      Ο Υπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 3267/13-12-2007 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 4559/0092/19-1-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Κυριάκος Βελόπoυλoς, σας γνωρίζουμε τα εξής:
      1. Σύμφωνα με τα στοιχεία που τηρούνται στην Υπηρεσία μας, η αύξηση του αριθμού των πολιτικών συνταξιούχων (συμπεριλαμβανομένων των δικαστικών, μελών Δ.Ε.Π. ΑΕΙ και Ε.Π. των ΤΕΙ, προσωπικού Νοσοκομείων κ.λ.π.) είναι κατά πολύ μικρότερη από την αναφερόμενη στην εν λόγω ερώτηση. Συγκεκριμένα, οι πολιτικοί συνταξιούχοι αυξήθηκαν το 2007 σε σχέση με το 2006 κατά 6.045, ενώ τα προηγούμενα δύο έτη (2006 σε σχέση με 2005 και 2005 σε σχέση με 2004) κατά 4.699 και 5.194 αντίστοιχα, αύξηση καθόλα φυσιολογική.
      2. Το ποσό μείωσης της σύνταξης σε περιπτώσεις πρόωρης αποχώρησης του υπαλλήλου)δεν μπορεί να υπολογισθεί αν δεν είναι γνωστές οι παράμετροι υπολογισμού της σύνταξης (έτη υπηρεσίας, κλάδος, φορέας, μισθολογικό κλιμάκιο κ.λ.π.).
      3. Οι αλλαγές στη συνταξιοδοτική νομοθεσία συντελούνται σε βάθος χρόνου, εντός των πλαισίων του σεβασμού της ασφάλειας δικαίου και αποφεύγουν να θίξουν ώριμα συνταξιοδοτικά δικαιώματα.
      4. Σημειώνεται ότι τυχόν παρέμβαση στο ασφαλιστικό-συνταξιοδοτικό σύστημα του Δημοσίου θα προκύψει μετά από διάλογο με τους ενδιαφερόμενους και εφόσον κριθεί επιβεβλημένη.
      Ο Υφυπουργός
      ΝΙΚΟΛΑΟΣ ΛΕΓΚΑΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, και πάλι χρόνια πολλά, καλή χρονιά, να είναι μια χρονιά δημιουργίας και για τη Βουλή των Ελλήνων και για τον ελληνικό λαό και για την πατρίδα μας.
      Ξεκινούν σήμερα οι εργασίες από την Αίθουσα της Ολομέλειας, που έχει ήδη αρχίσει  η ανακαίνισή της και πιστεύω ότι όλοι θα χαίρεστε…
      ΑΠΟΣΤΟΛΟΣ ΚΑΚΛΑΜΑΝΗΣ: Συγχαρητήρια. 
      ΠΡΟΕΔΡΟΣ (Δημήτριος Σιούφας): Ευχαριστώ πολύ, κύριε Πρόεδρε, και κύριοι συνάδελφοι. 
      Αναδεικνύει τις ομορφιές αυτού του αρχιτεκτονήματος και πιστεύω ότι όλοι επισκεπτόμενοι τη Βουλή, από τη νεολαία μας, τους  μαθητές μας αλλά και τους πολίτες και τους ξένους που έρχονται, θα χαίρονται την όλη προσπάθεια η οποία γίνεται για να αποκτήσει το Κοινοβούλιό μας τη μορφή και την εικόνα που του αξίζει.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 7565/8.10.2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον  νέο Υπουργό Αγροτικής Ανάπτυξης και Τροφίμων  -του οποίου του ευχόμαστε και καλή επιτυχία στα νέα του καθήκοντα- σχετικά με την εφαρμογή του προγράμματος αναμπέλωσης στην Κρήτη. 
      Η ερώτηση του κυρίου συναδέλφου έχει ως ακολούθως: 
      «Όπως είχα επισημάνει με επανειλημμένες ερωτήσεις μου, οι αμπελουργοί του Νομού Ηρακλείου αντιμετωπίζουν σοβαρό πρόβλημα εξαιτίας της μεγάλης ανάγκης για νέα αναμπέλωση.
      Επειδή στην απάντηση του Υπουργείου στην πρόσφατη ερώτησή μου, 2400/24-7-2008, σχετικά με το πρόγραμμα της αναμπέλωσης στην Κρήτη, αναφέρεται ότι «Η νέα ΚΟΑ του αμπελοοινικού τομέα Καν. (ΕΚ) 479/08 και Καν. (ΕΚ) 555/’08, που τέθηκε σε ισχύ από 1/8/2008, εντάσσει την αναμπέλωση των οινοποιήσιμων ποικιλιών αμπέλου στα μέτρα του εθνικού φακέλου. Το πρόγραμμα στήριξης (Εθνικός φάκελος)  του αμπελοοινικού τομέα για τα επόμενα πέντε χρόνια 2009-2013 που κατέθεσε η χώρα μας στα αρμόδια όργανα της Ευρωπαϊκής Ένωσης στις 30-6-08 περιλαμβάνει και την αναδιάρθρωση των αμπελώνων.
      Επειδή η Κρήτη και ιδιαίτερα ορισμένες περιοχές του Νομού Ηρακλείου διαθέτουν τα καλύτερα δυνατά συγκριτικά πλεονεκτήματα για την αμπελοκαλλιέργεια και την παραγωγή αρίστης ποιότητας προϊόντων, 
      Ερωτάται ο κύριος Υπουργός: 
      Τι θα ισχύσει για την αναμπέλωση των αμπελώνων σταφυδοποίησης  και επιτραπέζιων σταφυλιών και με ποιο σχεδιασμό και ποιο χρονοδιάγραμμα θα εφαρμοστεί η αναμπέλωση των οινοποιήσιμων ποικιλιών αμπέλου, η οποία τέθηκε σε ισχύ από 1/8/2008». 
      Το λόγο έχει ο Υπουργός Αγροτικής Ανάπτυξης και Τροφίμων κ. Χατζηγάκης για τρία λεπτά. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε, που μου δίνετε το λόγο και για τις ευχές σας.
      Κυρίες και κύριοι συνάδελφοι, κατ’ αρχάς θα πρέπει να σας πω όπως άλλωστε γνωρίζετε, ότι είναι η πρώτη απάντηση που θα δώσω σε ερώτηση προς το Υπουργείο Αγροτικής Ανάπτυξης και Τροφίμων, μια παρουσία και απάντηση στη Βουλή που έρχεται μετά από δεκαέξι χρόνια. Πριν από δεκαέξι χρόνια ξανά ήμουν Υπουργός Αγροτικής Ανάπτυξης –«Γεωργίας» λέγαμε τότε το Υπουργείο- και αυτό μου δίνει μια ιδιαίτερη χαρά και μια ιδιαίτερη αισιοδοξία, διότι και σήμερα καλούμαστε να απαντήσουμε και να δώσουμε λύσεις σε προβλήματα που αφορούν τον αγροτικό τομέα, έναν τομέα ευαίσθητο, έναν τομέα ο οποίος αγκαλιάζει ολόκληρη την ελληνική ύπαιθρο.
      Κυρίες και κύριοι συνάδελφοι, όπως είχα την ευκαιρία και άλλες φορές να πω και να θυμίσω, ο πρωταρχικός στόχος της πολιτικής μας εστιάζεται σε ορισμένους άξονες. Οι άξονες οι οποίοι κυρίως χαρακτηρίζουν την πολιτική μας, αυτή την οποία προχωρούμε στο Υπουργείο Αγροτικής Ανάπτυξης και Τροφίμων, είναι κυρίως μια πολιτική βιώσιμης ανάπτυξης, μια πολιτική ποιοτικής αναβάθμισης των αγροτικών προϊόντων και των τροφίμων και κυρίως μια στήριξη της υπαίθρου με μέτρα και διάφορες ενέργειες οι οποίες θα τονώσουν το αγροτικό πνεύμα και θα δώσουν καλύτερη ποιότητα και καλύτερο περιβάλλον.
      Μέσα σε αυτά, λοιπόν, τα πλαίσια ξεκινήσαμε ήδη εδώ και τρεις μέρες που έχω την τιμή να βρίσκομαι στο τιμόνι του Υπουργείου Αγροτικής Ανάπτυξης και Τροφίμων, μια πολιτική η οποία στηρίζεται κυρίως σε έναν ανοικτό διάλογο. Και θα έλεγα, αν ήθελα να κάνω έτσι ένα ευφυολόγημα, μετά την πολιτική των ήρεμων νερών την οποία ακολουθήσαμε με συνέπεια στο Υπουργείο Δικαιοσύνης, τώρα ερχόμαστε και περνάμε στην πολιτική των ανοικτών θυρών και του διαλόγου στο Υπουργείο Αγροτικής Ανάπτυξης και Τροφίμων. 
      Στο πλαίσιο, λοιπόν, αυτής της πολιτικής, όπως την προδιέγραψα, την πολιτική της ποιοτικής αναβάθμισης, της τόνωσης της υπαίθρου, της βιώσιμης ανάπτυξης, της προστασίας του περιβάλλοντος, έρχεται να κολλήσει και η απάντηση που δίδω εις τον αξιότιμο συνάδελφο του ΠΑΣΟΚ, τον κ. Στρατάκη, όσον αφορά το θέμα των αναμπελώσεων. Αυτήν τη στιγμή έχουμε ήδη κάνει διάφορες θετικές δράσεις προς την Ευρωπαϊκή Ένωση, έτσι ώστε να μπορέσουμε να στηρίξουμε τα καινούργια προγράμματα, τα οποία θα αφορούν το θέμα στο οποίο αναφέρεστε, δηλαδή το πρόγραμμα της αναδιάρθρωσης, της μετατροπής στους αμπελώνες οινοποιήσιμων ποικιλιών αμπέλου που είναι μέσα στα επιλέξιμα μέτρα του προγράμματος στήριξης της νέας οργάνωσης της αγοράς του αμπελοοινικού τομέα και υπηρετεί τους στόχους τους οποίους είπαμε. 
      Με βάση αυτά θέλω να σας πω ότι αυτήν τη στιγμή δεν μπορώ να σας δώσω ένα ακριβές χρονοδιάγραμμα, ωστόσο εκείνο το οποίο έχω να σας πω είναι ότι προχωρούμε την αναμπέλωση, την εφαρμογή όλων αυτών των καλλιεργειών, έτσι ώστε πράγματι μέσα σε πολύ σύντομο χρονικό διάστημα να έχουμε ένα πλήρες πρόγραμμα το οποίο να ικανοποιεί τις προσδοκίες των αμπελουργών της Ελλάδας. 
      ΠΡΟΕΔΡΟΣ (Δημήτριος Σιούφας): Το λόγο έχει ο ερωτών Βουλευτής, ο συνάδελφος κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Θέλω και εγώ με τη σειρά μου να συγχαρώ τον κύριο Υπουργό για τα νέα του καθήκοντα και να τον ευχαριστήσω για την τελευταία του τοποθέτηση ότι κάποια στιγμή θα διαμορφωθεί εκείνο το πλαίσιο που είναι αναγκαίο, γιατί κατανοώ ότι μέσα σε τρεις μέρες δεν είναι δυνατόν να έχει διαμορφώσει τη δικιά του αντίληψη, τη δικιά του πολιτική στο Υπουργείο, γιατί δυστυχώς η μέχρι σήμερα πολιτική μάς έχει δώσει πολύ αρνητικά αποτελέσματα. 
      Θέλω να σας θυμίσω, κύριε Υπουργέ, ότι ο Νομός Ηρακλείου ήταν και εξακολουθεί σε κάποιο βαθμό να είναι ίσως και από τους πλέον δυναμικούς αγροτικούς νομούς της χώρας. Όμως, αυτά τα τελευταία χρόνια αντιμετωπίσαμε τεράστια προβλήματα. Από μία παραγωγή σταφίδας, για παράδειγμα, ογδόντα χιλιάδων τόνων, έχουμε πέσει στην παραγωγή ίσως και μόνο χιλίων τόνων για να μην πω ακόμη μικρότερα νούμερα. Αντιλαμβανόμαστε, λοιπόν, ότι υπάρχει τεράστιο πρόβλημα. Το ίδιο ισχύει βέβαια και με την ελαιοκαλλιέργεια, που έχουμε τώρα τεράστιο πρόβλημα, που δεν διατίθεται καν το ελαιόλαδο. Φοβάμαι ότι με την αντίληψη που διαμορφώνεται στους παραγωγούς σε λίγο θα εισάγουμε ακόμα και ελαιόλαδο που είναι εθνικό προϊόν, αφού κανείς δεν προτίθεται να μαζέψει μία παραγωγή, να συγκομίσει μία παραγωγή η οποία δεν μπορεί να καλυφθεί από την τιμή πώλησης του προϊόντος. 
      Όμως, το θέμα των αμπελιών για την Κρήτη είναι τεράστιο. Υπάρχει η προηγούμενη αναμπέλωση που έγινε επί υπουργίας κ. Ποτάκη, όπως θα θυμάστε πολύ καλά, μια και ήσασταν και κάποια άλλη φορά στο Υπουργείο, και βέβαια αυτή η αναμπέλωση έδωσε κάποια αποτελέσματα. Όμως, λόγω των δεδομένων ίσως εκείνης της εποχής, λόγω του ότι δεν υπήρχε ίσως η απαιτούμενη επιστημονική τεκμηρίωση, σήμερα αυτά τα αμπέλια αντιμετωπίζουν τεράστιο πρόβλημα ιώσεων και θα έλεγα, κύριε Υπουργέ, ότι είναι κατάλληλη η ώρα να διεκδικήσουμε όχι μόνο με εθνικούς πόρους, αλλά και από την Ευρωπαϊκή Ένωση να ολοκληρωθεί μία αναμπέλωση που ξεκίνησε, δεν ολοκληρώθηκε ή, εν πάση περιπτώσει, δεν έγινε ίσως με το σωστό τρόπο που έπρεπε να γίνει εκείνη την περίοδο, με αποτέλεσμα σήμερα να έχουμε προβλήματα και εξ αυτού του λόγου, πέραν του ότι είναι ανάγκη μετά από είκοσι τόσα χρόνια να ξαναδούμε το θέμα μιας νέας αναμπέλωσης, γιατί αυτή είναι περίπου και η διάρκεια των καλών αμπελώνων, αυτή είναι μία ικανοποιητική διάρκεια ζωής. 
      Σε αυτά, λοιπόν, τα δεδομένα και σε αυτό το πλαίσιο μέσα θα ήθελα να παρακαλέσω να δούμε τα προβλήματα αυτά που έχουν να κάνουν με την οργάνωση του αγροτικού τομέα σε νομούς που έχουν ιδιαίτερα χαρακτηριστικά και συγκριτικά πλεονεκτήματα, για ορισμένες τουλάχιστον καλλιέργειες που δεν είναι από τις καλλιέργειες που οι άλλες χώρες τις εγκαταλείπουν, γιατί βλέπουμε δυστυχώς άλλες χώρες, που έχουν λιγότερα συγκριτικά πλεονεκτήματα, να επιδιώκουν να αυξήσουν τις καλλιέργειες, στα οινοποιήσιμα για παράδειγμα, ενώ εμείς κάναμε ένα πρόγραμμα φέτος, αυτό που αναφέρεται στην ερώτησή μου, το οποίο και αυτό δεν δίδει διέξοδο να ξεπατωθούν τα αμπέλια που πρέπει. Από τις τετρακόσιες περίπου αιτήσεις που υπάρχουν στη Διεύθυνση Αγροτικής Ανάπτυξης του Νομού Ηρακλείου είναι αμφίβολο εάν θα ικανοποιηθούν οι ογδόντα ή οι εκατό. 
      Θέλω να πω ότι με όλη αυτή την κατάσταση που διαμορφώνεται, καταλαβαίνουμε όλοι μας ότι στον αγροτικό πληθυσμό υπάρχει ένα τεράστιο πρόβλημα το οποίο κάποια στιγμή θα πρέπει να το αντιμετωπίσουμε, όχι στο πλαίσιο μόνο ίσως μιας κυβερνητικής πολιτικής, αλλά στο πλαίσιο μιας εθνικής πολιτικής, που καλό είναι για τον αγροτικό τομέα με βάση την κατάσταση που υπάρχει και τα προβλήματα που έχει, να το δούμε συλλογικά και συνολικά.
      Ευχαριστώ πολύ.
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός κ. Χατζηγάκης για δύο λεπτά.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Κύριε συνάδελφε, όπως ξέρετε, η γεωργία βρίσκεται σε μια φάση μετεξέλιξης. Τα μεγάλα παγκόσμια γεγονότα, οι αλλαγές που έχουν συντελεστεί τα τελευταία χρόνια στη διάρθρωση της ΚΑΠ μέσα στην Ευρωπαϊκή Ένωση επιβάλλουν αναπόδραστα την ανάγκη να υπάρξει μια γεωργία, η οποία κυρίως να έχει ένα χαρακτήρα ανταγωνιστικό. Στο πλαίσιο αυτό λειτούργησαν και οι προηγούμενοι συνάδελφοί μου στο Υπουργείο Γεωργίας, όπως και οι προηγούμενες κυβερνήσεις και οι δικές σας κυβερνήσεις.
      Στο πλαίσιο και στη λογική αυτής της συνεχούς αναδιάρθρωσης, της συνεχούς αλλαγής των μεθόδων και των καλλιεργειών, ενισχύθηκε η γεωργία μας σε διάφορους τομείς, με διάφορα κονδύλια μέσα από την Ευρωπαϊκή Ένωση. Έχω την εντύπωση ότι και εσείς αυτό το οποίο επικαλείστε σήμερα κυρίως είναι αυτό, ότι θα πρέπει και σήμερα ο τομέας της αμπελουργίας να ενισχυθεί. 
      Θέλω να σας πω ότι τα συνολικά κονδύλια που έχουν εξασφαλιστεί από την Ευρωπαϊκή Ένωση για την περίοδο 2008 μέχρι 2013 ανέρχονται σ’ ένα μεγάλο ποσό των 21.475.000 ευρώ. Μέσα σ’ αυτό το πλαίσιο υπάρχει πρόβλεψη για αναδιάρθρωση, για εμπλουτισμό των οίνων, για στρεμματική ενίσχυση. 
      Πρέπει να σας πω, για παράδειγμα, ότι δεκαέξι χιλιάδες στρέμματα περίπου θα αναμπελωθούν τα επόμενα πέντε χρόνια. Ο αμπελώνας οινοποιήσιμων ποικιλιών θα είναι επτακόσιες χιλιάδες στρέμματα και ο συνολικός ένα εκατομμύριο διακόσιες χιλιάδες στρέμματα. Φαίνεται ότι ήδη τα προγράμματα, για τα οποία σας απαντώ, είναι προγράμματα τα οποία  υλοποιούνται ανά πάσα στιγμή και προχωρούν κατά τον καλύτερο δυνατό τρόπο. 
      Επειδή αναφερθήκατε και στη σταφίδα, όσον αφορά τους αμπελώνες σταφιδοποιίας, εκριζώνονται γύρω στα εκατόν είκοσι χιλιάδες στρέμματα και υπάγονται στη στρεμματική ενίσχυση. Τα αμπέλια οινοποιήσιμων ποικιλιών μετέχουν του προγράμματος στήριξης, με Δράσεις 1 και Δράσεις 2, ενιαίας στρεμματικής ενίσχυσης 50 ευρώ ανά στρέμμα. 
      Αυτά τα υπογραμμίζω διότι θέλω να τονίσω ιδιαίτερα ότι γίνεται μια πολύ μεγάλη προσπάθεια για να μπορέσουμε να αντλήσουμε όσο το δυνατόν περισσότερα κονδύλια μέσα από τα κυβερνητικά προγράμματα, για να στηρίξουμε αυτές τις δράσεις στις οποίες και εσείς αναφέρεστε.
      Σήμερα λοιπόν κρατήστε τούτη τη διαβεβαίωση, ότι θα καταβληθεί κάθε δυνατή προσπάθεια για να εξευρεθούν και πρόσθετα κοινοτικά κονδύλια για την περαιτέρω στήριξη του προγράμματος της αναδιάρθρωσης και της μετατροπής αμπελώνων οινοποιήσιμων ποικιλιών αμπέλου. Σύντομα θα είμαι εις θέσιν να έρθω εδώ, στην Αίθουσα αυτή και να σας καταθέσω συγκεκριμένα μέτρα και δράσεις οι οποίες θα είναι επ’ αγαθώ των αμπελουργών και των αναδιαρθρώσεων.
      Ευχαριστώ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Επόμενη είναι η δεύτερη με αριθμό 7572/8-10-2008 ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Εθνικής Παιδείας και Θρησκευμάτων, σχετικά με την κάλυψη των ελλείψεων σε εκπαιδευτικούς και σχολική στέγη στο Νομό Κυκλάδων. 
      Η ερώτηση της κυρίας συναδέλφου έχει ως εξής:
      «Σύμφωνα με ανακοίνωση -καταγγελία του Συλλόγου Δασκάλων και Νηπιαγωγών Σύρου-Τήνου-Μυκόνου, στο Νομό Κυκλάδων αυτή τη στιγμή λείπουν είκοσι εννέα εκπαιδευτικοί. Επιπρόσθετα, όπως αναφέρουν, δεν υπάρχουν δάσκαλοι/ες για τη λειτουργία των τάξεων ένταξης και των τμημάτων υποδοχής για τα παιδιά των μεταναστών.
      Σημαντικά είναι επίσης τα προβλήματα όσον αφορά τις κτηριακές εγκαταστάσεις, την επάρκεια των αιθουσών και των χώρων προαυλισμού των παιδιών, που είναι συχνά απαράδεκτες. Όσον αφορά την προσχολική εκπαίδευση, με την καθιέρωση του ενός χρόνου υποχρεωτικής εκπαίδευσης, χωρίς να ληφθούν τα αναγκαία μέτρα υποδοχής και εκπαίδευσης των νηπίων, αλλά και με την παράλληλη «εκδίωξη» των προνηπίων από τους δημοτικούς παιδικούς σταθμούς, έχει δημιουργηθεί μια εκρηκτική κατάσταση όσον αφορά τις συνθήκες στέγασης και συνακόλουθα την ποιότητα της παρεχόμενης εκπαίδευσης. 
      Τα σημαντικότερα από τα προβλήματα που αντιμετωπίζουν τα περισσότερα νησιά των Κυκλάδων είναι: τα παλαιά κτήρια, η έλλειψη αιθουσών και συχνά η κάλυψή τους από λυόμενα, η απουσία αιθουσών πολλαπλών χρήσεων και αιθουσών για τη λειτουργία του ολοήμερου σχολείου και οι ακατάλληλοι προαύλιοι χώροι. 
      Κατόπιν των ανωτέρω, ερωτάται ο κύριος Υπουργός:
      1. Ποια μέτρα προτίθεται να λάβει προκειμένου να καλυφθούν άμεσα όλα τα κενά των εκπαιδευτικών στο Νομό Κυκλάδων;
      2. Πώς σκοπεύει να αντιμετωπίσει τα τεράστια προβλήματα σχολικής στέγης στο Νομό Κυκλάδων;»
      Στην ερώτηση θα απαντήσει ο Υφυπουργός Εθνικής Παιδείας και Θρησκευμάτων κ. Σπύρος Ταλιαδούρος. 
      Κύριε Υφυπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, θα ήθελα να πω ότι το Υπουργείο Παιδείας στο πλαίσιο του προγραμματισμού του για την εξασφάλιση της ομαλής λειτουργίας των σχολείων της πρωτοβάθμιας εκπαίδευσης αφού έλαβε υπ’ όψιν τις ανάγκες σε διδακτικό προσωπικό πέτυχε ώστε οι διορισμοί των δασκάλων και των νηπιαγωγών να πραγματοποιηθούν έγκαιρα εν όψει της έναρξης του νέου σχολικού έτους 2008-2009.
      Ειδικότερα σε ότι αφορά τη Διεύθυνση Πρωτοβάθμιας Εκπαίδευσης Κυκλάδων θέλω να σας αναφέρω τα εξής στοιχεία: Πρώτον, για την κάλυψη οργανικών και λειτουργικών κενών διορίστηκαν φέτος διακόσιοι ένας δάσκαλοι, σαράντα δύο νηπιαγωγοί, τρεις καθηγητές αγγλικής γλώσσας και δύο φυσικής αγωγής. Επίσης προσελήφθησαν ως αναπληρωτές τριάντα επτά δάσκαλοι, σαράντα εννέα νηπιαγωγοί, οκτώ καθηγητές αγγλικής γλώσσας, τρεις φυσικής αγωγής και τρεις μουσικής. Επίσης, δόθηκαν πιστώσεις οκτακοσίων πενήντα τεσσάρων ωρών για όλες τις ειδικότητες στο ολοήμερο σχολείο για ωρομίσθιους εκπαιδευτικούς και εξακόσιες είκοσι ώρες στο κανονικό σχολείο για όλες τις ειδικότητες. Δόθηκαν τριακόσιες οκτώ ώρες για τη διδασκαλία δεύτερης ξένης γλώσσας στο κανονικό σχολείο γαλλικά ή γερμανικά. 
      Δεύτερον, στον τομέα ειδικής αγωγής και εκπαίδευσης έχουν αποσταλεί τριάντα τέσσερις πιστώσεις από το Σεπτέμβριο του 2008 στην Περιφερειακή Διεύθυνση Εκπαίδευσης Νοτίου Αιγαίου για την κάλυψη θέσεων ειδικού βοηθητικού προσωπικού και ειδικού εκπαιδευτικού προσωπικού. θέλω να τονίσω ότι με χθεσινό της έγγραφο –είναι στη διάθεσή σας- η Διεύθυνση Πρωτοβάθμιας Εκπαίδευσης Κυκλάδων μας γνωστοποιεί ότι καλύφθηκαν όλα ανεξαιρέτως τα κενά των εκπαιδευτικών και ότι τα σχολεία λειτουργούν απρόσκοπτα. Όπως αναφέρεται στο έγγραφο, τυχόν μεμονωμένα κενά που δημιουργούνται για παράδειγμα λόγω επαπειλουμένων κυήσεων ή θανάτων δεν επιφέρουν δυσλειτουργία στις σχολικές μονάδες εφόσον τα κενά καλύπτονται είτε με υπερωριακή αποζημίωση είτε με αποσπάσεις από όμορες σχολικές μονάδες.
      Όσον αφορά στην προσχολική αγωγή θα ήθελα να σας πω ότι πετύχαμε να υπάρξει απορρόφηση όλων των νηπίων στα νηπιαγωγεία της χώρας και να διοριστούν σε όλη την Ελλάδα δύο χιλιάδες εξακόσιοι νηπιαγωγοί. Ενεγράφησαν ενενήντα οκτώ χιλιάδες διακόσια ενενήντα οκτώ νήπια πρώτης ηλικίας καθώς και το 93% των προνηπίων που ζητήθηκε να εγγραφούν στα νηπιαγωγεία της χώρας. Ειδικότερα για τις Κυκλάδες, σε έγγραφό της η Διεύθυνση Πρωτοβάθμιας Εκπαίδευσης επισημαίνει ότι ουδέν νήπιον παρέμεινε εκτός πλην ελαχίστων προνηπίων λόγω εκπρόθεσμων εγγραφών. Γι’ αυτά θα ακολουθηθεί η διαδικασία που προβλέπεται από το π.δ. 200/’98 ώστε να εγγραφούν και αυτά. 
      Επίσης για την κάλυψη των αναγκών των παιδιών των μεταναστών στα σχολεία των Κυκλάδων λειτουργούν επτά τάξεις υποδοχής και δεκαέξι φροντιστηριακά τμήματα.
      Τέλος, όσον αφορά τη σχολική στέγη την τετραετία 2005-2008 διατέθηκαν από τον ΟΣΚ 1.815.000 ευρώ ενώ η Νομαρχιακή Αυτοδιοίκηση Κυκλάδων  έχει δεσμεύσει το ποσό των 2.600.000 ευρώ για εκπόνηση μελετών, επισκευών και συντηρήσεων, αφού εκ του νόμου έχει αυτήν την αρμοδιότητα. Για την επόμενη περίοδο για τον προγραμματισμό 2008-2012 ο ΟΣΚ προβλέπει την κατασκευή δεκατριών νηπιαγωγείων στο Νομό Κυκλάδων προϋπολογισμού 4.550.000 ευρώ ικανοποιώντας ανάγκες που σήμερα υπάρχουν. Σήμερα βρίσκεται στο στάδιο των μελετών και της έναρξης κατασκευής αυτών των νηπιαγωγείων. 
      Το Υπουργείο Παιδείας προβαίνει σε όλες τις απαραίτητες ενέργειες για την ομαλή λειτουργία των σχολείων της χώρας και βεβαίως και του Νομού Κυκλάδων.
      ΠΡΟΕΔΡΟΣ (Δημήτριος Σιούφας):  Η κ. Φιλίνη έχει το λόγο. 
      ΑΝΝΑ ΦΙΛΙΝΗ: Κύριε Πρόεδρε, κυρίες και κύριοι συνάδελφοι, κατ’ αρχάς καλή χρονιά σε όλους και καλή δύναμη διότι νομίζω ότι σε δύσκολους καιρούς την έχουμε όλοι μας ανάγκη. 
      Όσον αφορά αυτά που είπε ο κύριος Υφυπουργός σχετικά με την κάλυψη των αναγκών της περιοχής των Κυκλάδων και των σχολείων τους από εκπαιδευτικούς, έχω εδώ μπροστά μου μια ανακοίνωση του Συλλόγου Δασκάλων και Νηπιαγωγών Σύρου, Τήνου και Μυκόνου. Είναι μια ανακοίνωση στις 12 του Δεκέμβρη, όπου ακριβώς αναφέρεται στις πάρα πολλές περιπτώσεις των ωρομισθίων εκπαιδευτικών, οι οποίοι διαρκώς, κάθε χρόνο αναγκάζονται να καλύψουν τα πολλά κενά που υπάρχουν στις Κυκλάδες και συγκεκριμένα σ’ αυτά τα τρία νησιά. Πρέπει να πούμε, κυρίες και κύριοι συνάδελφοι, ότι αν η χώρα μας πάσχει από το γεγονός ότι στον προϋπολογισμό μας δίνουμε μόνο 3,7% του ΑΕΠ για την παιδεία και είμαστε με διαφορά ενός κράτους στο χαμηλότερο επίπεδο σ’ όλη την Ευρώπη. Οι ακριτικές και οι νησιωτικές μας περιοχές βασανίζονται ακόμα περισσότερο απ’ αυτές τις ελλείψεις. 
      Μας είπε ο κύριος Υφυπουργός ότι στο επίπεδο της σχολικής στέγης έχουν γίνει πάρα πολλά έργα για τα νησιά μας, για τις Κυκλάδες, και ότι άρα είμαστε πάρα πολύ ικανοποιημένοι. Θέλω να πω ότι έχω πολλές περιπτώσεις εδώ μπροστά μου -δεν ξέρω αν θα μπορούσα πραγματικά να τις αναφέρω όλες- όπου τα προβλήματα είναι τραγικά. Ακόμα να φέρω και μερικά παραδείγματα όπως στη Θήρα όπου έγινε μία μετεγκατάσταση. Στην περιοχή Μεσαριάς το Γυμνάσιο Φηρών μεταστεγάστηκε επιτέλους. Όμως παρ’ όλα αυτά, τα εργαστήρια του σχολείου βρίσκονται το ένα στο Εμπορειό και το άλλο στα Φηρά. Έχουμε τραγική κατάσταση στο Δημοτικό Σχολειό, πάλι στη Θήρα, όπου είναι αναγκασμένο το Ειδικό Δημοτικό Σχολείο, με παιδάκια με ειδικές ανάγκες και σε δύσκολες συνθήκες, να στεγάζεται μαζί με το Δημοτικό Σχολειό και πραγματικά αυτά τα παιδάκια να είναι δακτυλοδεικτούμενα. Έχω πάρα πολλές περιπτώσεις, όπως για παράδειγμα στην Ίο, όπου το Επαγγελματικό Λύκειο στεγάζεται σε ενοικιαζόμενα δωμάτια, στην Τήνο όπου Δημοτικό Σχολείο στεγάζεται σε αίθουσες κινηματογράφου και στην Κέα όπου Δημοτικό Σχολειό στεγάζεται σε προκάτ κτήρια. Έχουμε πολλές τέτοιες περιπτώσεις, στην Ίο, στη Σίφνο. Δεν νομίζω ότι μπορούμε να είμαστε ικανοποιημένοι, κύριε Υφυπουργέ, και πραγματικά πρέπει το Υπουργείο να υποσχεθεί ότι θα φροντίσει όλον αυτόν τον κόσμο, που είναι πραγματικά αμαρτία να εγκαταλείπεται. 
      	ΠΡΟΕΔΡΟΣ (Δημήτριος Σιούφας): Έχετε ολοκληρώσει, κυρία Φιλίνη. 
      Το λόγο έχει ο Υφυπουργός κ. Ταλιαδούρος για δύο λεπτά. 
      	ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε. 
      Όπως είχα την ευκαιρία και στην πρωτολογία μου να πω, ο αριθμός των εκπαιδευτικών, δασκάλων, νηπιαγωγών και άλλων ειδικοτήτων που διορίστηκαν φέτος είναι ιδιαίτερα σημαντικός. Και από την άλλη πλευρά, με τα στοιχεία και τα νούμερα που είπα πριν, φανερώνεται ότι ο Οργανισμός Σχολικών Κτηρίων σε συνεργασία με τη Νομαρχιακή Αυτοδιοίκηση λαμβάνει όλα εκείνα τα μέτρα, ώστε να αντιμετωπιστούν τα προβλήματα τα οποία υπάρχουν -και πολλά απ’ αυτά είναι χρόνια-, της στέγης των σχολικών μονάδων. Τα χρήματα, τα 1.885.000 ευρώ, που διατέθηκαν την τετραετία, μαζί με τα 2.660.000 ευρώ και μαζί με τον προγραμματισμό της επόμενης τετραετίας –όπως σας είπα, μιλάμε αμέσως αμέσως για δεκατρία νηπιαγωγεία, συν άλλα σχολεία, συν σχολεία που θα ενταχθούν σε προγράμματα της σύμπραξης του δημοσίου και ιδιωτικού τομέα, συν σχολεία που θα χρηματοδοτηθούν απευθείας από τον Οργανισμό Σχολικών Κτηρίων- θα αντιμετωπίσουν σε σημαντικό και ικανοποιητικό βαθμό τα προβλήματα που έχει ο Νομός των Κυκλάδων. Ήδη, τα βήματα τα οποία έχουν σημειωθεί την τετραετία που πέρασε νομίζω ότι εγγυώνται για την καλή συνέχιση για τα επόμενα χρόνια. Γιατί αν κάνετε μια συγκριτική ανάλυση και σύγκριση με το παρελθόν θα διαπιστώσετε ότι και από πλευράς ανθρώπινου δυναμικού αλλά και από πλευράς χρηματοδότησης έχει αυξηθεί την τετραετία που πέρασε και αυτό είναι ιδιαίτερα σημαντικό. Με αυτούς τους ρυθμούς θα συνεχίσουμε και τα επόμενα χρόνια, για να έχουμε ένα καλό αποτέλεσμα και στο Νομό Κυκλάδων. 
      Ευχαριστώ πολύ. 
      ΠΡΟΕΔΡΟΣ (Δημήτριος Σιούφας): Αναφορές-ερωτήσεις δεύτερου κύκλου:
      Κυρίες και κύριοι συνάδελφοι, προχωρούμε στην με αριθμό 1710/18-11-2008 αναφορά, η οποία δεν απαντήθηκε από το Υπουργείο, του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Εθνικής Παιδείας και Θρησκευμάτων, σχετικά με την πρόσληψη καθηγητών, οδηγών, συνοδών και βοηθών για την κάλυψη των αναγκών του Ειδικού Γυμνασίου-Λυκείου Αθηνών με έδρα την Ηλιούπολη.
      Συγκεκριμένα συζητείται η αναφορά του Συλλόγου Γονέων και Κηδεμόνων του Ειδικού Γυμνασίου Λυκείου Αθηνών με θέμα «Ειδική Αγωγή και Εκπαίδευση Ατόμων  με Αναπηρία ή ανάπηρη Πολιτεία», λόγω μη απαντήσεως σ’ αυτή από τον αρμόδιο Υπουργείο Παιδείας κατά τη διαδικασία του άρθρου 130 παράγραφος 5 του Κανονισμού της Βουλής. 
      Στην παραπάνω αναφορά θα απαντήσει ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος.
      Ορίστε, κύριε Υφυπουργέ, έχετε το λόγο για τρία λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω ότι με τον πρόσφατο νόμο, το ν. 3699, που ψηφίστηκε στη Βουλή, θεσπίστηκε ένα προοδευτικό και σύγχρονο νομικό πλαίσιο για την αντιμετώπιση των αναγκών στις σχολικές μονάδες ειδικής αγωγής και εκπαίδευσης και καταβάλλεται κάθε δυνατή προσπάθεια, προκειμένου οι μαθητές  με ειδικές εκπαιδευτικές ανάγκες να έχουν όσο το δυνατόν την ουσιαστικότερη υποστήριξη σε ανθρώπινο δυναμικό και εξοπλισμό. 
      Σε ό,τι αφορά το ζήτημα της μεταφοράς των μαθητών, είχαμε την ευκαιρία τόσο ο συνάδελφός μου ο κ. Λυκουρέντζος όσο κι εγώ σε προηγούμενες ερωτήσεις συναδέλφων να εκθέσουμε τα θέματα. 
      Πράγματι, υπήρξε ένα ζήτημα με τις συμβάσεις των οδηγών. Αυτό είναι αληθές. Δεν οφείλεται όμως σε ολιγωρία του Υπουργείου Παιδείας αλλά στις γνωστές τυπικές νόμιμες διαδικασίες, οι οποίες ακολουθούνται μέσω του ΑΣΕΠ, διότι σύμφωνα με το Σύνταγμα, με το άρθρο 103, η πρόσληψη υπαλλήλων γίνεται με τις διαδικασίες του ΑΣΕΠ είτε με διαγωνισμό είτε με επιλογή, με τα αντικειμενικά κριτήρια και απαγορεύεται, ως γνωστόν, η μονιμοποίηση προσωπικού που εργάζεται με σύμβαση εργασίας ιδιωτικού δικαίου στο δημόσιο ή η μετατροπή των συμβάσεων σε αορίστου χρόνου. Και οι απαγορεύσεις αυτές ισχύουν και γι’ αυτούς που απασχολούνται με σύμβαση έργου και βεβαίως εφαρμόζεται και το π.δ. 164/2004.
      Εν όψει αυτών και για την αποφυγή προβλημάτων, το Υπουργείο Παιδείας ανταποκρίθηκε εγκαίρως για όλες τις σχολικές μονάδες ειδικής αγωγής και εκπαίδευσης, οι οποίες διαθέτουν ιδιόκτητα σχολικά λεωφορεία. 
      Επομένως και για το Γυμνάσιο-Λύκειο, το οποίο είναι στην αναφορά, η Διεύθυνση Ειδικής Αγωγής του Υπουργείου Παιδείας, ύστερα από έγκριση του Υπουργείου Εσωτερικών, προχώρησε στην πρόσληψη οδηγών και συνοδών με σύμβαση ιδιωτικού δικαίου ορισμένου χρόνου διαρκείας δύο μηνών έως τις 23 Νοεμβρίου του 2008.
      Στη συνέχεια, με απόφαση του Υπουργού Εθνικής Παιδείας και Θρησκευμάτων, εξουσιοδοτήθηκε ο Γενικός Γραμματέας του Υπουργείου Παιδείας να υπογράψει σύμβαση παροχής υπηρεσιών με εταιρεία περιορισμένης ευθύνης για πρόσληψη οδηγών και συνοδών από 24 Νοεμβρίου έως και 23 Φεβρουαρίου του 2009. Η σύμβαση αυτή έχει ήδη υπογραφεί και εκτελείται.
      Για το χρονικό διάστημα από τις 23 Φεβρουαρίου έως τη λήξη του σχολικού έτους 30 Ιουνίου 2009 είμαστε σε στενή συνεργασία με τα συναρμόδια Υπουργεία, ώστε να εξευρεθεί η κατάλληλη λύση, για να μην υπάρξει απολύτως κανένα πρόβλημα στη μεταφορά των μαθητών. 
      Για δε το νέο σχολικό έτος, από το Σεπτέμβριο του 2009, προβαίνουμε σε όλες τις απαραίτητες ενέργειες, για να υπάρξει λύση σε μονιμότερη βάση για τη μεταφορά των μαθητών. 
      Κλείνοντας, πρέπει να επισημάνω ότι τα δρομολόγια για τη μεταφορά μαθητών με ειδικές ανάγκες διεξάγονται κανονικά και η αρμόδια Υπηρεσία του Υπουργείου Εθνικής Παιδείας και Θρησκευμάτων παρακολουθεί στενά τις σχετικές διαδικασίες, ώστε να αντιμετωπίσει με επιτυχία και έγκαιρα όποιο τυχόν πρόβλημα παρουσιαστεί. 
      ΠΡΟΕΔΡΟΣ (Δημήτριος Σιούφας): Το λόγο έχει ο πρώην Πρόεδρος της Βουλής κ. Απόστολος Κακλαμάνης για δύο λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Καλή χρονιά και από εμένα, κύριε Πρόεδρε. Να είναι τουλάχιστον λιγότερο κακή απ’ αυτή που απήλθε. 
      ΠΡΟΕΔΡΟΣ (Δημήτριος Σιούφας): Και μπορούμε και είναι στο χέρι μας να την κάνουμε καλύτερη. 
      ΑΠΟΣΤΟΛΟΣ ΚΑΚΛΑΜΑΝΗΣ: Κάτι μου λέει ότι μπορεί,  έστω και έπειτα από λίγους μήνες,  να ανοίξει ο δρόμος ώστε να γίνει καλύτερη. 
      ΠΡΟΕΔΡΟΣ (Δημήτριος Σιούφας): Αυτό είναι πολιτικό υπονοούμενο και ως Πρόεδρος του Σώματος δεν μπορώ να απαντήσω.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακολούθησα τον αγαπητό συνάδελφο κ. Ταλιαδούρο. Εάν είχατε υπ’ όψιν πόσος χρόνος έχει αναλωθεί, πόσο χαρτί έχει γραφεί και από συναδέλφους Βουλευτές του ΠΑΣΟΚ και των άλλων κομμάτων και από εσάς, κύριε Υπουργέ, και τις Υπηρεσίες σας γι’ αυτό το θέμα, δηλαδή των οκτώ οδηγών και συνοδών των σχολικών μονάδων παιδιών με αναπηρία, θα σκεφτόσαστε μήπως πρέπει πραγματικά να ζητήσουμε τη συνταγή από το Άγιον Όρος, ώστε όχι μόνο τόσο ασήμαντα ζητήματα, αλλά και ακόμα πιο σοβαρά που ξέρω ότι αντιμετωπίζει το Υπουργείο Παιδείας να ρυθμίζονται στα γρήγορα, όπως έγιναν και οι ρυθμίσεις του φοβερού σκανδάλου του Βατοπεδίου, που ελπίζω αυτή τη χρονιά, κύριε Πρόεδρε, να βρει η Βουλή και το ρόλο της και να ασχοληθεί σοβαρά με αυτό και τις ευθύνες που υπάρχουν. 
      Κύριε Υπουργέ, οι υπηρεσίες σας δεν σας ενημερώνουν καλά. Σας βεβαιώ ότι, όπως με πληροφόρησε σήμερα ο Πρόεδρος του Συλλόγου των Γονιών των Ειδικών Σχολείων Γυμνασίου και Λυκείου Αργυρούπολης, ο κ. Μανώλης Δατσέρης, ως σήμερα το μεσημέρι οι εκπαιδευτικοί αυτοί που εργάζονται από τις αρχές Σεπτέμβρη με τις συμβάσεις αυτές δεν έχουν πληρωθεί. Δηλαδή, τους χρωστάτε τεσσάρων μηνών κόπο.
      Δεύτερον, η μεταφορά των παιδιών έχει ανατεθεί σε κάποιον ιδιώτη. Τα αυτοκίνητα, ενώ θα έπρεπε να είναι έντεκα, είναι οκτώ και απ’ αυτά τα μισά είναι δωρεές. Ένα μάλιστα το έκοψαν στον έλεγχο του ΚΤΕΟ. Πληρώνετε δε μισθώματα για κάθε αυτοκίνητο 80.000 ευρώ το χρόνο, που σημαίνει ότι μπορείτε να αγοράσετε αυτοκίνητα, να τα μετασκευάσετε για τα άτομα με αναπηρία και να μην υπάρχει όλος αυτός ο καταιγισμός των ερωταποκρίσεων σχετικά με ένα θέμα που μπορεί να είναι όχι τόσο σημαντικό, αλλά εγώ πιστεύω ότι αξίζει ο κόσμος αυτός των ατόμων με αναπηρία και οι οικογένειές τους περισσότερο ενδιαφέρον. 
      Ακόμα προσθέτω και κλείνω το εξής: Δείτε το θέμα των ελλείψεων σε προσωπικό. Δεν υπάρχει καθηγητής πληροφορικής. Δεν υπάρχει μουσικός. Υπάρχουν ελλείψεις ωρών φιλολόγου και είναι πραγματικά κρίμα. 
      Και τους υπολογιστές, επιτέλους, που υποσχέθηκε ο Πρωθυπουργός το 2005, δώστε τους. Είχατε πει για είκοσι χιλιάδες ηλεκτρονικούς υπολογιστές. Δώστε τους αντί να τους κουβαλάτε στο Υπουργείο σε τελετές επικοινωνιακής περισσότερο σημασίας. Ή να στέλνετε σε παιδιά με νοητική στέρηση υπολογιστές για τυφλούς!...
      Ευχαριστώ, κύριε Πρόεδρε.
      ΠΡΟΕΔΡΟΣ (Δημήτριος Σιούφας):  Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος για δύο λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Ευχαριστώ, κύριε Πρόεδρε.
      Θα ήθελα να πω ότι σε ό,τι αφορά τη πληρωμή των εργαζομένων, αυτό το ζήτημα θα επιλυθεί. Ήδη βρισκόμαστε σε συνεννόηση με τα συναρμόδια Υπουργεία.
      Σε ό,τι αφορά την αντικατάσταση και συντήρηση των σχολικών λεωφορείων αρμόδιες είναι οι σχολικές επιτροπές των δήμων, δεν είναι θέμα του Υπουργείου Παιδείας.
      Για την κάλυψη των εκπαιδευτικών αναγκών στην Α΄ Διεύθυνση Δευτεροβάθμιας Εκπαίδευσης Αθηνών έχουν ήδη τοποθετηθεί τέσσερις εκπαιδευτικοί διαφόρων ειδικοτήτων και θα διατεθεί πίστωση για εβδομήντα ώρες διαφόρων άλλων ειδικοτήτων. 
      Θα ήθελα να πληροφορήσω το Σώμα ότι έχει ήδη ξεκινήσει η διάθεση ηλεκτρονικών υπολογιστών σε χίλιες τετρακόσιες τριάντα επτά μαθητές των ΣΜΕ με κινητικές αναπηρίες σε όλη την Ελλάδα και σε σύντομο χρονικό διάστημα άμεσα όλοι οι μαθητές του Ειδικού Γυμνασίου Λυκείου θα εφοδιαστούν με αυτούς τους ηλεκτρονικούς υπολογιστές ...
      ΑΠΟΣΤΟΛΟΣ ΚΑΚΛΑΜΑΝΗΣ: Είχατε πει για είκοσι χιλιάδες ηλεκτρονικούς υπολογιστές το 2005. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Το θέμα της αγοράς των αυτοκινήτων εξετάζεται.
      Τέλος, σε ό,τι αφορά το θέμα του προσωπικού, είμαστε υποχρεωμένοι να τηρήσουμε το Σύνταγμα και τους νόμους και να κινηθούμε στις διαδικασίες που επιβάλλει το Σύνταγμα, που επιβάλλει το ΑΣΕΠ και που επιβάλλει το π.δ. 164. Δεν μπορούμε –και νομίζω ότι και εσείς δεν το επιθυμείτε- να παραβούμε αυτές τις διατάξεις και γι’ αυτό ψάξαμε να βρούμε τις ευέλικτες εκείνες λύσεις, ώστε να είναι και σύννομες και να ανταποκρίνονται στις ανάγκες και να δώσουν μία λύση στους μαθητές, στα άτομα με ειδικές ανάγκες και αυτό κάνουμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο Εφραίμ ήταν πιο αποτελεσματικός! 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, όπως γνωρίζετε, με ομόφωνη απόφαση του Σώματος της 16ης Μαρτίου 1989, ύστερα από πρόταση του αειμνήστου Προέδρου της Βουλής Γιάννη Αλευρά, καθιερώθηκε βραβείο με την ονομασία «Μνήμη Ελευθερίου Βενιζέλου», με σκοπό την προαγωγή των κοινοβουλευτικών θεσμών, το οποίο και απονέμεται στο πλαίσιο διαγωνισμού για τη συγγραφή επιστημονικής μελέτης. 
      Στο διαγωνισμό που προκηρύχθηκε για το έτος 2005 με θέμα 
«Η στάση του ελληνικού Τύπου έναντι της πολιτικής του Ελευθερίου Βενιζέλου από την ανάληψη της πρωθυπουργίας -1910- έως την έναρξη -1914- του Α΄ Παγκοσμίου Πολέμου» υποβλήθηκε μόνο μία μελέτη. 
      Η Κριτική Επιτροπή για την απονομή του βραβείου που αποτελείται από τον Πρόεδρο της Βουλής, από τον Ακαδημαϊκό κ. Εμμανουήλ Ρούκουνα, από τον Ακαδημαϊκό κ. Κωνσταντίνο Σβολόπουλο, από τον Καθηγητή του Πανεπιστημίου Αθηνών και Πρόεδρο του Επιστημονικού Συμβουλίου της Βουλής κ. Κώστα Μαυριά και από τον Καθηγητή του Αριστοτελείου Πανεπιστημίου Θεσσαλονίκης κ.  Κολιόπουλο, με εισήγησή της έκρινε ότι παρά την καταβληθείσα από το συγγραφέα προσπάθεια, η μελέτη δεν ανταποκρίνεται στο προβλεπόμενο υψηλό επίπεδο για την απονομή του βραβείου και, συνεπώς, δεν θα δοθεί βραβείο. 
      Επίσης, η Κριτική Επιτροπή με την εισήγηση-πρότασή της –ύστερα από εισήγησή μου- πρότεινε ως θέμα του επόμενου διαγωνισμού να είναι «Η συμβολή του Ελευθερίου Βενιζέλου στη συγκρότηση της Ελλάδας ως σύγχρονου ευρωπαϊκού κράτους».
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΟΣ (Δημήτριος Σιούφας): Αμέσως μόλις τελειώσω, κύριε Πρόεδρε. 
      Το έργο που θα υποβληθεί, πρέπει να είναι ανέκδοτο βασισμένο σε ανέκδοτο ή εκδεδομένο υλικό, τεκμηριωμένο κατά τα διεθνώς κρατούντα –πηγές, βοηθήματα- και να παρατίθεται η σχετική με το θέμα βιβλιογραφία. 
      Η Βουλή των Ελλήνων θα διευκολύνει την έρευνα με την πρόσβαση των μελετητών στις πρωτογενείς πηγές. 
      Επίσης, η Κριτική Επιτροπή με την από 3 Δεκεμβρίου 2008 εισήγηση-πρόταση του Προέδρου της Βουλής και Προέδρου της Κριτικής Επιτροπής και ομόφωνη απόφαση των μελών της εισηγείται:
      1. Τον επαναπροσδιορισμό των χρηματικών βραβείων, για το πρώτο βραβείο 15.000 ευρώ και για το δεύτερο βραβείο 10.000 ευρώ, αντί των 10.000 ευρώ και 7.000 ευρώ που ίσχυαν με την από 30-6-2005 απόφαση της Ολομέλειας. 
      2. Την αναδιατύπωση του άρθρου 11 του Κανονισμού Απονομής Βραβείων, ώστε το Ίδρυμα της Βουλής των Ελλήνων για τον Κοινοβουλευτισμό και τη Δημοκρατία να αναλαμβάνει την έκδοση των μελετών που θα τύχουν βράβευσης.
      3. Το επόμενο θέμα του διαγωνισμού να ορισθεί ως εξής: «Η συμβολή του Ελευθερίου Βενιζέλου στη συγκρότηση της Ελλάδας ως σύγχρονου ευρωπαϊκού κράτους». 
      Πριν ζητήσω την έγκριση του Σώματος, κύριε Κακλαμάνη, θέλατε να μιλήσετε. 
      Ορίστε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ήθελα να σας θυμίσω ότι και στο παρελθόν υποχρεωθήκαμε να δούμε το θέμα αυτό παρατείνοντας το χρόνο από ένα έτος σε δύο και αυξάνοντας και το ποσό του βραβείου. Για να υπάρξει ενδιαφέρον, ίσως θα πρέπει να δημοσιοποιείται και η σχετική προκήρυξη. Και δεν ξέρω -το θέτω υπό την κρίση σας, μια και διαχειρίζεστε τον προϋπολογισμό μας- αναρωτιέμαι μήπως θα πρέπει να αυξήσουμε περισσότερο το ποσό. Γι’ αυτό θα πρότεινα να το αφήσουμε σε σας και…
      ΠΡΟΕΔΡΟΣ (Δημήτριος Σιούφας): Κύριε Πρόεδρε, συμφωνώ απολύτως με αυτά που λέτε, αλλά από ό,τι ακούσατε, το βραβείο των 10.000 ευρώ το κάνουμε 15.000 ευρώ και το βραβείο των 7.000 ευρώ το κάνουμε 10.000 ευρώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Το άκουσα, κύριε Πρόεδρε. 
      ΠΡΟΕΔΡΟΣ (Δημήτριος Σιούφας):  Όμως, το πιο σημαντικό απ’ όλα είναι η πρόταση προς την Ολομέλεια του Σώματος να εκδίδει το Ίδρυμα της Βουλής τις μελέτες οι οποίες θα βραβεύονται, ώστε να τυγχάνουν και μεγαλύτερης δημοσιότητας οι ίδιες, αλλά να είναι και αυτό ένα πρόσθετο κίνητρο που περιλαμβάνεται οιονεί στο χρηματικό βραβείο, προκειμένου να προσελκύσουμε όσο το δυνατόν περισσότερους για να παίρνουν μέρος σ’ αυτόν το σημαντικό διαγωνισμό που τον καθιέρωσε ο Γιάννης Αλευράς, τον συνεχίσατε εσείς και η κ. Μπενάκη. 
      Όμως, είχαμε μόνο μία προσέλευση και με την εργασία την οποία έκαναν οι καθηγητές-μέλη της επιτροπής και ακαδημαϊκοί, έκριναν ότι δεν πρέπει να βραβευθεί η μόνη μελέτη η οποία υπεβλήθη. 
      Νομίζω ότι είναι προς τη σωστή κατεύθυνση, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς, κύριε Πρόεδρε. 
      Σε ό,τι αφορά τη δημοσίευση των εργασιών, θα ήθελα να σας πω ότι υπήρχε αυτή η ευχέρεια και πριν. 
      Αυτό που έχει σημασία είναι πώς θα προσεγγίσουμε ενδιαφέρον, ιδιαίτερα νέων επιστημόνων και ερευνητών. Οι καθιερωμένοι, ενώ θα έπρεπε το αντικείμενο της έρευνας να τους προσελκύει περισσότερο, φαίνεται ότι δεν θεωρούν το ποσό το οποίο δίνει η Βουλή αρκετά σημαντικό.
      	ΠΡΟΕΔΡΟΣ (Δημήτριος Σιούφας): Προτείνετε να αυξήσουμε το ποσό, κύριε Πρόεδρε;
      	ΑΠΟΣΤΟΛΟΣ ΚΑΚΛΑΜΑΝΗΣ: Να το σκεφθείτε και να δείτε τι θα κάνετε. Να δημοσιευθεί, όμως, και στον Τύπο. Και τα επιστημονικά περιοδικά.
      	ΠΡΟΕΔΡΟΣ (Δημήτριος Σιούφας): Αυτό είναι πάρα πολύ σωστό, κύριε Πρόεδρε. 
      Ευχαριστώ πολύ. 
      	Ερωτάται το Σώμα: Εγκρίνεται η πρόταση της Κριτικής Επιτροπής;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      	ΠΡΟΕΔΡΟΣ (Δημήτριος Σιούφας): Συνεπώς το Σώμα ενέκρινε ομοφώνως.
      Η σχετική εισήγηση-πρόταση της Κριτικής Επιτροπής θα καταχωρισθεί στα Πρακτικά της σημερινής συνεδρίασης. 
      	(Στο σημείο αυτό ο Πρόεδρος της Βουλής κ. Δημήτριος Σιούφας καταθέτει για τα Πρακτικά την εισήγηση-πρόταση της Κριτικής Επιτροπής, η οποία έχει ως εξής:
      (Να μπουν οι σελ. 38-41)
      	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις». 
      Η Διάσκεψη των Προέδρων αποφάσισε στη συνεδρίασή της στις 19.12.2008 τη συζήτηση του νομοσχεδίου σε τέσσερις συνεδριάσεις. 
      Στη σημερινή συνεδρίαση θα συζητηθεί το νομοσχέδιο επί της αρχής. Εάν υπάρξει μεγάλος αριθμός ομιλητών, θα δώσουμε και την αυριανή συνεδρίαση επί των άρθρων και συνεπώς θα διατεθούν οι άλλες δύο συνεδριάσεις, της Πέμπτης και της επόμενης Τρίτης, για τη συζήτηση επί των άρθρων. 
      Στη συζήτηση του νομοσχεδίου αρμοδιότητας του Υπουργείου Ανάπτυξης ορίζεται από το Κομμουνιστικό Κόμμα Ελλάδος, με επιστολή του Κοινοβουλευτικού του Εκπροσώπου κ. Σπύρου Χαλβατζή, ως ειδικός αγορητής ο συνάδελφος Βουλευτής κ. Κωνσταντίνος Αλυσανδράκης.
      Με επιστολή του Προέδρου της Κοινοβουλευτικής Ομάδας του ΣΥΡΙΖΑ κ. Αλέξανδρου Αλαβάνου, ορίζεται ειδική αγορήτρια η συνάδελφος Βουλευτής κ. Ευαγγελία Αμμανατίδου – Πασχαλίδου. 
      Με επιστολή του Γενικού Γραμματέα της Κοινοβουλευτικής Ομάδας του Λαϊκού Ορθόδοξου Συναγερμού κ. Μαυρουδή Βορίδη ορίζεται ειδικός αγορητής ο συνάδελφος Βουλευτής κ. Ηλίας Πολατίδης. 
      Πρώτος θα πάρει το λόγο ο συνάδελφος Βουλευτής κ. Νικόλαος Παναγιωτόπουλος και παρακαλώ πολύ την Αντιπρόεδρο κ. Νικολαΐδου, η οποία θα προεδρεύσει στη συνέχεια, να δώσει στους εισηγητές δύο με τρία λεπτά χρόνο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Δημήτριος Σιούφας): Αμέσως, κύριε Υπουργέ, έχετε το λόγο. Σας ευχόμαστε καλή θητεία στο νέο Υπουργείο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Ευχαριστώ πολύ, κύριε Πρόεδρε. 
      Απλώς διευκρινιστικά να πω στην αρχή της συνεδρίασης πως εννοείται ότι η Κυβέρνηση υποστηρίζει το νομοσχέδιο έτσι όπως διαμορφώθηκε στη συζήτηση στην επιτροπή. Προσωπικά υπογραμμίζω την εξαιρετική δουλειά που είχε κάνει ο προκάτοχός μου κ. Φώλιας για το συγκεκριμένο νομοσχέδιο και γενικότερα. 
      Έχουμε να καταθέσουμε μια σειρά από νομοτεχνικές βελτιώσεις, για να καταχωριστούν στα Πρακτικά, προκειμένου οι συνάδελφοι να λάβουν γνώση. 
      (Στο σημείο αυτό ο Υπουργός Ανάπτυξης κ. Κωνσταντίνος Χατζηδάκης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (Να μπουν οι σελ. 45 έως 49)
      ΠΡΟΕΔΡΟΣ (Δημήτριος Σιούφας): Ορίστε, κύριε Παναγιωτόπουλε, έχετε το λόγο. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Πρώτα απ’ όλα, θα ήθελα να ευχηθώ σε όλες και όλους τους συναδέλφους «Καλή Χρονιά και πολύ και εθνικά ωφέλιμο κοινοβουλευτικό έργο». 
      Στη νέα ηγεσία του Υπουργείου Ανάπτυξης, κύριε Υπουργέ, κύριοι Υφυπουργοί, θα ήθελα να ευχηθώ καλή επιτυχία στο έργο σας. Ο τομέας της ενέργειας μπορεί να μην προσφέρεται για επικοινωνιακή εκμετάλλευση σε τηλεπαράθυρα. Σίγουρα, όμως, προσφέρεται για πολύ έργο ουσίας, στρατηγικής σημασίας και σε βάθος χρόνου. 
      Ειδικά για εσάς, κύριε Υπουργέ, μια και από την πρώτη ημέρα ανάληψης των καθηκόντων σας δηλώσατε ήδη οπαδός του πρασίνου –στην περιβαλλοντική του, βέβαια, διάσταση- εύχομαι καλή επιτυχία και καλή δύναμη! Είμαι σίγουρος ότι θα σας δοθούν πολλές ευκαιρίες να το αποδείξετε. 
      Κυρίες και κύριοι συνάδελφοι, είναι γεγονός ότι οι πολιτικές ηγεσίες του κόσμου σε επίπεδο κορυφής αντιμετωπίζουν το ζήτημα της κλιματικής αλλαγής σαν μείζον παγκόσμιο πρόβλημα για την επίλυση του οποίου απαιτείται διεθνής, συντονισμένη και κατεπείγουσα δράση. 
      Οι καταστροφικές συνέπειες της κλιματικής αλλαγής επεκτείνονται όχι μόνο στο περιβάλλον με τη μορφή έξαρσης ακραίων, ανεξέλεγκτων και καταστροφικών φυσικών φαινομένων, αλλά και στην παγκόσμια οικονομία και στους διεθνείς πολιτικοοικονομικούς και κοινωνικούς συσχετισμούς. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Το πρόβλημα ανάγεται στην ίδια την ασφάλεια του μέλλοντός μας και η παγκόσμια κοινότητα επιτέλους αντιλαμβάνεται την κρίσιμη περίσταση και αναλαμβάνει δράσεις με τους εξής στόχους: Πρώτον, σταδιακή απεξάρτηση της παγκόσμιας παραγωγής ενέργειας από τα «βρώμικα» ορυκτά καύσιμα και κυρίως το πετρέλαιο, του οποίου οι διεθνείς διακυμάνσεις της τιμής καθίστανται έρμαιο γεωπολιτικών αβεβαιοτήτων και κερδοσκοπικών παιγνίων, προκαλώντας έτσι επιπρόσθετη ανασφάλεια στην παγκόσμια οικονομία. Δεύτερον, τη διαφοροποίηση του ενεργειακού εφοδιασμού μέσω της στροφής σε καθαρές μορφές ενέργειας με «αιχμή του δόρατος» τις ανανεώσιμες πηγές και τις επενδύσεις σε νέες τεχνολογίες ανάπτυξής τους. Τρίτον, την περαιτέρω μείωση εκπομπών αερίων διοξειδίου του άνθρακα μέσω της ανάπτυξης συντονισμένων πολιτικών εξοικονόμησης και αυξημένης αποδοτικότητας της καταναλισκόμενης ενέργειας. 
      Η επίτευξη συμφωνίας σε παγκόσμιο επίπεδο δεν είναι εύκολη υπόθεση όχι μόνο λόγω της οικονομικής κρίσης που περιορίζει τη δυνατότητα επενδύσεων σε νέες τεχνολογίες καθαρής ενέργειας, αλλά και λόγω των λεπτών ισορροπιών ανάμεσα σε αντικρουόμενα εθνικά συμφέροντα. Φαίνεται όμως ότι υπάρχει πλέον η πολιτική βούληση για δράση. Στη συνδιάσκεψη του ΟΗΕ για το κλίμα που θα διεξαχθεί στην Κοπεγχάγη προς το τέλος του 2009 αναμένεται να οριστικοποιηθεί η τελική παγκόσμια συμφωνία για δεσμευτικές πολιτικές, δράσεις και στοχεύσεις ώστε να αντιμετωπιστεί αποτελεσματικά η κλιματική αλλαγή. Περισσότερο από ποτέ, τώρα θα χρειαστούν φωτισμένες πολιτικές ηγεσίες, γιατί αν υπάρχει πολιτική βούληση για λύση, εκείνο που δεν υπάρχει είναι, άλλος χρόνος για χάσιμο. Κάτω απ’ αυτό το πρίσμα η διεθνής οικονομική κρίση πρέπει να εκληφθεί όχι ως αποθαρρυντικός παράγοντας, αλλά ως μεγάλη ευκαιρία επιτάχυνσης ρυθμών στη στροφή προς την «πράσινη» ανάπτυξη. 
      Οι ειδικοί συμφωνούν ότι αυτήν τη στιγμή οι ανανεώσιμες πηγές ενέργειας αποτελούν την ταχύτερα αναπτυσσόμενη βιομηχανία παγκοσμίως. Με τη μορφή επενδύσεων στις νέες τεχνολογίες παραγωγής καθαρής ενέργειας προβλέπεται ότι στα επόμενα χρόνια θα δημιουργηθούν εκατομμύρια νέες θέσεις εργασίας ανά τον κόσμο, τα λεγόμενα «green jobs», αποτελώντας έτσι πολύτιμο τονωτικό στην δοκιμαζόμενη από την ύφεση παγκόσμια οικονομία. 
      Ίσως για πρώτη φορά οι ηγέτιδες δυνάμεις εκπέμπουν και ενθαρρυντικά πολιτικά μηνύματα ως προς την αναγκαιότητα κυβερνητικής στήριξης της «πράσινης» ανάπτυξης. Ο νέος Πρόεδρος των ΗΠΑ Μπάρακ Ομπάμα έχει ήδη προαναγγείλει επενδύσεις 150.000.000.000 δολαρίων στην επόμενη δεκαετία με σκοπό τη δημιουργία πέντε εκατομμυρίων νέων θέσεων εργασίας στην αμερικανική «πράσινη» οικονομία. Πρόκειται για έναν ομολογουμένως υπερφιλόδοξο στόχο που όμως συνιστά πρωτοφανή στροφή στην ενεργειακή πολιτική της πετρελαιοκίνητης αμερικανικής οικονομίας. Οι Κινέζοι και οι Βραζιλιάνοι για πρώτη φορά μιλούν ανοιχτά για περιβαλλοντικές εθνικές δεσμεύσεις. Ο Βρετανός Πρωθυπουργός στοχεύει στη δημιουργία εκατόν εξήντα χιλιάδων νέων θέσεων εργασίας στα επόμενα χρόνια μέσω επενδύσεων στις ανανεώσιμες πηγές ενέργειας, παραλληλίζοντας την αλματώδη ανάπτυξή τους με αυτήν των υποθαλάσσιων εκμεταλλεύσεων πετρελαίου της δεκαετίας του ’70. Στη Γερμανία οι επενδύσεις στην τεχνολογία του περιβάλλοντος πολλαπλασιάζονται στα επόμενα χρόνια, με πρόβλεψη ότι το 2030 θα απασχολούνται στην εγχώρια βιομηχανία ΑΠΕ περισσότεροι εργαζόμενοι απ’ αυτούς που θα απασχολούνται στη γερμανική αυτοκινητοβιομηχανία. 
      Σε πανευρωπαϊκό θεσμικό επίπεδο η Ευρωπαϊκή Ένωση επιβεβαιώνει την ηγετική της θέση στην ανάληψη πρωτοβουλιών με την επίτευξη συμφωνίας μεταξύ του Ευρωκοινοβουλίου και του Συμβουλίου της Ευρωπαϊκής Ένωσης σχετικά με τη δέσμη νομοθετημάτων για την καταπολέμηση των κλιματικών αλλαγών. Έτσι, στις 17/12/2008 υπερψηφίστηκε από την Ολομέλεια του Ευρωπαϊκού Κοινοβουλίου το κλιματικό ενεργειακό «πακέτο» διά του οποίου επιβεβαιώθηκαν το σχέδιο δράσης για την ευρωπαϊκή ενεργειακή πολιτική και οι τρεις στόχοι ως το 2020 γνωστοί και ως τα τρία εικοσάρια, δηλαδή πρώτον μείωση κατά 20% των εκπομπών αερίων διοξειδίου του άνθρακα, δεύτερον αύξηση κατά 20% της ενεργειακής απόδοσης και τρίτον αύξηση του μεριδίου χρήσης ενέργειας από ανανεώσιμες πηγές στο 20% της συνολικής κατανάλωσης ενέργειας.
      Μέσα σ’ αυτήν τη διεθνή πραγματικότητα η χώρα μας αναλαμβάνει το δικό της μερίδιο ευθύνης αναμορφώνοντας την εθνική ενεργειακή στρατηγική πάνω στους ήδη οριοθετημένους στόχους: Δηλαδή την ενεργειακή ασφάλεια και επάρκεια με διαφοροποίηση πηγών προμήθειας και παραγωγής ενέργειας, χαμηλότερες εκπομπές αερίων διοξειδίου του άνθρακα, υψηλή ενεργειακή απόδοση και εξοικονόμηση πρωτογενούς ενέργειας, στροφή σε ανανεώσιμες πηγές ενέργειας και καθαρές μορφές ενέργειας και βιώσιμη ανάπτυξη. 
      Κατά τα παραπάνω, το πρώτο σχέδιο δράσης για τις ΑΠΕ διεκπεραιώνεται και θα υποβληθεί στην Ευρωπαϊκή Επιτροπή με καταλυτική ημερομηνία τον Μάρτη του 2010. Στα πλαίσια του εθνικού χωροταξικού σχεδιασμού έχει εκπονηθεί ήδη το ειδικό χωροταξικό πλαίσιο για τις ΑΠΕ. Εντός του 2009 κατατίθεται προς ψήφιση το νέο νομοθετικό πλαίσιο για τα βιοκαύσιμα, με στόχο την κάλυψη από βιοντίζελ ποσοστού 10% στην συνολική κατανάλωση καυσίμων στις μεταφορές. Επίσης, σε συνεργασία με την Τοπική Αυτοδιοίκηση και με χρηματοδότηση από το ΕΣΠΑ εντός του 2009 τρέχει το ειδικό Πρόγραμμα «ΕΞΟΙΚΟΝΟΜΩ», με σκοπό την βελτίωση της ενεργειακής αποδοτικότητας σε δημόσια κτήρια και χώρους. 
      Εντέλει, εξελίσσεται, εκσυγχρονίζεται και εναρμονίζεται το εθνικό νομοθετικό πλαίσιο με την ευρωπαϊκή  νομοθεσία, με την ταχύρρυθμη ενσωμάτωση στο εθνικό δίκαιο όλων των κοινοτικών οδηγιών που εκφράζουν την ενεργειακή πολιτική της Ευρωπαϊκής Ένωσης. 
      Στη βάση αυτής της μεγάλης συλλογικής προσπάθειας συζητούμε και το υπό ψήφιση νομοσχέδιο, δια του οποίου ρυθμίζονται πληθώρα ζητημάτων που καλύπτουν το σύνολο περίπου της εθνικής ενεργειακής μας πολιτικής. 
      Το νομοσχέδιο αυτό, ογκωδέστατο πραγματικά, διαιρείται σε τρία κεφάλαια.  
      Κεφάλαιο πρώτο: για την προώθηση συμπαραγωγής δύο ή περισσοτέρων χρήσιμων μορφών ενέργειας. Εδώ έχουμε να κάνουμε με την ενσωμάτωση στο εθνικό δίκαιο της οδηγίας 2004/8 για την προώθηση της συμπαραγωγής ενέργειας, με σκοπό την εξοικονόμηση πρωτογενούς ενέργειας, την αποφυγή απωλειών στα ηλεκτρικά δίκτυα και κατά συνέπεια την ασφάλεια εφοδιασμού και την μείωση εκπομπών ρύπων. 
      Στην ουσία πρόκειται για την νομοθετική ρύθμιση μιας ταυτόχρονης, ενιαίας διαδικασίας και άρα αποδοτικότερης παραγωγής δύο μορφών ενέργειας, θερμικής και ηλεκτρικής δηλαδή, με διατάξεις τεχνικού χαρακτήρα, για τις οποίες νομίζω ότι υπάρχει σκοπιμότητα να αναφερθούμε ειδικά στην επί των άρθρων συζήτηση δεδομένου και ότι δεν υπήρξε καμμία διάσταση απόψεων επ’ αυτών των θεμάτων στις συζητήσεις της επιτροπής. 
      Κεφάλαιο δεύτερο. Ρυθμίσεις ζητημάτων σχετικά με το υδροηλεκτρικό έργο της Μεσοχώρας, για τις οποίες θα αναφερθώ αμέσως παρακάτω.
      Κεφάλαιο τρίτο. Ρυθμίσεις άλλων θεμάτων του Υπουργείου Ανάπτυξης, όπου ρυθμίζεται ευρύ φάσμα ζητημάτων σχετικά με την ενέργεια και ιδίως με τις ανανεώσιμες πηγές και βέβαια μία σειρά από σημαντικές τροπολογίες για τις οποίες θα αναφερθώ επιγραμματικά δεδομένου ότι είναι πολύ ειδικές διατάξεις και πρέπει να αναλυθούν στην επί των άρθρων συζήτηση. 
      Για το υδροηλεκτρικό έργο της Μεσοχώρας, στο δεύτερο κεφάλαιο. Εδώ ρυθμίζονται ζητήματα σχετικά με την επιβολή αναγκαστικής απαλλοτρίωσης υπέρ της Δ.Ε.Η. για την κατασκευή του υδροηλεκτρικού έργου Μεσοχώρας-Τρικάλων, ώστε αφ’ενός να αποπερατωθεί το μεγάλο αυτό έργο υποδομής και αφ’ετέρου να αποκατασταθούν οριστικά θα θιγόμενα μέλη της τοπικής κοινωνίας που έχουν υποστεί αναμφισβήτητα ταλαιπωρίες πολλών ετών από τις μεγάλες καθυστερήσεις στην αποπεράτωση του έργου. 
      Σημειωτέον ότι το υδροηλεκτρικό έργο Μεσοχώρας-Τρικάλων προβλεπόμενης ισχύος 161,6 MW είναι σημαντικό έργο υποδομής εθνικής σημασίας κατά γενική ομολογία. Η κατασκευή του ξεκίνησε το 1981. Ολοκληρώθηκε κατά το μεγαλύτερο μέρος το 2001 και στοίχισε περί τα 400.000.0000 ευρώ σε σημερινές τιμές. Πρόκειται δε να τεθεί σε λειτουργία σύμφωνα με προβλέψεις της Δ.Ε.Η. περί το έτος 2010. 
      Η αποπεράτωσή του όμως έχει παγώσει και το ετήσιο κόστος από την μη λειτουργία του για την Δ.Ε.Η. ανέρχεται σε 35.000.000 ευρώ. Είναι επομένως επιτακτική η ανάγκη και προφανώς επωφελής για το δημόσιο συμφέρον και την εθνική οικονομία να ολοκληρωθούν οι υπολειπόμενες εργασίες, να ξεκινήσει η λειτουργία του έργου και βεβαίως, να διευθετηθούν οι χρονίζουσες εκκρεμότητες της διαδικασίας αναγκαστικής απαλλοτρίωσης που ταλαιπώρησαν επί σειρά ετών τους θιγόμενους κατοίκους. 
      Σημειωτέον ότι με τον ν. 3066/2002 κηρύχθηκαν οι υπολειπόμενες απαραίτητες αναγκαστικές απαλλοτριώσεις και ρυθμίστηκαν τα ζητήματα σχετικά με την τηρητέα διαδικασία στην αποκατάσταση των κατοίκων. Πλην όμως ο νόμος αυτός ουδέποτε εφαρμόστηκε και στην ουσία έχει καταστεί ανενεργός λόγω της ακύρωσης με δικαστικές αποφάσεις του Συμβουλίου της Επικρατείας των περιβαλλοντικών όρων του έργου της εκτροπής του Αχελώου, που έχει κάποια συνάφεια και με το έργο της Μεσοχώρας, που ως συνέπεια είχε την μη συντέλεση των αναγκαστικών απαλλοτριώσεων που είχαν κηρυχθεί και επομένως τις επιπλοκές ως προς την τοπική κοινωνία. 
      Σήμερα και μετά από πραγματικά εξαντλητικό και ολοκληρωμένο διάλογο με τους τοπικούς φορείς, με το προτεινόμενο σχέδιο νόμου πρώτον εκσυγχρονίζεται και επανενεργοποιείται το νομικό καθεστώς που είχε διαμορφωθεί με το ν. 3066/2002 και δεύτερον, καθιερώνονται ευνοϊκότερες ρυθμίσεις για τους θιγόμενους με τη θέσπιση σειράς συμπληρωματικών οικονομικών παροχών, όπως για παράδειγμα ικανή αποζημίωση με δαπάνες της Δ.Ε.Η., δυνατότητα μετεγκατάστασης με απόκτηση οικοπέδου, επίδομα ενοικίου, εφάπαξ επίδομα κοινωνικής αποκατάστασης για τους ασθενέστερους οικονομικά θιγόμενους. 
      Με ιδιαίτερη χαρά προσθέτω, μιας και είναι πρόσφατη η εξέλιξη, ότι με πρόβλεψη του αρμοδίου Υπουργείου μέσα σε ένα μήνα από τη δημοσίευση του νόμου η Δ.Ε.Η. Α.Ε. εκδίδει υπέρ του Δήμου Πινδέων εγγυητική επιστολή ύψους 5.000.000 ευρώ για την εκπόνηση μελετών και την κατασκευή έργων υποδομής, ώστε να διασφαλιστεί ότι η Τοπική Αυτοδιοίκηση θα μπορέσει να ανταπεξέλθει στην κάλυψη των δαπανών αυτών. Νομίζω ότι είναι μία ιδιαίτερα ευχάριστη εξέλιξη, που αποδεικνύει και στην πράξη την ευαισθησία της πολιτείας απέναντι στο κοινωνικό αυτό πρόβλημα ολοκλήρωσης των διαδικασιών απαλλοτρίωσης.
      Κεφάλαιο Γ΄: Ρυθμίσεις άλλων θεμάτων του Υπουργείου Ανάπτυξης, ιδίως όσον αφορά τις Ανανεώσιμες Πηγές Ενέργειες κλπ. Με μία πλειάδα ρυθμίσεων συμπληρώνεται και εξορθολογίζεται το νομοθετικό πλαίσιο του ν. 3468/2006 για τις Ανανεώσιμες Πηγές Ενέργειας, ώστε να βελτιωθεί το επενδυτικό κλίμα και να προχωρήσει με εντατικότερους ρυθμούς η διείσδυση των Ανανεώσιμων Πηγών Ενέργειας στο ενεργειακό μείγμα της χώρας.
      Επιπλέον, προστίθεται μία σειρά οργανωτικών διατάξεων για πολλούς και διάφορους φορείς στο τοπίο της ενεργειακής μας πολιτικής, για τις οποίες θα μιλήσουμε ειδικότερα στην επί των άρθρων συζήτηση, αύριο ή μεθαύριο.
      Γενικός σκοπός των προτεινόμενων διατάξεων είναι ο εξορθολογισμός καταστάσεων, η ρύθμιση εκκρεμοτήτων που χρονίζουν και η επιτάχυνση των διαδικασιών για την επιτυχή υλοποίηση των έργων που αξιολογούνται ως τεχνικά ώριμα και οικονομικά βιώσιμα.
      Στις σημαντικότερες διατάξεις για τις ΑΠΕ επιγραμματικά αναφέρω τα εξής: 
      Επιταχύνεται η διαδικασία γνωμοδότησης της Ρυθμιστικής Αρχής Ενέργειας και ως εκ τούτου η διαδικασία αδειοδότησης στο σύνολό της. 
      Εισάγεται η σιωπηρή απόρριψη αιτημάτων για χορήγηση άδειας παραγωγής, μετά από απορριπτική γνωμοδότηση της Ρυθμιστικής Αρχής Ενέργειας, έτσι ώστε να αποσυμφορηθεί η διαδικασία απόρριψης των εκκρεμών αιτημάτων. 
      Προβλέπεται η ανάκτηση αδειών παραγωγής που είχαν εκδοθεί πριν από την έναρξη ισχύος του ν. 3468/2006, ώστε εντός ευλόγου χρονικού διαστήματος να ξεκαθαρίσει η αγορά από χρονίζουσες, παλιές και αναξιοποίητες άδειες. 
      Απλοποιείται περαιτέρω η αδειοδοτική διαδικασία εγκατάστασης, αφού αυτή πλέον γίνεται με την έκδοση υπουργικής απόφασης και όχι Κοινής Υπουργικής Απόφασης, με προφανή συντόμευση των χρόνων έκδοσης αυτής.
      Προβλέπεται ρητή απαγόρευση μεταβιβάσεων αδειών παραγωγής πριν από την έναρξη λειτουργίας των σταθμών.
      Καθίσταται εφικτή η αδειοδότηση μικρών υδροηλεκτρικών έργων.
      Ειδικά για τους φωτοβολταϊκούς σταθμούς προβλέπεται η σταδιακή αποκλιμάκωση τιμής αγοράς ενέργειας σε εξαμηνιαία βάση, σε συνδυασμό με εξ αρχής διασφαλισμένη σταθερή τιμή που διατηρείται για διάστημα είκοσι ετών, ώστε να ενθαρρύνονται οι επενδυτικές πρωτοβουλίες σε κλίμα σταθερότητας τιμών και ασφάλειας συναλλαγών.
      Επιπλέον, προβλέπεται η εξέταση του συνόλου των μέχρι σήμερα κατατεθειμένων αιτήσεων για χορήγηση άδειας παραγωγής εντός πολύ συγκεκριμένου χρονοδιαγράμματος, δηλαδή μέχρι τις 31 Δεκεμβρίου του έτους 2009.
      Επίσης, σημειώνω τη θέσπιση ειδικού προγράμματος ανάπτυξης φωτοβολταϊκών συστημάτων σε κτηριακές εγκαταστάσεις.
      Και βέβαια αυτό που μου αρέσει προσωπικά πολύ, γιατί το θεωρώ διάταξη με φαντασία, είναι τα ηλιακά περίπτερα του άρθρου 34, παράγραφος 2α, όπου προβλέπεται η δυνατότητα τοποθέτησης φωτοβολταϊκών συστημάτων στις στέγες των περιπτέρων για την κάλυψη των ενεργειακών τους αναγκών, ώστε να λειτουργήσουν μεταξύ άλλων και ως οχήματα προβολής και εμπέδωσης οικολογικής συνείδησης στον απλό πολίτη. 
      Οι υπόλοιπες ρυθμίσεις, λόγω και πίεσης χρόνου, νομίζω ότι είναι καλύτερο να καλυφθούν στη συζήτηση επί των άρθρων. Θα κάνω μόνο δύο σύντομα σχόλια για τις τροπολογίες συμπαραγωγής και θα κλείσω, κυρία Πρόεδρε.
      Είναι χαρακτηριστικό της ευρύτητας των διατάξεων αυτού του σχεδίου νόμου ότι οι εισαγόμενες τροπολογίες προσεγγίζουν σε αριθμό άρθρων, αλλά και ουσιαστική σημασία, τις αρχικές ρυθμίσεις. Στις σημαντικότερες από αυτές ρυθμίζονται ζητήματα λειτουργίας σχετικά με τον αγωγό πετρελαίου Μπουργκάς – Αλεξανδρούπολης, όπου προβλέπεται η σύμβαση συμφωνίας διέλευσης μεταξύ των κρατών-μελών, δηλαδή Ρωσίας, Βουλγαρίας και Ελλάδας και σκοπό έχει την υποβοήθηση των αρμοδίων Υπουργείων στις διαπραγματεύσεις για τη διαμόρφωση των όρων της ανωτέρω συμφωνίας.
      Δεύτερον, ζητήματα σχετικά με την εφεδρική αγορά ενέργειας που παρέχεται στη χώρα η δυνατότητα δημιουργίας νέου δυναμικού ηλεκτροπαραγωγής με τη μορφή της άμεσης ένταξης σταθμών συγκεκριμένων εθνικών προδιαγραφών και ιδίως αεροστροβίλων ταχείας εκκίνησης, ώστε να καλυφθούν οι άμεσες ανάγκες του συστήματος και επομένως η ασφάλεια ανεφοδιασμού της χώρας για τα έτη 2009 και 2010, όπου τα χρονικά περιθώρια για την κάλυψη των αναγκών είναι προφανώς στενά και οι ανάγκες υψηλές, ιδίως κατά την θερινή περίοδο αιχμής. 
      Τρίτη σημαντική τροπολογία σχετικά με την ανάπτυξη της γεωθερμίας, δηλαδή της τεχνολογίας, εκμετάλλευσης θερμικής ενέργειας από το εσωτερικό της γης, που είναι μία ιδιαίτερα σημαντική και από πλευράς προοπτικών για τη χώρα μας, ανανεώσιμη πηγή. Εδώ συμπληρώνεται το υφιστάμενο νομοθετικό πλαίσιο του ν. 3175/2003 προς το σκοπό της ορθολογικής αξιοποίησης του σημαντικού γεωθερμικού δυναμικού της χώρας, ιδίως εφαρμογές αγροτικών και οικιακών χρήσεων. Έτσι μπαίνουν οι βάσεις για ένα σταθερό και δεδομένο θεσμικό πλαίσιο για την ενθάρρυνση απαιτητικών δουλειών και βέβαια την τόνωση της περιφερειακής ανάπτυξης. 
      Κυρίες και κύριοι συνάδελφοι, είναι γεγονός ότι στο σύγχρονο διεθνές γεωστρατηγικό περιβάλλον η ενέργεια αποτελεί το νέο μεγάλο παράγοντα ισχύος των κρατών. Και τούτο διότι τα βασικά ενεργειακά αποθέματα σε πετρέλαιο και φυσικό αέριο είναι πεπερασμένα, ενώ η παγκόσμια ζήτηση αυξάνεται συνεχώς με την είσοδο νέων δυναμικά αναπτυσσόμενων παικτών στο «γίγνεσθαι» της παγκόσμιας οικονομίας. Αναπόφευκτη συνέπεια είναι τα κράτη να έχουν αρχίσει έναν σφοδρό ανταγωνισμό για προνομιακή πρόσβαση σε ασφαλείς ενεργειακές πηγές. Έτσι, οι χώρες που διαθέτουν ενεργειακούς πόρους έχουν και τη δυνατότητα να καθορίζουν τους όρους αυτού του νέου μεγάλου παιχνιδιού. Αντιστοίχως, οι χώρες που εξαρτώνται από την εισαγόμενη ως επί το πλείστον ενέργεια είναι αναγκασμένες να υφίστανται τις συνέπειες των διαθέσεων των ενεργοφόρων προμηθευτών. Καθίσταται προφανές ότι στο σύγχρονο διεθνές ενεργειακό περιβάλλον το εθνικό συμφέρον ταυτίζεται με την εγχώρια ενεργειακή επάρκεια και ασφάλεια, μακριά από γεωπολιτικές εντάσεις και αβεβαιότητες. 
      Η πρόσφατη διένεξη Ρωσίας-Ουκρανίας για το φυσικό αέριο έφερε ξανά στο προσκήνιο το ζήτημα της ενεργειακής επάρκειας τόσο για την Ευρωπαϊκή Ένωση που προμηθεύεται το 25% του αερίου της από τη Ρωσία, από το οποίο το 80% διέρχεται από την Ουκρανία, όσο και για τη χώρα μας. Η Ελλάδα στάθηκε ικανή να αντιμετωπίσει τα προβλήματα τροφοδοσίας της εγχώριας ζήτησης που η διένεξη Ρωσίας-Ουκρανίας προκάλεσε σε όλη την Ευρώπη και χάρη στις πρόσφατες διεθνείς συμφωνίες εξασφαλίστηκαν πολλαπλές και εναλλακτικές πηγές τροφοδοσίας ενεργειακών πόρων προς τη χώρα μας. Αλλά βέβαια και χάρη στην πρόσφατη επέκταση χωρητικότητας των εγκαταστάσεων, αποθήκευση υγροποιημένου φυσικού αερίου στην Ρεβυθούσα Αττικής. Έτσι, την ώρα που στη γειτονική μας Βουλγαρία, που καλύπτει το 100% της εγχώριας ζήτησης φυσικού αερίου από τη Ρωσία, αναπτύσσονται σφοδρότατα προβλήματα θέρμανσης των νοικοκυριών στην καρδιά του χειμώνα και μπαίνει στο τραπέζι η επαναλειτουργία των πυρηνικών σταθμών που είχαν απενεργοποιηθεί από την εποχή της Σοβιετικής Ένωσης, όπως και στη Σλοβακία και σε άλλες χώρες του πρώην ανατολικού μπλοκ, η Ελλάδα έχει μεριμνήσει για την ενεργειακή της επάρκεια και ασφάλεια και επομένως αισθάνεται ασφαλής. 
      Στο περίπλοκο και συχνά απρόβλεπτο παγκόσμιο ενεργειακό τοπίο η χώρα μας διαμορφώνει τη δική της αυτόνομη, εξωστρεφή και δυναμική στρατηγική θέση. Με την εντατικοποίηση των ρυθμών ανάπτυξης στην παραγωγή ενέργειας από ανανεώσιμες πηγές αξιοποιούμε ένα βασικό εθνικό συγκριτικό πλεονέκτημα και πραγματοποιούμε ένα ακόμα σημαντικό βήμα στην ενίσχυση της στρατηγικής μας θέσης.
      Θα ήταν ψευδές να ισχυριστούμε ότι αυτή η στροφή στην ενεργειακή μας πολιτική σημαίνει και το τέλος του δρόμου. Έχουμε πολύ δρόμο να διανύσουμε ακόμα. Σε κάθε όμως περίπτωση, νομοθετικές πρωτοβουλίες σαν την παρούσα όπου προσδιορίζονται προτεραιότητες, απλοποιούνται διαδικασίες, ρυθμίζονται παραλήψεις τακτοποιούνται χρονίζουσες εκκρεμότητες και υλοποιούνται στρατηγικές κατευθύνσεις επίτευξης των εθνικών και κοινοτικών μας στόχων, μόνο ευεργετικά μπορούν να επιδράσουν στο συνολικό τοπίο της εθνικής ενεργειακής μας πολιτικής. 
      Και παρά το γεγονός ότι ο δρόμος μπροστά μας είναι ακόμη μακρύς, είναι σημαντικό πλέον να γνωρίζουμε ότι κινούμαστε με σχέδιο και με βήμα ταχύ προς τη σωστή κατεύθυνση.
      Σας καλώ να υπερψηφίσουμε, λοιπόν, το παρόν νομοσχέδιο.
      Σας ευχαριστώ, κυρία Πρόεδρε, για την ανοχή σας, κυρίες και κύριοι συνάδελφοι, για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ, κύριε Παναγιωτόπουλε.
      Κυρίες και κύριοι συνάδελφοι, πριν συνεχίσω, επιτρέψτε μου να ευχηθώ και εγώ σε όλους σας, «Καλή χρονιά» και να σας ενημερώσω ότι οι Βουλευτές κ. Θάλεια Δραγώνα και οι κύριοι Μιχάλης Τιμοσίδης, Ιωάννης Μπανιάς και Τάσος Κουράκης ζητούν άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τη ζητηθείσα άδεια.
      Συνεχίζουμε με την εισηγήτρια του ΠΑ.ΣΟ.Κ., συνάδελφο Αθανασία Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε.
      «Χρόνια πολλά», «Καλή χρονιά» σε όλους μας υγεία και εύχομαι η καινούργια χρονιά να μειώσει τα προβλήματα και τις δυσκολίες για τον ελληνικό λαό.
      Κυρίες και κύριοι συνάδελφοι, η κρίση των τελευταίων ημερών με το φυσικό αέριο κατέδειξε για άλλη μία φορά ότι από την ενέργεια εξαρτάται σε καθοριστικό βαθμό η οικονομία μας, η ποιότητα ζωής μας, η καθημερινότητα, ο περιβάλλων χώρος, η υγεία μας. Και η ενέργεια που παράγεται από ορυκτά καύσιμα στοιχίζει ακριβά όχι μόνο στην τσέπη μας, αλλά και στο περιβάλλον μας.
      Η συσχέτιση, λοιπόν, της ενεργειακής κατανάλωσης και των περιβαλλοντικών επιπτώσεων θα πρέπει να αποτελεί καθοριστικό κριτήριο σε κάθε μελλοντική αναπτυξιακή επιλογή.
      Όλα αυτά, όμως, για την Κυβέρνησή σας αποτελούν ευχολόγια, ακρότητες, περιττές πολυτέλειες, μια και όποιες επιλογές κάνατε όλα αυτά τα χρόνια έφεραν την Ελλάδα σε ένα μνημείο εχθρικής στάσης ως προς τις ενεργειακές της επιλογές για το περιβάλλον και με υψηλό κόστος.
      Η Ελλάδα σήμερα είναι μία από τις πλέον σπάταλες ενεργειακά χώρες της Ευρώπης και ουραγός στις ΑΠΕ. Ενδεικτικά αναφέρω ότι η μέση ελληνική οικογένεια καταναλώνει 70% έως 80% περισσότερη ενέργεια από ό,τι η αντίστοιχη της Δανίας, λόγω των λαθεμένων επιλογών και της έλλειψης μόνωσης των κτηρίων. Το 93% της ενέργειας που παράγει η Δ.Ε.Η. προέρχεται από ορυκτά καύσιμα. Η συμμετοχή των ΑΠΕ μόλις στο 6%.
      Η Κυβέρνησή σας που ήρθε στην εξουσία ως θιασώτης της ελεύθερης αγοράς και υποτίθεται ότι θα απελευθέρωνε και θα στήριζε την αγορά της ενέργειας και σε αυτόν τον τομέα απέτυχε.
      Θα ήταν πολύ ενδιαφέρον κάποια μέρα έστω εσείς, κύριε Υπουργέ              -καινούργιος σήμερα- να μας κάνετε έναν απολογισμό, για το τι κάνατε στην ενέργεια. Θα ήταν πάρα πολύ ενδιαφέρον.
      Εγώ θα σας αναφέρω ενδεικτικά. Άκουσα τον εισηγητή σας με πολλή προσπάθεια -πολύ φιλότιμες προσπάθειες πραγματικά- να λέει ότι το 2009 θα γίνει εκείνο, όλα αυτά που θα γίνονταν το 2008, θα γίνονταν το 2007, τώρα θα γίνουν το 2009.
      Ο αγωγός Μπουργκάς – Αλεξανδρούπολης, κύριε Υπουργέ, άσχετα με το τι ειπώθηκε στην επιτροπή από τον προκάτοχό σας, είναι μόνο στις γιορτές και στα πανηγύρια. Αν δεν πιστοποιηθούν, δε δεσμευτούν, δε συμβολαιοποιηθούν οι ποσότητες, δεν θα προχωρήσει ποτέ. Οι ΑΠΕ και τα φωτοβολταϊκά είναι στο κενό. Η απελευθέρωση της αγοράς ενέργειας δεν έγινε ποτέ.
      Το μόνο έργο της Κυβέρνησής σας είναι φωτογραφικές ρυθμίσεις, συμμαχίες, συμφωνίες, «στο πόδι και ό,τι αρπάξουμε», για το «φαίνεσθαι» ή για τις υποχρεώσεις μας. Ουσία καμμία. Μπαλώματα και μόνο μισές λύσεις.
      Γονατίσατε οικονομικά τη Δ.Ε.Η. Την πήρατε στην πιο καλή οικονομική κατάσταση και τη γονατίσατε. Αυτοπαραγωγοί βαφτίζονται με τις ευλογίες σας σαν παραγωγοί, με πολύ μεγάλο κόστος για την επιχείρηση, διότι ο ηγέτης, η Δ.Ε.Η., το μονοπώλιο αγοράζει ακριβά, για να καλύψει τις ανάγκες της στοιχειωδώς. Το φυσικό αέριο βρίσκεται σε διαρκή υποβάθμιση. Η αδυναμία των επάνω να αναπτύξουν το δίκτυό τους, αλλά και η πρωτοφανής αβελτηρία των κρατικών λειτουργών και φορέων να εξασφαλίσουν τις αναγκαίες ποσότητες μας κάνουν να πιστεύουμε ότι είναι ουτοπία πλέον να συζητάμε για περαιτέρω ανάπτυξη του δικτύου του φυσικού αερίου. Και η τελευταία κρίση απέδειξε ότι, επειδή δεν είχατε εναλλακτικές πηγές τροφοδοσίας, είναι όλα τα προβλήματα ανοικτά και όλες οι δυσάρεστες εξελίξεις πιθανές από τις επιλογές σας.
      Τα αιολικά πάρκα είναι μόνο το 2% των αιτήσεων που έχουν υποβληθεί. Δεν αντιμετωπίζετε τις ανενεργές άδειες παραγωγής. Και όλα αυτά, όταν η χώρα αντιμετωπίζει ορατό πλέον το ενδεχόμενο της ενεργειακής ένδειας για τα αμέσως επόμενα χρόνια. Αυτός είναι ο απολογισμός σας.
      Για τη γεωθερμία θα τα πούμε στην τροπολογία που φέρατε, που έγινε άρθρο του νομοσχεδίου.
      Κυρίες και κύριοι συνάδελφοι, μπορεί η πατρίδα μας να μην διαθέτει πλούσια κοιτάσματα πετρελαίου, διαθέτει, όμως, αέρα, ήλιο, σε απεριόριστες ποσότητες. 
      Η ηλιακή ενέργεια είναι μία καθαρή, ανεξάντλητη ΑΠΕ, δεν ελέγχεται από κανέναν, αποτελεί ανεξάντλητο ενεργειακό πόρο, παρέχει ανεξαρτησία, ασφάλεια, προβλεψιμότητα και γι’ αυτό οφείλουμε να την αναπτύξουμε. 
      Δυστυχώς και με το νέο καθεστώς που εισάγεται μ’ αυτόν το νόμο, η χώρα παραμένει στην ίδια παρωχημένη νοοτροπία που τελικά έχει λειτουργήσει ως σήμερα αποτρεπτικά και επιτρέψτε μου, ίσως και τιμωρητικά για οποιαδήποτε εταιρεία ή νοικοκυριό θα τολμούσε να σκεφτεί να επενδύσει σε αυτόν τον τομέα. 
      Είναι απορίας άξιο, πώς χώρες όπως η Γερμανία, η Δανία, η Αυστρία που έχουν πολύ λιγότερο ήλιο και αέρα από εμάς, επενδύουν σ' αυτό και εμείς ακόμα δεν έχουμε κάνει τίποτα. 
      Η Πορτογαλία τοποθέτησε το 2006 τόσες ανεμογεννήτριες, όσες εμείς έχουμε τοποθετήσει τα τελευταία είκοσι χρόνια. Η Γερμανία θα παράγει σε λίγο το 25% της ενέργειάς της από εναλλακτικές μορφές ενέργειας και εμείς, εξακολουθούμε να πνίγουμε τη χώρα μας στη βρώμικη ενέργεια. 
      Κατά τη διάρκεια της συζήτησης στην επιτροπή ο προκάτοχός σας ο κ. Φώλιας μας μίλησε για σχεδόν ιδανική εικόνα, σχετικά με την ανάπτυξη των ΑΠΕ και προσπάθησε να μας πείσει ότι θα αντιμετωπιστούν άψογα τα προβλήματα. Μας μίλησε για ρομαντισμό, πολιτική βούληση, συνεκτική πολιτική ενέργειας και μας παρουσίασε ότι η Ελλάδα περίπου είναι ηγέτιδα σε αυτόν τον τομέα. 
      Μακάρι, να κάνατε μία τέτοια προσπάθεια. Μακάρι, να ήταν ουσιαστική η προσπάθεια και εμείς θα ήμασταν συμπαραγωγοί σας. Γιατί εμείς, δεν αντιμετωπίζουμε την ενέργεια –και ποτέ δεν πρόκειται να το κάνουμε- σαν πεδίο καιροσκοπικής πολιτικής αντιπαράθεσης. Η πράσινη ενέργεια για το ΠΑ.ΣΟ.Κ. και αύριο για την κυβέρνησή μας θα είναι εθνικός στόχος. 
      Κύριε Υπουργέ, συγχωρέστε με, αλλά ο χρόνος της ενέργειας δεν προσφέρεται για ρομαντισμούς και ευχολόγια. Οφείλουμε να λειτουργούμε τεχνοκρατικά, πρακτικά και όχι ρομαντικά, όταν διακυβεύεται η εθνική μας οικονομία και το μέλλον των παιδιών μας. Οι αριθμοί, δυστυχώς, είναι αμείλικτοι για εσάς. Δύο χρόνια μετά τον περιβόητο νόμο σας του 2006 –που τότε σας είχαμε πει πολλά, τίποτα δεν ακούσατε, τα αναγνωρίζετε όμως, όλα σήμερα, όπως και για όλα τα άλλα θέματα- μόνο 9 MW φωτοβολταϊκά συστήματα εγκαταστάθηκαν, 3.000 MW περιμένουν. 
      Εμείς είμαστε υπέρ της επιχειρηματικής δραστηριότητας στο χώρο της ενέργειας, εξάλλου, δικός μας είναι ο νόμος του 1994, όμως, με όρους, προϋποθέσεις, κανόνες, αμοιβαίες δεσμεύσεις και όχι αποικιακές συμβάσεις. Όποιος θέλει να δουλέψει είναι ευπρόσδεκτος, θα έχει την αρωγή μας, αλλά θα πρέπει να γνωρίζει εξ αρχής ότι το οργανωμένο κράτος είναι παρόν και έχει ρυθμιστικό ρόλο. 
      Το μόνο κατόρθωμά σας είναι το «El Dorado» των φωτοβολταϊκών. Καλλιεργήσατε φοβερές ελπίδες, νόμισαν όλοι  ότι είχαν ένα χωράφι ή νοικιάσανε ένα χωράφι και ότι μπορούσαν να πλουτίσουν. Έγιναν οκτώ χιλιάδες αιτήσεις για 4.000 περίπου MW. Και εσείς τι κάνατε; Παγώσατε τη διαδικασία και πάγωσαν όλες οι ελπίδες για την πράσινη ενέργεια στη χώρα μας. Γι’ αυτό πρέπει να μας απαντήσετε. Επενδύσεις ύψους 2.000.000.000 περιμένουν. Είναι άχρηστες, λες και έχει το περιθώριο η χώρα μας σε αυτή τη δύσκολη κατάσταση να πετάει τέτοιου είδους ώριμες επενδύσεις. Αυτά είναι τα κατορθώματα της Κυβέρνησής σας. 
      Αυτό το νομοσχέδιο έχει απ’ όλα, ρουσφέτια, διορισμούς και μερικά είναι και στα πρόθυρα της αντισυνταγματικότητας. Και συνεχίζετε να διακυβεύετε το κύρος του Κοινοβουλίου μια και μέτρησα τριάντα δύο υπουργικές αποφάσεις κοινές ή μεμονωμένες. Δηλαδή, ό,τι και να αποφασίσουμε εδώ είναι έωλο, μια και θα μπορεί ο Υπουργός κατά το δοκούν να το αλλάζει. 
      Φέρνετε, λοιπόν, αυτό το σχέδιο νόμου με μόνη πρόθεση να ηρεμήσετε την αγορά και τους υποψήφιους επενδυτές και τους πολίτες και τη χώρα. Δεν το καταφέρνετε, όμως. 
      Ακούσαμε τους φορείς στην επιτροπή. Όλοι τους εξεδήλωσαν την αγωνία, αλλά και την επιθυμία τους, να προχωρήσει αυτό. 
      Κύριε Υπουργέ, εμείς επικαιροποιήσαμε και θα καταθέσουμε και στην επί των άρθρων συζήτηση τις προτάσεις μας απ’ όσα ακούσαμε από τους φορείς. Εσείς δεν ακούσατε τίποτα; Αναρωτιέμαι, τίποτα απ’ όσα σας είπαν δεν ήταν σωστό; Αλλά ήταν λάθος; Είναι λάθος η επισήμανση ότι πρέπει να δημιουργηθεί ένα ειδικό γραφείο στο δημόσιο τομέα που θα συντονίζει τις διαδικασίες που αφορούν τις ΑΠΕ και ειδικά τα φωτοβολταϊκά; Είναι λάθος ότι πρέπει επιτέλους να περιοριστούν οι αναγκαίες υπογραφές, ότι το τιμολόγιο συμπαραγωγής, εκτός από τη βασική τιμή, θα πρέπει να υπολογίζει και την τρέχουσα τιμή των ορυκτών καυσίμων ότι κακώς παραλείπονται τα μισά από το σχεδιασμό; 
      Δεν μπορέσατε να ξεφύγετε και παραμένετε κολλημένοι στο παρελθόν, να ακούσετε έστω την τελευταία στιγμή και να πιάσετε τους ρυθμούς και τις ανάγκες της αγοράς. 
      Με τον τρόπο που σκέφτεστε και δραστηριοποιείστε δεν υπάρχει σε καμμία περίπτωση πιθανότητα να πιάσουμε το στόχο του 2010 για ΑΠΕ.
      Μεταξύ ΠΑΣΟΚ και Νέας Δημοκρατίας, κυρίες και κύριοι συνάδελφοι, υπάρχει τεράστια διαφορά για το πώς βλέπουμε τις ΑΠΕ και γενικώς τα φωτοβολταϊκά. Εσείς θεωρείτε ότι μπορούν να συνεπικουρήσουν τις ενεργειακές ανάγκες της χώρας. Εμείς θεωρούμε ότι μπορούν να παίξουν πρωταγωνιστικό ρόλο και να μας δημιουργήσουν και θέσεις εργασίας. Οι εκπρόσωποί τους μέσα στην επιτροπή μίλησαν για επτάμισι χιλιάδες νέες θέσεις εργασίας. Ούτε αυτό δεν μπορέσατε να ακούσετε;
      Δεν έχετε ούτε πρόταση, ούτε στρατηγική για τις ΑΠΕ. Εγώ θα σας έλεγα       -επειδή δεν είναι ανάγκη να «ανακαλύψουμε την πυρίτιδα» εξ αρχής- να πάρετε ως παράδειγμα τις πράξεις της Πορτογαλίας, όπου το κράτος είχε τη βούληση και προχώρησε με πάρα πολύ μεγάλη πρόοδο. 
      Αυτό το νομοσχέδιο έχει ατελείωτα, θα επιλέξω όμως να αναφερθώ σε κάποια πράγματα, γιατί -επιτρέψτε μου, κυρίες και κύριοι συνάδελφοι, να πω- είναι μοναδικό το φαινόμενο και θα αναφερθώ μόνο στην τελευταία τροπολογία για τον αγροτοτουρισμό. 
      Το Υπουργείο Τουριστικής Ανάπτυξης δεν έχει φέρει κανένα νομοσχέδιο τα πέντε χρόνια και έρχεστε τώρα σαν τροπολογίες να φέρετε τον αγροτοτουρισμό. Τόσο σοβαρά αντιμετωπίζετε το θέμα, για να θυμόμαστε ποιοι νοιάζονται εδώ μέσα για τη βαριά ή όχι βιομηχανία της χώρας. Το πρώτο αφορά τη συμπαραγωγή, μία καθυστερημένη ενσωμάτωση της οδηγίας, που θα μπορούσε να αποτελέσει όμως το έναυσμα ώστε να δοθούν κίνητρα για την προώθηση της συμπαραγωγής. Όμως, ούτε και αυτό δεν έγινε. Σχεδόν, κύριε Υπουργέ, το σύνολο των μονάδων ΣΗΘ, που επιδοτήθηκαν από το Β΄ ΚΠΣ, δεν λειτουργούν και ήταν έτοιμες να διακόψουν λόγω των υψηλών τιμών φυσικού αερίου. Τώρα βέβαια αλλάζουν. Εδώ όμως βρίσκεται και το κύριο θέμα της τιμολόγησης. Είναι λογικό και ώριμο το αίτημα να διαχωριστεί το τιμολόγιο των ΣΗΘ από αυτό των ΑΠΕ και να συνδεθεί   –όπως είπα και πριν- με την τιμή των ορυκτών καυσίμων.
      Στην Ελλάδα αντιμετωπίζουμε ουσιαστικό ζήτημα γεωγραφικής ανισοκατανομής των μονάδων παραγωγής και των αστικών κέντρων κατανάλωσης, γεγονός το οποίο προκαλεί προβλήματα στο νότιο σύστημα της χώρας με μεγάλες απώλειες ενέργειας κατά τη μεταφορά της ηλεκτρικής ενέργειας, αλλά και μεγάλες δαπάνες συντήρησης του συστήματος. Η επέκταση, λοιπόν, της συμπαραγωγής, θα μπορούσε να συμβάλλει ουσιαστικά σε αυτόν τον τομέα, αλλά τα κίνητρα απουσιάζουν. 
      Έρχομαι στα φωτοβολταϊκά, λοιπόν. Έχει δομικές αδυναμίες. Ο τρόπος αξιολόγησης των εκκρεμουσών αιτήσεων, παραμένει. Η γραφειοκρατία παραμένει. Τα κριτήρια είναι θολά. Δηλαδή το θολό τοπίο παραμένει. Δεν λέτε τι θα γίνει με τους χιλιάδες μικροεπενδυτές που έχουν υποστεί οικονομική ζημιά από την καθυστέρηση και δεν αποτρέπετε την κερδοσκοπία από το παρεμπόριο των αδειών. 
      Η κατ’ αρχάς θετική αντίδραση της αγοράς ήταν δικαιολογημένη μετά από αυτό το χάος που είχατε δημιουργήσει –το ανέφερα παραπάνω- δεν διαφαίνεται, όμως, να υπάρχει καμμία ουσιαστική διάθεση να αντιμετωπιστεί το θέμα της πράσινης ενέργειας. 
      Όσον αφορά την εγκατάσταση μικρών φωτοβολταϊκών στα σπίτια, εδώ νομίζω ότι η Κυβέρνησή σας τους εκδικείται. Με τόσο υψηλό κόστος και τόσο μεγάλη γραφειοκρατία, μάλλον τους εκδικείστε. Όταν ο Γερμανός ιδιώτης χρειάζεται μόνο μία απλή αίτηση και μία στατική μελέτη, ο Έλληνας πρέπει να πληρώσει 12.000 ευρώ για να εγκαταστήσει ένα φωτοβολταϊκό στο σπίτι του. Πρέπει να μειωθεί το κόστος, να απλουστευθούν οι διαδικασίες για τους ιδιώτες, να δοθούν και επιπλέον κίνητρα, εκτός από αυτά τα 700 ευρώ. 
      Συμπερασματικά, λοιπόν, η πρόταση της Κυβέρνησης είναι να απαντήσετε επιφανειακά στις αντιδράσεις που έχουν προκύψει στην αγορά, βάζοντας, υποτίθεται, σε τάξη δευτερευούσης σημασίας θέματα χωρίς στόχους, εγγυήσεις για το μέλλον των ΑΠΕ στην Ελλάδα. 
      Ερχόμαστε τώρα στο υδροηλεκτρικό φράγμα Μεσοχώρας, που αφορά την περιοχή μου. Παραλάβατε ένα έργο σχεδόν έτοιμο και ένα νόμο, που από ευθύνη σας κατέστη ανενεργός. Αυτό είναι αποκλειστική ευθύνη σας και θα το πω μετά. Η Ελλάδα στερείται ένα έργο και οι πολίτες πληρώνουν και στις εταιρείες κατασκευής, αλλά και –όπως είπαμε- γιατί η ΔΕΗ δεν έχει το ρεύμα που θα παρήγαγε αυτό το υδροηλεκτρικό ρεύμα και έτσι πληρώνουμε πανάκριβα. Χάνονται 25.000.000, μπορεί και 35.000.000, το χρόνο και αυτό οφείλεται μόνο στο ότι δεν μπορείτε να δείτε και δεν ασχολείστε με τίποτα ουσιαστικό. 
      Έγινε θεσμική και κοινωνική διαβούλευση.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Επιτρέψτε μου, κυρία Πρόεδρε, να τελειώσω. Θα χρειαστώ λίγο χρόνο.
      Υπάρχει ομόφωνη απόφαση Δημοτικού, Νομαρχιακού Συμβουλίου -τα έχετε στα χέρια σας. Ακούστε, έστω και την τελευταία στιγμή, τους κατοίκους της Μεσοχώρας, οι οποίοι ξεπερνώντας το συναισθηματικό πρόβλημα -χάνεται το χωριό τους- συμφωνούν με όρους να γίνει το φράγμα. Ζητούν απλά πράγματα. 
      Τα οικονομικά μεγέθη δεν τα συζητώ, διότι δεν χρειάζεται, αλλά πρέπει να δούμε τι θα γίνει με τον οικισμό. Πρέπει να γίνει οπωσδήποτε ο οικισμός, να είναι ένας, να δούμε τι θα γίνει με τους μόνιμους κατοίκους, να υπάρξει συμβολαιογραφική πράξη για τα επιπλέον εξακόσια στρέμματα παραχώρησης στο Δήμο, για να μην υπάρξουν άλλου είδους σκέψεις ή και πιθανότατα κίνδυνοι αργότερα.
      Υπάρχουν προτάσεις, για να κλείσω το θέμα της Μεσοχώρας. Είπα, κύριε Υπουργέ, ότι πρέπει να σταθούμε στο μεγαλείο των κατοίκων της Μεσοχώρας, να το αναγνωρίσουμε. Δεχτείτε τις προτάσεις του Δημοτικού Συμβουλίου Πιδνέων και του Νομαρχιακού Συμβουλίου Τρικάλων κι εμείς θα συμφωνήσουμε. 
      Ερχόμαστε τώρα στην πρόβλεψη για την κατάσταση παλαιών μονάδων της Δ.Ε.Η. Εμείς θεωρούμε ότι πρέπει κατ’ αρχάς η προθεσμία αυτή να είναι ελαστική μέχρι το 2013 και πιθανόν και πάλι να μην κάνει τίποτε η Δ.Ε.Η.
      Ως προς την Επιτροπή Ανταγωνισμού –με πρόδωσε ο χρόνος και προσπαθώ να είμαι σύντομη- κύριε Υπουργέ, εδώ πάτε να μας «φυτέψετε» ισόβια μέλη με τον ισχυρισμό ότι δεν υπάρχουν άλλα κατάλληλα. Τέτοια πενία και τέτοια γνώμη έχετε για τους κατοίκους όλης της Ελλάδος, ακόμα και τα στελέχη σας; 
      Καλά, όσον αφορά ότι δεν διώκονται ποινικώς, εκτός εάν ενήργησαν εκ δόλου και αυτό δεν το κατανοώ. Εάν μπορείτε εσείς να μας το εξηγήσετε. Κύριε Υπουργέ, ίσως δεν προλάβατε να το διαβάσετε. Είναι μια παράγραφος που λέει ότι δεν διώκονται …
      ΚΩΣΤΗΣ ΧΑΤΖΗΔΑΚΗΣ (Υπουργός Ανάπτυξης): Αποσύρθηκε. 
      ΑΘΑΝΑΣΙΑ ΜΕΡΕΝΤΙΤΗ: Απεσύρθη; Κρατήστε λίγο το χρόνο μου. Γιατί το είχατε …
      ΚΩΣΤΗΣ ΧΑΤΖΗΔΑΚΗΣ (Υπουργός Ανάπτυξης): Δεν το διαβάσατε. 
      ΑΘΑΝΑΣΙΑ ΜΕΡΕΝΤΙΤΗ: Εγώ δεν το διάβασα, κύριε Υπουργέ; Μη βιάζεσθε, κύριε Υπουργέ, γιατί εδώ δεν είναι Κατάρ. Εδώ είναι Ελλάδα. Μη βιάζεσθε σας παρακαλώ. 
      ΑΡΙΣΤΟΤΕΛΗΣ ΠΑΥΛΙΔΗΣ: Τι σημαίνει αυτό, κυρία Μερεντίτη; 
      ΚΩΣΤΗΣ ΧΑΤΖΗΔΑΚΗΣ (Υπουργός Ανάπτυξης): Σας το λέω επειδή μου το είπατε.  
      ΑΘΑΝΑΣΙΑ ΜΕΡΕΝΤΙΤΗ: Θα σας απαντήσω εάν το διάβασα ή όχι, κύριε Υπουργέ. Το ξέρω πολύ καλά, αλλά πείτε μου γιατί το είχατε μέχρι πριν από λίγο. Θα περιμένω την ομιλία σας να μου εξηγήσετε γιατί το είχατε. Αναγκαστήκατε να το αποσύρετε, αλλά γιατί το είχατε; 
      Όσον αφορά την αιχμιακή αγορά, γνωρίζετε τι προβλήματα θα υπάρχουν και έρχεσθε  στο «και πέντε» να φέρετε αυτή τη ρύθμιση. Εάν προλάβει, θα προλάβει μόνο η ΔΕΗ και η άλλη ημικρατική εταιρεία. Εάν τυχόν υπάρξει άλλος ιδιώτης που θα εμφανιστεί, λογικό είναι όλοι να σκεφθούμε ότι υπήρξε άλλου είδους πληροφόρηση. 
      Σε αυτά να μας απαντήσετε και να μη βιάζεσθε, κύριε Υπουργέ –το έχετε ξανακάνει- να χαρακτηρίσετε ποιοι Βουλευτές γνωρίζουν και ποιοι δεν γνωρίζουν.
      Η πολιτική για την ενέργεια όπως και η εξωτερική πολιτική, η πολιτική ασφάλειας και άμυνας θα πρέπει να αντιμετωπίζονται εθνικά και όχι πολιτικάντικα και ευκαιριακά. Θα πρέπει να υπάρχει συνέχεια στο κράτος για το πώς αντιλαμβάνεται τη διαχείριση για την αξιοποίηση των ενεργειακών πηγών, το βέλτιστο ενεργειακό μίγμα που πρέπει να επιλεγεί για το καλό της χώρας. 
      Πρέπει να αυξάνουμε την αυτόχθονη ενέργεια που παράγουμε, να μειώνουμε την εξάρτηση από την εισαγόμενη ενέργεια, για να κάνουμε οικονομικά και εθνικά ισχυρή τη χώρα. Αλλά αυτά για εσάς είναι άγνωστες λέξεις. Όσο περισσότερο φιλική ενέργεια παράγουμε, τόσο περισσότερο αναβαθμίζουμε το περιβάλλον στο οποίο ζούμε εμείς και τα παιδιά μας. Όσο επιταχύνουμε τη δημιουργία ΑΠΕ και ειδικότερα μικρών υδροηλεκτρικών φραγμάτων, τόσο περισσότερο νερό εξασφαλίζουμε για την αγροτική μας οικονομία. 
      Και όλα αυτά δεν γίνονται στο πόδι. Θέλουν μελέτη, θέλουν τεκμηρίωση, θέλουν ανάλυση των αναγκών της χώρας. Έχετε μελέτες; Ξέρετε πού θέλουμε να πάμε, με ποιες επιλογές; Τώρα που φέρνετε αυτό το νομοσχέδιο, είναι αποτέλεσμα κάποιας μελέτης ή έτσι όπως λάχει, για να πούμε ότι κάτι κάνουμε; Πού είναι οι προτάσεις σας και οι μελέτες σας; 
      Στην πατρίδα μας δεν έχουμε ορυκτά κοιτάσματα, αλλά είπα ότι έχουμε άφθονο ήλιο και αέρα. Η χώρα αυτή έχει τις ιδανικές προϋποθέσεις να μειώσει δραστικά την ενεργειακή της εξάρτηση από παραδοσιακές μορφές άντλησης ενέργειας, εάν προχωρήσει σε ανάπτυξη συστημάτων φωτοβολταϊκών και σε ουσιαστικά συγκροτήματα, βιομηχανίες, θερμοκήπια, αλλά και με την αξιοποίηση ανεκμετάλλευτων εκτάσεων γης για την ανάπτυξη συστημάτων παραγωγής ηλεκτρισμού από ηλιακή ενέργεια.
      Επίσης, εγώ νομίζω ότι μπορούμε να δημιουργήσουμε ελληνικά εργοστάσια παραγωγής φωτοβολταϊκών πάνελ. Κύριε Υπουργέ, έχουμε τους τεχνικούς, έχουμε τους επιστήμονες. Ας προσπαθήσουμε να γίνουμε η ηγέτιδα δύναμη σε αυτό το παγκόσμιο ανερχόμενο κλάδο. Εμείς στο ΠΑΣΟΚ έχουμε μάθει να αντιμετωπίζουμε υπεύθυνα τα πράγματα. Γι’ αυτό δεν είμαστε μόνο αρνητικοί, σας κάνουμε και προτάσεις.
      Και σας ρωτώ: Ας συζητήσουμε εδώ πέρα για ποιο λόγο θέλουμε τα φωτοβολταϊκά, σε τι μέγεθος παραγωγής ηλεκτρικής ενέργειας, με ποιο χρονοδιάγραμμα, ποιο κόστος θα έχει το πρόγραμμα αυτό, ποια οφέλη ενεργειακά, περιβαλλοντικά και πόσο και σε τι βάθος χρόνου θα προκύψουν;
      Πώς προέκυψαν αυτά τα κόστη του σχετικού πίνακα; Υπάρχει σχετική μελέτη; Χρειαζόμαστε νούμερα, ρεαλιστικούς στόχους, όχι ευχολόγια, χρειαζόμαστε κριτήρια και αξιόπιστες δομές που θα μας εξασφαλίζουν ότι όποιες επενδύσεις προχωρήσουν  είναι πράγματι ώριμες και βιώσιμες και θα συμβάλουν στο ποσοστό που έχουμε προϋπολογίσει στις ενεργειακές ανάγκες της χώρας. 
      Επίσης, σε καμμία περίπτωση δεν θα επιτρέψουμε να επαναληφθεί ο εμπαιγμός που προηγήθηκε. 
      Και το τελευταίο. Εμείς δεν αφορίζουμε ούτε δαιμονοποιούμε τις άλλες παραδοσιακές μορφές άντλησης ενέργειας, γιατί για αρκετό καιρό θα στηριζόμαστε σε αυτές. Στα χρόνια που έρχονται ο πιο αποτελεσματικός τρόπος κάλυψης των σύγχρονων αναγκών, χωρίς να διακυβεύεται η ποιότητα ζωής, είναι η στροφή σε μορφές ενέργειας που η παραγωγή της δεν θα έχει περιβαλλοντικές επιπτώσεις. 
      Η υπόθεση της ενεργειακής στρατηγικής της χώρας είναι πολύ σοβαρή και δεν μπορεί να εξαντλείται σε ένα νομοσχέδιο και μάλιστα ένα τέτοιο νομοσχέδιο. 
      Πρότεινα να γίνει μία συζήτηση εφ’ όλης της ύλης στην Επιτροπή Παραγωγής και Εμπορίου και αναλόγως να τοποθετηθούμε. Πρέπει να διαλέξουμε πώς θα πορευτούμε. Αν δεν «αλλάξουμε περπατησιά», όπως λέει ο λαός, θα συνεχίσουμε να πληρώνουμε πανάκριβα το πετρέλαιο, όσο τουλάχιστον υπάρχει ακόμα. Θα συνεχίσουμε να βλέπουμε τα φουγάρα της Μεγαλόπολης και του Αλιβερίου και της Πτολεμαϊδας να δηλητηριάζουν το περιβάλλον. Αυτό θέλουμε; Να κλείνουμε τα μάτια στην καταστροφή που προξενούν τα εργοστάσια λιγνίτη ή θα γυρίσουμε επιτέλους σελίδα και θα κοιτάξουμε μπροστά; Η επένδυση στην «πράσινη» ενέργεια και στο περιβάλλον  είναι επένδυση για το μέλλον της Ελλάδας, γιατί όπως λέει και ένα ινδιάνικο ρητό «τη γη δεν την κληρονομήσαμε από τους προγόνους μας, αλλά τη δανειστήκαμε από τα παιδιά μας και τα εγγόνια μας». 
      Καταψηφίζουμε επί της αρχής το νομοσχέδιο. Επιφυλασσόμαστε όμως, αν κάνετε δεκτές τις προτάσεις των φορέων και του νομαρχιακού και δημοτικού συμβουλίου Τρικάλων για τη Μεσοχώρα και για τα φωτοβολταϊκά, θα δούμε πώς θα καταλήξει η στάση μας ως τη συζήτηση επί των άρθρων. Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ειδικός αγορητής του Κ.Κ.Ε. κ. Κωνσταντίνος Αλυσανδράκης. 
      ΚΩΝΣΤΑΝΤΙΝΟΣ ΑΛΥΣΑΝΡΑΚΗΣ: Κυρίες και κύριοι συνάδελφοι, βασική αρχή για το ΚΚΕ είναι ότι η ενέργεια είναι κοινωνικό αγαθό. Κατά συνέπεια, η παραγωγή και η διανομή της ενέργειας πρέπει να γίνεται από δημόσιες επιχειρήσεις. Η δημόσια παραγωγή και διαχείριση της ενέργειας έχει ως αποτέλεσμα χαμηλότερες τιμές στον καταναλωτή, αφού δεν εμπλέκεται το καπιταλιστικό κέρδος. Παραπέρα επιτρέπει τον κεντρικό σχεδιασμό, την ορθολογική οργάνωση της παραγωγής και της διανομής χωρίς την αναρχία που επιφέρει η αγορά και ο ανταγωνισμός των διαφόρων ιδιωτικών επιχειρήσεων. Τέλος, δίνει τη δυνατότητα για απρόσκοπτη ανάπτυξη και έρευνα για αξιοποίηση των τελευταίων τεχνολογικών επιτεύξεων. 
      Σε αντίθεση με τα παραπάνω, η Ευρωπαϊκή Ένωση και οι κατά τόπους κυβερνήσεις αντιμετωπίζουν την ενέργεια ως ένα ακόμη μηχανισμό κερδοφορίας του μεγάλου κεφαλαίου, ως ένα ακόμα χώρο πρώην δημόσιας δραστηριότητας μαζί με τις τηλεπικοινωνίες και τις μεταφορές όπου μπορεί να επεκταθεί η ιδιωτική επιχειρηματική δραστηριότητα και να δοθεί έτσι διέξοδος στα υπερσυσσωρευμένα κεφάλαια. 
      Στα θέματα αυτά υπάρχει πλήρης ταύτιση πολιτικής Νέας Δημοκρατίας και ΠΑΣΟΚ αφού το ΠΑΣΟΚ ξεκίνησε στη χώρα μας την ιδιωτικοποίηση της ενέργειας και η Νέα Δημοκρατία συνεχίζει επάξια. 
      Όπως φάνηκε και στη συζήτηση στην αρμόδια επιτροπή, αλλά και από τις τοποθετήσεις των εισηγητών τους σήμερα, οι διαφορές ανάμεσα σε αυτά τα δύο κόμματα είναι διαχειριστικού χαρακτήρα και δεν είναι διαφορές ουσίας. Στη λογική της ιδιωτικοποίησης απελευθέρωσης είναι πλήρως επίσης ενσωματωμένος και ο ΣΥΡΙΖΑ, η εισηγήτρια του οποίου στη διάρκεια της συζήτησης στην επιτροπή, όχι μόνο δεν είπε λέξη για την ιδιωτικοποίηση, αλλά επέκρινε και την κυβέρνηση για διοικητικά εμπόδια στις επενδύσεις, για πρόκληση αβεβαιότητας στους επενδυτές και για παραχώρηση προνομίων στη ΔΕΗ! Αποδεικνύει έτσι για μια ακόμη φορά ο ΣΥΡΙΖΑ το ρόλο του ως διαχειριστή του καπιταλιστικού συστήματος με πρόσχημα και προκάλυμμα στην προκείμενη περίπτωση την προστασία –δήθεν- του περιβάλλοντος. 
      Οι θιασώτες της ιδιωτικοποίησης, για να χρυσώσουν το χάπι της παραχώρησης δημόσιων δραστηριοτήτων στην ιδιωτική κερδοφορία, προβάλλουν το επιχείρημα ότι με τον ανταγωνισμό μειώνονται οι τιμές. Αντί για μείωση, όμως, έχουμε στη χώρα μας συνεχή αύξηση πάνω από τον πληθωρισμό, με απαιτήσεις βέβαια από τη ΔΕΗ για πολύ μεγαλύτερες αυξήσεις. Δραματική ήταν η αύξηση στις τιμές στη Δανία, στο Ηνωμένο Βασίλειο, στη Σουηδία από 77% έως 91% την περίοδο 2001-2006. Το μόνο που έχει μειωθεί είναι ο αριθμός των εργαζομένων στη ΔΕΗ στη χώρα μας κατά 28% από το 1993. Η αύξηση των τιμών, η μείωση των εργαζομένων και η χειροτέρευση των όρων απασχόλησής τους δεν είναι οι μόνες επιπτώσεις στις ιδιωτικοποιήσεις.
      Ακούσαμε προηγούμενα, την είχαμε ακούσει και στην επιτροπή, την εισηγήτρια του ΠΑΣΟΚ να κατηγορεί τη Νέα Δημοκρατία για έλλειψη ενεργειακού σχεδιασμού και να τη θεωρεί υπεύθυνη για τα προβλήματα κερδοφορίας της ΔΕΗ. Δεν θα διαφωνήσουμε. Όση ευθύνη, όμως, και αν έχει η τωρινή Κυβέρνηση για τα παραπάνω, το καθεστώς της απελευθέρωσης για το οποίο υπερηφανεύεται το ΠΑΣΟΚ είναι αυτό που κάνει αδύνατο οποιονδήποτε σχεδιασμό, όταν εκατοντάδες ιδιωτικές επιχειρήσεις ανταγωνίζονται στον τομέα της ενέργειας, είτε η κυβέρνηση είναι της Νέας Δημοκρατίας είτε η κυβέρνηση είναι του ΠΑΣΟΚ ή κάποια άλλη στα πλαίσια της τωρινής πολιτικής. Όσο για την κερδοφορία της ΔΕΗ, το αποτέλεσμα που έχουμε δεν είναι τίποτε άλλο από μια ηθελημένη πολιτική πράξη που θα γινόταν από οποιαδήποτε κυβέρνηση. Διαφορετικά πώς θα ήταν δυνατόν να αποκομίσουν κέρδη οι νεοεισερχόμενοι στην αγορά επενδυτές; Ως γνωστόν, δεν είναι δυνατόν να έχεις και το σκύλο χορτάτο και την πίτα ατόφια.
      Κυρίες και κύριοι συνάδελφοι, με τις ανανεώσιμες πηγές η Ευρωπαϊκή Ένωση παίζει ένα βρώμικο παιχνίδι. Δεν είναι από ευαισθησία για τις κλιματικές αλλαγές που τις προωθεί, αλλά επειδή είναι ο μόνος τομέας που μπορεί να ανταγωνιστεί τις Ηνωμένες Πολιτείες και τη Ρωσία, αφού δεν έχει τέτοια δυνατότητα ούτε στο πετρέλαιο ούτε στο φυσικό αέριο. Επιπλέον χρησιμοποιεί τις Ανανεώσιμες Πηγές Ενέργειας (ΑΠΕ) ως δούρειο ίππο για τη διείσδυση ιδιωτικών επιχειρήσεων στην παραγωγή ενέργειας. Έτσι, οι επιχειρηματίες που δραστηριοποιούνται στον τομέα αυτόν παίρνουν αδρές χρηματοδοτήσεις και λειτουργούν κάτω από σκανδαλώδεις όρους απρόσκοπτης κερδοφορίας και ως προς τις υψηλές τιμές πώλησης της ενέργειας που παράγουν αλλά και με εξασφάλιση αγοράς για είκοσι έως είκοσι πέντε χρόνια.
      Το νομοσχέδιο που εξετάζουμε έχει ως κύριο θέμα την ενσωμάτωση της Οδηγίας 2004/8 Ευρωπαϊκών Κοινοτήτων για την συμπαραγωγή δύο ή περισσοτέρων μορφών ενέργειας. Επιπλέον, το νομοσχέδιο αναφέρεται στο υδροηλεκτρικό φράγμα της Μεσοχώρας Τρικάλων, στην παραγωγή ενέργειας από φωτοβολταϊκές διατάξεις, σε ζητήματα γεωθερμικής ενέργειας. Τέλος, περιέχει ένα πλήθος από άρθρα που συμπληρώνουν ή τροποποιούν τρέχουσες διατάξεις, κάποιες από τις οποίες δεν έχουν σχέση καν με την ενέργεια. Το ίδιο ισχύει και για μερικές από τις τροπολογίες που κατατέθηκαν.
      Ας ξεκινήσουμε από τη συμπαραγωγή. Το Κομμουνιστικό Κόμμα Ελλάδας τοποθετείται θετικά απέναντι σε αυτήν τη μέθοδο στο βαθμό που έχει τη δυνατότητα να αυξήσει την απόδοση της παραγωγής και να μειώσει την περιβαλλοντική επιβάρυνση. Βέβαια, η συμπαραγωγή δεν είναι καθαρή μορφή ενέργειας από την άποψη ότι και ρύπους δημιουργεί και απόβλητα στερεά μπορεί να έχει, απλά δίνει τη δυνατότητα πιο αποτελεσματικής χρησιμοποίησης της ενέργειας που παράγεται, μη διαχέοντας στο περιβάλλον τη θερμική ενέργεια, αλλά αξιοποιώντας την. Υπάρχει και η εμπειρία από την τηλεθέρμανση της Κοζάνης και της Πτολεμαΐδας που είναι θετική αλλά περιορισμένη. Το ίδιο θετικά το Κομμουνιστικό Κόμμα Ελλάδας στέκεται και απέναντι στις ανανεώσιμες μορφές ενέργειας. Εν τούτοις για να αξιοποιηθούν όλες αυτές σε όφελος του κοινωνικού συνόλου χρειάζεται να υπάρχουν οι συγκεκριμένες κοινωνικοοικονομικές προϋποθέσεις που ανέφερα στην αρχή της ομιλίας μου. Κατά συνέπεια διαφωνούμε ριζικά με την Κοινοτική Οδηγία και το πρώτο κεφάλαιο του σχεδίου νόμου που τοποθετεί και τη συμπαραγωγή στο πλαίσιο της απελευθέρωσης της αγοράς ενέργειας με τα γνωστά οφέλη για τους επιχειρηματίες και τις γνωστές συνέπειες στο επίπεδο του σχεδιασμού, αλλά και απέναντι στα λαϊκά συμφέροντα. 
      Είναι χαρακτηριστικό ότι τόσο η οδηγία όσο και το σχέδιο νόμου ασχολούνται μόνο με την οικονομική πλευρά της συμπαραγωγής και καθόλου με την προστασία από υπαρκτές περιβαλλοντικές επιπτώσεις για παράδειγμα από αέριους ρύπους και στερεά κατάλοιπα. Δεν βάζουν καν κριτήρια για την εγκατάσταση τέτοιων μονάδων όπως θα μπορούσε να γίνει για τις μεγάλες μονάδες όπως την απόσταση από κατοικημένες περιοχές.
      Για το υδροηλεκτρικό φράγμα στη Μεσοχώρα το πρώτο μας σχόλιο είναι ότι θα έπρεπε να είχε ολοκληρωθεί και να λειτουργεί εδώ και πάρα πολύ καιρό αφού η κατασκευή του ξεκίνησε πριν από είκοσι δυο χρόνια. Φυσικά είναι οι κυβερνήσεις της Νέας Δημοκρατίας και του ΠΑΣΟΚ που έχουν την ευθύνη για την καθυστέρηση. Δεν θα μπω σε λεπτομέρειες για τα σχετικά άρθρα του νομοσχεδίου. Αυτό θα το κάνει ο σύντροφος Αχιλλέας Κανταρτζής στη συνέχεια. Θα πω μόνο ότι και από τη συζήτηση στην επιτροπή δεν διαπιστώσαμε ανταπόκριση της Κυβέρνησης στα δίκαια αιτήματα των κατοίκων της περιοχής που θα υποστούν τις συνέπειες από τη λειτουργία του. Εν τούτοις θα επιφυλαχθούμε μέχρι το τέλος της συζήτησης αφήνοντας τη δυνατότητα να δώσουμε θετική ψήφο σ’ αυτό το δεύτερο κεφάλαιο εάν τα αιτήματα των κατοίκων ικανοποιηθούν.
      Από το τρίτο κεφάλαιο θα αναφερθώ επιλεκτικά σε ορισμένα θέματα. Για τα υπόλοιπα θα τοποθετηθούμε στην κατ’ άρθρον συζήτηση. Ξεχωρίζει το άρθρο 27α Α για τα φωτοβολταϊκά που είναι ένας τομέας στον οποίο ρέει πακτωλός χρημάτων, πράγμα που έχει σαν αποτέλεσμα και τεράστια επενδυτική δραστηριότητα και μεγάλο αριθμό από αιτήσεις που εκκρεμούν. 
      Ο πακτωλός φαίνεται καθαρά και στον πίνακα των τιμών ο οποίος περιέχεται στο ίδιο άρθρο, τιμές που είναι πολύ μεγαλύτερες όχι μόνο από τις τρέχουσες τιμές ηλεκτρικής ενέργειας αλλά και από αυτές που προσφέρονται για φωτοβολταϊκή ενέργεια σε χώρες που βρίσκονται βορειότερα από εμάς και κατά συνέπεια δέχονται λιγότερη ηλιακή ενέργεια όπως η Γερμανία. Ο πακτωλός φαίνεται και από τις εικοσαετείς συμβάσεις που προβλέπονται στην παράγραφο 5 του άρθρου και εξασφαλίζουν στους επιχειρηματίες αγορά για μεγάλο χρονικό διάστημα.
      Προφανώς το Κομμουνιστικό Κόμμα Ελλάδας διαφωνεί κάθετα με τέτοιες ρυθμίσεις. Πάντως δεν βλέπουμε αρνητικά την παράγραφο 8 του ιδίου άρθρου που αναφέρεται στην χρήση φωτοβολταϊκών συστημάτων σε κτήρια ούτε την παράγραφο 2 του άρθρου 34 για την εγκατάσταση τέτοιων συστημάτων σε περίπτερα. 
      Ορισμένα σχόλια για το άρθρο 37, αυτό που είχε έρθει ως τροπολογία στην συζήτηση στην επιτροπή. Αφορά την εφεδρική ενέργεια και το πρόβλημα που υπάρχει. Για μας το πρόβλημα με την εφεδρική ενέργεια είναι οξυμένο λόγο της ιδιωτικοποίησης και απελευθέρωσης της αγοράς. Η ιδιωτικοποίηση και η απελευθέρωση κάνουν αδύνατον τον σχεδιασμό. Η προτεινόμενη λύση, δηλαδή η αγορά πανάκριβης ενέργειας που θα παράγεται από αεροστροβίλους ταχείας εκκίνησης δεν είναι τίποτα άλλο από μια αντιλαϊκή λύση σε πρόβλημα που δημιούργησε η ίδια η αντιλαϊκή πολιτική.
      Όσον αφορά τη γεωθερμία στην οποία αναφέρεται το άρθρο 38 επισημαίνουμε ότι και αυτός ο τομέας χαρίζεται στις ιδιωτικές επιχειρήσεις με ένα ασαφές πλαίσιο και με ασαφή κριτήρια αξιολόγησης αλλά και με παραχώρηση τόσο δικαιωμάτων έρευνας όσο και εκμετάλλευσης. 
      Από τα υπόλοιπα άρθρα του τρίτου κεφαλαίου σημειώνουμε ότι με το άρθρο 29 διαχωρίζεται η εταιρεία ΔΕΣΦΑ από την «ΔΕΠΑ ΑΕ». Για μας πρόκειται για ένα ακόμα βήμα προς την κατεύθυνση της απελευθέρωσης της αγοράς δηλαδή προς την ιδιωτικοποίηση. Στο άρθρο 34 στην παράγραφο 6 σημειώνουμε την αθέτηση της υπόσχεσης της Κυβέρνησης προς τους εργαζομένους του ΙΓΜΕ ότι ένα  μέρος των εσόδων του θα διατεθεί για ενίσχυση της συμπληρωματικής ασφάλισής τους. Βέβαια δεν θεωρούμε ότι η συμπληρωματική ασφάλιση είναι ο ενδεδειγμένος τρόπος για να ασφαλίζονται οι εργαζόμενοι. Πρέπει να καλύπτονται όλες τους οι ανάγκες από το σύστημα ασφάλισής τους, αλλά εν τούτοις δεν παύει να είναι μία αθέτηση υπόσχεσης προς τους εργαζόμενους.
      Η παράγραφος 8 του άρθρου 34 αναφέρεται στη «ΛΑΡΚΟ». Παρατείνει την άδεια λειτουργίας της μέχρι το 2010. Αναρωτιέται κανείς, γιατί μέχρι το 2010 και όχι περισσότερο; Είναι ίσως ένας τρόπος για να έχει η Κυβέρνηση την ευχέρεια να διακόψει τη λειτουργία της επιχείρησης αυτής όταν τα συμφέροντα το επιβάλλουν. Και βέβαια δεν μας διαφεύγει ότι τελευταία έχουμε και μία σειρά απολύσεων στη «ΛΑΡΚΟ».
      Τέλος, ένα σχόλιο στο άρθρο 34 παράγραφος 9. Το ίδιο πρόσωπο αναλαμβάνει να είναι εθνικός συντονιστής έρευνας και τεχνολογίας και το ίδιο πρόσωπο αναλαμβάνει να παρακολουθεί την ανάπτυξη της στρατηγικής της Λισσαβώνας στη χώρα μας, κάτι που κάνει φανερό ότι η Κυβέρνηση ταυτίζει την έρευνα και τεχνολογία με την πολιτική της Λισσαβώνας.
      Συμπερασματικά, κυρία Πρόεδρε, καταψηφίζουμε το πρώτο και τρίτο κεφάλαιο του νομοσχεδίου. Επιφυλασσόμαστε για το δεύτερο κεφάλαιο που αφορά το Φράγμα της Μεσοχώρας.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εμείς σας ευχαριστούμε.
      Το λόγο έχει η ειδική αγορήτρια του ΣΥΡΙΖΑ κυρία Λίτσα Αμμανατίδου–Πασχαλίδου.
      ΛΙΤΣΑ ΑΜΜΑΝΑΤΙΔΟΥ–ΠΑΣΧΑΛΙΔΟΥ: Ευχαριστώ, κυρία Πρόεδρε. Να ευχηθώ κι εγώ «Καλή Χρονιά», αν και αυτά που συμβαίνουν στην Παλαιστίνη είναι τραγικά.
      Κύριε Υπουργέ, κυρίες και κύριοι συνάδελφοι, ήρθε στην Ολομέλεια για συζήτηση ένα υπερνομοσχέδιο. Εδώ έχουμε τρία νομοσχέδια σε ένα. Έχουμε δηλαδή το αρχικό, που ήταν η προώθηση της συμπαραγωγής. Το δεύτερο κομμάτι του, η Μεσοχώρα, είναι ένα δεύτερο νομοσχέδιο από μόνο του και έπειτα η γεωθερμία, που το είχατε φέρει ως μία τροπολογία με δεκατέσσερα άρθρα και στην επιτροπή την ενσωματώσατε στο νομοσχέδιο, όπως και ένα πλήθος άλλων τροπολογιών. Κι εγώ καλούμαι μέσα σε δεκαπέντε λεπτά επί της αρχής να τοποθετηθώ.
      Είναι πάρα πολύ σημαντικό αυτά τα νομοσχέδια να μην έρχονται «πακέτο», να περνάνε στα γρήγορα και να φεύγουν. Καλό θα είναι κάθε νομοσχέδιο να είναι ξέχωρο, συγκεκριμένο και να μπορούμε όλοι να τοποθετηθούμε, οπότε να γίνεται και μία άλλη δουλειά στο καθένα από αυτά και ίσως να τροποποιούνται κάποια άρθρα και να μπορούμε κι εμείς να τα στηρίζουμε, κύριοι Υπουργοί. 
      Περνώντας τώρα στο υπερνομοσχέδιό σας, πρέπει να τονίσουμε ότι η παραγωγή, η κατανάλωση και η διαχείριση των ενεργειακών πόρων σε εθνικό, ευρωπαϊκό και παγκόσμιο επίπεδο έχει γίνει ένα από τα κυρίαρχα θέματα της εποχής μας, ενώ τελευταία η αιτία των λεγόμενων «ειρηνικών» πολέμων και οποιαδήποτε χάραξη οικονομικής πολιτικής από πλευράς επενδύσεων, απασχόλησης, αλλά και κατανάλωσης είναι πλέον ξεκάθαρο ότι σχετίζεται με το πώς λειτουργούν οι ενεργειακές αγορές.
      Όσο η άνοδος των τιμών του πετρελαίου ασκεί μεγάλες πιέσεις στην οικονομία μας, κάτι που βίωσε η χώρα μας το προηγούμενο διάστημα, τόσο βέβαια πιέζουν και οι επενδυτές, οι οποίοι θέλουν να μπουν στην απελευθερωμένη αγορά ενέργειας και πρέπει να το κατανοήσουμε αυτό.
      Οι μεγαλοεπενδυτές πιέζουν προς όλες τις κατευθύνσεις και εκβιάζουν, προκειμένου να κάνουν τις επενδύσεις τους για την άνοδο των τιμών βέβαια, ενώ από την άλλη πλευρά, ο εθνικός μας ενεργειακός φορέας, δηλαδή η ΔΕΗ, είναι περιορισμένος, αν όχι παγωμένος, από πλευράς ανάπτυξης. 
      Όμως, έχει ήδη επανεκτιμηθεί ο ρόλος της ενέργειας, ιδιαίτερα στον τομέα της παραγωγής, εφόσον αυτή ευθύνεται σημαντικά για το φαινόμενο του θερμοκηπίου. Πραγματικά, η παγκόσμια κοινότητα έχει δει πλέον τα θέματα της ενέργειας συνδεδεμένα με τα θέματα της προστασίας του περιβάλλοντος. 
      Για το λόγο αυτό έχει δοθεί μια ώθηση στην ανάπτυξη και στην εκμετάλλευση των ανανεώσιμων πηγών ενέργειας, οι οποίες υποκαθιστούν τις καθιερωμένες συμβατικές ενεργειακές πηγές, πολλές από τις οποίες εξαντλούνται ταχύτατα και αποτελούν σήμερα ένα βασικό εργαλείο των τεχνολογικά ανεπτυγμένων χωρών.
      Παρά το γεγονός ότι η Ελλάδα είναι πλούσια σε όλες τις μορφές ανανεώσιμων πηγών ενέργειας, εν τούτοις η αξιοποίησή τους, με λίγες εξαιρέσεις μόνον, παραμένει ακόμα σε εμβρυακό στάδιο συγκρινόμενη με άλλες χώρες και βέβαια συγκρινόμενη με αυτές τις ίδιες τις δυνατότητες της χώρας μας. Χωρίς υπερβολή η ανάπτυξη των ανανεώσιμων πηγών ενέργειας μέσα στα επόμενα χρόνια πρέπει να θεωρηθεί ως η υπ’ αριθμόν 1 πρόκληση στον τομέα της ενέργειας, τόσο για το κράτος όσο και για τους ιδιώτες.
      Μιλάμε σήμερα για την ενσωμάτωση της Οδηγίας 2004/8 για την προώθηση της συμπαραγωγής καθώς και τη συμβολή της συμπαραγωγής στον περιορισμό των εκπομπών αερίων ρύπων και της κλιματικής αλλαγής. Η συμπαραγωγή ηλεκτρισμού και θερμότητας είναι μια παραγωγική διαδικασία, η οποία εξοικονομεί μεγάλες ποσότητες ενέργειας και μειώνει σημαντικά τους αέριους ρύπους. Για τους λόγους αυτούς στην Ευρωπαϊκή Ένωση προωθείται ως μία από τις σημαντικότερες τεχνολογίες, κυρίως μέσα από το νέο προτεινόμενο νομοθετικό πλαίσιο για την κλιματική αλλαγή, με την εφαρμογή σημαντικών κινήτρων για τους επενδυτές. Στην Ελλάδα σήμερα ενσωματώνουμε την Οδηγία 2004/8 για την προώθησή της, ενώ υφίστανται σημαντικά διοικητικά εμπόδια στις επενδύσεις και φοβόμαστε ότι θα συνεχίσουν να υφίστανται και μετά την ενσωμάτωσή της. Η οδηγία, που προανέφερα, θεσπίζει κίνητρα, αλλά και ενθαρρύνει την ανάληψη νέων πρωτοβουλιών από τα κράτη-μέλη για την περαιτέρω ανάπτυξη της συμπαραγωγής. Η συμπαραγωγή προκρίνεται και προωθείται σ’ όλην την Ευρώπη διότι αποτελεί τον πλέον ενεργειακά αποδοτικό τρόπο παραγωγής ηλεκτρικής ενέργειας, με αποτέλεσμα να εξοικονομείται πρωτογενής ενέργεια και να μειώνεται σημαντικά το συνολικό κόστος παραγωγής του ηλεκτρικού συστήματος. 
      Για εμάς, τον Συνασπισμό Ριζοσπαστικής Αριστεράς, εξοικονόμηση ενέργειας δεν σημαίνει μόνο μείωση της κατανάλωσης αλλά και αύξηση της ενεργειακής αποδοτικότητας και γι’ αυτό θεωρούμε τόσο σημαντική την συμπαραγωγή, αφού συμβάλλει στη μείωση των απωλειών στα ηλεκτρικά δίκτυα.
      Η εξοικονόμηση ενέργειας πρέπει να αποτελεί πρωταρχικό στόχο της χώρας μας κι είναι γνωστό σ’ όλην την Ευρώπη ότι δεν πρόκειται να επιτευχθούν οι στόχοι από τις διεθνείς δεσμεύσεις και οι στόχοι για τις ανανεώσιμες πηγές αν πρώτα δεν επιτευχθούν οι αρχικοί, για την εξοικονόμηση ενέργειας. Πρέπει να αρθούν τα διοικητικά προβλήματα και εμπόδια, προκειμένου να πραγματοποιηθούν νέες επενδύσεις σε συστήματα συμπαραγωγής, με  γνώμονα την προστασία του περιβάλλοντος και την αύξηση της ενεργειακής αποδοτικότητας, αποφεύγοντας παραδείγματα του παρελθόντος που στόχο είχαν την κερδοσκοπία γύρω από την τιμή της MWh.
      Η προώθηση της συμπαραγωγής θα μπορούσε να επιφέρει θετικά αποτελέσματα στην Ελλάδα στον τομέα των επενδύσεων, ελάττωση του ρίσκου μπλακ άουτ στο εθνικό ενεργειακό σύστημα, καθώς και βελτιωμένες ενεργειακές υπηρεσίες στους καταναλωτές. 
      Να περάσω τώρα στα μεγάλα υδροηλεκτρικά εργοστάσια και να πω ότι η ενέργεια από τα μεγάλα υδροηλεκτρικά, κατά τη γνώμη μας, έχει μικρά περιθώρια για παραπέρα διείσδυση στο ενεργειακό ισοζύγιο της χώρας μας. Και αυτό γιατί πέρα από τους γνωστούς περιβαλλοντικούς κινδύνους που κρύβουν για τα τοπικά οικοσυστήματα και την αλλαγή στη χρήση γης, που ενδέχεται να προκαλέσουν, η παραγόμενη ενέργεια εξαρτάται άμεσα από την ποσότητα των υδατικών αποθεμάτων της χώρας. Με δεδομένο ότι στην Ελλάδα τα υδατικά μας αποθέματα μειώνονται σημαντικά κάθε χρόνο –ένα παράδειγμα είναι το φράγμα του Πολυφύτου- η παραγόμενη ενέργεια από μεγάλα υδροηλεκτρικά φράγματα θα μειώνεται αναλόγως. Ενώ το 2005 τα μεγάλα υδροηλεκτρικά φράγματα παρήγαγαν το 9,1% της ενέργειας στην Ελλάδα, το 2007 το αντίστοιχο ποσοστό μειώθηκε σε 4,8%. Η ενέργεια που παράγεται επομένως από μεγάλα υδροηλεκτρικά φράγματα δεν είναι η πλέον αξιόπιστη και κρύβει κινδύνους και για την ασφάλεια εφοδιασμού. Χαρακτηριστικό παράδειγμα είναι η ΔΕΗ, η οποία αναγκάστηκε το 2007, όπως και το 2008, σε αυξημένες δαπάνες για την αγορά εισαγόμενων καυσίμων και εισαγωγών ενέργειας, που κάλυψαν το κενό των μεγάλων υδροηλεκτρικών. Πιστεύουμε επομένως πολύ περισσότερο σ’ ένα ενεργειακό μοντέλο που στηρίζεται ισόρροπα στις βιώσιμες και πραγματικά ανανεώσιμες πηγές ενέργειας, τόσο σε κεντρικές όσο και πολύ περισσότερο σε αποκεντρωμένες εφαρμογές.
      Τώρα, για την περίπτωση της Μεσοχώρας, με το να προστεθούν δύο επιπλέον σταθμοί παραγωγής της Μεσοχώρας και της Συκιάς, η συνολικά παραγόμενη ενέργεια θα πέσει κάτω από το 4%, δηλαδή θα έχουμε συνολικά ένα αρνητικό ισοζύγιο.
      Η περίπτωση της Μεσοχώρας –είναι γνωστό σε όλους μας ότι- αποτελεί έργο κεφαλής για την εκτροπή του Αχελώου. Πλέον των ενστάσεων που έχουμε και ανέλυσα πιο πάνω, ο Συνασπισμός Ριζοσπαστικής Αριστεράς είναι αντίθετος με το έργο της εκτροπής και με επιχειρήματα που και στο παρελθόν έχει εκθέσει. 
      Αυτό το έργο ξεκίνησε ως ένα έργο επικοινωνιακού χαρακτήρα και εξαγγελιών, χωρίς να έχει εξασφαλίσει ούτε τη βιωσιμότητά του ούτε την περιβαλλοντική του κατοχύρωση, χωρίς να έχει εξασφαλίσει όλα αυτά που ήταν απαραίτητα ακόμη και από τις διατάξεις του άρθρου 24 του Συντάγματος. Διότι όταν λέμε ότι θα πρέπει να υπάρξει προστασία του περιβάλλοντος κατά το άρθρο 24 του Συντάγματος στην παράγραφο 1, εννοούμε ότι θα υπάρχει και προστασία των υδάτινων πόρων και όλων των φυσικών πόρων. 
      Κάποια στιγμή πάντως θα πρέπει να συζητήσουμε, κύριοι Υπουργοί, με επιστημονικά και τεχνικά δεδομένα, την πραγματική σκοπιμότητα του έργου, αν δηλαδή το νερό του Αχελώου μπορεί να συντηρήσει την αγροτική παραγωγή ολόκληρου του Θεσσαλικού Κάμπου, ώστε να μη ζουν με ψεύτικες υποσχέσεις οι αγρότες της Θεσσαλίας. Άλλωστε, μελέτες κατά καιρούς δείχνουν ότι το νερό του Αχελώου με δυσκολία θα μπορούσε να αρδεύσει το δυτικό τμήμα του κάμπου, καταδικάζοντας τόσο το οικοσύστημα του ποταμού, όσο όμως και το ανατολικό τμήμα του κάμπου. Άρα, ποια τα στοιχεία που δικαιολογούν για λόγους άρδευσης την εκτροπή του Αχελώου;
      Μετά την παραπάνω παρένθεση που έπρεπε να γίνει διευκρινιστικά, επανέρχομαι στο νομοσχέδιο και βέβαια μας κάνει καχύποπτους η μετατροπή του έργου από τον αρχικό σχεδιασμό και εννοώ το υδροηλεκτρικό φράγμα της Μεσοχώρας που ήταν για εκτροπή 1,2 δις κυβικά το χρόνο στη σημερινή του εκδοχή για τα μισά κυβικά, αν λάβουμε υπ’ όψιν μας ότι η κατασκευή έχει γίνει βάσει του αρχικού σχεδίου, δηλαδή τα ύψη των φραγμάτων και τις διατομές των σηράγγων. 
      Ποιος, λοιπόν, μας διασφαλίζει ότι με αυτά τα δεδομένα δεν θα έλθει αύριο μια κυβερνητική απόφαση που θα επαναφέρει το σχέδιο της μεγάλης εκτροπής; Η μεγάλη εκτροπή των 1,2 δις κυβικών το χρόνο από τη Συκιά προς τη Θεσσαλία θα στερήσει από τον Αχελώο μεγάλη ποσότητα νερού, που σύμφωνα με τους υδρολόγους μπορεί να φθάσει το 100% σε περιόδους ξηρασίας. 
      Η μείωση αυτής της παροχής θα προκαλέσει μεγάλη ζημιά στους υδροηλεκτρικούς σταθμούς της ΔΕΗ που ήδη λειτουργούν στην πλήρη δυναμικότητά τους. Μάλιστα, τη ζημιά αυτή κοστολόγησε ο πρώην Διευθυντής της ΔΕΗ κ. Ξανθόπουλος –και νυν Υφυπουργός ΥΠΕΧΩΔΕ- σε 139,7 δισεκατομμύρια ευρώ για την επόμενη εικοσαετία. Ο ίδιος, με επιστολή του στις 06.09.1999 προς το Υπουργείο Έρευνας και Τεχνολογίας και το Υπουργείο Εθνικής Οικονομίας ζητούσε από την πολιτεία να αποζημιώσει τη ΔΕΗ για το ποσό αυτό. 
      Τέλος, όσα αφορούν τη μετεγκατάσταση των κατοίκων της Μεσοχώρας, θα τα πούμε και στην κατ’ άρθρον συζήτηση. Όμως, θέλω να καταγγείλω για άλλη μια φορά ότι στην ακρόαση των φορέων καλέστηκαν μόνο οι δήμαρχοι της περιοχής, παρόλο που ως Συνασπισμός Ριζοσπαστικής Αριστεράς επιμέναμε να ακούσουμε και τους κατοίκους και τους συλλόγους κατακλυζομένων που βέβαια αυτοί καλούνται να αφήσουν τις περιουσίες τους που αυτές θα περάσουν στο δήμο –καλώς θα περάσουν βέβαια στο δήμο- ο οποίος, όμως, εκπονεί και μια μελέτη swat που βρίσκεται στη Β.1 φάση και όλοι γνωρίζουμε ότι μετά από πέντε χρόνια μπορεί να γίνουν αλλαγές χρήσης και η περιοχή αυτή να περάσει σε άλλα χέρια και μάλιστα θα διαχειρίζονται την παραλίμνια έκταση πιθανόν ιδιωτικά συμφέροντα, τα οποία θα πετάξουν εκτός τους κατοίκους της Μεσοχώρας. 
      Οι κάτοικοι βέβαια θα μετεγκατασταθούν και θα πάνε σε δυο διαφορετικές περιοχές, σε απόσταση άνω των δυο χιλιομέτρων. Στο ενδιάμεσο υπάρχει μια χαράδρα και ένα δάσος. «Ένα δασάκι» μας είχε πει ο κ. Βλάχος, αν θυμάμαι καλά, στην επιτροπή που το συζητούσαμε το θέμα και ότι δεν υπήρχε κανένα πρόβλημα.
      Και όμως, υπάρχει σοβαρό πρόβλημα και μία μελέτη του ΙΓΜΕ είχε πει ότι η μία περιοχή, η περιοχή Βαρκό είναι ακατάλληλη και παρ’όλα αυτά επιμένετε στη μετεγκατάσταση των μισών κατοίκων σ’ αυτήν την περιοχή και βέβαια τους ξεριζώνετε, χωρίς να λαμβάνετε υπ’ όψιν τις ζωές τους. 
      Να πάω στις ανανεώσιμες πηγές ενέργειας. Κατ’ αρχάς, θα θέλαμε να επισημάνουμε ότι όταν η Κυβέρνηση αλλάζει τις διατάξεις για τα φωτοβολταϊκά που η ίδια κατέθεσε τον Ιούνιο του 2006 για ψήφιση και μάλιστα χωρίς να έχει προστεθεί ούτε ένα μεγαβάτ από ηλιακή ενέργεια, τότε μάλλον κάτι δεν πάει καλά στην ενεργειακή πολιτική σας, κύριε Υπουργέ. 
      Η μείωση της τιμής πώλησης της ηλιακής KWh ουσιαστικά αποτελεί αναγνώριση της αποτυχημένης σας πολιτικής και δυσφημεί την Ελλάδα ως επενδυτικό περιβάλλον. Ακόμα και στις νέες διατάξεις θεσμοθετείται η επενδυτική αβεβαιότητα, καθώς προβλέπεται ότι οι τιμές μπορούν να αλλάξουν κατά τη διακριτική ευχέρεια της διοίκησης. Ενώ το παρόν νομοσχέδιο διευκολύνει τις μεγάλες επενδύσεις από κάποια γραφειοκρατία, συνεχίζει να αφήνει τα ίδια προσκόμματα και για τον οικιακό τομέα που υπόσχεται ότι θα τα λύσει με την εφαρμογή σχεδίου ειδικού προγράμματος, μία ΚΥΑ δηλαδή μεταξύ του Υπουργείου Ανάπτυξης και του ΥΠΕΧΩΔΕ. Η συνεχιζόμενη πολιτική του Υπουργείου Ανάπτυξης να χορηγεί ενιαία άδεια λειτουργίας για το σύνολο των μονάδων της ΔΕΗ Α.Ε. δεν συμβιβάζεται με το εθνικό και κοινοτικό δίκαιο. Η ενιαία άδεια, επίσης, απαλλάσσει τη ΔΕΗ από την υποχρέωση υποβολής ποιοτικών στοιχείων για τους υδατικούς πόρους που χρησιμοποιεί για τις ανάγκες της. 
      Εάν τελικά ψηφίσετε το άρθρο 33 θα είναι η τρίτη φορά που δια νόμου χαρίζονται άδειες στη ΔΕΗ, με αποτέλεσμα να καθίσταται αδύνατος οποιοσδήποτε έλεγχος εκ μέρους των πολιτών ή του Συμβουλίου της Επικρατείας. 
      Σε πόρισμα ο Συνήγορος του Πολίτη σημείωνε ότι η χορήγηση ενιαίας άδειας λειτουργίας χωρίς έγκριση περιβαλλοντικών όρων έστω και για μία μονάδα της ΔΕΗ συνεπάγεται μη τήρηση των επιταγών του άρθρου 24 του Συντάγματος. Στην περίπτωση της ΔΕΗ ΑΕ η λήξη ισχύος και η μη τήρηση των περιβαλλοντικών όρων φαίνεται πως είναι πλέον κοινός τόπος. Γι’ αυτόν το λόγο, η Επιτροπή Κοινωνικών Δικαιωμάτων του Συμβουλίου της Ευρώπης εξέδωσε το 2007 μία σχετική απόφαση μετά από προσφυγή του Ιδρύματος Μαραγκοπούλου, χωρίς όμως, να ιδρώσει το αυτί των αρμοδίων, δηλαδή της ΔΕΗ και της πολιτείας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία Πρόεδρε, λίγο χρόνο ακόμη, παρακαλώ. 
      Η επίσημη δικαιολογία του Υπουργείου Ανάπτυξης για τη χορήγηση ενιαίας άδειας λειτουργίας αναφέρει ότι η άδεια λειτουργίας δίδεται προκειμένου να καταστεί δυνατή η ολοκλήρωση της χρονοβόρας διαδικασίας έκδοσης των ξεχωριστών αδειών λειτουργίας και ότι δικαιολογείται για λόγους δημοσίου συμφέροντος. Το υπέρτατο δημόσιο συμφέρον, κατά τη γνώμη μας, είναι η προστασία του περιβάλλοντος και της δημόσιας υγείας των Ελλήνων πολιτών, κύριε Υπουργέ. 
      Με το εν λόγω νομοσχέδιο προβλέπεται και η χορήγηση άδειας παραγωγής για τις νέες μονάδες της ΔΕΗ ΑΕ, όπως αυτές προβλέπονται στο πρόγραμμα αντικατάστασης παλαιών μονάδων, χωρίς, όμως, να διευκρινίζεται ο αριθμός των μονάδων, τα χαρακτηριστικά αυτών και το καύσιμο που θα χρησιμοποιούν. Θεωρούμε ότι και αυτή η πράξη αντίκειται στην κοινοτική και εθνική νομοθεσία για το περιβάλλον, ενώ ανοίγει ξανά τις πόρτες στη χρήση λιθάνθρακα μηδενίζοντας τις πιθανότητες αποτελεσματικού περιορισμού των εκπομπών αερίων θερμοκηπίου επαρκούς προώθησης των ανανεώσιμων πηγών ενέργειας και τόνωσης της οικονομίας μέσα από τις λεγόμενες «πράσινες επενδύσεις». 
      Έχετε ενσωματώσει δεκατέσσερα άρθρα της τροπολογίας της γεωθερμίας. Η γεωθερμία θεωρούμε ότι σαφέστατα είναι μία ανανεώσιμη πηγή ενέργειας και ως γνωστόν εμείς θέλουμε τη γενναία προώθηση των ανανεώσιμων πηγών ενέργειας. Όμως, όπως έρχεται στο συγκεκριμένο νομοσχέδιο, τη στιγμή που εσείς θέλετε μία κατάτμηση των γεωθερμικών πεδίων, εμείς δεν συμφωνούμε. Γι’ αυτό είπα και από την αρχή να φέρετε ένα νομοσχέδιο μόνο για τη γεωθερμία, να το συζητήσουμε, να το διαμορφώσουμε και να προωθήσουμε τελικά όντως τις ανανεώσιμες πηγές ενέργειας. 
      Όσον αφορά τώρα τα άρθρα και τις υπόλοιπες τροπολογίες –και είναι πάρα πολλές αυτές- θα τις συζητήσουμε στις επόμενες συνεδριάσεις. 
      Βέβαια, θα τοποθετηθούν και οι συνάδελφοί μου. Εμείς στο συγκεκριμένο σχέδιο νόμου θεωρούμε ότι στα κομμάτια της συμπαραγωγής έχει θετικά σημεία και βέβαια, οι ανανεώσιμες πηγές ενέργειας είναι πολύ σημαντικές. Το κομμάτι της Μεσοχώρας, όμως, δεν μας βρίσκει σύμφωνους και έτσι, επί της αρχής το καταψηφίζουμε και στην κατ’ άρθρον συζήτηση επιφυλασσόμαστε να δούμε ποια είναι εκείνα τα άρθρα που τελικά εμείς θα ψηφίσουμε.
      Ευχαριστώ πολύ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κυρία Αμμανατίδου.
      Το λόγο έχει ο ειδικός αγορητής του ΛΑΟΣ κ. Πολατίδης.
      ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
      Θα ευχηθώ και εγώ «Χρόνια πολλά» για τη νέα χρονιά, να είναι παραγωγική και δημιουργική. Τις ευχές μου και στον κύριο Υπουργό -που είναι το πρώτο νομοσχέδιο του- η θητεία του να είναι παραγωγική, αν και, δυστυχώς, με αυτά που βλέπουμε, ξεκινάμε να έχουμε μια πολύ κακή αρχή.
      Αυτό που βλέπουμε να διατρέχει όλο το νομοσχέδιο -φυσικά οφείλεται στους προκατόχους σας, αλλά η Κυβέρνηση έχει συνέχεια- είναι η προχειρότητα η οποία καταδεικνύεται από τη μορφή και την εμφάνιση που έχει αυτό το νομοσχέδιο, τέσσερα τελείως άσχετα μεταξύ τους αντικείμενα. Θα τα αναφέρω.
      Κατ’ αρχάς, η ενσωμάτωση μιας οδηγίας για τη συμπαραγωγή, οι ρυθμίσεις για το υδροηλεκτρικό φράγμα της Μεσοχώρας, οι ρυθμίσεις για τις ανανεώσιμες πηγές ενέργειας, για τη ΔΕΗ, για τη ΔΕΠΑ και κατόπιν, μια σειρά άλλων ρυθμίσεων τελείως άσχετων με την οποιαδήποτε σχέση θα μπορούσαν να έχουν με τη συμπαραγωγή και τελικά, το θέμα της γεωθερμίας.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Αυτό εδώ δεν νομίζω ότι είναι η ποιότητα νομοθετικού έργου και η ανατύπωση που έχω εγώ, το κείμενο που έχω εγώ με τη συμπερίληψη των τροπολογιών είναι της 16-12-2008. Και σήμερα που ήρθαμε εδώ πέρα, έχετε διορθώσει την ημερομηνία που έλεγε ότι μέχρι την 31-12-2008 πρέπει να απαντά το Υπουργείο σε ορισμένες αιτήσεις. Το διορθώσατε μεν, αλλά στην ανατύπωση που έγινε στις 16 Δεκεμβρίου ήταν μέσα έτσι. Αυτό σημαίνει ότι κανείς δεν έκανε τον κόπο να κοιτάξει τι συμπεριλαμβάνει το νομοσχέδιο.
      Επίσης, τώρα που ήρθαμε εδώ με την τροπολογία της τελευταίας στιγμής διορθώνεται ένα πολύ βασικό -ήταν ατόπημα και το είχαμε καταδικάσει και στην επιτροπή- το θέμα του ακαταδίωκτου της Αρχής Ανταγωνισμού. Ήταν ένα πολύ σοβαρό θέμα, το οποίο, όμως, πώς, με ποια λογική μπήκε μέσα στο νόμο και με ποια λογική βγήκε;
      Νομίζω ότι ο χαρακτηρισμός «προχειρότητα» είναι τουλάχιστον επιεικής για αυτά που έχετε κάνει, αλλά, όταν το βασικό θέμα είναι εάν θα βγουν με αυτό το νόμο ή με όποιον άλλο αρνητικά ή μη δημοσιεύοντας στα μέσα μαζικής ενημερώσεως -και αυτό είναι το κριτήριο με το οποίο γίνεται η νομοθετική εργασία- λογικό είναι να έχουμε αυτά τα αποτελέσματα.
      Μπαίνουν και βγαίνουν ορισμένες διατάξεις, χωρίς να υπάρχει προφανώς ποτέ κανένας στόχος συγκεκριμένος και αυτό που φαίνεται, επίσης, ξεκάθαρα και καταδεικνύει, επίσης, την προχειρότητα είναι ότι οι περισσότερες διατάξεις οι οποίες αλλάζουν είναι από το ν. 3468/2006. Πότε πρόλαβε από το 2006 αυτός ο νόμος και εφαρμόστηκε, είδατε τα προβλήματα και έρχεστε μέσα σε δύο, στην ουσία, χρόνια να τον ξαναδιορθώσετε και ενδεχομένως, σε άλλα δύο χρόνια θα ξαναδιορθώνουμε αιωνίως, χωρίς ποτέ να βάζουμε ένα στόχο συγκεκριμένο και να λέμε τι επιτέλους θέλουμε να κάνουμε με μία συγκεκριμένη πολιτική η οποία να ισχύει, ακόμα και σε τομείς στους οποίους βλέπω ότι πολλοί συμφωνούμε.
      Υπάρχει κανείς εδώ μέσα που διαφωνεί ότι πρέπει να γίνει ανάπτυξη της γεωθερμίας; Γιατί αυτό το τόσο σοβαρό θέμα έρχεται εδώ πέρα και μάλιστα, ήρθε στην επιτροπή πάλι την τελευταία στιγμή, χωρίς να μπορούμε να το μελετήσουμε, υπό τη μορφή τροπολογίας δεκατεσσάρων άρθρων;
      Μπαίνοντας ακριβώς τώρα στο αντικείμενο του νομοσχεδίου, στα τέσσερα αντικείμενα, ξεκινάω από το πρώτο, το θέμα της συμπαραγωγής. Εδώ πέρα πάντα, όποτε έχω εγώ τουλάχιστον τη χάρη να μιλήσω για κάποια ενσωμάτωση ευρωπαϊκής οδηγίας, κάνω τη στοιχειώδη ερώτηση, την οποία ποτέ δεν έχει απαντήσει κανένας Υπουργός.
      Ο σκοπός μας είναι να αποφύγουμε, όπως είπα, τα αρνητικά δημοσιεύματα ότι «μας σέρνει η επιτροπή», «σέρνει την Ελλάδα στα ευρωπαϊκά δικαστήρια», διότι η τάδε οδηγία των σοφών των Βρυξελλών δεν ενσωματώθηκε ή πρέπει να κοιτάξουμε την ουσία; Ποιο από τα δύο τελικά ισχύει; Διότι εδώ πέρα βλέπω από την προχειρότητα ότι προφανώς μάλλον το πρώτο ισχύει. 
      Έχουμε εδώ πέρα τη συμπαραγωγή. Θέλουμε εμείς να κάνουμε κάτι επί της ουσίας ή θέλουμε μόνο να περάσουμε ό,τι λέει η περιβόητη κοινοτική οδηγία; 
      Θα αναφέρω εδώ ένα θέμα. Υπάρχει μία σειρά από σταθμούς παραγωγής ηλεκτρικής ενέργειας, οι οποίοι είναι κοντά σε κατοικημένες περιοχές. Άρα θα μπορούσαν να χρησιμοποιηθούν. Κατ’ αρχάς η ΔΕΗ θα μπορούσε να κάνει το απλούστατο, αυτό που κάνει μόνο στην Πτολεμαΐδα και στην Κοζάνη. Όμως, θα μπορούσε να γίνει και στο Κερατσίνι, να παράγει και ψύξη για το καλοκαίρι. Θα μπορούσε να γίνει στην Κομοτηνή, θα μπορούσε να γίνει στη Θεσσαλονίκη μέσω του Σταθμού των ΕΛΠΕ. 
      Όμως, όλα αυτά δεν γίνονται. Εδώ πέρα ήρθαμε, νομοθετήσαμε, ωραία –νομοθετήσατε μάλλον, για να μην λέμε το «-με»- και μετά από λίγο ξεχνάμε το θέμα, όπως το ξεχνούν και οι εφημερίδες. Το πολύ-πολύ να μείνει στον ειδικό Τύπο, αλλά αυτό είναι κάτι που δεν πολυενδιαφέρει. Και θα έρθετε τελικά και θα πείτε μετά από κάποια χρόνια ξέρετε, η Ελλάδα δυστυχώς είναι ουραγός και δεν έχει προχωρήσει στη συμπαραγωγή. 
      Ήρθαν στην επιτροπή άνθρωποι και μας είπαν ότι έργα συμπαραγωγής τα οποία είναι σε δημόσια νοσοκομεία και για τα οποία πλήρωσε επιδοτήσεις το ελληνικό κράτος και η Ευρωπαϊκή Ένωση λόγω της γραφειοκρατίας η οποία υπάρχει, είτε δεν λειτούργησαν ποτέ είτε σταμάτησαν να λειτουργούν. Όσον αφορά αυτά τα έργα τα οποία ήδη υπάρχουν και είναι ανενεργά, θα κάνετε κάτι για να τα επαναδραστηριοποιήσετε; Δεν φαίνεται κάτι τέτοιο. 
      Βέβαια, προχωράτε στο άρθρο 10, σε μία σωστή για πρώτη φορά κίνηση, δηλαδή να δημιουργήσετε επιτέλους την προέγκριση ορισμένων τύπων και να μην απαιτείται κάθε φορά γραφειοκρατία και χρονοβόρος και κοστοβόρος αδειοδότηση αυτών των προ-εγκεκριμένων τύπων. Φθάνουμε δηλαδή σε ένα σημείο για να έχουμε ορισμένα κιλοβάτ μιας μορφής ενέργειας εκτός των καθιερωμένων, να έχουμε τέτοια διαδικασία, λες και θα φτιάξουμε ένα νέο πυρηνικό αντιδραστήρα. 
      Εδώ πέρα κάνετε πράγματα, αλλά τα μέτρα δεν είναι αρκετά. Πρέπει να τα προχωρήσετε, όπως πρέπει να προχωρήσετε και αυτά στο άρθρο 27. Πρέπει να απλοποιήσετε τις διαδικασίες –θα τα πούμε όταν φθάσουμε εκεί- και για το θέμα των φωτοβολταϊκών. Πρέπει να προχωρήσετε προς αυτήν την κατεύθυνση της απλοποιήσεως. Και πρέπει να κάνετε και κάτι τέλος πάντων και με τις προθεσμίες. Δεν μπόρεσα να μετρήσω πόσες φορές αναφέρεται σε προθεσμίες εργασίμων ημερών στις οποίες πρέπει να απαντήσει η Δημόσια Διοίκηση στο νομοσχέδιο. Συνεχώς, βλέπω τριάντα μέρες. Τριάντα μέρες στην περιφέρεια! Αν δεν απαντήσει η περιφέρεια, πρέπει να κάνει η περιφέρεια μία αιτιολογημένη έκθεση, γιατί άργησε να απαντήσει; Μα, δεν είναι το λογικότερο να απαντήσει στο χρόνο που πρέπει και να προβλέπονται ποινές στο γραμματέα της περιφέρειας όταν δεν κάνει τη δουλειά του; Πρέπει να κάνει καινούρια αίτηση, καινούρια έκθεση όπου να εξηγεί γιατί άργησε; Και αφού αργήσει ο γραμματέας της περιφέρειας, να πάνε στο Υπουργείο. Και αν το Υπουργείο δεν απαντήσεις στις τριάντα εργάσιμες μέρες που προβλέπονται, τότε τι θα γίνει; Δηλαδή, ακόμα και οι ίδιοι οι πολιτικοί που πολλές φορές μιλούν εδώ στη Βουλή και αναφέρουν την εμπειρία που έχουν οι ίδιοι με το δημόσιο και με τον τρόπο που δουλεύει, κάνουν τα παράπονα, αλλά παρ’ όλα αυτά όταν έχουν μπροστά τους ένα νομοσχέδιο, δεν παίρνουν τα κατάλληλα μέτρα ώστε να σταματήσει αυτός ο τρόπος λειτουργίας του δημοσίου. 
      Εάν το δημόσιο δεν απαντάει σε κάποιον που αιτείται μία άδεια στο χρόνο που πρέπει, θα πρέπει η άδεια να δίνεται και από εκεί και πέρα να ελέγχεται ο υπάλληλος ο οποίος δεν έκανε καλά τη δουλειά του. Δεν μπορεί μονίμως ο οποιοσδήποτε να παίρνει ξεχωριστές προθεσμίες, να φεύγει να πάει στο Υπουργείο και να ταλαιπωρείται ο οποιοσδήποτε έκανε το λάθος να βάλει ένα σύστημα συμπαραγωγής στο σπίτι του ή ένα φωτοβολταϊκό σύστημα και να θεωρείται ακόμα και από το Υπουργείο Οικονομικών ότι είναι πλέον ο μεγάλος βιομήχανος και ο μεγάλος κεφαλαιοκράτης και να του ζητείται να ανοίξει και βιβλία εσόδων-εξόδων, ούτως ώστε να πουλάει το ρεύμα στον ΔΕΣΜΗΕ. 
      Θέλω να πάω τώρα στο έργο της Μεσοχώρας. Εδώ πάλι καταδεικνύεται ακόμα περισσότερο η ανεκδιήγητη κατάσταση στην οποία βρίσκεται η ελληνική Δημόσια Διοίκηση, κατάσταση για την οποία ευθύνες έχουν φυσικά τα δύο μεγάλα κόμματα, τα οποία κυβερνούν τη χώρα από το 1974. Ξοδεύτηκαν 400.000.000 ευρώ! Έχουμε ένα έργο στο οποίο επενδύθηκαν 400.000.000 ευρώ, ένα έργο που θα δίνει 25.000.000 ευρώ κάθε χρόνο στη ΔΕΗ -δηλαδή στην ελληνική οικονομία- καθαρής ενέργειας, ένα έργο που δεν επιβαρύνει το περιβάλλον και εμείς το κρατάμε κλειστό, διότι δεν μπορούμε να κανονίσουμε τι θα γίνει με τη μετεγκατάσταση του χωριού. 
      Και εδώ υπάρχουν πολύ σοβαρά θέματα. Λέγεται ότι ένας νόμος δεν ίσχυσε το 2002 και σε αυτό έχει ευθύνη η Κυβέρνηση. Ενώ υπήρχαν γεωλογικές μελέτες, οι οποίες έλεγαν ότι δεν υπήρχε κανένα πρόβλημα με τη σταθερότητα του εδάφους, φθάσαμε στο σημείο ξαφνικά να επικαλούμαστε εκ των υστέρων προβλήματα σταθερότητας του εδάφους και το έργο να μετακινείται στις καλένδες. 
      	Εάν δεν λάβετε υπ’ όψιν αυτά που έχουν ζητήσει οι σύλλογοι των κατοίκων και εάν δεν προχωρήσει σύντομα το έργο, θα φθάσουμε στο σημείο για πολλά χρόνια αυτά τα 25.000.000 ευρώ να λείπουν από την εθνική οικονομία. Κάτι πρέπει να κάνετε σε αυτό, διότι, αν εμπλακούμε ξανά σε καινούργιους δικαστικούς αγώνες –γιατί είναι βέβαιο ότι θα προσπαθήσουν οι θιγόμενοι κάτοικοι να δημιουργήσουν νέα νομικά προβλήματα εκεί- θα έρχονται μετά από πέντε ή δέκα χρόνια, όσοι θα είναι σε αυτήν την Αίθουσα, ξανά να συζητούν για το ίδιο έργο και να λένε για 400.000.000 ευρώ τα οποία έχει δαπανήσει από το 1987 το κράτος και δεν μπορεί ποτέ να τα αποσβέσει. Είναι δηλαδή μία αυτοκτονία εθνική και οικονομική την οποία κάνετε με αυτόν τον τρόπο! 
      Επιτέλους, συνεννοηθείτε με τους κατοίκους! Δείτε τα προβλήματα που υπάρχουν. Δεν είναι λύση να βάζετε κάποιους σε κοντέινερ και να λέτε ότι θα επιδοτηθεί το ενοίκιο αυτών των κατοίκων που θα φύγουν από τη Μεσοχώρα, για να βρουν -πού ακριβώς;- ενοικιαζόμενα σπίτια. Πού ακριβώς θα πάνε; Στα Τρίκαλα; Θα ακολουθήσει, βέβαια, μια ειδική ανάλυση του θέματος από τον κύριο Ροντούλη, οπότε δεν επιμένω.  
      Έρχομαι στο θέμα των φωτοβολταϊκών. Εδώ είναι μια κλασική, επίσης, απόδειξη σε αυτό που λέω. Γιατί υπάρχει μέσα στο νόμο τιμή; Διότι, εφόσον είστε θιασώτες της ελεύθερης αγοράς, δεν αφήνετε η ίδια η αγορά να καταλήξει ποια μπορεί να είναι η τιμή; Γιατί ενσωματώνετε εσείς και κάνετε πρόβλεψη των τιμών;
      (Χειροκροτήματα από την πτέρυγα του ΛΑ.Ο.Σ.)
      Βέβαια, αυτό το άρθρο θα το ψηφίσουμε, γιατί υπάρχουν άνθρωποι που θέλουν να επενδύσουν σε αυτόν τον τομέα. Θα το ψηφίσουμε αυτό το άρθρο και θα το πούμε και στη συζήτηση επί των άρθρων. Όμως, επί της αρχής γιατί εσείς να βάζετε την τιμή; Γιατί εσείς να υπόσχεστε επιδοτήσεις, για τις οποίες δεν έχετε χρήματα να δώσετε; Δεν έχει χρήματα το Υπουργείο Οικονομικών. Γιατί υπόσχεστε επιδοτήσεις, αφού υπάρχουν επενδυτές –και το ξέρετε- που θέλουν να επενδύσουν, χωρίς να πάρουν επιδότηση. Μόνο και μόνο με την τιμή. Αφήστε αυτοί να αποφασίσουν ποια τιμή τους συμφέρει και από εκεί και πέρα, αν δεν είναι μια σύμφορη επένδυση, θα δείτε τι πρέπει να κάνετε. Γιατί έρχεστε εσείς εκ των προτέρων να κάνετε υπολογισμούς και να βάλετε μέσα τις τιμές σε ένα δύσκαμπτο εργαλείο, όπως είναι ο νόμος;
      Επίσης, στην παράγραφο 9 του άρθρου 27 α΄ πάλι υπάρχει αυτή η γραφειοκρατία να υπάρχει άδεια εργασιών για τοποθέτηση φωτοβολταϊκών, χωρίς περιορισμό ισχύος. Δηλαδή θέλει ένας να βάλει στη στέγη του σπιτιού μία εγκατάσταση και εκεί πέρα θα πρέπει να κάνει όδευση πώς θα πάει στο σπίτι του να κάνει τοπογραφικό κ.λπ.. 
      Μα, επιτέλους, απλοποιείστε τα πράγματα όσο μπορείτε! Προσπαθήστε να κάνετε κάτι, ούτως ώστε να μιλάμε επί της ουσίας και να μπορέσουν τα φωτοβολταϊκά πραγματικά να μπουν σε κάθε σπίτι. Αυτή είναι η λύση. Το να ελπίζουμε ότι θα κάνουμε αυτό το πρότυπο της ΔΕΗ που υπάρχει, δηλαδή τεράστιες κεντρικές μονάδες που θα είναι σε χωράφια, σε αργούς και θα συνδέονται με τον ίδιο τρόπο με τον οποίο συνδέεται οποιαδήποτε άλλη μονάδα είναι μάλλον παρωχημένο και, κατά τη γνώμη μου, λανθασμένο. Όμως, αυτό δεν έχει ιδιαίτερη σημασία. Δώστε και αυτή τη λογική που έχετε εσείς. Όμως, είναι συμφέρον της οικονομίας -και μπορεί πολύ ευκολότερα να χρηματοδοτηθεί- το να μπουν ορισμένα φωτοβολταϊκά κύτταρα σε κάθε στέγη. 
      Επίσης, θα ήθελα να αναφερθώ στο άρθρο 37 στο θέμα της ΔΕΗ για την τοποθέτηση των αεροστροβίλων. Έχουμε κάνει πολλές φορές εισήγηση ότι εδώ στην Ελλάδα υπάρχει θέμα λόγω της χρήσης των κλιματιστικών, ότι δηλαδή η μέση ζήτηση ενέργειας αυξάνεται κατά 3% ετησίως, όμως, η αιχμή ενέργειας αυξάνεται κατά 6%. Έχουμε δηλαδή πολύ μεγάλη διαφορά, όταν υπάρχει αιχμή το καλοκαίρι, που χρησιμοποιούμε όλοι τα κλιματιστικά. Άρα εκεί υπάρχει ένα πρόβλημα που έρχεται να λύσει η συγκεκριμένη ρύθμιση. 
      Τι πρόβλημα υπάρχει, όμως; Ότι δεν αντιμετωπίζει την αιτία του προβλήματος, αντιμετωπίζει το σύμπτωμα. Η αιτία συνεχίζει να παραμένει και είναι αυτή η ανισοκατανομή. Τι μπορεί να γίνει; Σας το έχουμε πει πολλές φορές, θα το επαναλάβω, χωρίς βέβαια να αναφερθώ με λεπτομέρεια, ότι πρέπει να ληφθούν μέτρα εξοικονόμησης ενέργειας και αντί η ΔΕΗ να επενδύει σε αεριοστροβίλους αιχμής, να επενδύσει, στην ουσία δανείζοντας χρήματα στους ιδιώτες να βελτιώσουν την ενεργειακή απόδοση των κτηρίων τους. Μπορεί να το κάνει πολύ εύκολα η ΔΕΗ και θα είναι και μια προσοδοφόρος διαδικασία για αυτήν. Μπορεί να το κάνει πολύ εύκολα διότι μπορεί πολύ εύκολα να εισπράττει φυσικά και όλα αυτά. 
      Επίσης, για το θέμα της ρυθμιστικής αρχής ενέργειας, αναφέρεται σε πάρα πολλά θέματα, φορτώνεται με πάρα πολύ βάρος, αλλά φοβούμαι ότι οι είκοσι θέσεις που προβλέπετε για τη ρυθμιστική αρχή ενέργειας δεν είναι αρκετές για να καλύψει το έργο το οποίο εσείς της αναθέτετε με αυτό το νομοσχέδιο. Και μετά από λίγο θα έχουμε πάλι τα ίδια, να υπάρχει συσσώρευση αιτήσεως στις οποίες δεν θα  μπορεί να ανταποκριθεί. Ελπίζω το προηγούμενο πάθημα να έχει γίνει μάθημα και να υπάρχει αυτό το απαιτούμενο προσωπικό, όχι απλώς να μπει και στο νόμο ένας όμορφος αριθμός, το είκοσι κατ’ εκτίμηση, αλλά με αυτούς τους είκοσι που προβλέπετε εσείς πραγματικά να μπορέσει να ανταποκριθεί η Ρυθμιστική Αρχή Ενέργειας στα καθήκοντα στα οποία εσείς της αναθέτετε και να μην πάμε σε αυτά που αναφέραμε και πριν για τις τόσες εργάσιμες ημέρες, που δεν ανταποκρίνονται και πρέπει να πηγαίνουν μετά στα Υπουργεία και σε όλα αυτά.  
      Κλείνοντας θα πω ότι το βασικό χαρακτηριστικό που δείχνει τη φιλοσοφία σας είναι ότι ένας νόμος του 2006 βασικά έρχεται να αλλάξει εκτός των υπολοίπων ότι πάλι και τώρα ακόμα λείπουν οι στόχοι, άρα δεν είμαστε βέβαιοι ότι και αυτές εδώ οι ρυθμίσεις θα δουλέψουν. Δεν θα υπάρξει καμμία ολοκληρωμένη στρατηγική απέναντι στην αντιμετώπιση αυτών των προβλημάτων τα οποία προσπαθεί να λύσει το νομοσχέδιο και ως τέτοιο, εμείς το καταψηφίζουμε επί της αρχής.
      Σας ευχαριστώ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ολοκληρώθηκε ο κατάλογος  των εισηγητών και των ειδικών αγορητών.
      Εισερχόμαστε τώρα στον κατάλογο των αγορητών Βουλευτών.
      Το λόγο έχει ο Βουλευτής της Νέας Δημοκρατίας  κ. Ελευθέριος Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, πριν ξεκινήσω την εισήγησή μου επιτρέψτε μου να σας ευχηθώ, κύριε Υπουργέ και κύριε Υφυπουργέ, με αφορμή την ανάληψη των νέων σας καθηκόντων καλή αρχή και καλή επιτυχία στο έργο σας. 
      Επιτέλους είδαμε το συγκεκριμένο νομοσχέδιο, επιτέλους ήρθε η ώρα να συζητήσουμε σοβαρά για την ενέργεια. Ήταν καιρός ξέρετε διότι ήδη έχουμε καθυστερήσει. Πρέπει σήμερα περισσότερο από ποτέ να δώσουμε μεγαλύτερο βάρος στις ανανεώσιμες πηγές ενέργειας, να ευθυγραμμιστούμε με τα υπόλοιπα ευρωπαϊκά κράτη, να κάνουμε το αυτονόητο. 
      Σήμερα επιβάλλεται να βιαστούμε, όχι μόνο για να ανοίξουμε νέο επιχειρηματικό κύκλο, αλλά γιατί οι τελευταίες εξελίξεις το επιβάλλουν πλέον. Τα προβλήματα με τα τιμολόγια της ΔΕΗ που ανεβαίνουν συνεχώς τα βλέπουμε όπως και τα προβλήματα με τη Ρωσία και το φυσικό αέριο επίσης τα βλέπουμε, το ίδιο και τα προβλήματα με τις διεθνείς τιμές του πετρελαίου. Το θέμα είναι, εμείς τι κάνουμε; Τι περιμένουμε; Τι περιμέναμε τόσα χρόνια; Διαθέτουμε άφθονο ήλιο, αέρα και θάλασσα, πλουσιοπάροχα δώρα της φύσης, τα οποία, όμως, επιμένουμε να τα παραμελούμε.
      Η παρούσα συζήτηση μας δίνει την ευκαιρία να αναλογιστούμε την ανάγκη να λάβουμε σαφείς και συγκεκριμένες δράσεις για την ενίσχυση της πράσινης ενέργειας στη χώρα μας και να περιορίσουμε ταυτόχρονα την ενεργειακή μας εξάρτηση από τον εξωτερικό ενεργειακό εφοδιασμό. 
      Αξίζει βεβαίως να σημειώσω ότι η ελληνική Κυβέρνηση έχει πάρει σημαντικές πρωτοβουλίες για τη σύναψη πολύ σημαντικών διεθνών ενεργειακών συμφωνιών, οι οποίες ενισχύουν τον ενεργειακό μας εφοδιασμό, προσφέρουν μεγάλα οικονομικά οφέλη και ενδυναμώνουν ταυτόχρονα και τη γεωστρατηγική θέση της χώρας μας. Ενώ μόλις πρόσφατα, εσείς ο ίδιος, κύριε Υπουργέ, γνωστοποιήσατε ότι είναι σε φάση προετοιμασίας ένας διαγωνισμός για την κατασκευή μιας καινούργιας δεξαμενής υγροποιημένου φυσικού αερίου στη Ρεβυθούσα που θα μας επιτρέψει να έχουμε ακόμα μεγαλύτερη ενεργειακή επάρκεια και ασφάλεια. 
      	Εξίσου σημαντική προτεραιότητα αποτελεί η προώθηση της συμπαραγωγής ηλεκτρισμού και θερμότητας και η προώθηση των ανανεώσιμων πηγών ενέργειας που αποτελούν και το αντικείμενο του παρόντος σχεδίου νόμου καθώς συμβάλλουν στην εξοικονόμηση ενέργειας, στη μείωση της εξάρτησης του ενεργειακού εφοδιασμού και στη μείωση των εκπομπών ρύπων, ιδιαίτερα δε των αερίων του θερμοκηπίου. 
      	Προσωπικά θα δώσω περισσότερο βάρος στην κουβέντα μου στις ανανεώσιμες πηγές ενέργειας που αποτελούν το σημαντικότερο βήμα για την ενεργειακή μας αυτάρκεια. Θεωρώ, λοιπόν, εξαιρετικά σημαντικές τις ρυθμίσεις του τρίτου κεφαλαίου που αναφέρονται στα θέματα της παραγωγής ηλεκτρικής ενέργειας από ανανεώσιμες πηγές, στις ρυθμίσεις για τους φωτοβολταϊκούς σταθμούς για τη διαχείριση και τη σύνδεση των σταθμών παραγωγής ηλεκτρικής ενέργειας από ανανεώσιμες πηγές, στη ρύθμιση και στο διαχειριστή εθνικού συστήματος φυσικού αερίου και για το κέντρο ανανεώσιμων πηγών ενέργειας. 
      	Κυρίες και κύριοι συνάδελφοι, επιτρέψτε μου να σας υπενθυμίσω ότι το ηλεκτρικό ισοζύγιο της χώρας μας παρουσιάζει υστέρηση σε σχέση με το στόχο της κάλυψης του 20,1% της εθνικής παραγωγής από ΑΠΕ μέχρι το 2020, όπως προβλέπεται από την οδηγία 77 του 2001 των ευρωπαϊκών κοινοτήτων.
      	Βεβαίως η θέσπιση του ν. 3468/2006 δημιούργησε το καταλληλότερο θεσμικό πλαίσιο για την παραγωγή ενέργειας από αιολικούς και φωτοβολταϊκούς σταθμούς, ενώ το σχετικό επενδυτικό ενδιαφέρον ξεπέρασε κάθε προσδοκία. Ενδεικτικό αυτής της στάσης ήταν και η απόφαση του Υπουργείου για την αναστολή υποβολής αιτήσεων για παραγωγή ηλεκτρικής ενέργειας από φωτοβολταϊκούς σταθμούς. Παρά τις θετικές εξελίξεις υπάρχουν ακόμα σημαντικά ζητήματα που πρέπει να ρυθμιστούν σχετικά με τη χορήγηση αδειών εγκατάστασης και λειτουργίας φωτοβολταϊκών σταθμών. 
      	Γνωρίζω ότι ήδη έχουν καθυστερήσει αρκετές διαδικασίες αδειοδότησης και επομένως και λειτουργίας φωτοβολταϊκών σταθμών. Οι επιπτώσεις αυτής της καθυστέρησης είναι πολλαπλές πρωτίστως για το περιβάλλον αλλά και για το επενδυτικό κλίμα, την οικονομία, την εξάρτηση από το πετρέλαιο, τις δεσμεύσεις σας απέναντι στην Ευρωπαϊκή Ένωση καθώς και για την ποιότητα της ζωής των πολιτών.
      	Σύμφωνα με το υπάρχον νομικό πλαίσιο, ένα φωτοβολταϊκό σύστημα με εξαίρεση από λήψη άδειας παραγωγής κατατάσσεται στη δέκατη ομάδα, στα λεγόμενα ειδικά έργα. Παρά ταύτα γνωρίζετε, κύριε Υπουργέ, ότι στην περιφέρεια Κρήτης η εγκατάσταση ενός φωτοβολταϊκού συστήματος με εξαίρεση κατατάσσεται ως βιομηχανική εγκατάσταση. Επίσης σε ορισμένες πολεοδομίες απαιτείται αρτιότητα των γηπέδων σαν να πρόκειται για κτηριακή εγκατάσταση, ενώ ξέρουμε πολύ καλά ότι πρόκειται για πτυσσόμενη ηλεκτρομηχανολογική εγκατάσταση και απαιτείται ως εκ τούτου μόνο θεώρηση σχεδίων και όχι οικοδομική άδεια από την οποία απαλλάσσονται διότι είναι εξαιρέσεις. 
      	Αλήθεια, γνωρίζετε, κύριε Υπουργέ, ότι κατά την εγκατάσταση φωτοβολταϊκών συστημάτων σε γεωργικές γαίες που δεν είναι χαρακτηρισμένες διά νόμου, προεδρικού διατάγματος ή ΦΕΚ παρουσιάζονται επίσης σημαντικά προβλήματα και αυτό διότι οι κατά τόπους επιτροπές της ΝΕΧΩΠ προβαίνουν σε αυτοψίες, αυθαίρετα κατά την άποψή μου, χαρακτηρίζουν ως γαίες υψηλής παραγωγικότητας χωρίς καθορισμένα κριτήρια και ως εκ τούτου γνωμοδοτούν αρνητικά για την εγκατάσταση φωτοβολταϊκών σταθμών με εξαίρεση; 
      	Σημειώστε επίσης ότι αρκετοί υπάλληλοι σε δημόσιες υπηρεσίες αγνοούν ότι πρόκειται για εξαιρέσεις οι οποίες κατά το νομοθέτη δεν χρειάζονται πολεοδομική άδεια αλλά μόνο θεώρηση των σχεδίων, αλλά ούτε και ειδική περιβαλλοντική μελέτη καθώς σχετικές ΚΥΑ καθορίζουν ότι τα έργα μέχρι 500 KWh αποτελούν μη οχλούσα δραστηριότητα.
      	Αλήθεια, γνωρίζετε, κύριε Υπουργέ, ότι κάθε αρμόδια αρχή θέτει τα δικά της προβλήματα, κάνει τη δική της ερμηνεία του νόμου και ζητά άλλα δικαιολογητικά και έγγραφα για τη λήψη εξαίρεσης; 
      Δεν μπορεί, όμως, να ισχύουν δύο μέτρα και δύο σταθμά στη Δημόσια Διοίκηση. Δεν μπορεί με άλλα κριτήρια να αποφασίζουν οι δημόσιες υπηρεσίες στη βόρεια Ελλάδα και με άλλα στην Κρήτη, ειδικότερα όταν μάλιστα στην Κρήτη, όπως γνωρίζω προσωπικά και γνωρίζετε κι εσείς πολύ καλά, υπάρχουν περίπου χίλιοι τριακόσιοι επενδυτές, αλλά και γενικότερα υπάρχει μεγάλο επενδυτικό ενδιαφέρον καθώς και σημαντικό κεφάλαιο για να επενδυθεί στον τομέα αυτό.
      	Μάλιστα θέλω να τονίσω ότι πολύ σημαντικό και καθοριστικό ρόλο στο συντονισμό και στην ενημέρωση των παραγωγών στον τομέα των φωτοβολταϊκών όχι μόνο στην Κρήτη αλλά σε ολόκληρη την Ελλάδα παίζει ο Πανελλήνιος Σύλλογος Επενδυτών Φωτοβολταϊκών μ’ ένα πανάξιο προεδρείο. Η νομοθεσία υπάρχει, είναι καλή, όμως, παρερμηνεύεται. Πρέπει, λοιπόν, η Δημόσια Διοίκηση να ενημερωθεί από σας ως κορυφαία πολιτική ηγεσία του αρμοδίου Υπουργείου Ανάπτυξης και να ακολουθηθούν ενιαίοι κανόνες και ενιαία κριτήρια και στις κατά τόπους υπηρεσίες αλλά και στις Νομαρχιακές Αυτοδιοικήσεις παντού, σ’ ολόκληρη την επικράτεια.
      	Κυρίες και κύριοι συνάδελφοι, είναι αδύνατο να παραβλέψουμε ότι η χώρα μας, παρά τις ευνοϊκές συνθήκες που πλουσιοπάροχα μας δωρίζει η φύση για την αξιοποίηση της αιολικής και της ηλιακής ενέργειας, έχει καθυστερήσει αρκετά στη χρήση των εναλλακτικών μορφών παραγωγής ενέργειας και δεν έχει αξιοποιήσει σε ικανοποιητικό βαθμό το συγκριτικό μας πλεονέκτημα.
      Η ενίσχυση του σχετικού νομικού πλαισίου αποτελεί σίγουρα την απαραίτητη προϋπόθεση για την προώθηση των ΑΠΕ στη χώρα μας και των επενδύσεων σε μονάδες παραγωγής. 
      Το παρόν σχέδιο νόμου σε συνδυασμό με το υπάρχον νομικό πλαίσιο περί απελευθέρωσης της αγοράς ενέργειας ανανεώσιμων πηγών και περί λειτουργίας των δικτύων θερμότητας συμβάλλει δυναμικά στη δημιουργία ενός πραγματικά ελκυστικού περιβάλλοντος για επενδύσεις με μονάδες συμπαραγωγής και προωθεί τις ανανεώσιμες πηγές ενέργειας. Εκκρεμεί ο συντονισμός και η θέσπιση ενιαίων κανόνων και ως εκ τούτου θεωρώ κρίσιμη την υπερψήφισή του καθώς αποτελεί ουσιαστική συνεισφορά στην οικονομική ανάπτυξη της χώρας μας και της ενεργειακής της αυτάρκειας. 
      Περισσότερες λεπτομέρειες και ανάλυση κάποιων επιμέρους θεμάτων που προκύπτουν από το παρόν νομοσχέδιο επιφυλάσσομαι να καταθέσω και τις επόμενες ημέρες στη σχετική κατ’ άρθρον συζήτηση. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Kύριε  Πρόεδρε, χρόνια πολλά και καλή χρονιά!
      ΠΡΟΕΔΡΕΥΩΝ (Φίλιππος Πετσάλνικος): Χρόνια πολλά, κύριε Βερελή!
      Χρόνια πολλά και καλή χρονιά σ’ όλους τους συναδέλφους!
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, δεν έχει περάσει πολύς χρόνος όπου στην ίδια Αίθουσα σχεδόν με την ίδια σύνθεση μ’ άλλον Υπουργό συζητούσαμε για την ανάγκη δημιουργίας μεγάλης υποδομής σε φωτοβολταϊκά. Τότε σχεδόν όλοι είχαμε επισημάνει στην Κυβέρνηση ότι οι ρυθμίσεις τις οποίες νομοθετούσε δεν θα οδηγούσαν σε αποτέλεσμα. Τι έχουμε μετά από τρία και πλέον χρόνια, κύριε Υπουργέ; Παρεμπιπτόντως μου δίνεται η ευκαιρία να πω καλορίζικος να είστε στη θέση σας! 
      Καταφέραμε να φτιάξουμε περίπου ή 9 ή 10 ή 11 MW φωτοβολταϊκών, μία αποτυχία τραγική, ένα φιάσκο. Την ίδια περίοδο η Γερμανία με πολύ δυσμενέστερες συνθήκες ηλιοφάνειας έφτασε στα 900 KW, δηλαδή 1/100. Σήμερα ακούσατε τους συναδέλφους εισηγητές, ακούσατε την εξαιρετική εισήγηση που έκανε η κ. Μερεντίτη, που εισηγήθηκε από την πλευρά του ΠΑΣΟΚ. Η προοπτική δεν αλλάζει ουσιωδώς. Η γραφειοκρατία παραμένει, επάλληλα κέντρα αποφάσεων και κύκλοι οι οποίοι μπορεί να ανασχέσουν την προσπάθεια να δημιουργηθούν αυτές οι επενδύσεις εξακολουθούν και υφίστανται. Και το ερώτημα είναι απλό. Δεν πιστεύω ότι είστε αντίθετοι μ’ αυτήν την προοπτική. Τη νομοθετείτε, βγαίνετε, μιλάτε, δίνετε συνεντεύξεις. Το προφανές δυστυχώς έχει γίνει αδιανόητο. Πιστεύω ότι εάν δούμε λίγο τα θέματα τα ενεργειακά αλλά και τον ρόλο του Υπουργείου Ανάπτυξης τα τελευταία χρόνια, θα δούμε ότι δεν υπήρξε επιτυχία.
      Υπουργείο Ανάπτυξης, ποιος είναι ο ρόλος του; Η δημιουργία αναπτυξιακής πολιτικής για τη χώρα, η δημιουργία νέων πηγών πλούτου για τη χώρα. Και έχουμε για παράδειγμα μία σειρά από θέματα, σας ανέφερα τα φωτοβολταϊκά, σας αναφέρω την εξοικονόμηση ενέργειας, πέρασε νόμος, έγιναν διάφορες προσπάθειες και το αποτέλεσμα είναι μηδενικό και μάλιστα σε μία περίοδο όπου πραγματικά η κατασκευαστική αγορά καταρρέει διότι ξέρετε ότι υπήρξαν περίπου μειώσεις των 30% στις εκδόσεις αδειών, οι οποίες στην παραγωγή των κατασκευών θα φθάσουν το 50% περίπου λόγω της αδυναμίας ύπαρξης δανείων κοκ. 
      Αντί, λοιπόν, να κατευθύνουμε μία αγορά η οποία χειμάζεται σ’ έναν τομέα που έχει να κάνει με την εξοικονόμηση ενέργειας, αντί να πάνε χρήματα προς την αγορά αυτή που τόσο ανάγκη έχει η χώρα και ακούσατε τι ακριβώς συμβαίνει, σας τα εξήγησε η κυρία Μερεντίτη, κάνουμε ερωτήσεις και δεν παίρνουμε καν απαντήσεις. Και είναι τόσο αναγκαία τα προγράμματα αυτά εξοικονόμησης ενέργειας ιδιαίτερα στις κατασκευές. Υπάρχει μία απογοήτευση, την οποία δυστυχώς δεν μπορεί κανείς με πολιτικές κουβέντες να υποκαταστήσει. 
      Στην αιολική ενέργεια υπάρχουν περίπου τα ίδια πράγματα. Θα σας θυμίσω ότι πριν από μερικά χρόνια –για να δείτε πόσο η ιστορία γυρίζει- γίνονταν συζητήσεις για το σύστημα εισαγωγής του φυσικού αερίου. Είχα τότε την τιμή να είμαι υπεύθυνος για το θέμα αυτό με την καθοδήγηση του Αναστάση Πεπονή ως Υπουργού Βιομηχανίας τότε. Μια εμπνευσμένη καθοδήγηση. Θελήσαμε να φτιάξουμε τον σταθμό στην Ρεβυθούσα ο οποίος σήμερα αναγνωρίζουν οι πάντες ότι έσωσε τη χώρα. Οι αντιδράσεις που υπήρξαν από το κόμμα της Νέας Δημοκρατίας τότε ήταν κολοσσιαίες: «Δεν χρειαζόταν αυτό». Και τώρα υπάρχει μια δυνατότητα να έχουμε πολλαπλές πηγές προμήθειας. Και βεβαίως η πολιτική αυτή χαράχτηκε επί ΠΑΣΟΚ, υποστηρίχθηκε από το ΠΑΣΟΚ και έγιναν σ’ αυτήν την κατεύθυνση και κάποια πράγματα από την Νέα Δημοκρατία. Δυστυχώς αυτά τα πράγματα είναι λίγα.
      Μπουργκάς- Αλεξανδρούπολη: Υπεγράφη η πρώτη συμφωνία το 1994. Έκτοτε έχουν υπογραφεί περίπου πέντε συμφωνίες. Ίδιου περιεχομένου απολύτως. Κάθε φορά η τελετή είναι πιο πολυτελής από την προηγούμενη. Αυτό έχει αλλάξει. Τίποτα άλλο. 
      Και όπως σας είπε η κ. Μερεντίτη, να είστε βέβαιοι ότι αν δεν δεσμευθούν ποσότητες οι οποίες θα περάσουν τα επόμενα χρόνια προκειμένου να δώσουν δουλειά στον αγωγό, ο αγωγός αυτός δεν θα γίνει. Και ο λόγος είναι απλός. Καμμία τράπεζα δεν θα δανειοδοτήσει το έργο αν δεν μπορούν να αποδείξουν οι κατασκευαστές ότι υπάρχουν δεσμευμένες ποσότητες να περάσουν από τον αγωγό. Γιατί ο αγωγός δεν θα μεταφέρει θάλασσα από την Μαύρη Θάλασσα στο Αιγαίο. Πρόκειται να κάνει κάτι άλλο. 
      Η υλοποίηση νέων μονάδων ηλεκτροπαραγωγής έχει μείνει επικίνδυνα πίσω. Υπάρχει έλλειψη σχεδίου. Είμαστε οριακοί. Κάθε χρόνο ξεκινάει η κουβέντα αυτή τον Μάιο, περιμένουμε πότε θα είναι οι μεγάλες ζέστες. Υπήρξε μια ανάλυση προηγουμένως πάρα πολύ καλή από τον εισηγητή του ΛΑΟΣ για το θέμα αυτό. Οι αιχμές ανεβαίνουν κάθε χρόνο πάρα πολύ και υπάρχει αδυναμία να δημιουργηθούν νέες μονάδες. Ποιος είναι ο λόγος αυτής της αδυναμίας; Αδυνατείτε να μοιράσετε δυο συμφερόντων άχυρα. Αυτή είναι η αλήθεια. 
      Πριν από λίγο καιρό, πριν από μερικά χρόνια, ξεκίνησε στην ΔΕΗ μια ιστορία διενέξεων. Ο πρόεδρος ήταν κατά του Υπουργείου. Ο κ. Παλαιοκρασάς. Τώρα έχουμε το ανάποδο. Το Υπουργείο είναι κατά του προέδρου. Κατά του κ. Αθανασόπουλου. Το αποτέλεσμα; Ζημιές. Ζημιές στην ΔΕΗ μετά από πάρα πολλά χρόνια. Μια εύρωστη επιχείρηση αυτήν τη στιγμή βρίσκεται να παραπαίει. 
      Το Υπουργείο Ανάπτυξης έχει την ευθύνη για τα ΤΕΜΠΜΕ. Είναι σωστό αυτό; Βγείτε στην αγορά να δείτε τι γίνεται με τα ΤΕΜΠΜΕ. Γυρίζουν σαν κολασμένοι οι άνθρωποι που θεωρούν ότι έχουν δικαίωμα να χρησιμοποιήσουν αυτόν τον θεσμό και δεν υπάρχει υπεύθυνη απάντηση από καμμία τράπεζα. Και αναρωτιούνται γιατί; Υπάρχει τέτοια ανοργανωσιά; Υπάρχει τέτοια αδυναμία;
      Κάναμε το θέμα των βιοκαυσίμων. Ήταν μια τρέλα. Εγώ είμαι αντίθετος, ήμουν αντίθετος, παραμένω αντίθετος. Δεν έχει καμμία λογική. Τι κέρδισε η χώρα απ’ αυτήν την ιστορία των βιοκαυσίμων; Κέρδισε κάτι; Απολύτως τίποτα. Έρχονται τα λάδια από το εξωτερικό και διυλίζονται εδώ και παίρνονται επιδοτήσεις. Αυτό είναι το αναπτυξιακό πρότυπο αυτής της χώρας; 
      Αν συνεχίσουμε έτσι, κύριε Υπουργέ, σε πολύ λίγα χρόνια το μόνο πράγμα που θα μπορούμε να πούμε για την ενέργεια είναι να κάνουμε εισαγωγή μπαταρίας, να μοιράζουμε κάθε πρωί στους Έλληνες από μια μπαταρία να περνάνε την μέρα τους. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Τον λόγο έχει ο Βουλευτής του ΛΑΟΣ, κ. Κωνσταντίνος Αϊβαλιώτης. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Καλή χρονιά σ’ όλους. Και εύχομαι αυτήν τη χρονιά να ακούσει κάποια καλή είδηση αυτός ο κόσμος ο οποίος βιώνει αυτήν τη σκληρή οικονομική πραγματικότητα και βλέπει και την χώρα του να διασύρεται διεθνώς. Εικόνες που έχουν γεμίσει τα διεθνή μέσα ενημέρωσης πραγματικά δεν μας τιμούν και προκαλούν και τέρψη σε κάποιους τρυφερούς γείτονές μας προς ανατολάς. 
      Έχει σαφείς οικονομικές πλευρές αυτό το νομοσχέδιο αφού άπτεται της παραγωγής ενέργειας στην Ελλάδα. Άρα, ως συγγενές με την οικονομία, νομίζω ότι θα έπρεπε να τεθεί υπ’ όψιν και του Υπερυπουργού της Κυβέρνησής σας του κ. Σουφλιά ο οποίος μαθαίνουμε ότι θα παρακολουθεί πλέον και την οικονομία. Άρα, λοιπόν, και ο κ. Σουφλιάς ασχολείται με την οικονομία. Ίσως θα έπρεπε να τεθεί υπ’ όψιν του αυτό το νομοσχέδιο. 
      Και βέβαια δεν αντέχω να μη μπω στον πειρασμό να αναφέρω ότι μετά τον ανασχηματισμό, ο οποίος έγινε, φαίνεται ότι η χώρα απέκτησε δύο Πρωθυπουργούς. Τον εκλεγμένο, τον κ. Καραμανλή, αλλά και το σκιώδη Πρωθυπουργό, τον κ. Σουφλιά. Δύο, λοιπόν, οι Πρωθυπουργοί της Ελλάδος. 
      Και βέβαια ο τομέας της ενέργειας είναι εξαιρετικά ταλαιπωρημένος στη χώρα μας, αφού εκτός της ανεμικής ανάπτυξης, των ανανεώσιμων πηγών ενέργειας, υπάρχει και απροθυμία, παραδοσιακή απροθυμία, γαλαζοπράσινη απροθυμία για την εκμετάλλευση των τεράστιων αποθεμάτων πετρελαίου και φυσικού αερίου του Αιγαίου. 
      Έχουμε κολλήσει στη συζήτηση για την υφαλοκρηπίδα, όταν οι εξελίξεις πλέον μας ξεπερνούν και μας ευνοούν με την ΑΟΖ, με την αποκλειστική οικονομική ζώνη. 
      Ο Πρόεδρός μας, ο κ. Καρατζαφέρης, έχει κατ’ επανάληψη θέσει το θέμα μέσα στην Εθνική Αντιπροσωπεία. Το έχει θέσει με είκοσι δύο ερωτήσεις στα πλαίσια των οργάνων της Ευρωπαϊκής Ένωσης και στην Κομισιόν και στο Συμβούλιο Υπουργών της Ευρωπαϊκής Ένωσης. Το Δίκαιο της θάλασσας μας ευνοεί. Μπορούμε να αποκτήσουμε αποκλειστική οικονομική ζώνη, όπως έκανε η Τουρκία στον Εύξεινο Πόντο. Και απορεί κάποιος γιατί δεν το κάνουμε. Για ποιο λόγο δεν έχουμε αποκλειστική οικονομική ζώνη, ώστε να τελειώνει και η ιστορία με την υφαλοκρηπίδα και την Τουρκία, να μπορέσει να λυθεί επιτέλους το ζήτημα της εκμετάλλευσης των πετρελαίων; Η Κύπρος το έκανε. Η Κύπρος με το εθνικό πρόβλημα και με πρωτοβουλία του αείμνηστου Προέδρου Τάσσου Παπαδόπουλου το έκανε. Κι έκανε πράξεις τις αποκλειστικές οικονομικές ζώνες. Εμείς πότε άραγε θα αφήσουμε αυτήν την αμηχανία και θα δώσουμε και ένα μήνυμα στους γείτονές μας ότι δεν είμαστε συνεχώς υποχωρητικοί; 
      Διαβάζοντας αυτό το νομοσχέδιο βλέπω ότι γεμίσαμε συμβούλια, αρχές, όργανα -Συμβούλιο Εθνικής Ενεργειακής Στρατηγικής, ΡΑΕ, Διαχειριστή Εθνικού Συστήματος Φυσικού Αερίου, ΔΕΣΠΑ και άλλα όργανα- λες και είμαστε η Γαλλία και η Γερμανία. Κοστίζουν αυτά στον κόσμο. Υπάρχει αποτέλεσμα; Αυξάνεται η παραγωγή ηλεκτρικής ενέργειας; 
      Εδώ μου έστειλε απάντηση ο απελθών Υπουργός, ο κ. Φώλιας, σε ερώτησή μου πόσο είναι το ρεύμα που εισάγουμε από την Τουρκία –εισάγουμε, είμαστε καθαροί εισαγωγείς ρεύματος- 300.000 ευρώ το δεκάωρο. Από την Τουρκία. Ηλεκτρικό ρεύμα. Τριακόσιες χιλιάδες (300.000) ευρώ το δεκάωρο μου απάντησε ο κ. Αθανασόπουλος στην ερώτηση που έκανα προς τον κ. Φώλια.
      Ειλικρινά απορώ: Παρ’ όλα αυτά τα όργανα, τις αρχές, τα συμβούλια, τα παρασυμβούλια, οι ανανεώσιμες πηγές ενέργειες βρίσκονται στο επίπεδο περίπου που το άφησε ο Δημήτρης Σιούφας, ο οποίος έκανε μία σοβαρή προσπάθεια για το θέμα. Εκεί έχουν μείνει οι ανανεώσιμες πηγές ενέργειας. Ενώ ο κ. Ζερεφός ήρθε εδώ μέσα στην επιτροπή, στη Βουλή των Ελλήνων και είπε ότι η Ελλάδα έχει το πρώτο αιολικό δυναμικό στον κόσμο. Ο καθηγητής κ. Ζερεφός. Το πρώτο αιολικό δυναμικό στον κόσμο βρίσκεται στο Αιγαίο. Δεύτερη είναι η Χαβάη μακράν.
      Έχουμε, λοιπόν, δυνατότητα να εκμεταλλευτούμε τον ήλιο, τον αέρα και τη γεωθερμία. Πόσα πεδία έχουμε στη Νίσυρο; Πόσα πεδία έχουμε στη Μήλο; Τα εκμεταλλευτήκαμε; Είμαστε πραγματικά υπερδύναμη σε θέματα ενέργειας. Δεν τα εκμεταλλευόμαστε. 
      ΡΑΕ: Ξεφύτρωσε άλλη μία αρχή χωρίς συγκεκριμένο και απτό έργο.
      Όσο για τις ανανεώσιμες πηγές ενέργειες ο κ. Αθανασόπουλος μου απάντησε ότι καλύπτουν το 0,3% της ηλεκτρικής ενέργειας.
      Επ’ ευκαιρία, κύριε Πρόεδρε, θα πρέπει να πω το εξής: Ας σταματήσει αυτό το βιολί να απαντούν οι πρόεδροι των δημοσίων επιχειρήσεων στις ερωτήσεις Βουλευτών. Οι Βουλευτές απευθύνουν ερωτήσεις στους Υπουργούς. Θα πρέπει να απαντούν οι Υπουργοί, για να έχουν και την ευθύνη της απαντήσεως. Όχι ο κάθε πρόεδρος και διευθύνων σύμβουλος δημόσιας επιχείρησης.
      Δυστυχώς η σημαντική αυτή προσπάθεια που είχε γίνει μέχρι πριν λίγα χρόνια στην ηλιακή και την αιολική ενέργεια έμεινε χωρίς συνέχεια.
      Το απίστευτο δε είναι ότι σ’ άλλη κοινοβουλευτική ερώτηση, που έκανα προς τον κ. Φώλια, πληροφορήθηκα ότι δεν έχουμε πλέον φορέα για έρευνα πετρελαίου στην Ελλάδα. Μετά, λέει, από την ιδιωτικοποίηση του φορέα που υπήρχε, δεν υπάρχει πλέον φορέας. Πρέπει, λέει, να δημιουργήσουμε καινούργιο. Ο Χρήστος Φώλιας μου τα είπε αυτά.
      Τα θέματα της ενέργειας τα ανέπτυξε εξαιρετικά ο συνάδελφος κ. Πολατίδης, Βουλευτής Σερρών του ΛΑΟΣ. Εγώ θα ρωτήσω: Επειδή το νομοσχέδιο αφορά και την Επιτροπή Ανταγωνισμού, ο κ. Ζησιμόπουλος είπε στις 11 Δεκεμβρίου ότι η Επιτροπή Ανταγωνισμού πιέζεται. Ρώτησε η ελληνική Κυβέρνηση από ποιον πιέζεται η Επιτροπή Ανταγωνισμού; 
      Άλλο απίστευτο της υποθέσεως είναι ότι υπάρχει το ακαταδίωκτο. Στο άρθρο 34 καθιερώνεται το ακαταδίωκτο. Εδώ Βουλευτής είσαι και υφίστασαι κάθε είδους πρακτικές, κάθε είδους διώξεις. Προσπαθείς να αποδείξεις ότι δεν είσαι ελέφαντας. Συμβαίνουν απίστευτα πράγματα. Δικαιώνεσαι μόνο όταν υπάρχει κατάρρευση κάθε κατηγορίας εναντίον σου. Και διώκεσαι. Είσαι Βουλευτής. Φανταστείτε ο απλός Έλληνας πολίτης. Πώς καθιερώνεται, δηλαδή, το ακαταδίωκτο για την Επιτροπή Ανταγωνισμού; Από πού κι ως πού διεκδικεί, δηλαδή, το ακαταδίωκτο η Επιτροπή Ανταγωνισμού όταν υπάρχουν καταγγελίες για τη μη δράση αυτής της επιτροπής; 
      Και επιμένω και θα καταθέσω στα Πρακτικά της Βουλής την επιστολή της Ένωσης Επιχειρήσεων Ακτοπλοΐας που μιλά για φωτογραφική διάταξη και διερωτάται –διαβάζω επί λέξει- το εξής: «Πώς ο πρόεδρος και τα μέλη της Επιτροπής Ανταγωνισμού θα  απολαμβάνουν ασυλία ίση μ’ αυτήν του Προέδρου της Δημοκρατίας; Τέτοια ασυλία δεν έχουν ούτε οι ίδιοι οι Βουλευτές, των οποίων ζητείται η ψήφος, ούτε οι δικαστές ούτε ακόμα ο Πρόεδρος και ο εισαγγελέας του Αρείου Πάγου.»
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε συνάδελφε …
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Το αναφέρω αυτό και καταθέτω την επιστολή της Ένωσης Επιχειρήσεων Ακτοπλοΐας για τα Πρακτικά.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μιλάει βέβαια για απαλλαγή από αστική και όχι από ποινική ευθύνη. Μιλάει και για άλλες ανεξάρτητες αρχές, επιχειρηματολογεί η επιστολή αυτή και βλέπουμε τι αναφέρει σχετικά με το ακαταδίωκτο. 
      Βέβαια, είχε προειδοποιήσει η εφημερίδα «ΤΟ ΠΑΡΟΝ» από τις 7 Δεκεμβρίου για την απαράδεκτη ρύθμιση περί ακαταδίωκτου. Το καταθέτω επίσης και αυτό για τα Πρακτικά. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για όλους αυτούς τους λόγους, λοιπόν, καταψηφίζουμε αυτό το νομοσχέδιο, αυτή την «κρεατομηχανή» που αλέθει άσχετα μεταξύ τους θέματα, μια διαδικασία που δεν προάγει τη δημοκρατία και την κοινοβουλευτική διαδικασία. Καταψηφίζουμε αυτήν την τακτική και λυπούμαστε που ο ανασχηματισμός έχει αυτήν τη γεύση. Κονταίνει και άλλο έτσι μ’ όλα αυτά που γίνονται η Νέα Δημοκρατία, παρά τις απέλπιδες προσπάθειές της. Έτσι, αποδεικνύεται ότι δεν έχει εκτός από ιδανικά η Νέα Δημοκρατία πλέον και δανεικά. Βλέπουμε την κατάσταση με τη χειροτέρευση της οικονομίας. 
      Εάν θέλετε, κύριε Χατζηδάκη, να κάνετε μια καλή αρχή και σας το εύχομαι, αποσύρετε αυτό το παράξενο νομοσχέδιο, το οποίο «όλα τα σφάζει και όλα τα μαχαιρώνει».
      Ευχαριστώ.
      (Χειροκροτήματα από την πτέρυγα του ΛΑΟΣ)
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Φίλιππος Πετσάλνικος): Θέλετε στο σημείο αυτό να κάνετε παρέμβαση;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Όχι, μία διευκρίνιση θέλω να κάνω.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Επειδή ασκήθηκε κριτική κατά της διατάξεως του άρθρου 34, πρέπει να υπενθυμίσω στον κύριο συνάδελφο και στους συναδέλφους που δεν ήταν κατά την έναρξη ότι ο Υπουργός δήλωσε ότι αποσύρεται η συγκεκριμένη διάταξη. Κατά συνέπεια, νομίζω ότι δεν έχει έδαφος και η κριτική την οποία ασκήσατε.
      Αυτό ήθελα να πω, κύριε Πρόεδρε, και ευχαριστώ.
      ΑΣΤΕΡΙΟΣ ΡΟΝΤΟΥΛΗΣ: Τώρα μοιράστηκε αυτό, κύριε Πρόεδρε.
      ΚΥΡΙΑΚΟΣ ΒΕΛΟΠΟΥΛΟΣ: Τώρα το μοίρασαν. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Έκανε δήλωση προ της ενάρξεως ο κύριος Υπουργός. 
      ΠΡΟΕΔΡΕΥΩΝ (Φίλιππος Πετσάλνικος): Έκανε δήλωση. Αναγνώρισε ότι αυτή η διάταξη δεν θα έπρεπε να συνεχίσει να υπάρχει και απεσύρθη.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Εν πάση περιπτώσει, δεν υπάρχει στο σχέδιο νόμου. 
      ΑΣΤΕΡΙΟΣ ΡΟΝΤΟΥΛΗΣ: Καταλάβατε το λάθος σας.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής της Νέας Δημοκρατίας κ. Παρασκευή Μπουζάλη.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το παρόν νομοσχέδιο του Υπουργείου Ανάπτυξης συμπληρώνονται οι πρωτοβουλίες που ξεκίνησαν το 2004 για μια ενεργειακή πολιτική η οποία στηρίχθηκε τόσο στις διεθνείς και κοινοτικές επιταγές για την προστασία του περιβάλλοντος όσο και στην ασφάλεια του ενεργειακού σχεδιασμού, αλλά και στη διαφοροποίηση των ενεργειακών πηγών ενέργειας.
      Αγαπητοί συνάδελφοι, ακολουθώντας αυτή την πολιτική, θέσαμε υψηλούς στόχους για υψηλή ενεργειακή απόδοση, μειωμένες εκπομπές διοξειδίου του άνθρακα και ενεργειακή ασφάλεια και επάρκεια, στόχοι η επίτευξη των οποίων απαιτεί την ανάπτυξη των ανανεώσιμων πηγών ενέργειας στη χώρα και οι οποίοι αναλύονται στο πρώτο Εθνικό Σχέδιο Δράσης για τις ΑΠΕ που θα υποβληθεί και στην Ευρωπαϊκή Επιτροπή το Μάρτιο του 2010.
      Κυρίες και κύριοι συνάδελφοι, την ενεργειακή αυτή πολιτική, όμως, καθώς και τις πρωτοβουλίες-μεταρρυθμίσεις που τη συντροφεύουν δεν φαίνεται να συμμερίζονται και να υιοθετούν οι αγαπητοί συνάδελφοι της Αξιωματικής Αντιπολίτευσης, οι οποίοι κάνουν λόγο για ατολμία και συμπληρώνουν το άκρως «χαριτωμένο» αυτό κατηγορητήριο, κάνοντας λόγο για «εξωτικές εκκεντρικότητες», ότι δηλαδή η Κυβέρνηση βρίσκεται τάχα εκτός τόπου, ενώ το ΠΑΣΟΚ είναι πλήρως εγκλιματισμένο με τα γεγονότα.
      Αγαπητοί συνάδελφοι του ΠΑΣΟΚ, για άλλη μια φορά ακολουθείτε την πάγια τακτική μακριά από τις πραγματικές ανάγκες της κοινωνίας. Υποστηρίξατε με ιδιαίτερη θέρμη στην αρμόδια επιτροπή, ότι η Ελλάδα είναι ουραγός στην υιοθέτηση των ΑΠΕ, καθώς και ότι είμαστε αρκετά εξαρτημένη χώρα από το πετρέλαιο. 
      Πείτε μας, όμως, τα δικά σας έργα. Κάνατε λόγο για το ν. 2244/1994 που θέσπισε την εκμετάλλευση των ΑΠΕ στην Ελλάδα και ο οποίος όντως ήταν σημαντικός. Όμως, τι απέγινε από εκεί και πέρα; Ακολούθησε ο ν. 2773/1999 για την απελευθέρωση της αγοράς ηλεκτρικής ενέργειας, ο οποίος ούτε και αυτός αξιοποιήθηκε πλήρως και τελικά φτάσαμε στο σημείο να κυριαρχεί το 2004 ο χαμηλός βαθμός υλοποίησης των επενδύσεων ΑΠΕ, γεγονός που κατά κόρον οφειλόταν και στις δαιδαλώδεις αδειοδοτικές διαδικασίες και στον κορεσμό της χωρητικότητας των ηλεκτρικών δικτύων σε περιοχές υψηλού δυναμικού ΑΠΕ, αλλά και σε διάφορες τοπικές αντιδράσεις και δικαστικές εμπλοκές. Αυτή ήταν η κατάσταση που διαμορφώθηκε επί των δικών σας ημερών και για την οποία ουδείς λόγος γίνεται. 
      Τώρα, τι έγινε τα τελευταία χρόνια; Το ποσοστό ανάπτυξης των έργων ΑΠΕ την τελευταία πενταετία άγγιξε το 86% της περιόδου 1994-2003, με συνολική εγκατεστημένη ισχύ 1.100 MW έναντι 483 MW. Ο ετήσιος ρυθμός εξέλιξης της εγκατεστημένης ισχύος ΑΠΕ αυξήθηκε από το 22% στο 38%, γεγονός που επιβραβεύει τις νομοθετικές πρωτοβουλίες του Υπουργείου. Εκατόν σαράντα τέσσερις επενδύσεις ΑΠΕ ύψους 472.000.000 ευρώ έχουν ενταχθεί στον αναπτυξιακό νόμο και εκατόν ογδόντα πέντε επενδύσεις ΑΠΕ ύψους 737.000.000 ευρώ έχουν ενταχθεί στο ΕΠΑΝ.
      Κάνατε, επίσης, λόγο και για τη ΔΕΗ για την οποία διατείνεστε ότι η Κυβέρνηση την έφτασε στα όρια της χρεοκοπίας, όταν επί των ημερών σας βέβαια, ευημερούσε. 
      Εγώ απλά να σας θυμίσω ότι χρηματιστηριακά το 1989 η ΔΕΗ είχε έλλειμμα 44.000.000 ευρώ και το 2003 3,9 δισεκατομμύρια ευρώ. Επομένως, νομίζω ότι απαντώ με σαφήνεια στον υπαινιγμό σας. 
      Θυμίζω επίσης ότι ένας από τους βασικούς λόγους για τις μειωμένες επενδύσεις ΑΠΕ επί των ημερών σας ήταν και η δεσπόζουσα θέση της ΔΕΗ, η οποία ελαχιστοποιούσε τα περιθώρια επιβίωσης των νεοεισερχομένων στην αγορά. Το γεγονός ότι αποτελούσε, με το ν.2773/1999, το τελευταίο καταφύγιο των καταναλωτών, αποτελούσε και ανέκαθεν διάκριση υπέρ αυτής και παράλληλα αποθάρρυνε τους χρήστες να επιλέξουν διαφορετικό προμηθευτή από τη ΔΕΗ. Συνεπώς δεν πρέπει να μιλάτε εσείς για ενεργειακή πολιτική και στρατηγική σε μία Κυβέρνηση που έχει επιδείξει και έχει να επιδείξει σημαντικό έργο στον ενεργειακό τομέα και μάλιστα σε εξήντα μόνο μήνες. 
      Αγαπητοί συνάδελφοι, θεωρώ ότι είμαστε πλέον σε θέση και γνωρίζουμε τις αδυναμίες που έχουν τα νέα πλαίσια που προωθήσαμε την προηγούμενη περίοδο και γι’ αυτό είμαστε εδώ και πασχίζουμε να τα βελτιώσουμε, ώστε να γίνουν περισσότερο αποτελεσματικά και προσβάσιμα στους επενδυτές, αλλά και να προωθήσουμε νέα, όπως το χωροταξικό, για τις ΑΠΕ, την εγκατάσταση και τη λειτουργία των φωτοβολταϊκών στις στέγες των κτηρίων. Το νέο πλαίσιο δεν κάνει τίποτα άλλο από το να βελτιώνει κάποιες αδυναμίες που παρουσιάστηκαν και παράλληλα να προωθεί τη συμπαραγωγή των μορφών ενέργειας, προκειμένου να επιτευχθεί η μείωση της κατανάλωσης, αλλά και η μείωση των εκπομπών ρύπων.
      Παράλληλα με το νέο πλαίσιο, ενσωματώνεται στο εθνικό μας δίκαιο η κοινοτική οδηγία 2004/8, για την προώθηση της συμπαραγωγής ενέργειας, καθορίζονται οι βασικές αρχές προσδιορισμού των λειτουργικών χαρακτηριστικών των εγκαταστάσεων, παραγόμενη ηλεκτρική ενέργεια, σε συνδυασμό με τη χρήση με θερμική ενέργεια και την εξοικονόμηση βεβαίως πρωτογενούς ενέργειας. Καθορίζονται οι προϋποθέσεις κάτω από τις οποίες η συμπαραγωγή ηλεκτρικής θερμικής ενέργειας χαρακτηρίζεται ως υψηλής αποδοτικότητας.  Ρυθμίζονται όλα τα σχετικά θέματα με την επιβολή αναγκαστικής απαλλοτρίωσης υπέρ της ΔΕΗ για την κατασκευή του υδροηλεκτρικού έργου Μεσσοχώρας, το οποίο δεν έχει αποπερατωθεί από το 1986. Ρυθμίζονται θέματα σ’ ό,τι αφορά τα φωτοβολταϊκά συστήματα, θέματα για τα οποία έγινε πολύς λόγος. Πραγματικά έπρεπε να δοθούν οι λύσεις, αφού και το επενδυτικό ενδιαφέρον γι’ αυτά υπήρξε πραγματικά τεράστιο. 
      Συνεπώς και πέρα από τον αρχικό προγραμματισμό αποφασίστηκε η συνολική εξέταση του συνόλου των αιτήσεων, προκειμένου να προχωρήσουν όλα τα έργα που είναι τεχνικά ώριμα και οικονομικά βιώσιμα. Πρόκειται για μία απόφαση-σταθμό που θα ξεμπλοκάρει τα θέματα γύρω από το φωτοβολταϊκά, για τα οποία σημειώνω, ότι δεν είχαν αναπτυχθεί καθόλου πριν την περίοδο του 2004. 
      Κυρίες και κύριοι συνάδελφοι, η Κυβέρνηση ακολουθεί μία υπεύθυνη και αταλάντευτη ενεργειακή πολιτική που παράγει χειροπιαστά αποτελέσματα. Με συγκροτημένες πολιτικές, συγκεκριμένο σχέδιο δράσης υλοποιούνται δράσεις και πρωτοβουλίες που μεταβάλλουν το ενεργειακό μας ισοζύγιο και που εξυπηρετούν την προστασία του περιβάλλοντος, την απεξάρτηση από το πετρέλαιο και τη γενικότερη ανάπτυξη.
      Σύμφωνα, λοιπόν, μ’ αυτήν τη λογική το νέο νομοσχέδιο κινείται προς την ορθή κατεύθυνση, συμβάλλοντας στην επίτευξη των στόχων που έχει θέσει το Υπουργείο Ανάπτυξης στον ενεργειακό τομέα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Παναγιώτης Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κατά πάγια νομοθετική πρακτική η Κυβέρνηση της Νέας Δημοκρατίας έφερε και σήμερα να συζητήσουμε ένα πολυνομοσχέδιο. Στο πρώτο κεφάλαιο ενσωματώνεται η οδηγία 8 του 2004 των Ευρωπαϊκών Κοινοτήτων για την προώθηση συμπαραγωγής ηλεκτρισμού και θερμότητας.
      Η μόνη παρατήρηση που έχω να κάνω επί του πρώτου κεφαλαίου, για την ενσωμάτωση αυτής της οδηγίας είναι ότι αδικείτε την ενσωμάτωση της ευρωπαϊκής νομοθεσίας στο ελληνικό δίκαιο με το να φέρνετε τις οδηγίες σε πολυνομοσχέδια. Αυτές, και για λόγους τάξης ακόμα, θα έπρεπε να ψηφίζονται μέσα στο ελληνικό Κοινοβούλιο διακεκριμένα και να υπάρχουν διακεκριμένες οι ψηφίσεις των οδηγιών αυτών.
      Το δεύτερο κεφάλαιο ρυθμίζει τα του υδροηλεκτρικού έργου της Μεσσοχώρας. Είναι καθαρά θέματα του ΥΠΕΧΩΔΕ. Αναφέρεται στις απαλλοτριώσεις και στη διαδικασία των απαλλοτριώσεων για τις εκτάσεις που θα είναι πλέον εντός του ταμιευτήρα, για τις εκτάσεις οι οποίες είναι για τη μετεγκατάσταση των κατοίκων που θα φύγουν από την περιοχή, η οποία θα καλυφθεί από το φράγμα, έχει τα κτηματολογικά στοιχεία και τη διαδικασία των αποζημιώσεων. 
      Η παρατήρηση, την οποία θα σας κάνω σ' αυτό το κεφάλαιο, είναι η εξής. Κατορθώσατε όλους τους φορείς, οι οποίοι ήταν υπέρ της κατασκευής αυτού του έργου, να τους στρέψετε εναντίον σας. Και το κατορθώσατε, γιατί ενσπείρατε την αμφιβολία αφ’ ενός και την αμφισβήτηση αν και κατά πόσον χωρίς να προχωρήσουν τα έργα υποδομής, θα μπορέσουν αυτοί οι άνθρωποι να παραμείνουν στην περιοχή αυτή. 
      Εδώ, ούτε καν μια εγγύηση μπορεί να δοθεί από τις διατάξεις που εμπεριέχονται σ' αυτό το κεφάλαιο. 
      Θα σας πω το εξής παράδειγμα. Κάποιου απαλλοτριώνονται τα χωράφια και το σπίτι του. Θα πάρει κάποια χρήματα. Ποια είναι η εγγύηση ότι τα χρήματα αυτά θα επαρκέσουν για να αγοράσει την έκταση εκεί που θέλετε να μετεγκαταστήσετε το χωριό ή τα χωράφια του, τα οποία του απαλλοτριώνετε; Θα φτάσουν αυτά τα χρήματα ή θα αναγκαστεί να πάρει των ομματίων του και να φύγει από την περιοχή; 
      Θεωρώ, λοιπόν, ότι θα έπρεπε να δώσετε εγγυήσεις και η ΔΕΗ θα έπρεπε να προχωρήσει τα έργα, για να μπορέσουν αυτοί οι άνθρωποι να είναι θετικοί στο να προχωρήσει περαιτέρω το έργο. 
      Έρχομαι τώρα στο κεφάλαιο ΙΙΙ. Αυτό το κεφάλαιο έχει μια πανσπερμία διατάξεων. Υπάρχουν διατάξεις που αποτελούν κολυμβήθρα του Σιλοάμ, όπως αυτή του άρθρου 27 που χωρίς καμμία πρόβλεψη, χωρίς περιορισμούς, χωρίς προϋποθέσεις, όποιος έχει λάβει άδεια παραγωγής, μπορεί να λάβει και άδεια εγκατάστασης και λειτουργίας για μια ΑΠΕ. Υπάρχουν, όμως, και αυτοί που είχαν άδειες, οι οποίες, όμως, δεν είχαν μελέτη περιβαλλοντικών επιπτώσεων ή υπάρχουν αυτοί που έχουν άδειες, πλην, όμως, δεν έχει εκδοθεί ποτέ άδεια περιβαλλοντικών επιπτώσεων. Υπάρχουν δικαστικές αποφάσεις που τους έχουν αφαιρέσει την άδεια, υπάρχουν άδειες εγκατάστασης που έχουν λήξει. Σ’ αυτά δίνετε απάντηση; 
      Εδώ, θέλω να προσθέσω και κάτι άλλο. Η χώρα μας είναι μια τουριστική χώρα. Ένα μεγάλο κεφάλαιό της στο εθνικό της εισόδημα είναι από τον τουρισμό. Η οπτική ρύπανση είναι κάτι το οποίο είναι πολύ σημαντικό. Επειδή έχουμε ήλιο και υπήνεμες περιοχές, με το να στήνουμε πυλώνες και φωτοβολταϊκά, δημιουργούμε μια οπτική ρύπανση άνευ προηγουμένου. Άρα, για οποιαδήποτε εγκατάσταση τέτοιου τύπου, σαφώς χρειάζεται άδεια περιβαλλοντικών επιπτώσεων.
      Υπάρχει διάταξη  για την αγορά εφεδρείας από μονάδες παραγωγής ηλεκτρικής ενέργειας για το καλοκαίρι του 2009. Αυτή η διάταξη φωτογραφίζει μόνο τη ΔΕΗ και τα ΕΛΠΕ. Μόνο αυτοί μπορούν να έχουν τέτοιες δυνατότητες, για να έχουν μονάδες εφεδρείας παραγωγής ηλεκτρικού ρεύματος. Κανένας άλλος δεν μπορεί να δώσει προσφορά σ’ αυτόν τον διαγωνισμό. Και θα σας εξηγήσω γιατί. 
      Λέγεται στο νομοσχέδιο ότι μετά την ψήφισή του, θα χρειαστούν δύο μήνες για να προχωρήσει η προκήρυξη. Σας ερωτώ. Το Φεβρουάριο ποιος θα είναι έτοιμος, ώστε να μπορεί να δώσει προσφορά για να στήσει μονάδα παραγωγής εφεδρείας ηλεκτρικού ρεύματος για να πάρει την επιδότηση; Ποιος; Άρα, σημαίνει ότι  υπάρχει μονόδρομος φωτογραφικός. 
      Υπάρχουν διατάξεις για τη γεωθερμία, που δίνουν το δικαίωμα τμηματικής εκμετάλλευσης γεωθερμικών πεδίων και μάλιστα για αγροτικές εκμεταλλεύσεις. Και σας ερωτώ. Δηλαδή σ’ ένα γεωθερμικό πεδίο μπορεί να χτυπά οποιοσδήποτε ιδιώτης που έχει μια αγροτική εκμετάλλευση, μια γεώτρηση; Και πώς θα μετράτε το γεωθερμικό ρευστό, το οποίο θα τρέχει σ’ αυτήν την εγκατάσταση; 
      Πώς θα το πληρώνει; Ποια είναι η διαδικασία μέσα από την οποία θα μπορεί να υπάρχει η –αν θέλετε- ορθολογιστική εκμετάλλευση του γεωθερμικού πεδίου και του γεωθερμικού ρευστού; Γι’ αυτό υπάρχει μια συνολική εκμετάλλευση σ’ αυτά. Όμως, θα πρέπει να υπάρχει μια πιο ευέλικτη νομοθεσία στη συνολική εκμετάλλευση των γεωθερμικών πεδίων και εκεί θα μπορούσαμε να συμβάλουμε σ’ αυτό. 
      	Υπάρχουν διατάξεις για τον ΕΛΓΑ, ένας ΕΛΓΑ που πλέον τώρα έχει 3.000.000.000 ευρώ χρέη και πρέπει να τα πληρώσει και τα έσοδά του είναι μόνο 90.000.000 ευρώ από τις εισφορές. Σ’ αυτόν τον ΕΛΓΑ, λοιπόν, τον υπερχρεωμένο, έρχεστε με τη διάταξη αυτή και τι κάνετε; Λέτε ότι μπορεί κατ’ εξαίρεση να αποζημιώνει ασθένειες και ποιοτικές υποβαθμίσεις αγροτικών προϊόντων. Ποιος θα το κρίνει αυτό; Με μια απόφαση του Υπουργού Οικονομίας και Οικονομικών και Αγροτικής Ανάπτυξης μπορεί να αλλάζει το περιεχόμενο αποζημιώσεων του ΕΛΓΑ και για ποιες περιοχές; Τις περιοχές όπου εκλέγεται ο Υπουργός Γεωργίας ή ο Υπουργός Οικονομίας και Οικονομικών;
      	Και τέλος, υπάρχουν τρεις διατάξεις του τουρισμού, οι οποίες αποδεικνύουν ότι το Υπουργείο Τουριστικής Ανάπτυξης είναι ανεπαρκές, ότι αναγκάζεται όχι με γενικές διατάξεις αλλά με φωτογραφικές διατάξεις να προχωράει κάποιες ρυθμίσεις και τέλος με την τροπολογία για την «ΑΓΡΟΚΤΗΜΑ ΑΕ» δηλαδή την αγροτουριστική εταιρεία προβολής αγροτουρισμού ουσιαστικά βαρύνετε το κράτος και θα σας πω εν ολίγοις τα εξής. Ο ιδρυτικός νόμος έδινε το δικαίωμα τα γραφεία εξωτερικού του ΕΟΤ να περάσουν στο Υπουργείο Τουριστικής Ανάπτυξης. Έκτοτε, συνεχώς με τροπολογίες παρατείνουμε αυτό και τα αφήνουμε τα γραφεία στον ΕΟΤ. Αυτό τι σημαίνει; Ανεπάρκεια του Υπουργείου Τουριστικής Ανάπτυξης, ένα Υπουργείο φάντασμα. Έρχεστε στο θέμα της αγροτουριστικής, ενώ ο ΕΟΤ έχει δικαίωμα από το καταστατικό του να ιδρύει εταιρείες ή τμήματα, εσείς φτιάχνετε μια εταιρεία, δεν ξέρω γιατί. Αυτά είναι πράγματα τα οποία εμάς μας θλίβουν και γι’ αυτό ακριβώς καταψηφίζουμε πολλές διατάξεις του νομοσχεδίου και το νομοσχέδιο αυτό επί της αρχής. 
      (Χειροκροτήματα από την πτέρυγα του ΠΑΣΟΚ)
       	ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει στο σημείο αυτό ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Καρατζαφέρης.
      Ορίστε, κύριε Καρατζαφέρη.
      	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Προεισαγωγικά, κύριε Πρόεδρε, θα ήθελα να καταθέσω την αγωνία μου για την τύχη του εφοπλιστού κ. Περικλή Παναγόπουλου και την ευχή να έχουμε μία αίσια έκβαση καθ’ όσον πριν από λίγο ακόμα παρακολουθούσα τα διεθνή μέσα ενημέρωσης και ήταν από τις πρώτες ειδήσεις, ειδήσεις αρνητικές για τη χώρα μας, όπως και αρνητικές ήταν οι ειδήσεις τον προηγούμενο μήνα. Στην ανθρωπότητα δώσαμε τον προηγούμενο μήνα μία άναρχη χώρα που ο καθένας καίει ό,τι θέλει και τώρα δίνουμε στην ανθρωπότητα μια άλλη εικόνα όπου όποιος θέλει απαγάγει όποιον θέλει και είναι θλιβερό βέβαια αυτό το γεγονός.
      Ουδέν κακόν αμιγές καλού εντός εισαγωγικών, κύριε Υπουργέ, γιατί μ’ αυτήν την αρνητική δημοσιότητα θα έρθουν δύο-τρία εκατομμύρια λιγότεροι τουρίστες, εάν δεχτούμε τις μετρήσεις από τις ακυρώσεις οι οποίες γίνονται και για τις οποίες θα ενημερωθείτε ελπίζω από το συνάδελφό σας επί του τουρισμού. Έτσι, λοιπόν, ερχόμενοι δύο-τρία εκατομμύρια λιγότεροι τουρίστες θα έχουμε λιγότερη κατανάλωση ρεύματος και θα φθάσει το ρεύμα για φέτος, γιατί πέρυσι όπως ξέρετε οριακά έφτασε το ρεύμα και δεν βρεθήκαμε μπρος σε μπλακ-άουτ. Και ας είναι καλά οι εισαγωγές τις οποίες κάνουμε από κάθε χώρα που είναι γύρω-γύρω. Γύρω-γύρω από την Ελλάδα είναι οι φτωχότερες χώρες της Ευρώπης. Εμείς από αυτούς τους φτωχότερους παίρνουμε ρεύμα. Φανταστείτε πού κατάντησε η χώρα μας, να χρειάζεται για να επιβιώσει ρεύμα από τις γειτονικές χώρες, που επαναλαμβάνω είναι οι φτωχότερες της Ευρώπης. Τώρα βέβαια δεν ξέρω τι μπορεί να προκύψει κάποια στιγμή σε μία ημέρα κρίσεως με την Τουρκία σαν και αυτές τις ημέρες κρίσεως που επιδιώκουν αυτές τις ημέρες οι Τούρκοι και θέλω να ελπίζω ότι δεν θα ευοδωθούν οι σκοποί τους μέχρι, τουλάχιστον, την ημερομηνία ορκωμοσίας του νέου προέδρου των ΗΠΑ περίοδος κατά την οποία τα πάντα είναι ρευστά και αντιλαμβάνεστε,  ελπίζω, τι εννοώ.
      Δεν ξέρω, λοιπόν, σε μία τέτοια ημέρα κρίσεως μήπως οι Τούρκοι μπουν στον πειρασμό να κατεβάσουν τους διακόπτες, οπότε πολύ φοβάμαι ότι τα ακριτικά μας νησιά θα μπουν σε μεγάλη περιπέτεια γιατί, βεβαίως, πρέπει να γνωρίζετε ότι, τουλάχιστον, κάποια από τα ακριτικά μας νησιά παίρνουν ρεύμα από την Τουρκία. Ας ελπίσουμε, λοιπόν, ότι δεν θα βρεθούμε σε μία τέτοια αταξία. Πιστεύω ότι πρέπει να βρούμε εκείνη την τάξη που θα μας επιτρέψει, τουλάχιστον, να γίνουμε αυτάρκεις. 
      Ξέρετε, η χώρα μας μπορεί να έχει πολλά αρνητικά, αλλά έχει και πολλά θετικά. Είμαστε η χώρα με τις καλύτερες συνθήκες για τις ανανεώσιμες πηγές ενέργειας. Όμως, είμαστε στο 0,3%, ενώ θα μπορούσαμε κάλλιστα –έχουμε θητεύσει και οι δύο, κύριε Υπουργέ, στο ευρωπαϊκό Κοινοβούλιο- ακόμη και το 20% των αναγκών μας να καλυφθεί απ’ αυτές τις πηγές ενέργειας. Έχουμε περισσότερο αέρα από κάθε άλλη περιοχή του κόσμου και όχι μόνο της Ευρώπης. Θα μπορούσαμε να έχουμε τόσα αιολικά πάρκα, ώστε να εξασφαλίσουμε ενέργεια και ιδιαίτερα σε νησιά. Θα μπορούσαμε να έχουμε και κυματική ενέργεια. Εδώ είμαστε στο μηδέν. Είναι ένα πλεονέκτημα που έχει η Ελλάδα απέναντι για παράδειγμα στην Ουγγαρία, στην Τσεχοσλοβακία που δεν βρέχονται ούτε για ένα τετραγωνικό μέτρο από θάλασσα. ‘Έχουμε τη μεγαλύτερη δυνατότητα για  κυματική ενέργεια από όλες τις χώρες. Ουδείς ασχολείται. 
      Και βεβαίως έχουμε περισσότερο ήλιο από όσο έχουν οι σκανδιναβικές χώρες, η Γερμανία και όλες οι χώρες της Βόρειας Ευρώπης που έχουν καλύτερες επιδόσεις. Εμείς ούτε αυτό μπορούμε, γιατί δεν μπορούμε να ελέγξουμε τα αφεντικά τα οποία κληρονομήθηκαν από το ΠΑΣΟΚ σ’ εσάς και είναι πάνω στη ΔΕΗ. Γιατί ξέρετε καλά δεν μπορείτε να κάνετε καλά τον κ. Αθανασόπουλο, αλλά και ο Αθανασόπουλος δεν κάνει κουμάντο, γιατί κουμάντο κάνουν εκείνα τα αφεντικά, τα οποία μπορούν και επιβάλλουν όρους και κανόνες στη ΔΕΗ. Καλό θα ήταν βέβαια να μπορέσει να επιβληθεί το κράτος, αλλά δεν είμαι σίγουρος ότι μπορεί να επιβληθεί το κράτος σ' αυτόν τον τομέα και όχι μόνο. 
      Κύριε Υπουργέ, γνωρίζετε πολύ καλά ότι η ΔΕΗ καταθέτει περίπου 150.000.000 ευρώ για τους ρύπους, για το διοξείδιο του άνθρακα που βγαίνει στην ατμόσφαιρα. Ξέρετε ότι υπάρχει λύση; Έχετε την επιστημονική ομάδα που θα σας ενημερώσει για το πώς μπορεί να εξαλειφθεί το πρόβλημα και να γλυτώσουμε τα 150.000.000 ευρώ το χρόνο; Εάν διαθέσετε τα λεφτά ενός χρόνου θα το λύσουμε. Πρέπει να γνωρίζετε πώς έλυσαν οι Αμερικανοί το πρόβλημα στα διαστημόπλοια με το διοξείδιο του άνθρακα. Είχαν αναπαραγωγή διοξειδίου του άνθρακα μέσα σ’ ένα κλειστό χώρο. Χρησιμοποίησαν τα φύκια, τα οποία έχουν τη δυνατότητα να απορροφούν το διοξείδιο του άνθρακα. Εάν, λοιπόν, σ’ όλα αυτά τα μεγάλα πηγάδια που γίνονται στην Πτολεμαϊδα μπορέσουμε να κάνουμε παραγωγή φυκιών –υπάρχει το know how στην Ολλανδία- θα σταματήσουμε τους ρύπους.  Και βέβαια τα 150.000.000 φέτος δεν πέρασαν στην κατανάλωση γιατί είδατε τη σφίξη που υπάρχει στον ελληνικό λαό και φοβηθήκατε ότι θα έρθετε σε σύγκρουση με την κοινωνία. Θα γίνει όμως του χρόνου ή του παραχρόνου. Άρα, από το να δίνουμε τα 150.000.000 από τη τσέπη του φορολογούμενου πολίτη γιατί δεν χρησιμοποιούμε αυτά που σήμερα η επιστήμη έχει κατορθώσει να ενεργοποιήσει. Εγώ σας δίνω ιδέες και προτάσεις. Εάν πάλι, δεν έχετε τους ανθρώπους που θα σας βάλουν μέσα σ’ αυτήν τη διαδικασία, πολύ ευχαρίστως να σας στείλω τα στελέχη του Λαϊκού Ορθόδοξου Συναγερμού που έχουν πλήρεις μελέτες σε ακαδημαϊκό επίπεδο. 
      Το θέμα είναι να βοηθήσουμε τον τόπο να βγει από την απραξία στην οποία είναι καταδικασμένος από τη δική σας Κυβέρνηση, μία Κυβέρνηση αδύναμη και ανύπαρκτη όπως όλοι γνωρίζουν, μία Κυβέρνηση που φαίνεται από την παρουσία των Βουλευτών εδώ στην Αίθουσα σ’ ένα κυρίαρχο νομοσχέδιο. Είναι απόντες και, βέβαια, τους δικαιολογώ διότι ξέρουν καλύτερα παντός άλλου ότι βρισκόμαστε σε προεκλογική περίοδο και τρέχουν στην περιφέρεια μπας και σωθούν, αφού από εκατόν πενήντα Βουλευτές δεν θα εκλεγούν οι πενήντα. Εδώ είμαστε και θα μετρηθούμε σε λίγο καιρό, σε δυο-τρεις μήνες εφόσον έχετε απωλέσει το πλεονέκτημα να είσαστε μπροστά. Και η κατάστασή σας όπως επιχαίρουν αυτές τις ημέρες οι Υπουργοί σας και οι Βουλευτές σας στα διάφορα κανάλια είναι σαν να παίζει ο Ολυμπιακός με το Θρασύβουλο και να χαίρεται που χάνει με 3-0 και όχι με 6-0 όπως έχανε την προηγούμενη εβδομάδα. Εν πάση περιπτώσει, αυτές είναι δικές σας επιλογές και δικές σας αδυναμίες. Ελπίζω ότι έχετε αντιληφθεί ότι αποκλείεται να ισοφαρίσετε τους δυο-τρεις μήνες που έχουμε μέχρι τις εκλογές. Εξάλλου δεν είναι καλός και ο προπονητής. Το απέδειξε στις δυσκολίες του προηγούμενου τετραμήνου, όπου αντί να μπορέσει να αλλάξει την ομάδα και να φέρει μια φρεσκάδα, έφτιαξε μία ομάδα καταποντισμού. 
      Και όχι μόνο αυτό, ανακάλυψε ο κύριος προπονητής ότι μόνος του δεν μπορεί να φέρει την ομάδα σε λογαριασμό και έβαλε και συμπροπονητή, τον κ. Σουφλιά. Έτσι, όπως είπε και ο κ. Αϊβαλιώτης, έχουμε δύο Πρωθυπουργούς, έχουμε τον τυπικό Πρωθυπουργό, τον κ. Καραμανλή και τον άτυπο Πρωθυπουργό, τον κ. Σουφλιά. 
      Βεβαίως θέλω να πιστεύω ότι έχει δει αυτό το νομοσχέδιο, γιατί αν δω το έχει δει ο κ. Σουφλιάς σε λίγο καιρό θα αλλάξει, όπως αλλάζει και το νομοσχέδιο με τη φορολογία των 10.500 ευρώ. Βλέπουμε τον κ. Παπαθανασίου πριν από δύο μήνες εδώ μέσα να διακηρύσσει και να φωνάζει υπέρ της φορολογίας και τώρα αρχίζει να το «μαζεύει», γιατί βεβαίως άλλαξε ο Πρωθυπουργός και ως εκ τούτου αλλάζουν πάρα πολλά πράγματα σε μία Κυβέρνηση. 
      Θέλω, λοιπόν, να συνειδητοποιήσουμε ότι δεν έχουμε Κυβέρνηση. Προχωράμε στην τύχη. Σχήματα οξύμωρα, αντιφατικά και θα έλεγα εν πολλοίς και ηλίθια στο δρόμο μας. 
      Σήμερα τι είδαμε; Μεγάλη επιτυχία! Τρίτη και 13 κατόρθωσε η Κυβέρνηση να καλύψει, λέει, τα έντοκα γραμμάτια των 2.000.000.000 ευρώ. Τα πήρε από πού; Από τις τράπεζες, σ’ αυτές τις τράπεζες που έδωσε 28.000.000.000 ευρώ. Έρχεται δηλαδή η Κυβέρνηση και λέει «εγώ από την τσέπη μου σας δίνω 5.000.000.000 καυτά και τα υπόλοιπα με εγγύηση. Πάρτε 5.000.000.000 τζάμπα. Δώστε μου τα 2.000.000.000 εντόκως». Τι μεγάλη επιτυχία! Από τη μία πλευρά τους τα δίνει τζάμπα και από την άλλη τα παίρνει από τις τράπεζες εντόκως. 
      Αυτά δεν έχουν ξαναγίνει. Αυτά είναι πλέον ταινίες Άμποτ και Κοστέλο, Τρίο Στούτζες. Αυτό είσαστε. Αυτό είσαστε σήμερα! Τα δίνετε απλόχερα στις τράπεζες «πάρτε λεφτά, πάρτε 5.000.000.000 για να σωθείτε» και την άλλη μέρα, σ’ αυτούς που δεν έχουν λεφτά, λέτε «δανείστε μου εσείς 2.000.000.000 ευρώ». Πείτε μου πού έχει ξανακουστεί, πού έχει ξαναγίνει αυτό; Δεν έχει γίνει πουθενά, μόνο με τη δική σας Κυβέρνηση. 
      Έτσι έχουμε μόνο ένα σημείο συμφωνίας μαζί σας, αυτό το οποίο υπογείως έρπει, ότι πάμε σε εκλογές, ότι πάμε γρήγορα για να μπορέσει να σωθεί ο τόπος από την ανυπαρξία μιας Κυβέρνησης, η οποία δεν κάνει τίποτε άλλο παρά να σωρεύει προβλήματα στον ελληνικό λαό. 
      Αυτήν την Κυβέρνηση δεν τη χρειάζεται ο τόπος και πρέπει να απαλλαγεί το ταχύτερο για να μπορέσουμε εμείς, οι νέες δυνάμεις, να δώσουμε το παρόν και να αλλάξουμε αυτήν την κατάσταση, η οποία οδηγεί με μαθηματική ακρίβεια τη χώρα σε πτώχευση και πλήρη ανυποληψία. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Αριστοτέλης Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Καλή χρονιά, κύριοι συνάδελφοι. Καλή χρονιά, κύριε Πρόεδρε. Καλή χρονιά, κύριε Υπουργέ.
      ΑΠΟΣΤΟΛΟΣ ΚΑΚΛΑΜΑΝΗΣ: Θα είναι καλή η χρονιά, γιατί θα φύγει η Κυβέρνησή σας. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, μην ακούτε, τη δουλειά σας εσείς. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δηλαδή, η δουλειά του κυρίου Υπουργού είναι να μην ακούει; 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Κακλαμάνη, κύριε Πρόεδρε, με πολύ σεβασμό, ιδιαίτερες ευχές για καλή χρονιά. Να θυμηθώ τι λέμε στα μέρη μας γι’ αυτήν την παρατήρησή σας, στα Συμιακά, κύριε Πρόεδρε: «Α ούμε»! θα δούμε! Και μάλλον δεν θα δούμε αυτό που προηγουμένως, κύριε Πρόεδρε του ΛΑΟΣ, περιγράψατε… 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, αποκλείεται να σας δώσουμε τα μάτια μας για να δείτε, με τα δικά σας δεν βλέπετε ούτε στο ένα μέτρο.
      ΑΡΙΣΤΟΤΕΛΗΣ ΠΑΥΛΙΔΗΣ: Επιμένω «Α ούμε». Εκείνο που βλέπω όμως σήμερα, ποιο είναι; 
      Πρώτον, αξιότιμε κύριε Πρόεδρε του Λαϊκού Ορθόδοξου Συναγερμού, δεν γνωρίζω αν υπάρχει νησί, όπως το αναφέρατε, που να ηλεκτροδοτείται από την Τουρκία. Γνωρίζετε ότι δεν υπάρχει. Αν υπάρχει, κατονομάστε το. Γι’ αυτό και διαφωνώ με την προηγούμενη παρατήρησή σας. Συμφωνώ, όμως με σας…
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, τι είναι αυτά που λέτε; 
      ΑΡΙΣΤΟΤΕΛΗΣ ΠΑΥΛΙΔΗΣ: Αυτά που είπα.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εισάγουμε ρεύμα από την Τουρκία…
      ΑΡΙΣΤΟΤΕΛΗΣ ΠΑΥΛΙΔΗΣ: Άλλο αυτό. 
      Συμφωνώ μ’ εσάς, ως προς άλλες παρατηρήσεις, ενώ με την προηγουμένη που είναι παλαιά πρακτική, που προτείνεται από την Τουρκία από την εποχή του Οζάλ –το θυμάστε, εσείς και εγώ καθήμενοι στα ίδια θρανία- για την ηλεκτροδότηση των νησιών των κατά μήκος τουρκικών ακτών, την οποία ουδέποτε απεδέχθη η Ελλάς με τις όποιες κυβερνήσεις. Συμφωνώ μαζί σας ότι εβραδύναμε να αξιοποιήσουμε άλλες τεχνικές που έχουν αξιοποιηθεί σ’ άλλα μέρη του κόσμου. Αυτό είναι αρνητικό διαχρονικό στοιχείο. Μπορούμε, όμως, σήμερα να το κάνουμε έστω και με καθυστέρηση. 
      Τι κάνει, λοιπόν, το νομοσχέδιο για το οποίο δεν βλέπω επιχείρημα ισχυρό για να μην το ψηφίσει η κάθε πτέρυγα. Τι κάνει το νομοσχέδιο; Εναρμονίζει εθνική νομοθεσία προς κοινοτική οδηγία, δηλαδή ενσωματώνει την κοινοτική οδηγία  στην εθνική νομοθεσία. Γιατί να μην το ψηφίσει κανείς; Τακτοποιεί παλιά εκκρεμότητα ετών σε μια περιοχή της χώρας το υδροηλεκτρικό, δηλαδή, της Μεσοχώρας. Γιατί να μην το ψηφίσει κανείς αυτό;
      Και κάνει επίσης μία ειδική αναφορά ρυθμίσεως ζητημάτων που έχουν σχέση με εκκρεμότητες που εν τη εξελίξει των πραγμάτων παρουσιάστηκαν. ΔΕΗ, καλή ώρα: Αντικατάσταση παλαιών μονάδων. Κύριοι συνάδελφοι, δεν είστε υπέρ της βελτιώσεως της λειτουργίας των μονάδων της ΔΕΗ; 
      	Στη Ρόδο η παλαιά εγκατάσταση –θα τη γνωρίζετε, κύριε Υπουργέ- στη Σορωνή, είναι ρυπογόνος. Βεβαίως αισθητά ολιγότερον ρυπογόνος απ’ ό,τι παλαιότερα, πάντως κατά την κρίση των ειδικών παραμένει ρυπογόνος. Έρχεστε λοιπόν τώρα εσείς και λέτε: «Θα ρυθμίσουμε, ποιες είναι οι παλαιές μονάδες, και να οργανώσουμε ένα σύστημα αντικαταστάσεως». Δεν καταλαβαίνω γιατί δεν ψηφίζεται από κάποιες πτέρυγες του Κοινοβουλίου, εν αναμονή, μάλιστα, ολοκληρώσεως του διαγωνισμού για το νέο εργοστάσιο στη νοτία Ρόδο.
      	Πάμε παραπέρα. Οι κλιματικές μεταβολές έχουν οδηγήσει σε λήψη κάποιων αποφάσεων, όχι σ’ ελληνικό μόνον επίπεδο, αλλά παγκοσμίως. Αλλά ας περιοριστούμε στο ευρωπαϊκό. Μέχρι το 2020 η χώρα μας έχει υποχρέωση το 18% της ενέργειας που καταλήγει στην κατανάλωση να προέρχεται από τις ήπιες μορφές ενέργειας. Φθάσαμε σήμερα να είμεθα μόλις και μετά βίας στο 7,8%. Ελάτε, λοιπόν, να επιταχύνουμε τους ρυθμούς! Αυτό είναι στοιχείο της σημερινής νομοθετικής μας εργασίας, η οποία εισάγει τώρα την έννοια, τη νομοθετεί, της συμπαραγωγής ηλεκτρικής ενέργειας και θερμότητος. Κύριε Υπουργέ, έχετε ευκαιρία τώρα εσείς να κάνετε τέτοιες παρεμβάσεις π.χ. στο φράγμα του Γαδουρά στη Ρόδο. Μέγα έργο! Εξήντα εκατομμύρια κυβικά νερό, αν ποτέ συγκεντρωθεί. Αλλά πάντως καμμία πρόβλεψη να γίνει ένα υβριδικό σύστημα παραγωγής ηλεκτρικής ενέργειας, όπως συμβαίνει σ’ όλα τα μέρη του κόσμου. «Αβάντι» λοιπόν! Τέτοιες παρεμβάσεις καθημερινές είναι απαραίτητες δεδομένου ότι το έργο είναι στην τελική φάση κατασκευής. Εντολή στη ΔΕΗ –είναι ενημερωμένη, εγώ το λέω για να καταγραφεί στα Πρακτικά- να προχωρήσει. 
      	Αποφεύγω να αναφερθώ σε κάποια άλλα στοιχεία του νομοσχεδίου, τα οποία και εγώ θεωρώ, για να είμαι έτσι κοντά στα κοινοβουλευτικά πράγματα, ότι εξ ανάγκης μπήκαν στο νομοσχέδιο, όπως ο τουρισμός υπάιθρου, καλή ώρα, ο αγροτοτουρισμός! Αλλά κακά, ψυχρά κι ανάποδα! Επιτέλους ας φτιάξουμε μια εταιρεία που να ασχολείται μ’ αυτό που αποκαλείται «αγροτοτουρισμός»! Επιφυλάξεις πολλές υπάρχουν για το περιεχόμενο της εννοίας, αλλά, εν πάση περιπτώσει, μια και κάποιος το ενεπνεύσθη γιατί να του πάμε εμπόδιο; Να προχωρήσει η ιστορία του αγροτουρισμού! 
      	Αποφεύγω να αναφερθώ στα άλλα περί του ΚΑΠΕ και του Συμβουλίου Εθνικής Ενεργειακής Στρατηγικής. Θα τα πούμε στα άρθρα. Αλλά σπεύστε και βάλτε «κεφαλή» στη ΡΑΕ! Διότι εξαρτώνται πολλές διαδικασίες από την ύπαρξη αυτής της «κεφαλής». Προπάντων, δε,  ρίξτε μια ματιά στα νησιά, κύριε Υπουργέ. Ο νόμος που πέρασε προ τριετίας καθορίζει τη ΔΕΗ ως αποκλειστικό παραγωγό ηλεκτρικής ενέργειας στα νησιά από συμβατικές πηγές. Έχει ενισχυθεί εξαιρετικά το σύστημα παρ’ ότι δεν είναι τα νησιά στο διασυνδεδεμένο δίκτυο. Εσείς διά της ΔΕΗ γι’ αυτό το θέμα έχετε στα χέρια σας  προτάσεις, μελέτες. Βάλτε τες σε εφαρμογή! 
      Και προπάντων –και τελειώνω μ’ αυτό επί του παρόντος-, κύριοι συνάδελφοι, η γεωθερμία: Εβραδύναμεν, φοβηθήκαμε αντιδράσεις κάποιων. Αναφέρομαι στις αντιδράσεις συμπατριωτών μου. Νίσυρος! υψηλή ενθαλπία εις τα γεωθερμικά της πεδία! Είναι τρομαγμένοι οι κάτοικοι απ’ αυτό που συνέβη στη Μήλο, εφαρμογή μιας τεχνικής η οποία φαίνεται ότι δεν ήταν επιτυχημένη τεχνική. Μα εκεί θα μείνουμε, εις την υπόθεση της Μήλου την προ εικοσαετίας; Ζητώ να προχωρήστε με νέα μέθοδο, με νέο σύστημα! Άλλωστε έχετε ειδική εταιρεία στο γενικό πλαίσιο της ΔΕΗ που ασχολείται μ’ αυτές τις μορφές. Ενημερώστε τον κόσμο, διαλύστε τις φοβίες και πάρτε μια απόφαση, την οποία θα στηρίξουν –είμαι βέβαιος- τουλάχιστον οι Βουλευτές Δωδεκανήσου, σ’ όλο το φάσμα των κοινοβουλευτικών. 
      	Έχω στα χέρια μου, κύριοι συνάδελφοι, πρόταση που κατετέθη στο Συμβούλιο της Ευρώπης και θα συζητηθεί μεθαύριο, στις 26 Ιανουαρίου, για την αξιοποίηση της γεωθερμίας. Όλος ο κόσμος αγωνιά, όλος ο κόσμος αναζητεί πηγές παραγωγής ενέργειας. 
      Την καταθέτω για την ιστορία και μόνο, για να υπάρχει στα Πρακτικά της Βουλής.
      (Στο σημείο αυτό ο Βουλευτής κ. Αριστοτέλης Παυλίδης καταθέτει                          για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	Και ολοκληρώνω την κατ’ αρχήν εισήγησή μου λέγοντας ότι δεν έχουμε περιθώρια. 
      Αυτό που γίνεται σήμερα –Ρωσία, Ουκρανία, Δυτική Ευρώπη- γίνεται στη γειτονιά μας και μας θυμίζει του Χέμινγουεϊ το «Για ποιον χτυπά η καμπάνα». Δεν χτυπά για τους ξένους, χτυπά και για εμάς. Ας αποφασίσουμε να αντιμετωπίσουμε θετικά, θετικότατα το ενεργειακό μας πρόβλημα. 
      Και για εσάς, κύριε Υπουργέ, συνεννοηθείτε με τον κύριο Υπουργό ΠΕΧΩΔΕ, για να κάνετε έργο θεάρεστο. 
      Κύριοι συνάδελφοι, το τελευταίο νησί μη ηλεκτροδοτημένο στο Αιγαίο ήταν ένα νησάκι που ίσως δεν το ξέρει κανείς από εσάς, το Μαράθι. Κάτοικοι τρεις οικογένειες. Καταφέραμε με υπογραφή του Υπουργού Αιγαίου και Νησιωτικής Πολιτικής της προηγούμενης κυβερνήσεως –αν δεν το θυμάστε, είναι ο ομιλών- να πάει από τους Αρκιούς στο Μαράθι ηλεκτρικό ρεύμα. Δεν μπορεί να πάει όμως στα τρία κτίσματα που έχει, γιατί θεωρούνται αυθαίρετα!
      Κύριε Υπουργέ, να περάσουμε διάταξη τώρα. Έχετε άρθρο ειδικό για τα ξενοδοχεία εκεί να πούμε ότι θεωρούνται νόμιμες κατασκευές οι επί του Μαραθίου. Τρεις κατασκευές όλες κι όλες! Να φτάσει το ηλεκτρικό ρεύμα στα σπίτια τριών που επιμένουν να είναι αγκιστρωμένοι σ’ αυτό το μικρό νησάκι.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα μιλήσετε τώρα ή ανταποκριθήκατε στην παράκληση του κ. Βελόπουλου να προηγηθεί;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Ας μιλήσει ο κ. Βελόπουλος και μετά εγώ. 
      ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΛΑΟΣ κ. Βελόπουλος έχει το λόγο και μετά θα ακολουθήσει ο Υπουργός Ανάπτυξης. 
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, να ξεκινήσω με έναν μικρό σχολιασμό για τα όσα πολύ ωραία είπε ο Υπουργός μας. Ο κ. Παυλίδης είπε «α ούμε» που σημαίνει «θα δούμε». 
      Εμείς δεν είπαμε ότι είστε αόμματοι. Εμείς λέμε ότι κάνετε τους αόμματους. Θυμάστε την ταινία με το Φωτόπουλο, τον αόμματο; Ό,τι ήθελε, το έβλεπε. Συνήθως έβλεπε τη Σπεράντζα Βρανά και το χρήμα. Το θυμάστε αυτό; 
      Έτσι είστε κι εσείς. Βλέπετε την εξουσία, γιατί σας αρέσει και το χρήμα το μοιράζετε στους διαπλεκόμενους και στο λαό. Άρα, συμφωνούμε. Δεν διαφωνούμε. Άρα, είναι μια πραγματικότητα.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΑΡΙΣΤΟΤΕΛΗΣ ΠΑΥΛΙΔΗΣ: Επιτέλους, το χιούμορ γύρισε στη Βουλή!
      ΚΥΡΙΑΚΟΣ ΒΕΛΟΠΟΥΛΟΣ: Για τη Σπεράντζα ήταν τώρα αυτό ή για τη Βουλή;
      ΑΡΙΣΤΟΤΕΛΗΣ ΠΑΥΛΙΔΗΣ: Για όλα.
      ΚΥΡΙΑΚΟΣ ΒΕΛΟΠΟΥΛΟΣ: Θα ήθελα να αναφερθώ στην κ. Μερεντίτη, την οποία άκουσα με πολλή προσοχή. Κυρία Μερεντίτη, είπατε κάτι πολύ απλό. Είπατε ότι η Ελλάδα δεν έχει πετρέλαιο. 
      Κοιτάξτε, η Ελλάδα έχει πετρέλαιο. Διότι οι Τούρκοι δεν κάνουν βόλτες, για να πάρουν μπισκοτολούκουμα στο νοτιοανατολικό Αιγαίο, ούτε ψάχνουν φωτοβολταϊκά στο Αιγαίο. Κάτι άλλο ψάχνουν με τα σεισμογραφικά τους σκάφη, με τους Νορβηγούς, τους Σουηδούς κλπ.
      Άρα, υπάρχει πετρέλαιο. Απλά, ήσασταν ανίκανοι εσείς ως κυβέρνηση και οι άλλοι ως κυβέρνηση να κάνετε εξόρυξη πετρελαίου. Αυτή είναι ολόκληρη η αλήθεια. Τα υπόλοιπα είναι εκ περισσού. 
      ΑΣΤΕΡΙΟΣ ΡΟΝΤΟΥΛΗΣ: Πέστα, Βελόπουλε!
      ΚΥΡΙΑΚΟΣ ΒΕΛΟΠΟΥΛΟΣ: Κάποια στιγμή η αυτοκριτική πρέπει να γίνει βίωμα όλων ημών εδώ μέσα, για να μη λέμε πράγματα που δεν ισχύουν. Υπάρχει πετρέλαιο στο Αιγαίο. Το ζήτημα είναι ότι δεν θέλουμε ή φοβόμαστε να κάνουμε εξόρυξη πετρελαίου. Άλλο αυτό και άλλο ότι δεν υπάρχει πετρέλαιο. Να μη λέμε στη Βουλή πράγματα που δεν ισχύουν και μας ακούει και ο ελληνικός λαός. 
      Θα ήθελα απλά να πω αυτά που λίγο ή πολύ είπαν οι περισσότεροι. Κύριε Υπουργέ, είναι παράδοξο. Είπε ο κ. Πολατίδης, ο κ. Αϊβαλιώτης, ο Πρόεδρός μας και οι άλλοι συνάδελφοι ότι είμαστε μια χώρα, η οποία έχει ήλιο. Που να πάρει και να σηκώσει, αυτό το διαθέτουμε. Τι να κάνουμε; Διαθέτουμε ήλιο! Πετρέλαιο μπορεί να μη διαθέτουμε –γιατί δεν κάνουμε εξόρυξη- αλλά ήλιο έχουμε! Το βλέπουμε τουλάχιστον αυτό και είναι εμφανές. 
      ΑΘΑΝΑΣΙΑ ΜΕΡΕΝΤΙΤΗ: Και αέρα. 
      ΚΥΡΙΑΚΟΣ ΒΕΛΟΠΟΥΛΟΣ: Και αέρα. Βέβαια, οι αεριτζήδες είναι περισσότεροι στην Ελλάδα, παρά ο αέρας. Είναι πολύ περισσότεροι. Και το λέω αυτό, για τις επιλογές που κάνουμε πολλές φορές ως κυβερνώντες ή ως κόμματα.
      Δυστυχώς –το λέω, κύριε Υπουργέ μου, γιατί δεν βλέπω μια κινητικότητα- κάποια στιγμή πρέπει να καταλάβουμε το εξής. Έχουμε ήλιο, έχουμε αέρα. Γιατί δεν κάνουμε τα αυτονόητα; Δηλαδή, κακό είναι να κάνουμε το αυτονόητο; 
      Και όμως δεν το κάνουμε. Κωλυσιεργούμε. Φτιάχνουμε νόμους, ξαναφτιάχνουμε νόμους. Έρχεται ο ένας Υπουργός, αλλάζει τον άλλο νόμο. Κάποια στιγμή ας δείξουμε τη δέουσα σοβαρότητα. 
      Ακούστε. Η Ισπανία 10.000 MW, η Γερμανία 18.000 MW, η Ελλάδα –έχω τα νούμερα εδώ μπροστά μου- 9,2 MW, πολύ λιγότερα από τα 700 που έχουν υπολογιστεί για το 2010. Άρα, λοιπόν, αυτό μας δείχνει κάτι απλό, ότι υπάρχει απουσία πολιτικής, απουσίας σοβαρότητος. 
      Γιατί το λέω αυτό; Ξεκινήσαμε όπως τα σουβλατζίδικα. Με το που ξεκίνησε η ιστορία με τα φωτοβολταϊκά πάρκα, όλοι οι Έλληνες έκαναν αιτήσεις! Ξέρετε, ο Έλληνας το έχει κουσούρι. Στη γωνία αν δουλέψει ένα μαγαζί σουβλατζίδικο, κάνουν όλοι δέκα στη σειρά. 
      Έτσι έγινε και με τα φωτοβολταϊκά. Δεν υπήρχε οργάνωση! Επτάμισι χιλιάδες αιτήσεις! Και τους έχετε σε ομηρία χρόνια τώρα, κύριε Υπουργέ! Τους έχετε σε ομηρία τους ανθρώπους αυτούς. Έχουν επενδύσει, έκαναν μελέτες, έδωσαν χρήματα, περιμένουν με αγωνία, «να ψηφίσουμε την κυβέρνηση αυτή, η οποία θα  μας βοηθήσει». 
      Τους έχετε σε ομηρία, με συνέπεια αυτοί οι άνθρωποι σήμερα να έχουν δώσει χρήματα, δεκάδες ή εκατοντάδες χιλιάδες ευρώ για μελέτες και κεφάλαιο κίνησης και να περιμένουν με υπομονή και καρτερία πότε θα μεριμνήσει το Υπουργείο και η Νέα Δημοκρατία  να απεγκλωβίσει την ιστορία των αδειών. 
      Ακούστε, κύριε Υπουργέ, θα το πω ευθέως. Έτσι όπως κάνατε το νομοσχέδιο, είναι μη βιώσιμες οι επενδύσεις, κύριε συνάδελφε. Κύριε εισηγητά, είναι μη βιώσιμες οι επενδύσεις. Και το λέω αυτό, γιατί έχω μιλήσει με ανθρώπους που κατέθεσαν φακέλους. Είναι μη βιώσιμες οι επενδύσεις, γιατί δεν ενημερώθηκαν γι’ αυτά που πάτε να κάνετε σήμερα. 
      Και θα σας πω κάτι πολύ απλό, γιατί το λέω αυτό.
      Είχαμε έναν Υπουργό, τον κ. Φώλια. Επί δύο χρόνια δεν έκανε τίποτα, κύριε Υπουργέ. Με αυτήν την ιστορία δεν έγινε τίποτα. Τίποτα. Όταν λέμε τίποτα, κυριολεκτικά τίποτα.
      Ήσασταν στο προηγούμενο Υπουργείο. Αφού λύσατε την Ολυμπιακή -και δεν είναι προσωπική αιχμή, είναι η πραγματικότητα- έρχεστε σήμερα να μου επιλύσετε το άλλο πρόβλημα του κ. Φώλια και λέτε και συγχαρητήρια στον Φώλια. Ε, δεν είναι δυνατόν! Για ποιο πράγμα συγχαρητήρια στον κ. Φώλια, για να καταλάβω και εγώ; Είπατε συγχαρητήρια για ποιο πράγμα; Γιατί πάταξε την αισχροκέρδεια; Γιατί έλεγξε την αγορά; Γιατί δώσατε άδειες; Κάνατε κάτι με τις ΑΠΕ; Δηλαδή, να ευλογούμε ο ένας τον άλλο, αυτή είναι η δουλειά μας εδώ μέσα; Όχι. Δεν υπάρχει λόγος συγχαρητηρίων, όπως δεν υπάρχει και λόγος ή δεν υπήρχε λόγος να φύγετε από το Υπουργείο σας, διότι είχατε την Ολυμπιακή ως αιχμή. Και οι άνθρωποι της «QATAR», αυτή η καταραμένη ιστορία, ευτυχώς έκαναν πίσω σήμερα. Το ξεχνάμε και αυτό; Και χθες ακούστηκε.
      Άρα, λοιπόν, και επειδή διάβασα στον Τύπο μερικά πράγματα, θα σας πω το εξής. Όταν στη Μεγάλη Βρετανία, κύριε Υπουργέ -ακούστε, είναι είδηση η οποία εμένα με συγκλόνισε- σκέφτονται να απαγορεύσουν τις πλάσμα τηλεοράσεις, γιατί είναι ενεργοβόρες και στην Ελλάδα αγοράζουμε όλοι πλάσμα τηλεόραση                -αντιληφθείτε τι σας λέω τώρα- εμείς συζητάμε ακόμη και τώρα πώς θα κάνουμε φωτοβολταϊκά. Οι άλλοι τις πλάσμα σκέφτονται να τις απαγορεύσουν. Εμείς αγοράζουμε κατά χιλιάδες πλάσμα τηλεοράσεις που είναι ενεργοβόρες και συζητάμε εδώ επί ώρες αν πρέπει να κάνουμε επιτέλους τα φωτοβολταϊκά πράξη.
      Αφήστε την αγορά να λειτουργήσει. Δεν μπορεί να είστε φιλελεύθεροι από τη μία και από την άλλη, να επιβάλλετε τιμές. Δεν μπορώ να το καταλάβω. Εσείς, Υπουργός Ευρωπαίος -γιατί είστε με ευρωπαϊκή προοπτική, φιλελεύθερη αντίληψη και το γνωρίζουμε όλοι πάρα πολύ καλά και καλά κάνετε- είστε υπέρ της φιλελεύθερης αγοράς. Είναι επιλογή σας. Εδώ πώς βάζετε τιμές; Πώς βάζετε όρια στην τιμολόγηση; Κάτι δεν πάει καλά. Αυτό είναι αντιφατική πολιτική.
      Και συνεχίζω, για τις κατοικίες. Για να βάλω εγώ φωτοβολταϊκό στο σπίτι μου, κύριε Υπουργέ, θα πρέπει τα 1.500 ευρώ για φωτοβολταϊκά να τα πληρώσεις στη ΔΕΗ, κύριε Πολατίδη. Να τα πληρώσω. Να τα πληρώσω, Υπουργέ μου. Γιατί να δώσεις 7.500 ευρώ για μελέτη; Δηλαδή, αντί να δώσουμε κίνητρο στον πολίτη να βάλει φωτοβολταϊκό σπίτι του, ο καθένας που μπορεί, αν τουλάχιστον επιτρέπεται, του λένε «δώσε και 7.500 για μελέτη»;
      Αυτά είναι προσκόμματα, γιατί κάποιοι πρέπει να κερδίζουν χρήματα ή δεν θέλετε να γίνει επιτέλους το φωτοβολταϊκό πράξη και ενέργεια. Δεν υπάρχει άλλη δικαιολογία.
      Έχεις εσύ και άλλο σπίτι για να βάλεις φωτοβολταϊκό; Οι μηχανικοί να κτίζουν σπίτια όχι να κάνουν φωτοβολταϊκά.
      Δεν θα σας πω για τη ΡΑΕ, γιατί η ΡΑΕ είναι η πιο αμαρτωλή ιστορία. Βάλτε χέρι στη ΡΑΕ, κύριε Υπουργέ. Δεν θα σας πω για όλα όσα έγιναν με τη γερμανική εταιρεία και πώς απεσύρθη αυτή η ιστορία και πώς έκανε πίσω. Ψάξτε το. Το είχα πει και εδώ μέσα πριν μήνες, η ΡΑΕ είναι αμαρτωλή ιστορία, γιατί λειτουργεί υπέρ των συμφερόντων ιδιωτών συγκεκριμένων και μπορώ να σας πω συγκεκριμένα, ΤΕΡΝΑ-Μαντούδι-Μυτιληναίος. Εγώ λέω και ονόματα, δεν φοβάμαι να τα πω.
      Βέβαια, το Μυτιληναίο οι άλλοι τον άνδρωσαν, το ΠΑΣΟΚ. Τον ανδρώσατε κατά το παρελθόν. Ψάξτε λίγο την ιστορία του. Επειδή γνωρίζω ως δημοσιογράφος μερικά πράγματα, τον ανδρώσατε, τον μεγαλώσατε, τον γιγαντώσατε και σήμερα και οι άλλοι το συνεχίζουν.
      Το θέμα, λοιπόν, είναι ότι οι κύριοι στη ΡΑΕ, κύριε Υπουργέ, πληρώνονται αδρά. Θα μας πείτε πόσο παίρνει ο πρόεδρος και οι κύριοι εκεί μέσα; Να μας πείτε για να ξέρουμε με πόσα χρήματα αμείβονται τα golden boys. Χαμήλωσε η τιμή; Αν χαμήλωσε, πάλι καλά, γιατί οι μισθοί των 20.000 ευρώ του κ. Αθανασόπουλου, των 22.000 ευρώ του Χατζηεμμανουήλ και των υπολοίπων είναι όχι golden, αλλά είναι platinum boys. Δεν είναι golden boys.
      Κλείνω, λέγοντας το εξής στον κύριο συνάδελφο, τον εισηγητή της Νέας Δημοκρατίας. Είπατε για ενεργειακή ασφάλεια, όταν παίρνουμε ρεύμα από τους Τούρκους; Αυτό είναι ενεργειακή ασφάλεια; Αυτό είναι απασφαλισμένη χειροβομβίδα. Αν, λοιπόν, δεν καταλαβαίνετε…
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Και από τους Τούρκους.
      ΚΥΡΙΑΚΟΣ ΒΕΛΟΠΟΥΛΟΣ: Από τους Τούρκους παίρνουμε και σήμερα οι Τούρκοι προκαλούν στο Αιγαίο. Αν σου κλείσουν το ρελέ αύριο το πρωί, «γεια σου» θα σου πουν. Αυτή είναι η πραγματικότητα. Και αν δεν τη δούμε, ειλικρινά φοβούμαι ότι θα συζητάμε επί ώρες.
      Θα πω στον κ. Σγουρίδη, για την οπτική ρύπανση: Νεολογισμός. Λέει ότι είναι οπτική ρύπανση αυτές οι γεννήτριες οι μεγάλες που γυρίζουν και φέρνουν από τον αέρα ρεύμα. Οπτική ρύπανση; Ε, τότε να αφαιρέσουμε από τη Μύκονο τους ανεμόμυλους. Είναι οπτική ρύπανση. Και εκείνοι γυρίζουν γύρω-γύρω.
      ΙΩΑΝΝΗΣ ΑΜΟΙΡΙΔΗΣ: Διαφημίσεις μεγάλες.
      ΚΥΡΙΑΚΟΣ ΒΕΛΟΠΟΥΛΟΣ: Δηλαδή, κάποια στιγμή, κύριε Αμοιρίδη…
      ΙΩΑΝΝΗΣ ΑΜΟΙΡΙΔΗΣ: (Δεν ακούστηκε).
      ΚΥΡΙΑΚΟΣ ΒΕΛΟΠΟΥΛΟΣ: Κύριε Αμοιρίδη, τα ελληνικά είναι καλά. Η οπτική ρύπανση είναι οπτική ρύπανση. Μιλούσε για τις ανεμογεννήτριες.
      Λέω, λοιπόν, το εξής.
      ΙΩΑΝΝΗΣ ΑΜΟΙΡΙΔΗΣ: (Δεν ακούστηκε).
      ΚΥΡΙΑΚΟΣ ΒΕΛΟΠΟΥΛΟΣ: Μην κάνεις ηχορύπανση, σε παρακαλώ, γιατί με διακόπτεις συνέχεια. Πέντε φορές με διέκοψες σήμερα. Μη μου το κάνεις αυτό. Μπορώ να το κάνω και εγώ.
      Λέω, λοιπόν και κλείνω εδώ. Ακούστε και να το κλείσουμε. Είπατε, κύριε Παναγιωτόπουλε, ότι έχετε μακρύ δρόμο να διανύσετε. Κάνετε λάθος. Ο δρόμος είναι πολύ κοντά για το σπίτι σας. Και θα είστε αντιπολίτευση.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Υπουργός Ανάπτυξης  κ. Χατζηδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, αστειευόμενος, θέλω να πω στο φίλο κ. Βελόπουλο ότι στην περίπτωσή του ισχύει το «πάρτον στο γάμο σου, να σου πει και του χρόνου». Του έδωσα τη σειρά μου για να μας τα ψάλλει!
      ΚΥΡΙΑΚΟΣ ΒΕΛΟΠΟΥΛΟΣ: Πάντως, ψάλτης δεν είμαι, κύριε Υπουργέ! 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Κυρίες και κύριοι συνάδελφοι, είχε υποχρέωση να πει αυτά που πιστεύει, εν πάση περιπτώσει. 
      Άκουσα κριτική από πολλές πλευρές και για το νομοσχέδιο και για την πολιτική της Κυβέρνησης, ιδίως στην τοποθέτηση του Προέδρου του Λαϊκού Ορθόδοξου Συναγερμού κ. Καρατζαφέρη. Δεν είναι η πρώτη φορά που ακούγεται, αλλά προφανώς ούτε και η τελευταία. Άλλωστε, είναι και υποχρέωση της Αντιπολίτευσης να ελέγχει την Κυβέρνηση. 
      Νομίζω, όμως, ότι ελέχθησαν και σήμερα αρκετές υπερβολές για τη διαδρομή και για την πολιτική της Κυβέρνησης που αδικούν και την Κυβέρνηση, αλλά και αυτούς που τα είπαν. 
      Σε σχέση με το χειρισμό για παράδειγμα της τελευταίας χρηματοοικονομικής κρίσης που εξελίσσεται, είναι γνωστό ότι η Κυβέρνηση αντέδρασε αμέσως προτείνοντας στην Ευρωπαϊκή Επιτροπή και εφαρμόζοντας στη συνέχεια, ένα σημαντικό πρόγραμμα ρευστότητας της αγοράς. Είναι γνωστό ότι υπάρχει στήριξη των μικρομεσαίων από το Ταμείο Εγγυοδοσίας των Επιχειρήσεων και η Κυβέρνηση παρακολουθώντας τις εξελίξεις είναι έτοιμη κάθε μέρα να στηρίζει τους μικρομεσαίους και με προσαρμογές αν χρειαστεί της πολιτικής της, όπως κάνουν όλες οι κυβερνήσεις διεθνώς, γιατί αλλάζουν οι συνθήκες από μέρα σε μέρα. 
      Είναι γνωστό ότι η Κυβέρνηση έχει στηρίξει με πολύ συγκεκριμένα μέτρα διάφορες αδύναμες ομάδες του πληθυσμού, όπως είναι οι αγρότες και πολύ περισσότερο οι άνεργοι, με μέτρα τα οποία εξαγγέλθηκαν πριν από τα Χριστούγεννα. Είναι γνωστό ότι από την πλευρά της Κυβέρνησης προχωρούν μια σειρά από μεταρρυθμίσεις, όπως είναι η μεταρρύθμιση στην οποία αναφέρθηκε ο κ. Βελόπουλος στην Ολυμπιακή η οποία εξελίσσεται κανονικά, η μεταρρύθμιση στον ΟΣΕ και η μεταρρύθμιση για την απλούστευση του διοικητικού περιβάλλοντος. 
      Είναι επίσης γνωστό ότι η Κυβέρνηση στηρίζει και στηρίζεται στις δημόσιες επενδύσεις και ενισχύει αυτές τις επενδύσεις με Συμπράξεις Δημόσιου και Ιδιωτικού Τομέα σε πολλά και διαφορετικά πεδία, έτσι ώστε σ’ αυτήν την κρίσιμη συγκυρία και για μας, για όλη την Ευρώπη και για όλο τον κόσμο να μην έχουμε σοβαρά προβλήματα σε σχέση με τους αναπτυξιακούς ρυθμούς της χώρας. 
      Την ίδια στιγμή, είναι εξίσου γνωστό ότι υπάρχει μία εντυπωσιακή, θα έλεγα, καταστροφολογία από την πλευρά της Αντιπολίτευσης. Η Κυβέρνηση, όπως και καμμιά υπεύθυνη κυβέρνηση πουθενά στην Ευρωπαϊκή Ένωση, δεν πανηγυρίζει προφανώς για την κατάσταση. Δεν δικαιούμαστε να πανηγυρίζουμε. Πρέπει να είμαστε σε επιφυλακή κάθε μέρα. 
      Όμως, η Αντιπολίτευση είναι που χαμηλώνει τον πήχη για την Κυβέρνηση. Η Αντιπολίτευση είναι εκείνη η οποία έλεγε ότι θα «φουντώσει» ο πληθωρισμός, ενώ υπάρχει αποκλιμάκωση, όπως και σ’ άλλες χώρες της Ευρωπαϊκής Ένωσης. Ο πληθωρισμός έχει φτάσει βοηθούσης –και θέλω να είμαι ειλικρινής- και της καταστάσεως η οποία υπάρχει σε ιστορικό χαμηλό, στο 2%. 
      ΦΙΛΙΠΠΟΣ ΣΑΧΙΝΙΔΗΣ: Ο πληθωρισμός ξεφουσκώνει όταν υπάρχει κρίση. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Αναφέρομαι στην κριτική σας η οποία προέβλεπε, μέχρι πριν από πολύ λίγους μήνες, ότι θα έχουμε φούντωμα του πληθωρισμού. 
      Η Αντιπολίτευση έλεγε ότι θα έχει πρόβλημα η Κυβέρνηση να δανειστεί σήμερα. Δεν ήμασταν εμείς που πανηγυρίζουμε για το ότι η Ελλάδα δανείζεται χωρίς κανένα πρόβλημα, σε σχέση με τα έντοκα γραμμάτια του δημοσίου. Εσείς ήσασταν εκείνοι οι οποίοι τις προηγούμενες μέρες ποντάρατε σ’ αυτό. Και η Αντιπολίτευση ήταν που αμφισβητούσε μέχρι και την προηγούμενη μέρα την έγκριση του σχεδίου ρευστότητας της Κυβέρνησης από την Ευρωπαϊκή Επιτροπή, όταν είναι γνωστό ότι το πρόγραμμα ρευστότητας της Κυβέρνησης εγκρίθηκε τρίτο κατά σειρά στην Ευρωπαϊκή Ένωση των είκοσι επτά. 
      Κυρίες και κύριοι συνάδελφοι, η κρίση στον ενεργειακό τομέα μεταξύ Ρωσίας και Ουκρανίας, αποδεικνύει την κρισιμότητα αυτού του τομέα τον οποίο όλοι πρέπει να προσέξουμε και να τον προσέξουμε διπλά σ’ αυτήν ακριβώς τη δύσκολη οικονομική συγκυρία. Αυτός ήταν και ο λόγος που χθες, τις πρώτες μέρες ανάληψης των καθηκόντων μου, ήμουν στις Βρυξέλλες, στο έκτακτο Συμβούλιο των Υπουργών Ενέργειας, το οποίο είχε ως αποκλειστικό σκοπό ακριβώς το να ασχοληθεί και με το θέμα της συγκεκριμένης αυτής κρίσης στις σχέσεις Ρωσίας- Ουκρανίας, αλλά και με το θέμα της ενεργειακής ασφάλειας και επάρκειας στην Ευρωπαϊκή Ένωση. 
      	Η Κυβέρνηση κάνει πολύ συγκεκριμένη προσπάθεια στον τομέα της ενέργειας. 
      Ακούστηκε ότι η χώρα δεν κάνει ενεργειακή στρατηγική. Νομίζω πως αδικείτε και τον εαυτό σας, λέγοντας αυτά τα πράγματα. Αναφέρομαι, κυρίως, στους συναδέλφους του ΠΑΣΟΚ. Διότι εγώ, σε αντίθεση με εσάς, που λέτε ότι η χώρα δεν έχει ενεργειακή στρατηγική, θέλω να πω ότι και εσείς κάνατε προσπάθειες επί των ημερών σας, για να έχουμε δίκτυα με τα οποία να εφοδιάζεται η χώρα ενεργειακά και τις ενέργειες αυτές τις συνεχίσαμε εμείς – ο κ. Σιούφας, ο κ. Φώλιας, προκάτοχοί μου στο Υπουργείο Ανάπτυξης- και εντείναμε αυτές τις προσπάθειες, έτσι ώστε η χώρα να μπορεί σήμερα να υπερηφανεύεται βασίμως ότι έχει καταστεί ενεργειακός κόμβος στην ευρύτερη περιοχή μας. 
      Τι άλλο παρά πρόοδος είναι το σχέδιο –πολύ συγκεκριμένο νομοσχέδιο- για την κατασκευή του αγωγού Μπουργκάς- Αλεξανδρούπολη; Τι άλλο παρά πρόοδος είναι ο άλλος αγωγός φυσικού αερίου, ο λεγόμενος ITGI; Τι άλλο παρά πρόοδος είναι η συμφωνία μας για την κατασκευή του αγωγού Sals Dream; 
      Εγώ, αν έκανα κάποια κριτική, θα την έκανα στους εαυτούς μας, ότι δεν έχουμε επαρκώς προβάλει αυτές τις μεγάλες επιτυχίες στον ενεργειακό τομέα, οι οποίες πραγματικά ενισχύουν το γεωστρατηγικό ρόλο της χώρας και μας δίνουν μια άλλη προοπτική. 
      Θα σας πω, όμως, και κάτι άλλο: Μόλις προχθές έγινε συνεδρίαση σε επίπεδο ειδικών στις Βρυξέλλες για το θέμα της κρίσης Ρωσίας-Ουκρανίας. Εκεί ο εκπρόσωπος της Ευρωπαϊκής Επιτροπής δημοσία έδωσε συγχαρητήρια στην Ελλάδα και κάλεσε και άλλες χώρες να ακολουθήσουν το παράδειγμά μας σε σχέση με την πολλαπλότητα των πηγών και των οδεύσεων ενέργειας που έχει η χώρα μας. Γιατί εμείς –ξέρετε- είμαστε η μόνη χώρα στην τελευταία κρίση Ρωσίας – Ουκρανίας, που θα μπορούσε εν δυνάμει να πληγεί από την κρίση και δεν επλήγη, διότι έχουμε τη δυνατότητα εφοδιασμού με LNG, με υγροποιημένο φυσικό αέριο. Όπως δεν επλήγη η χώρα μέχρι τώρα, δεν πρόκειται να πληγεί και από εδώ και πέρα, ακριβώς γιατί και οι προηγούμενες κυβερνήσεις, αλλά και η σημερινή, φρόντισαν, έτσι ώστε να έχουμε εναλλακτικές δυνατότητες και λύσεις. Όταν, λοιπόν, μας συγχαίρει η Ευρωπαϊκή Επιτροπή, νομίζω ότι περισσεύει καμμιά φορά η μικροψυχία στον τόπο μας. 
      Το ίδιο νομίζω, κυρίες και κύριοι συνάδελφοι, του ΠΑΣΟΚ και της Αριστεράς, ότι ισχύει και στον τομέα των ανανεώσιμων πηγών ενέργειας -θα ήμουν ευτυχής, γιατί πράγματι δεκατρία χρόνια από τη ζωή μου έμεινα στις Βρυξέλλες- αν η χώρα μας δεν είχε χάσει τόσο έδαφος τα χρόνια που πέρασαν, κυρίως τη δική σας περίοδο, κυρίες και κύριοι συνάδελφοι του ΠΑΣΟΚ, στον τομέα της προώθησης των ανανεώσιμων πηγών ενέργειας. 
      Τα στοιχεία –νομίζω- είναι πάρα πολύ συγκεκριμένα: Το 2004, όταν ανέλαβε αυτή η Κυβέρνηση η εγκατεστημένη ισχύς σε ανανεώσιμες πηγές ενέργειας ήταν 430 MW. Μετά από πέντε χρόνια, η εγκατεστημένη ισχύς σε ανανεώσιμες πηγές ενέργειας είναι 1350 MW. Έχουμε τριπλασιασμό της εγκατεστημένης ισχύος. Μακάρι να ήμασταν πολύ παραπέρα! Η προσπάθεια που γίνεται απ’ αυτό το νομοσχέδιο είναι ακριβώς αυτή. Όμως, όποια κριτική και αν ασκηθεί, οι αριθμοί είναι πάρα πολύ συγκεκριμένοι και δείχνουν, παρά τις δυσκολίες, ότι υπήρξε μια πολύ συγκεκριμένη και πάρα πολύ μεγάλη πρόοδος, που πρέπει να πιστωθεί στις κυβερνήσεις της Νέας Δημοκρατίας από το 2004 και μετά. 
      Κυρίες και κύριοι συνάδελφοι, έρχομαι τώρα στον πυρήνα του νομοσχεδίου, το οποίο συζητάμε και το οποίο προετοιμάστηκε από το συνάδελφό μου κ. Φώλια, ο οποίος έκανε εξαιρετική δουλειά και στο συγκεκριμένο θέμα και γενικότερα στο Υπουργείο Ανάπτυξης. 
      Ως χώρα οφείλουμε να αξιοποιήσουμε ευκαιρίες που θα διαμορφώσουν ένα καλύτερο ενεργειακό περιβάλλον για όλους μας, ένα περιβάλλον το οποίο θα χαρακτηρίζεται από ενεργειακή ασφάλεια, ανταγωνιστικότητα, απλούστευση διαδικασιών, διαφάνεια, προστασία του καταναλωτή και φυσικά προώθηση της πράσινης ενέργειας προς όφελος του περιβάλλοντος αλλά και της οικονομίας μας συνολικά. 
      Αυτοί οι στόχοι απαιτούν το κατάλληλο πλαίσιο προκειμένου να υλοποιηθούν. Απαιτούν ολοκληρωμένες και συνεκτικές πολιτικές σ’ όλο το φάσμα των αρμοδιοτήτων του Υπουργείου. Πολιτικές που απελευθερώνουν δημιουργικές δυνάμεις και δίνουν ώθηση στην οικονομία του  τόπου αλλά και στη  βιώσιμη ανάπτυξη. 
      Το σχέδιο νόμου που σήμερα συζητάμε αφορά όπως έχει ήδη καταστεί σαφές ουσιαστικά τρεις θεματικές ενότητες. 
      Πρώτον, την ενσωμάτωση της οδηγίας 2004/8 για τη συμπαραγωγή που έχει ως στόχο την εξοικονόμηση της πρωτογενούς ενέργειας και την αποφυγή απωλειών στα ηλεκτρικά δίκτυα. 
      Δεύτερον, ρυθμίσεις για την ταχύτερη ολοκλήρωση και λειτουργία του υδροηλεκτρικού έργου στη Μεσοχώρα των Τρικάλων. 
      Τρίτον, κρίσιμα θέματα που αφορούν τις ανανεώσιμες πηγές ενέργειας, τα φωτοβολταϊκά συστήματα, καθώς οργανωτικές και άλλες διατάξεις για τους εποπτευόμενους φορείς του Υπουργείου. 
      Στο πρώτο θέμα, στο θέμα της συμπαραγωγής τώρα. Η συμπαραγωγή είναι η συνδυασμένη παραγωγή ηλεκτρικής και θερμικής ενέργειας από την ίδια πηγή ενέργειας. Και υπολογίζεται ότι ενώ ένας ηλεκτρικός σταθμός ηλεκτροπαραγωγής έχει  βαθμό απόδοσης 30%-45%, ο  βαθμός απόδοσης των συστημάτων συμπαραγωγής φτάνει στο 80%-85%. Προωθείται, λοιπόν, αυτή η τεχνική έννοια της συμπαραγωγής από την πλευρά της Ευρωπαϊκής Ένωσης. 
      Ασκήθηκε κριτική ότι δήθεν η Κυβέρνηση καθυστέρησε. Θέλω να σας πω ότι ο αριθμός των κρατών-μελών της Ευρωπαϊκής Ένωσης που έχουν ενσωματώσει αυτήν την οδηγία για τη συμπαραγωγή είναι μονοψήφιος, κυρίες και κύριοι συνάδελφοι. Οι περισσότεροι δεν την έχουν ενσωματώσει. Και αυτό γιατί υπήρξαν καθυστερήσεις από την πλευρά της ίδιας της Ευρωπαϊκής Επιτροπής σε σχέση με κάποιες τεχνικές ρυθμίσεις που ακολουθούσαν την οδηγία, προκειμένου να βοηθηθεί ουσιαστικά η ίδια η ενσωμάτωση. 
      Επομένως με τη ρύθμιση αυτή μπορούμε να έχουμε και από τη ΔΕΗ και από τους άλλους παραγωγούς ενέργειας, εάν γίνει χρήση των δυνατοτήτων που δίνονται με το καινούργιο νομοθετικό εργαλείο, ουσιαστική εξοικονόμηση ενέργειας, πράγμα το οποίο, νομίζω, ότι ενώνει όλες τις πτέρυγες αυτής της Αίθουσας. 
      Σε ό,τι αφορά το υδροηλεκτρικό έργο της ΔΕΗ στη Μεσοχώρα, είναι ένα έργο για το οποίο –ήδη έχει λεχθεί- έχουν επενδυθεί μέχρι σήμερα 400.000.000 ευρώ. Και η ρύθμιση που συζητάμε εδώ θα ανοίξει το δρόμο για τη λειτουργία του και πρέπει να πω ότι έχει τη συναίνεση όλων των τοπικών φορέων. Η σημασία του ευνόητη, καθώς θα αυξηθεί η παραγωγή καθαρής ηλεκτρικής ενέργειας αξίας 25.000.000 ευρώ ετησίως και θα αποφευχθούν οι εκπομπές διοξειδίου του άνθρακος της τάξεως των τετρακοσίων χιλιάδων τόνων ετησίως. 
      Έτσι, μεταξύ άλλων, προάγεται η παραγωγή ηλεκτρικής ενέργειας από ανανεώσιμες πηγές ενέργειας, έτσι ώστε το 2010 η χώρα μας να πλησιάσει το στόχο του 20% και συμβάλλουμε σημαντικά στον περιορισμό της κατανάλωσης τόσο των πολύτιμων εγχώριων αποθεμάτων στερεών καυσίμων όσο και των εισαγόμενων καυσίμων. Και εδώ υπήρξαν επισημάνσεις ότι υπήρξε καθυστέρηση καθώς ήταν έτοιμη πρώτα η μονάδα και υπήρξαν καθυστερήσεις για τις απαλλοτριώσεις προκειμένου να κατασκευαστεί ο ταμιευτήρας. 
      Γνωρίζετε όμως καλύτερα από εμένα, γιατί εσείς ασχοληθήκατε νωρίτερα από εμένα με το συγκεκριμένο νομοσχέδιο, ότι υπήρχαν πολύ συγκεκριμένες εμπλοκές στο Συμβούλιο της Επικρατείας. Μόλις αντιμετωπίστηκε το συγκεκριμένο θέμα, η Κυβέρνηση αντιμετωπίζει το ζήτημα του σταθμού της Μεσοχώρας. 
      Επίσης η Κυβέρνηση, πέραν του ότι έχει λάβει σε πάρα πολύ μεγάλο βαθμό υπ’ όψιν της τις απόψεις της τοπικής κοινωνίας, με τη νομοτεχνική βελτίωση που σήμερα κατέθεσα λαμβάνει πολύ σοβαρά υπ’ όψιν το αίτημα του Δήμου Πινδέων σε σχέση με την εγγύηση της τάξεως των 5.000.000 που ζητούσε από τη ΔΕΗ κι έτσι καλύπτεται και αυτό το ζήτημα. Kαι ελπίζω μ’ αυτόν τον τρόπο να ικανοποιούνται σε κάποιο βαθμό και αιτήματα διαφόρων συναδέλφων απ’ όλες τις πτέρυγες της Βουλής.
      Κυρίες και κύριοι συνάδελφοι, έρχομαι τώρα στην τρίτη θεματική ενότητα του νομοσχεδίου που αφορά κατά βάση τις ανανεώσιμες πηγές ενέργειας, τα φωτοβολταϊκά συστήματα, τη γεωθερμία και άλλες μορφές ανανεώσιμης ενέργειας. Αναφορικά με την αδειοδότηση για ανανεώσιμες πηγές ενέργειας αναγνωρίζουμε ότι υπάρχει πολυδιάσπαση και εμπλοκή πολλών φορέων στον τομέα αυτό. Άλλωστε σ’ όλες τις χώρες της Ευρωπαϊκής Ένωσης, λιγότερο ή περισσότερο, παρατηρούνται τέτοια φαινόμενα καθώς είναι ένα νέο σχετικά πεδίο για όλους μας. 
      Ωστόσο, επειδή δεν είμαστε δογματικοί, με το νομοσχέδιο αυτό απλοποιούμε και επιταχύνουμε τις διαδικασίες για την απόκτηση ή τροποποίηση της άδειας παραγωγής ανανεώσιμων πηγών ενέργειας. Για τα φωτοβολταϊκά συστήματα εκμεταλλευόμαστε το επενδυτικό ενδιαφέρον που εκφράστηκε, υιοθετούμε ορθολογικό σύστημα για την επιτυχή υλοποίηση των έργων και την παράλληλη αποφυγή δυσανάλογης επιβάρυνσης των καταναλωτών από το τέλος ΑΠΕ, όπως λέγεται, το τέλος ανανεώσιμων πηγών ενέργειας. 
      Για την ανάπτυξη ανανεώσιμων πηγών ενέργειας και από τον πολίτη προβλέπεται ειδικό πρόγραμμα που θα επιτρέπει την εύκολη εγκατάσταση φωτοβολταϊκών στις στέγες ιδιωτικών κτηρίων και θα αρκεί μόνο μία άδεια μηχανικού για να μπορεί κάποιος να εγκαταστήσει φωτοβολταϊκές μονάδες στο σπίτι του, στο γραφείο του, στην ιδιοκτησία του. 
      Για την εξέλιξη της αγοράς και την ανάπτυξη μεγάλων σταθμών κρίσιμης σημασίας προβλέπουμε διαγωνιστική διαδικασία επί της τιμής αγοράς ενέργειας ώστε με μικρότερο κόστος να έχουμε το μεγαλύτερο όφελος για το ενεργειακό ισοζύγιο της χώρας.
      Κυρίες και κύριοι συνάδελφοι, σημαντική παράμετρος για την εξέλιξη των ανανεώσιμων πηγών ενέργειας υπήρξε η αδυναμία μεταφοράς της παραγόμενης ισχύος από τα υφιστάμενα δίκτυα. Αντιμετωπίζουμε το ζήτημα με τις ρυθμίσεις που προτείνουμε καθώς υιοθετούνται για πρώτη φορά σαφείς διαδικασίες έκδοσης των προσφορών σύνδεσης. Απελευθερώνουμε ηλεκτρικό χώρο από έργα που δεν φαίνεται να μπορούν να υλοποιηθούν άμεσα για να έχουν πρόσβαση και μεταγενέστερα αιτήματα. 
      Κυρίες και κύριοι συνάδελφοι, στο πλαίσιο αυτής της συζήτησης για τις ανανεώσιμες πηγές ενέργειας άκουσα και κάποιες ιδιόρρυθμες θεωρίες, ότι δηλαδή με την καλλιέργεια φυκιών θα μπορούσαμε να μην έχουμε εκπομπές αερίων και να γλιτώσει η ΔΕΗ από την επιβάρυνση που προβλέπεται από τις σχετικές ρυθμίσεις του Πρωτοκόλλου του Κιότο. Είναι αλήθεια ότι υπάρχει μία σχετική έρευνα αλλά είναι σε υβριδικό επίπεδο, επομένως καλό είναι ιδίως Αρχηγοί κομμάτων να μην υιοθετούν σ’ αυτήν την Αίθουσα με τόση ευκολία αυτές τις θεωρίες διότι θα πω –και νομίζω ότι δικαιούμαι να το πω- ότι μας πουλάνε μ’ αυτόν τον τρόπο «φύκια για μεταξωτές κορδέλες». 
      Το ίδιο ισχύει και για την περίπτωση της Τουρκίας όπου ειπώθηκε δήθεν ότι τα νησιά μας είναι εξαρτημένα ενεργειακά από την Τουρκία. Αυτό είναι απολύτως ανακριβές. Βεβαίως η χώρα μας είναι διασυνδεδεμένη με όλους τους γείτονές μας, όπως είναι ευρωπαϊκή υποχρέωσή μας. Υπάρχει ενεργειακή αγορά της Νοτιοανατολικής Ευρώπης. Έχουμε το δικαίωμα να εισάγουμε από την Τουρκία και το δικαίωμα να εξάγουμε στην Τουρκία ανάλογα με τις ανάγκες κάθε εποχής, αλλά την ίδια στιγμή προφανώς ενδιαφερόμαστε για την ενεργειακή επάρκεια και ασφάλεια της χώρας μας και αυτός είναι βασικός μας στόχος.
      Σε ό,τι αφορά τις οργανωτικές και άλλες διατάξεις των φορέων που εποπτεύονται από το Υπουργείο, σημαντικό σημείο εδώ αποτελεί ο προσδιορισμός της διαδικασίας καθορισμού των προς αντικατάσταση μονάδων της ΔΕΗ και των όρων λειτουργίας τους για να διασφαλιστεί η βέλτιστη επιλογή των πλέον κατάλληλων μονάδων βάσει των πραγματικών αναγκών του συστήματος.
      Τέλος, κυρίες και κύριοι συνάδελφοι, θα συζητηθούν και δύο σημαντικές τροπολογίες. Η μία αφορά τη σχετική ρύθμιση για την εφεδρική αγορά ενέργειας. Είναι πολύ σημαντική ρύθμιση, την οποία θα πρέπει να γνωρίζουν οι Έλληνες πολίτες. Διότι αξιοποιούμε μία σχετικά νέα τεχνολογία με αεροστροβίλους, έτσι ώστε πολύ γρήγορα και μέχρι το καλοκαίρι, ενδεχομένως, να μπορούν να εγκατασταθούν νέες ευέλικτες μονάδες, οι οποίες να μπορέσουν να αντιμετωπίσουν την αυξημένη ενεργειακή ζήτηση σε ορισμένες εποχές του χρόνου. Υπάρχουν ισχυρά κίνητρα γι’ αυτό και νομίζουμε ότι, όπως συνέβη και σ’ άλλες χώρες, η αγορά στην Ελλάδα θα αντιδράσει θετικά προκειμένου άμεσα να αντιμετωπίσουμε το πρόβλημα της ενεργειακής επάρκειας ιδιαίτερα το καλοκαίρι. 
      Η δεύτερη τροπολογία αφορά στη γεωθερμία. Στόχος μας είναι να πετύχουμε την καλύτερη δυνατή εκμετάλλευση των δυνατοτήτων των γεωθερμικών πεδίων. Δημιουργούμε μ’ αυτήν την τροπολογία ένα σταθερό περιβάλλον που θα ευνοήσει την ανάπτυξη των σχετικών επενδύσεων, τη δημιουργία νέων θέσεων απασχόλησης, αλλά και το περιβάλλον. Ειδικά για τις αγροτικές χρήσεις η γεωθερμία μπορεί να συμβάλει ουσιαστικά στην ανάπτυξη όχι μόνο των τοπικών κοινωνιών και οικονομιών αλλά και του συνόλου της χώρας. 
      Κυρίες και κύριοι συνάδελφοι, πριν κατέλθω από το Βήμα, θέλω να σας πω ότι η Κυβέρνηση αποφάσισε να αποσύρει κάποιες λίγες ρυθμίσεις που υπήρχαν για την Επιτροπή Ανταγωνισμού. Όχι γιατί θεωρούμε ότι οι ρυθμίσεις αυτές ήταν σε λάθος κατεύθυνση, αλλά γιατί η Κυβέρνηση είχε αποφασίσει να καταθέσει συνολική ρύθμιση για την Επιτροπή Ανταγωνισμού. Δίνουμε ιδιαίτερη βαρύτητα στο θέμα της λειτουργίας της Επιτροπής Ανταγωνισμού και λαμβάνουμε υπ’ όψιν μας τα μοντέλα άλλων ευρωπαϊκών κρατών. Είναι απόφαση της Κυβέρνησης να κάνει πόλεμο στα καρτέλ, να εντείνει τον πόλεμο που υπάρχει μέχρι σήμερα. Θέλω να σας θυμίσω ότι τα πρόστιμα τα οποία έχει επιβάλει η Επιτροπή Ανταγωνισμού επί Νέας Δημοκρατίας είναι πολλαπλάσια, είκοσι φορές και πάνω, απ’ όταν ήταν κυβέρνηση το ΠΑΣΟΚ. Θέλουμε, λοιπόν, να κάνουμε μία νέα, μια σύγχρονη ρύθμιση για την Επιτροπή Ανταγωνισμού, έτσι ώστε να την εξοπλίσουμε ακόμα με μεγαλύτερες δυνατότητες και γι’ αυτόν το λόγο, επειδή θα κάνουμε συνολική παρέμβαση, αποσύρουμε προσωρινά αυτές τις διατάξεις. Σύντομα θα κατατεθεί όμως το σχετικό νομοσχέδιο στη Βουλή. 
      Κυρίες και κύριοι συνάδελφοι, με το νομοσχέδιο που συζητούμε εμείς πιστεύουμε ότι χωρίς καμμία αμφιβολία κάνουμε ένα βήμα προς μία σύγχρονη ενεργειακή πολιτική. Προωθούμε τη συνδυασμένη παραγωγή ηλεκτρικής και θερμικής ενέργειας και ολοκληρώνουμε ένα μεγάλο ενεργειακό έργο στα Τρίκαλα που θα βοηθήσει όλη τη χώρα και ενισχύουμε τις ανανεώσιμες πηγές ενέργειας. Κάνουμε ένα βήμα μπροστά για τη χώρα σ’ έναν πολύ κρίσιμο τομέα. Βελτιώνουμε το επενδυτικό περιβάλλον, ενισχύουμε την επιχειρηματικότητα, ακολουθούμε ένα αναπτυξιακό πρότυπο ανθρωποκεντρικό, δημιουργούμε οικονομία ευκαιριών για όλους. Χωρίς αμφιβολία δεν λύνουμε, και δεν ισχυριστήκαμε ποτέ ότι λύνουμε, όλα τα ενεργειακά προβλήματα της χώρας. Αλλά από την άλλη πλευρά, νομίζω, ότι όποιος έχει την υπομονή να παρακολουθήσει αυτήν τη συζήτηση, θα διαπιστώσει ότι από την πλευρά της Αντιπολίτευσης έχουν λεχθεί μεγάλες υπερβολές, ενώ από την πλευρά της Κυβέρνησης η επιλογή είναι ξεκάθαρη, βήματα πολύ συγκεκριμένα, βήματα στο δρόμο της Ευρώπης και της κοινής λογικής, βήματα στην κατεύθυνση της προστασίας του περιβάλλοντος και της ενεργειακής επάρκειας της χώρας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ κ. Παπουτσής έχει το λόγο. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, επιτρέψτε μου κατ’ αρχάς να συγχαρώ τον κύριο Υπουργό και τον κύριο Υφυπουργό για την ανάληψη των καθηκόντων τους και να τους ευχηθώ καλή δύναμη και κουράγιο σ’ έναν τομέα εξαιρετικής σημασίας για την ανάπτυξη της χώρας και για τον ίδιο τον πολίτη. 
      Όσον αφορά το ΠΑΣΟΚ και την άσκηση των καθηκόντων μας ως Αξιωματική Αντιπολίτευση εκείνο που θέλω να σας διαβεβαιώσω, κύριε Υπουργέ, είναι ότι η δική μας κριτική θα είναι πάντοτε αυστηρή μεν αλλά συγκεκριμένη και εποικοδομητική, όπως επίσης θα βρείτε πάντοτε σε συμφωνία το ΠΑΣΟΚ στα θέματα που αφορούν την εξυπηρέτηση του δημοσίου συμφέροντος και γενικότερα τα συμφέροντα της ελληνικής κοινωνίας. 
      Είμαι υποχρεωμένος όμως να ξεκινήσω την παρέμβασή μου με ορισμένα σχόλια επί των πολιτικών σας σχολίων, τα οποία επιχειρήσατε στην έναρξη της ομιλίας σας. Μας είπατε ότι δεν υπάρχει κανένα απολύτως θέμα όσον αφορά στην αντιμετώπιση της κρίσης διότι ήδη λειτουργεί το πρόγραμμα ρευστότητας, διότι ήδη υπάρχει μείωση του πληθωρισμού, διότι ήδη λειτουργεί το Ταμείο Εγγυοδοσίας και βεβαίως όλες οι μικρομεσαίες επιχειρήσεις αυτήν τη στιγμή βρίσκονται υπό την ευεργετική επίδραση αυτών των μέτρων. 
      Είστε σε θέση, κύριε Υπουργέ, να μας πείτε μια επιχείρηση –όχι δεύτερη, μια- η οποία να έχει πάρει 1 ευρώ από το Ταμείο Εγγυοδοσίας ή από κάποια τράπεζα; Μια επιχείρηση η οποία να έχει τα χαρακτηριστικά και το μέγεθος της μικρομεσαίας επιχείρησης; Όχι μικρής, πολύ μικρής οικογενειακής. Μικρομεσαίας επιχείρησης, δηλαδή μέχρι διακόσιους πενήντα εργαζόμενους. Μπορείτε να μας πείτε μια επιχείρηση η οποία να έχει χρηματοδοτηθεί; 
      Δεύτερον: δανεισμός. Αλίμονο αν δεν πετύχαινε ο σημερινός δανεισμός. Αλίμονο.  Θα έπρεπε να παραιτηθείτε. Αλλά το θέμα μας είναι άλλο. Το ερώτημα είναι ποιος ήταν αυτός ο οποίος συμμετείχε στο δανεισμό σήμερα στη δημόσια αγορά; Ήταν οι τράπεζες. Οι τράπεζες αυτή την στιγμή έχουν συμμετάσχει μέχρι στιγμής στο πρόγραμμα υποστήριξης της ελληνικής κοινωνίας, της αγοράς και της ρευστότητας; Η απάντηση είναι όχι. Αντίθετα οι τράπεζες διευκολύνονται διά της συμμετοχής τους στο δανεισμό προκειμένου να αντλήσουν ίδια κεφάλαια και να διευκολυνθούν στη διατραπεζική αγορά και να ενισχύσουν τη δική τους πιστοληπτική ικανότητα προς την Ευρωπαϊκή Κεντρική Τράπεζα και τις διεθνείς τράπεζες. Αυτή είναι η αλήθεια. 
      Όταν, λοιπόν, απευθυνόμαστε στους πολίτες και την Εθνική Αντιπροσωπεία, δηλαδή, στους εκπροσώπους των πολιτών, οι οποίοι μας στέλνουν εδώ και μας εκλέγουν, καλό είναι να χρησιμοποιούμε και τη γλώσσα της αλήθειας γιατί ο κόσμος μας ακούει. Και όταν μας ακούει να λέμε πράγματα που δεν στέκουν τόσο, αυξάνεται η αναξιοπιστία εις βάρος του συνόλου του πολιτικού συστήματος και γι’ αυτό σας είπα από την αρχή ότι είμαι υποχρεωμένος να αντικρούσω τα σχόλια που κάνατε προηγουμένως. Διότι δεν είμαστε όλοι ίδιοι. Ευτυχώς δεν είμαστε όλοι ίδιοι. Γιατί όλοι αναγνωρίζουμε μεγαλύτερο βαθμό ευθύνης, την ευθύνη που έχουμε απέναντι στην κοινωνία και στον πολίτη, κυρίως οι Βουλευτές του ΠΑΣΟΚ και θέλω να ελπίζω όλοι οι συνάδελφοι των άλλων κομμάτων της  Αντιπολίτευσης αλλά είμαι βέβαιος και πολλοί συνάδελφοι από τη Νέα Δημοκρατία οι οποίοι σιωπούν όταν ακούν αυτά τα πράγματα. 
      Μας είπατε προηγουμένως ότι στην πρόσφατη κρίση με την Ουκρανία η Ελλάδα διασώθηκε γιατί η Κυβέρνηση της Νέας Δημοκρατίας πρόβλεψε την Ρεβυθούσα και ως εκ τούτου το υγροποιημένο φυσικό αέριο μπορεί να λύσει τα προβλήματα. Ποια είναι η αλήθεια; 
      Η αλήθεια είναι ότι ο Υπουργός, κ. Φώλιας, ο προκάτοχός σας Υπουργός, στις 6 του μηνός διαβεβαίωνε ότι πράγματι αν υπάρξει ανάγκη αυτή θα καλυφθεί από το υγροποιημένο αέριο της Ρεβυθούσας. Την ίδια μέρα, βέβαια, η ΔΕΠΑ έλεγε με δημόσιες δηλώσεις της ότι αν υπάρξει πρόβλημα τότε θα μπορέσει να αντέξει την παροχή του φυσικού αερίου μέχρι το τέλος Ιανουαρίου. Σας διαβεβαιώ, κύριε Υπουργέ, μετά λόγου γνώσεως, πάνω από δεκαήμερο ήταν αδύνατο.
      Τρίτον. Μας είπαν κάποιοι ότι «μπα, είναι εξασφαλισμένα όλα, διότι θα έχουμε διαρκή ροή φυσικού αερίου από την Τουρκία». Μέχρι που την επόμενη μέρα οι Τούρκοι έκλεισαν τη ροή του φυσικού αερίου. Για ποιο λόγο; Διότι δεν είναι ανεξάντλητο το φυσικό αέριο της Τουρκίας προς την Ελλάδα. Είναι των δικών της αποθεμάτων. Αυτά τα οποία μένουν από τη δική της κατανάλωση και τα οποία η συμφωνία της Ελλάδας είναι να τα παίρνουμε εμείς. Ποια; Αυτά που περισσεύουν. Όμως και εκεί έκλεισε η κάνουλα. Σταμάτησε η ροή. Και ω του θαύματος, έρχεται ξανά σήμερα ο κύριος Υπουργός και λέει –μάλλον άκουσα χθες τις δηλώσεις σας- ότι πρόκειται να κάνουμε νέα επένδυση στη Ρεβυθούσα. 
      Κύριε Υπουργέ, οι υποδομές του φυσικού αερίου στη χώρα μας χρηματοδοτήθηκαν από την Ευρωπαϊκή Κεντρική Τράπεζα και εγκρίθηκαν από την Ευρωπαϊκή Επιτροπή με έναν όρο: Τη Ρεβυθούσα. Χωρίς τη Ρεβυθούσα δεν θα είχαμε πάρει ούτε 1 ευρώ. Και αυτό ήταν έργο της κυβέρνησης του ΠΑΣΟΚ. Ήταν σχεδιασμός της κυβέρνησης του ΠΑΣΟΚ. Μην το ξαναπείτε, λοιπόν.
      Επιπλέον…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Είπα…
      ΧΡΗΣΤΟΣ ΠΑΠΟΥΤΣΗΣ: Πώς δεν το είπατε; Εδώ έχω τις δημόσιες δηλώσεις σας. Πώς δεν το είπατε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Ίσα-ίσα που είπα πότε ξεκίνησε, είπα για την ενεργειακή στρατηγική της χώρας…
      ΧΡΗΣΤΟΣ ΠΑΠΟΥΤΣΗΣ: Αναφέρομαι σε άλλο πράγμα, κύριε Υπουργέ. Προσέξτε με. Ίσως δεν έγινα εγώ αντιληπτός.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Το πότε χτίστηκε η Ρεβυθούσα το ξέρω…
      ΧΡΗΣΤΟΣ ΠΑΠΟΥΤΣΗΣ: Ίσως δεν έγινα εγώ αντιληπτός. Εκείνο το οποίο άκουσα είναι ότι…
      ΠΑΝΟΣ ΠΑΝΑΓΙΩΤΟΠΟΥΛΟΣ: Εν προκειμένω υπήρξε γενναιόδωρος προς το ΠΑΣΟΚ. Μην τον αδικούμε. Εν προκειμένω.
      ΧΡΗΣΤΟΣ ΠΑΠΟΥΤΣΗΣ: Ένα λεπτό, κύριε Παναγιωτόπουλε.
      Εκείνο το οποίο άκουσα και είμαι βέβαιος ότι άκουσα καλά, είναι ότι μέσα από τη Ρεβυθούσα και το υγροποιημένο φυσικό αέριο –έχω και τις δηλώσεις σας τις χθεσινές- πρόκειται να καλυφθεί στο μέλλον –αυτό είπατε- η οποιαδήποτε ενεργειακή ανάγκη της χώρας όσον αφορά το φυσικό αέριο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Για τώρα που έχουμε την κρίση.
      ΧΡΗΣΤΟΣ ΠΑΠΟΥΤΣΗΣ: Μα, δεν προλαβαίνουμε να φτιάξουμε νέες αποθήκες για την αποθήκευση…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Κύριε Παπουτσή, τα μπερδεύετε. Είναι άσχετο το ένα από το άλλο. Μου επιτρέπετε μία διευκρίνιση;
      ΧΡΗΣΤΟΣ ΠΑΠΟΥΤΣΗΣ: Ευχαρίστως.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θέλετε να κάνετε μία διευκρίνιση. Αν έχετε την καλοσύνη, να ζητάτε όμως το λόγο. 
      Κύριε Παπουτσή, δέχεστε κι εσείς να δοθεί η διευκρίνιση τώρα.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Αυτή την ώρα, με τις αποθήκες που έχουμε στη Ρεβυθούσα, καλυπτόμεθα για ένα δεκαήμερο. Και είναι πολύ καλό ότι καλυπτόμεθα. Απλώς έχουμε πάντοτε την πίεση να βρούμε καινούργια πλοία LNG τα οποία να τροφοδοτούν τη Ρεβυθούσα κλπ. 
      Η Κυβέρνηση, λοιπόν, ξεκινάει τη διαδικασία ενός διαγωνισμού για να κτισθεί και άλλη αποθήκη στη Ρεβυθούσα, έτσι ώστε σε περιπτώσεις κρίσεως να μην έχουμε το πρόβλημα που αντιμετωπίζουμε αυτήν την ώρα και την πίεση που αντιμετωπίζουμε αυτή την ώρα. 
      Αυτό είπα. Είναι πάρα πολύ απλό.
      ΧΡΗΣΤΟΣ ΠΑΠΟΥΤΣΗΣ: Κύριε Υπουργέ, οι προθέσεις μου δεν είναι ούτε να διαστρεβλώνω τις δικές σας θέσεις ούτε να κινδυνολογώ. Όσοι, όμως, γνωρίζουν, γνωρίζουν ότι το υγροποιημένο αέριο δεν μπορεί να καλύψει τις ανάγκες της οικιακής κατανάλωσης που τροφοδοτούνται από το φυσικό αέριο. 
      Γι’ αυτόν το λόγο, επειδή δεν μπορούμε να περάσουμε στο δίκτυο που εφοδιάζει την οικιακή κατανάλωση, ήδη η ΔΕΗ λόγω και του προβλήματος με την Τουρκία, σταμάτησε κι έφερε ξανά το ντίζελ στη χρήση του σταθμού της Κομοτηνής. Επειδή, δηλαδή, ακριβώς πρέπει να τροφοδοτείται το σύστημα διαρκώς. Μην επιμένετε. Με το υγροποιημένο φυσικό αέριο λειτουργούμε συμπληρωματικά και μόνο για τη βιομηχανική παραγωγή. Δεν υπάρχει σήμερα δυνατότητα κάλυψης της οικιακής κατανάλωσης της χώρας μας, γιατί δεν έχει επεκταθεί το φυσικό αέριο και γιατί δεν υπάρχουν οι διασυνδέσεις με τη Ρεβυθούσα. Αυτή είναι η αλήθεια.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Ενοποιείται.
      ΧΡΗΣΤΟΣ ΠΑΠΟΥΤΣΗΣ: Ελπίζω, κύριε Πρόεδρε, να δείξετε μία ανοχή, γιατί ήδη έχω χάσει πάρα πολύ από το χρόνο μου για να διευκρινίσω το θέμα της Ρεβυθούσας.
      ΠΡΟΕΔΡΕΥΩΝ (Φίλιππος Πετσάλνικος): Θα έχετε κι εσείς κάποια ανοχή, όπως και οι άλλοι ομιλητές. Ο κύριος Υπουργός είχε ανοχή επτά λεπτών. Αυτό δεν σημαίνει ότι χρειάζεστε…
      ΧΡΗΣΤΟΣ ΠΑΠΟΥΤΣΗΣ: Χωρίς διακοπές.
      Τρίτο θέμα: Ανανεώσιμες πηγές ενέργειας. Μας είπατε ότι η Ελλάδα με την κυβέρνηση του ΠΑΣΟΚ έχασε πάρα πολύ χρόνο για την εφαρμογή των οδηγιών και των νόμων για την προώθηση των ανανεώσιμων πηγών ενέργειας. 
      Η αλήθεια είναι ότι οι ανανεώσιμες πηγές ενέργειας στην Ελλάδα είναι αποκλειστικά έργο των κυβερνήσεων του ΠΑΣΟΚ. Η απλή αλήθεια. 
      Κι επειδή γνωρίζετε, την περίοδο κατά την οποία ήσασταν Ευρωβουλευτής ήταν δική μου πολιτική πρωτοβουλία ως Επίτροπος της Ευρωπαϊκής Ένωσης αρμόδιος για τον τομέα της ενέργειας, η προώθηση των ανανεώσιμων πηγών ενέργειας, χρονολογία 1996, η «πράσινη βίβλος» για τις ανανεώσιμες πηγές ενέργειας, συμπεριλαμβανομένων των φωτοβολταϊκών, με όλα τα προγράμματα επίδειξης, τα οποία χρηματοδοτήθηκαν από διάφορα ευρωπαϊκά προγράμματα. Για να μπορέσουν, όμως, να εφαρμοστούν στα κράτη-μέλη, πέρα από τις πρωτοβουλίες των εθνικών κυβερνήσεων, χρειαζόταν νομοθετικό πλαίσιο, το οποίο σε ευρωπαϊκό επίπεδο ολοκληρώθηκε -η διαπραγμάτευση- το 2001, 2002. Αυτό σημαίνει ότι από το 2003, 2004 και μετά άρχισε να υπάρχει νομικό πλαίσιο για την εφαρμογή των ανανεώσιμων πηγών. 
      Στο μεταξύ, όμως, η ελληνική κυβέρνηση, η κυβέρνηση του ΠΑΣΟΚ, με σημαντικότατη χρηματοδότηση του ΚΑΠΕ, του Κέντρου Ανανεώσιμων Πηγών Ενέργειας, είχε ήδη προχωρήσει σε επιδείξεις προγραμμάτων μέχρι ακόμα και ηλεκτρικά αυτοκίνητα. Είχα μάλιστα την ευκαιρία να κάνω μία επίδειξη με τον κ. Αβραμόπουλο, το συνάδελφό σας, τον τότε Δήμαρχο των Αθηνών, στην πλατεία Συντάγματος, ενός ηλεκτρικού αυτοκινήτου, όπως επίσης να κάνουμε στην Ελλάδα και πολλές άλλες τέτοιου είδους επιδείξεις.
      Μη λέτε, λοιπόν, ότι δεν υπήρχε η προώθηση των ανανεώσιμων πηγών ενέργειας, γιατί τα ντοκουμέντα, η ιστορία και βεβαίως όλοι οι παρεπιδημούντες εις την Ιερουσαλήμ των ανανεώσιμων πηγών, από εταιρείες μέχρι επιστήμονες μέχρι ερευνητικά ινστιτούτα μέχρι τεχνολογικά ινστιτούτα, γνωρίζουν πολύ καλά την αλήθεια.
      Τέλος, όσον αφορά το νομοσχέδιο, το νομοσχέδιο αυτό δεν είναι ένα απλό νομοσχέδιο. Ενδεχομένως, εάν είχε έρθει με τη μορφή που έπρεπε, που επιβάλλει η κοινοβουλευτική τάξη και ο Κανονισμός της Βουλής, θα είχατε και τη σύμφωνη γνώμη της Κοινοβουλευτικής Ομάδας του ΠΑΣΟΚ σε ορισμένες απ’ αυτές τις διατάξεις, αλλά εδώ πρόκειται περί ενός πολυνομοσχεδίου, το οποίο πολύ σωστά η συνάδελφος κ. Μερεντίτη, εισηγήτρια της Κοινοβουλευτικής Ομάδας του ΠΑΣΟΚ για το συγκεκριμένο νομοσχέδιο, σας είπε ότι στην πραγματικότητα συμπεριλαμβάνει ένα μεγάλο αριθμό φωτογραφικών διατάξεων, ρουσφετιών, ρυθμίσεων, ανάκατα διεσπαρμένες και καταγεγραμμένες σ’ ένα κείμενο. Εδώ πρόκειται για ένα πολυνομοσχέδιο, του οποίου η ουσία θα μπορούσε να αποτελούσε τη βάση τεσσάρων νομοσχεδίων. Τεσσάρων, όχι ενός! Μόνο η τροπολογία την οποία φέρατε στην επιτροπή, η οποία αφορά τη γεωθερμία, έχει δώδεκα ή δεκατέσσερα άρθρα. Μόνο μία τροπολογία! Αυτό δεν είναι κοινοβουλευτική διαδικασία. 
      Επιπλέον, είναι και κάτι άλλο. Αποδεικνύει τον τρόπο με τον οποίο κυβερνά η Νέα Δημοκρατία τη χώρα. Αποδεικνύει τον τρόπο με τον οποίο διαχειρίζεται το κρίσιμο θέμα της ενέργειας στη χώρα, δηλαδή, χωρίς σχεδιασμό, χωρίς πρόγραμμα, χωρίς προτεραιότητες, χωρίς χρονοδιάγραμμα.
      Σας θυμίζω δε –όλοι μας το ξέρουμε- ότι σε όποιους τομείς ήθελε να έχει σχέδιο η Νέα Δημοκρατία, πάρτε για παράδειγμα ένα θέμα της εποχής, το Βατοπέδιο, εκεί που υπήρχε σχέδιο και χρονοδιάγραμμα βρέθηκε και οι διαδικασίες βρέθηκαν. Όλα τελείωσαν μέσα σε μία νύχτα. Εδώ έχουμε τόσα χρόνια όπου φέρνετε  νομοσχέδια. Έχετε πάρει τέσσερις νομοθετικές πρωτοβουλίες, έχουμε τέσσερις νόμους. 
      Ψήφισε η Βουλή με την εισήγηση της Νέας Δημοκρατίας γύρω από τα ζητήματα εξοικονόμησης της ενέργειας, τις ανανεώσιμες πηγές, τα φωτοβολταϊκά. Ποιο είναι το αποτέλεσμα; Εννέα MW σας είπε η κ. Μερεντίτη και είχε απόλυτο δίκιο. Αυτή είναι η εγκατεστημένη ισχύς των νέων επενδύσεων επί των Κυβερνήσεων της Νέας Δημοκρατίας. Δεν σας μιλώ για τις ουρές. Δεν αναφέρομαι, γιατί η Νέα Δημοκρατία έκανε ένα τέχνασμα. Τι κάνει; Χρησιμοποιεί όλα τα σχέδια τα οποία είχαν εγκριθεί επί των κυβερνήσεων του ΠΑΣΟΚ και ήταν στη φάση της υλοποίησης ως δικό της έργο. Μα, η πραγματικότητα είναι –και το γνωρίζουν όλοι οι συνεργάτες σας- ότι η πραγματική εγκατεστημένη ισχύς από ανανεώσιμες πηγές είναι 9 MW. Τελεία! Δεν υπάρχει άλλο. 
      Για ποιο έργο μιλάμε λοιπόν; Για ποιες ανανεώσιμες πηγές; Για να μην μπούμε βέβαια στις λεπτομέρειες των νομοθετικών ρυθμίσεων, που στην πραγματικότητα όχι προώθησαν, εγκλώβισαν ουσιαστικά τις ανανεώσιμες πηγές και τα φωτοβολταϊκά και την αιολική ενέργεια. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Κυρίως κατά τη γνώμη μου κάνατε και μια πολύ μεγάλη ζημιά, ζημιά στην υπόθεση των ανανεώσιμων πηγών, την οποία εμείς προωθούμε, υποστηρίζουμε με κάθε τρόπο, θεωρούμε ότι είναι συστατικό στοιχείο της ανάπτυξης του μέλλοντος. Ποια ήταν η ζημιά; Δεν αξιοποιήσατε καθόλου και δεν προωθήσατε καθόλου τη βασική προϋπόθεση που χρειάζεται για την προώθηση των ανανεώσιμων πηγών ενέργειας. Ποια είναι; Η δημιουργία μιας νέας αντίληψης, μιας νέας κουλτούρας στους πολίτες, η ένταξη της Τοπικής Αυτοδιοίκησης σ’ ένα συνολικό σχεδιασμό, της Νομαρχιακής Αυτοδιοίκησης.
      Και ποιο ήταν το αποτέλεσμα; Όταν φέρατε τη νομοθετική πρωτοβουλία, βρήκατε απέναντί σας τους νομάρχες και τους δημάρχους, ακόμη και της δικής σας παράταξης, οι οποίοι αντιστάθηκαν και σε πολλές περιπτώσεις κατά τη γνώμη μου λάθος, γιατί ακούστηκαν διάφορα επιχειρήματα, όπως ότι χαλάει το περιβάλλον. Τι χαλάει το περιβάλλον; Η ανεμογεννήτρια. Όπως γνωρίζετε, σε ολόκληρη την Ευρωπαϊκή Ένωση, τη Δανία, τη Γερμανία υπάρχουν τεράστιες εκτάσεις, οι οποίες καλλιεργούνται από τους γεωργούς, τους αγρότες και μάλιστα με πολύ μεγάλα κέρδη και την ίδια στιγμή, την ώρα που καλλιεργούνται, πάνω υπάρχουν οι ανεμογεννήτριες, οι οποίες τροφοδοτούν ολόκληρες περιοχές. Αυτή είναι η αλήθεια. Όμως, αυτό ποιος θα το πει στον Έλληνα αγρότη; Ποιος θα του μιλήσει για την αλήθεια; Ποιος θα του παρουσιάσει το πραγματικό πρόβλημα και τις πραγματικές εναλλακτικές λύσεις; 
      Τι κάνατε εσείς; Τι έκανε η Κυβέρνησή σας; Στην πραγματικότητα η υπόθεση «ανανεώσιμες πηγές ενέργειας» επιτρέψατε να συνθλιβεί ουσιαστικά μέσα από τον ανταγωνισμό δύο μεγάλων βασικών πόλων, των εταιρειών πετρελαίου και των εταιρειών φυσικού αερίου. Το χειρότερο όλων, είναι ότι ακόμα και στην αντίθεση ανάμεσα στις εταιρείες πετρελαίου και στις εταιρείες φυσικού αερίου, τι κάνατε; 
      Επιχειρήσατε να αλλάξετε το ενεργειακό ισοζύγιο της χώρας, μειώνοντας το πετρέλαιο, αυξάνοντας το φυσικό αέριο και δημιουργώντας νέες εξαρτήσεις για τη χώρα. Αλλά οι ανανεώσιμες πηγές πού είναι; Γι’ αυτό επιμένω. Και αν οι συνάδελφοι του ΠΑΣΟΚ. επιμένουμε όλοι στην έλλειψη ενεργειακού σχεδιασμού, είναι γιατί θέλουμε να αναδείξουμε την πραγματικότητα που είναι ότι η Νέα Δημοκρατία αγνοεί μια άλλη βασική έννοια, την έννοια του ενεργειακού ισοζυγίου. Αυτό είναι το ζητούμενο για μια σύγχρονη κοινωνία, για μια σύγχρονη οικονομία, το ενεργειακό ισοζύγιο. 
      Το ενεργειακό ισοζύγιο, για τη Νέα Δημοκρατία λοιπόν, δεν υπάρχει. Υπάρχει ισοζύγιο διευθετήσεων και διαβουλεύσεων, παρασκηνιακών κατά κανόνα, ανάμεσα σε φίλια συμφέροντα, τα οποία έχουν καταστήσει όλες τις δημόσιες επιχειρήσεις και όλους τους δημόσιους τομείς στο χώρο της ενέργειας ως πεδίο ανταγωνισμού. Αυτή είναι η πραγματικότητα. Αυτό όμως δεν είναι ενεργειακός σχεδιασμός ούτε μακροχρόνιος ούτε βραχυχρόνιος. Είναι απλώς προγραμματισμός διευκόλυνσης των φίλων μας.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπουτσή. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Επειδή είναι η πρώτη φορά που ανεβαίνω στο Βήμα με την έναρξη της καινούργιας χρονιάς, επιτρέψτε μου, κυρίες και κύριοι συνάδελφοι, να ευχηθώ….
      ΠΡΟΕΔΡΕΥΩΝ (Γεώργιος Σούρλας): Και σε πολύ πιο ωραία Αίθουσα. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Βεβαίως. Ανακαινισμένη, εξωραϊσμένη. Να ευχηθώ στους συναδέλφους όλων των πτερύγων ό,τι καλύτερο και ό,τι δημιουργικότερο. Το ίδιο στον Πρόεδρο της Βουλής, στα μέλη του Προεδρείου, στους εργαζομένους και βεβαίως θα ήταν παράλειψή μου αν δεν πω ότι επειδή είναι παρούσα η πολιτική ηγεσία του Υπουργείου Ανάπτυξης, στο νέο ξεκίνημα σας συνοδεύουν τα συγχαρητήριά μας και οι ευχές μας για μια δημιουργική θητεία στο Υπουργείο.
      Κυρίες και κύριοι συνάδελφοι, ξεκινάμε με μια δύσκολη χρονιά και τα θέματα της οικονομίας, τα θέματα της κοινωνίας είναι παρόντα και συγκροτούν τις προκλήσεις του παρόντος και του μέλλοντος. Θα δοκιμαστούμε κυρίως σε τρεις τομείς, τη νέα χρονιά. Στον τομέα της οικονομίας, πώς με λιγότερους πόρους θα μπορέσουμε να διατηρήσουμε την οικονομική ανάπτυξη του τόπου, στον τομέα της κοινωνίας, πώς θα μπορέσουμε να συμβάλλουμε με τις προσπάθειές μας, ώστε να μην έχουμε διεύρυνση των κοινωνικών ανισοτήτων στην ελληνική κοινωνία και να φτάσουμε με στοχευμένες πολιτικές στα νοικοκυριά εκείνα που έχουν ουσιαστικό πρόβλημα κοινωνικής ανέχειας.
      Κύριε Πρόεδρε, θα μου συγχωρέσετε την αδυναμία, αλλά δεν μπορώ κατά κανόνα να ολοκληρώσω την άποψή μου, εάν στην Αίθουσα δεν υπάρχει η απαραίτητη ησυχία. Θα μου το καταλογίσετε ως αδυναμία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, κύριε Παναγιωτόπουλε.
      Σας παρακαλώ, κύριοι συνάδελφοι!
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Πρώτος τομέας λοιπόν: Κατοχύρωση της οικονομικής ανάπτυξης. 
      Δεύτερος τομέας: Κατοχύρωση της κοινωνικής συνοχής.
      Τρίτος τομέας: Αποκατάσταση του αισθήματος σταθερότητας και ασφάλειας, το οποίο χωρίς υπαιτιότητα της Κυβέρνησης, κάτω από τα συγκεκριμένα γεγονότα που επισυνέβησαν στο τέλος του 2008, αυτό το αίσθημα ασφάλειας και σταθερότητας έχει τρωθεί. Αυτές είναι οι τρεις μεγάλες προκλήσεις. 
      Άκουσα διάφορα σχόλια την ώρα που μιλούσε ο Υπουργός κ. Χατζηδάκης και δικαίως απέδιδε τα εύσημα στο έργο του προκατόχου του κ. Φώλια. Η γενναιότητα δεν έβλαψε ποτέ, κύριε Χατζηδάκη, καμμία κυβέρνηση, πόσο μάλλον τις κυβερνήσεις της Νέας Δημοκρατίας. Η μικροψυχία μας βλάπτει ως Νέα Δημοκρατία και η ανθρωποφαγία. Μπράβο γι’ αυτό. Ο κ. Φώλιας έκανε δουλειά και θα παρακαλέσω να μην το αρνηθεί κανείς, είτε εντός είτε εκτός Αιθούσης. 
      Σε ό,τι αφορά τα ειρωνικά σχόλια από κάτω του τύπου «γιατί τον άλλαξε ο Καραμανλής» θα παρακαλέσω, κυρίες και κύριοι συνάδελφοι του ΠΑΣΟΚ, να είστε πιο φειδωλοί σε τέτοιου είδους ξεσπάσματα ειρωνείας σ’ αυτήν την Αίθουσα, γιατί θα σας θυμίσω ότι επί ημερών της παντοκρατορίας του αειμνήστου Ανδρέα Παπανδρέου, κατά μέσο όρο οκτώ μήνες διαρκούσαν τα κυβερνητικά σχήματα. Κατά μέσο όρο οκτώ μήνες διαρκούσαν τα κυβερνητικά σχήματα σε ό,τι μπορεί να μεταφράζεται αυτό στα πεδία της σταθερότητας και της ασφάλειας του κυβερνητικού έργου. 
      Αναγνωρίστε, λοιπόν, τι έγινε τότε, δείτε τη σταθερότητα με την οποία πορεύεται η Κυβέρνηση, παρά τις αδυναμίες, τα λάθη. Όποιος πράττει και παίρνει πρωτοβουλίες, θα περιπέσει και σε λάθη, θα υπάρξουν και αδυναμίες και ανεπάρκειες. Σκοπός είναι όλα αυτά να διορθώνονται. 
      Ο Φώλιας, λοιπόν, έκανε έργο. Αυτό το νομοθέτημα το οποίο συζητούμε και το οποίο στηρίζει επάξια και με σωστό τρόπο τη νέα πολιτική ηγεσία του Υπουργείου Ανάπτυξης, είναι δικό του έργο. 
      Η Κυβέρνηση επιχειρεί ένα νέο ξεκίνημα. Θα γίνουν ασφαλώς οι κατάλληλες αναπροσαρμογές και στο πεδίο της πολιτικής, της καθημερινής, της δρώσας πολιτικής. Έτσι, θα αποδείξουμε ότι παίρνουμε και αξιοποιούμε τα μηνύματα, ακόμα και όταν τα μηνύματα αυτά αφορούν κριτικές παρατηρήσεις ή υποδείξεις της ελληνικής κοινής γνώμης, για λάθη ή ανεπάρκειές μας, και τα διορθώνουμε.
      Τα ενεργειακά θέματα δεν είναι μόνο θέματα που αφορούν την οικονομία, την καθημερινότητα. Είναι θέματα ευρύτερης στρατηγικής και θέλω εδώ να αναγνωρίσουμε όλοι ότι στα θέματα αυτά ο Καραμανλής πήρε και πρωτοβουλίες και ανέπτυξε και τακτικό και κυρίως, στρατηγικό βηματισμό, παίρνοντας και το αναλογούν κόστος. 
      Ο ιστορικός του παρόντος και κυρίως του μέλλοντος κάποια στιγμή θα κληθεί να μετρήσει και το κόστος που πήρε ο Καραμανλής όταν συνεργάστηκε, δικαίως, με τον Πούτιν, για να εντάξει την Ελλάδα στους διεθνείς αγωγούς στρατηγικής σημασίας. Κατά τη γνώμη μου, με οποιοδήποτε κόστος, καλά έκανε, γιατί είναι επ’ ωφελεία των εθνικών συμφερόντων και αυτές οι πρωτοβουλίες Καραμανλή ήταν και είναι πρωτοβουλίες που συμβάλλουν στην ενίσχυση της γεωστρατηγικής σταθερότητας στην περιοχή μας. 
      Τώρα, τα ενεργειακά ζητήματα που αναφέρονται στο νομοσχέδιο τα ανέπτυξε ο Υπουργός κατά τον καλύτερο δυνατό τρόπο. Δεν θέλω να επανέλθω. Θέλω, όμως, να επισημάνω ορισμένα ζητήματα κρίσιμα, που είναι συμπαρομαρτούντα ή παρακολουθούντα αυτήν την πολιτική της ενέργειας. 
      Κύριε Υπουργέ, έγινε ο ανασχηματισμός, είναι ώρα να σκύψει η Κυβέρνηση και στους επικεφαλής των οργανισμών που είναι κάτω από τους Υπουργούς. Θα πρέπει να κοιτάξει με προσοχή τι γίνεται στη Δ.Ε.Η.. Να ξεκαθαρίσουμε, κατ’ αρχάς, το θέμα των τιμολογίων. Όταν μιλάμε για πολιτική προστασίας του ισχνού πλέον εισοδήματος του ελληνικού μικρομεσαίου νοικοκυριού, πρέπει αυτήν την πολιτική να τη δούμε στην πράξη και είμαι βέβαιος ότι θα την δούμε στην πράξη. Σε μία τέτοια πολιτική κατεύθυνση- γνωρίζω ότι επιθυμείτε να κινηθείτε, εκτελώντας τις εντολές του Πρωθυπουργού- κορώνες και φωνές αντίστοιχες ή παρόμοιες με τις δηλώσεις του πατριώτη μου από την Αρκαδία –είμαστε κοντοχωριανοί- και κατά τα άλλα εξαιρετικά συμπαθούς, κ. Αθανασόπουλου, δεν ταιριάζουν, δεν συγκλίνουν. 
      Βεβαίως, προς τα τέλη του 2008, συνεμορφώθη προς τις υποδείξεις της Κυβέρνησης, ορθώς ο κ. Αθανασόπουλος. Αλλά αυτά δεν μπορεί να υποτροπιάσουν, δεν επιτρέπεται να υποτροπιάσουν. Και αν υποτροπιάσουν, είτε λέγεται Αθανασόπουλος, είτε λέγεται Παναγιωτόπουλος, είτε λέγεται Δημητρακόπουλος, πρέπει να πάει σπίτι του. Ένα το κρατούμενο. 
      Δεύτερον. Σε ό,τι αφορά το θέμα των τιμολογίων το είπαμε. Σε ό,τι αφορά τους υπολοίπους οργανισμούς, μια και κάναμε τη συζήτηση, της δικής σας αρμοδιότητας, ήλθε ο καιρός οι επικεφαλής των οργανισμών αυτών, όταν δεν σέβονται τον πολίτη, τον καταναλωτή, τον Έλληνα και την Ελληνίδα, ή δεν έχουν επιδείξει το ανάλογο μέτρο κοινωνικής εταιρικής ευθύνης, ή να συμμορφωθούν ή να πάνε σπίτι τους, διότι όσοι υπόκεινται στον έλεγχο της κριτικής του ελληνικού λαού και είναι οι Υπουργοί, οι Υφυπουργοί, ο Πρωθυπουργός πάνω απ’ όλα, τα μέλη της Εθνικής Αντιπροσωπείας, τα μέλη της Κοινοβουλευτικής Ομάδας της Νέας Δημοκρατίας, πάνε στο καφενείο και απολογούνται, βγαίνουν στην αγορά και απολογούνται. Κάποιοι θεώρησαν –ολίγοι, είναι αλήθεια, γιατί η πλειοψηφία είναι υγιής και προσέφερε στον ελληνικό λαό και στο έργο της Κυβέρνησης- ολίγοι θεωρούν ότι από τη στιγμή που διορίστηκαν σε μία θέση Δ.Ε.Κ.Ο. –και το Υπουργείο σας εποπτεύει  πολλές Δ.Ε.Κ.Ο.- κρατάνε τον Πάπα από τα γένια, προσβάλλουν πολίτες με την αλαζονεία τους και με τη συμπεριφορά τους. Καλό, λοιπόν, είναι –και είμαι βέβαιος ότι θα το κάνετε, είχατε τραβήξει αφτιά και στο Μεταφορών- ότι θα επαναλάβετε την παγία τοποθέτησή σας και σε επίπεδο αποτελεσμάτων και την παγία πολιτική σας. 
      Τώρα σε ό,τι αφορά τον ανταγωνισμό ένα από τα θέματα που θα κρίνουν το κυβερνητικό έργο θα είναι η πολιτική μας στα θέματα της ακρίβειας. Σας άκουσα πολύ σωστά, κύριε Υπουργέ, και είπατε ότι θα ασχοληθείτε με την Επιτροπή Ανταγωνισμού. Είμαστε ένα φιλελεύθερο κόμμα, πιστεύουμε στην ελεύθερη αγορά που αποτελεί το θεμέλιο του ελεύθερου κοινωνικού βίου σε όλα τα επίπεδα και βεβαίως ο ανταγωνισμός αποτελεί το πρώτο, το ουσιαστικό κλειδί για να λειτουργήσει η οικονομία υπέρ του καταναλωτή και ιδιαίτερα υπέρ του μικρομεσαίου. Αλλά δεν αρκεί ο ανταγωνισμός. Ο προκάτοχός σας, σας έχει καταλείψει ένα νέο σώμα ελεγκτών. Θα πρέπει να το δούμε να κάνει το έργο του  άμεσα. Η ελεύθερη αγορά δεν είναι η ασύδοτη αγορά, το έχει πει ο Πρωθυπουργός, το ξέρουμε όλοι. Πρέπει να προχωρούν οι τιμοληψίες, πρέπει να προχωρούν οι ελεγκτικοί μηχανισμοί, πρέπει τα πρόστιμα που επιβάλλονται να εισπράττονται, να μην ανακοινώνονται μόνο, διότι επί ΠΑΣΟΚ είχαμε αυτό: Προκειμένου να αποδείξουν οι δήθεν σοσιαλιστές ότι ασκούν τα καθήκοντά τους σε επίπεδο ελεγκτικών μηχανισμών υπέρ του καταναλωτή, έλεγαν: «Υπεβλήθησαν αυτά τα πρόστιμα». Για φέρτε μας τα στοιχεία να διαπιστώσει ο ελληνικός λαός από αυτά που επεβάλοντο από τηλεοπτικών και κοινοβουλευτικού άμβωνα, ποια έχουν εισπραχθεί στο τέλος; Λοιπόν, έλεγχοι, πρόστιμα, πρόστιμα τα οποία θα εισπράττονται και αυστηρότητα στην τήρηση των νόμων και των διατάξεων που προστατεύουν τον καταναλωτή και τον πολίτη. 
      ( Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ )
      Εάν το Υπουργείο Άμυνας, κύριε Υπουργέ, πρέπει να ετοιμάζεται για μάχη και πόλεμο για να διατηρήσει την ειρήνη, εσείς είστε επικεφαλής σε υπουργείο πολέμου, καθημερινού πολέμου. Η μάχη υπέρ του πολίτη και του καταναλωτή στο πεδίο της ακρίβειας θα πρέπει να είναι συνεχής, αδιάλειπτη. Επειδή συμβαίνει να σας ξέρω από χρόνια, από την εποχή που θητεύαμε και οι δύο στην Οργάνωση Νέων της Νέας Δημοκρατίας, είμαι βέβαιος ότι οι απόψεις σας είναι συγκλίνουσες με αυτές που σας προανέφερα και ότι θα έχουμε γρήγορα αποτέλεσμα, διότι η μεγάλη πλειοψηφία της κοινής γνώμης κουράστηκε από τα όσα υπέστη στο επίπεδο του καταναλωτή και της ακρίβειας επί ΠΑΣΟΚ, βλέπει τις δικές μας προσπάθειες, οι οποίες υπήρξαν εργώδεις σε όλα τα χρόνια που προηγήθηκαν, αλλά τώρα που περνάει στις συμπληγάδες της οικονομικής κρίσης, που πραγματικά συνθλίβουν το εισόδημα του μικρομεσαίου νοικοκυριού, θέλει περισσότερα και ταχύτερα αποτελέσματα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Παναγιωτόπουλο. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κανταρτζής.
      ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κύριε Πρόεδρε.
      Άκουσα προηγουμένως τον Κοινοβουλευτικό Εκπρόσωπο της Νέας Δημοκρατίας να μιλάει για τις μεγάλες προκλήσεις της εποχής, να μιλάει για τις μεγάλες προκλήσεις που έχει να αντιμετωπίσει η Κυβέρνηση της Νέας Δημοκρατίας και για μια ακόμη φορά να δίνει τη μάχη από το Βήμα της Βουλής κατά της ακρίβειας. Απλά αναλογιζόμουν όταν τα άκουγα όλα αυτά, πόσες φορές δεν ειπώθηκαν και από τους Υπουργούς της σημερινής Κυβέρνησης της Νέας Δημοκρατίας, αλλά και από τους προηγούμενους Υπουργούς του ΠΑΣΟΚ παρόμοιες διακηρύξεις, παρόμοιες υποσχέσεις. Κάποιοι άλλοι έλεγαν ότι η φαρέτρα τους είχε πολλά βέλη για να χτυπήσουν την ακρίβεια. Τι είδαμε όμως όλα αυτά τα χρόνια, κύριε Παναγιωτόπουλε; Είδαμε ότι και με κυβερνήσεις του ΠΑΣΟΚ και με κυβερνήσεις της Νέας Δημοκρατίας η ακρίβεια καλά κρατούσε, ροκάνιζε,  ξεκοκάλιζε τα εισοδήματα των εργαζομένων για να αυγατίσουν, για να πολλαπλασιαστούν τα κέρδη των μεγάλων επιχειρήσεων. 
      Αυτά ακριβώς στήριξε η πολιτική σας και η πολιτική των προηγούμενων κυβερνήσεων. Και αφήστε όλα αυτά περί απελευθέρωσης της αγοράς και περί ελεύθερου ανταγωνισμού που θα δώσει τη δυνατότητα στους καταναλωτές να αγοράσουν φθηνότερα προϊόντα. Αλήθεια ποιον κοροϊδεύουν; Είδαμε τις τράπεζες. Μήπως τις εμπόδισε ο ελεύθερος ανταγωνισμός να λεηλατούν τις καταθέσεις των καταθετών των λαϊκών στρωμάτων πάντα και να επιβαρύνουν τους δανειολήπτες με υπέρογκα επιτόκια; Μήπως εμπόδισε τις εταιρείες πετρελαιοειδών να θησαυρίζουν στις πλάτες των καταναλωτών; Όχι βέβαια. 
      Επαναλαμβάνω ότι όλη η  πολιτική των  κυβερνήσεων και της σημερινής και των προηγούμενων στήριξε ακριβώς την κερδοφορία των μεγάλων επιχειρήσεων. Άκουσα προηγουμένως τον κύριο Υπουργό από την πρώτη του ομιλία από τη νέα του θέση να κάνει μια φιλότιμη προσπάθεια για να ωραιοποιήσει την πολιτική της Κυβέρνησης της Νέας Δημοκρατίας θέλοντας να εμφανίσει ένα προσωπείο κοινωνικής ευαισθησίας για τα λαϊκά στρώματα, για τους μικρομεσαίους, για τους αγρότες. Αλήθεια μήπως θα πάψουν οι εργαζόμενοι να ζουν με το κατώτερο μεροκάματο των 30 ευρώ που τους καταδικάσατε με τις υπογραφές των γαλάζιων και των πράσινων συνδικαλιστών της ΓΣΕΕ που συμφώνησαν πέρυσι με τους βιομήχανους στα απαράδεκτα αυτά ημερομίσθια; Μήπως θα σταματήσουν οι συνταξιούχοι η συντριπτική τους πλειοψηφία να ζει με συντάξεις κάτω των 600 ευρώ; Θα σταματήσουν μήπως τα βάσανα των άλλων λαϊκών στρωμάτων; Μήπως θα σταματήσει να εφαρμόζεται η Κοινή Αγροτική Πολιτική που φέρει τις υπογραφές και των δικών σας κυβερνήσεων και των κυβερνήσεων του ΠΑΣΟΚ, που δημιούργησε όλα αυτά τα προβλήματα που πληρώνουν οι αγρότες που βρίσκονται στους δρόμους; Αν σήμερα οι αγρότες βλέπουν το εισόδημά τους να εξανεμίζεται είναι ακριβώς γιατί πληρώνουν τα αποτελέσματα αυτής της Κοινής Αγροτικής Πολιτικής που υπογράψατε και εσείς και οι προηγούμενες κυβερνήσεις.
      Είναι καθαρά τα πράγματα. Τα πρόσωπα άλλαξαν, αλλά η πολιτική δεν άλλαξε. Η πολιτική της Κυβέρνησης της Νέας Δημοκρατίας θα συνεχίσει να συσσωρεύει ολοένα και περισσότερα βάσανα στα λαϊκά στρώματα για να μεγαλώσει η κερδοφορία των μεγάλων επιχειρήσεων, βαδίζοντας στη γνωστή πεπατημένη των προηγούμενων κυβερνήσεων. Και όχι μόνο αυτό. Αξιοποιώντας την κρίση που ξέσπασε στις άλλες ισχυρές χώρες και στη χώρα μας βρήκε το έδαφος για να προωθήσει την κατεδάφιση όσων κοινωνικών δικαιωμάτων των εργαζομένων είχαν απομείνει από τις προηγούμενες επιχειρήσεις για να προχωρήσει νέες αρνητικές αλλαγές σε βάρος των λαϊκών στρωμάτων.
      Άλλωστε ζήσαμε πρόσφατα τη μεγάλη επιχείρηση με τη σύμπλευση της Κυβέρνησης και του ΠΑΣΟΚ. για τη μεγάλη απόπειρα της κατάργησης της κυριακάτικης αργίας, στο όνομα είπαν να αντιμετωπιστούν οι συνέπειες από τις ζημιές που έγιναν στο κέντρο της Αθήνας. Αλήθεια ποιον κοροϊδεύουν; Ή μήπως είναι τωρινή αυτή η προσπάθεια; Ξεχνάτε τις επανειλημμένες προσπάθειες που έγιναν τα προηγούμενα χρόνια και από τους δικούς σας Υπουργούς και από τους προηγούμενους; 
      Όλα αυτά εκπέμπουν ένα μήνυμα, ότι δεν πρέπει να υπάρχουν περιθώρια για αυταπάτες. Και η πολιτική της Νέας Δημοκρατίας είναι δεδομένη όπως είναι δεδομένη και η πολιτική του ΠΑΣΟΚ και η πολιτική γενικότερα των κομμάτων του ευρωμονόδρομου. Άλλωστε δεν προέρχονται από παρθενογένεση.  Έχουν παρελθόν, έχουν παρόν και έχουν καθαρές τοποθετήσεις όλα τα κόμματα. Με αυτήν την έννοια πρέπει και οι εργαζόμενοι, τα λαϊκά στρώματα να βγάλουν τα συμπεράσματά τους, να κόψουν τη φόρα στα κόμματα της πλουτοκρατίας, στα δύο μεγάλα κόμματα του ευρωμονόδρομου αλλάζοντας ριζικά το συσχετισμό των δυνάμεων για να δημιουργηθούν προϋποθέσεις και να υπερασπιστούν από καλύτερες θέσεις τα δικαιώματά τους, αλλά και να διεκδικήσουν λύσεις στα οξυμένα προβλήματα ανοίγοντας το δρόμο για τις ριζικές αλλαγές που έχει ανάγκη ο τόπος μας, ανοίγοντας το δρόμο για τις βαθύτερες αλλαγές που δείχνει το Κομμουνιστικό Κόμμα Ελλάδας.
      Έρχομαι τώρα στα θέματα του νομοσχεδίου. Το νομοσχέδιο δεν περιορίζεται στα ζητήματα της Μεσοχώρας, ένα σημαντικό πρόβλημα που θα έπρεπε εδώ και χρόνια να έχει λυθεί. Μέσα απ’ αυτό το νομοσχέδιο ρυθμίζονται σημαντικά ζητήματα που αφορούν τον τομέα της ενέργειας τόσο με τις διατάξεις για τη λεγόμενη συμπαραγωγή όσο και με μια σειρά άλλες επιμέρους ρυθμίσεις που έρχονται να επιλύσουν ζητήματα της επιχειρηματικής δραστηριότητας στον τομέα της ενέργειας.
      Σε ποια κατεύθυνση λύνονται όλα αυτά τα ζητήματα; Το ανέφερε προηγουμένως ο εισηγητής μας, εξηγώντας και τους λόγους για τους οποίους καταψηφίζουμε το νομοσχέδιο. 
      Και το νομοσχέδιο αυτό κινείται στη γενική κατεύθυνση την οποία σταθερά και αταλάντευτα ακολούθησαν όλες οι μέχρι σήμερα κυβερνήσεις στην μεταμάαστριχτ εποχή που άνοιξε το δρόμο για την ελεύθερη δραστηριότητα των μεγάλων επιχειρήσεων, με τις γνωστές ελευθερίες του μεγάλου κεφαλαίου, που συσσώρευσε ακόμα περισσότερα προβλήματα στις πλάτες των εργαζομένων. 
      Στο διάστημα αυτό είχαμε βέβαια εναλλαγή κομμάτων στην εξουσία, δεν είχαμε όμως αλλαγή πολιτικής. Συνέβαινε ακριβώς το αντίθετο. Κάθε κόμμα, κάθε νέα κυβέρνηση αξιοποιούσε το έδαφος που είχαν ανοίξει οι προηγούμενες κυβερνήσεις για να προχωρήσει σε ακόμα πιο αρνητική κατεύθυνση τις αλλαγές. 
      Το ίδιο ακριβώς επιχειρεί και η Κυβέρνηση με το σημερινό νομοσχέδιο. Τι κάνει η Κυβέρνηση; Αξιοποιώντας μία υπαρκτή ανάγκη για την εξοικονόμηση ενεργειακών πόρων και με πρόσχημα την περιβαλλοντική ευαισθησία, βαδίζει στην πεπατημένη των προηγούμενων, έτσι ώστε να στρώσει το έδαφος για την ακόμα μεγαλύτερη παράδοση του τομέα της ενέργειας στα χέρια των επιχειρηματικών ομίλων. 
      Είναι κανένας αφελής σ’ αυτήν την Αίθουσα να πιστεύει ότι οι διάφοροι επιχειρηματικοί όμιλοι, οι οποίοι καιροφυλακτούν και δραστηριοποιούνται στο χώρο αυτό θα ρίξουν τα κεφάλαιά τους για να κάνουν ελεημοσύνες ή να κάνουν ψυχικό; Όχι, βέβαια. Επενδύουν για το συμφέρον τους. 
      Ας αφήσουμε αυτά που ακούστηκαν προηγουμένως για τις λεγόμενες περιβαλλοντικές ευαισθησίες. Η Ευρωπαϊκή Ένωση, καθορίζοντας το στόχο για το 20%, κάθε άλλο παρά από περιβαλλοντική ευαισθησία κινούνταν, όπως είναι σε όλους γνωστό. Άλλο πράγμα ήθελε να ρυθμίσει, την ενεργειακή της εξάρτηση.
       Σιγά μη τους πήρε ο πόνος για το περιβάλλον, αυτούς που βομβάρδιζαν, που έσπερναν στη γειτονική Γιουγκοσλαβία πριν λίγα χρόνια τις βόμβες με το απεμπλουτισμένο ουράνιο σε συνεργασία με τους Αμερικάνους, βομβαρδίζοντας τις περιοχές της Σερβίας. 
      Σιγά μην τους πήρε ο πόνος για το περιβάλλον όλους αυτούς που οι όποιες περιβαλλοντικές τους ευαισθησίες άρχισαν και τέλειωσαν εκεί που κατοχύρωσαν για τον εαυτό τους το δικαίωμα να εμπορεύονται, να αγοράζουν ρύπους από τις φτωχότερες χώρες και έτσι να εμφανίζονται σαν Πόντιοι Πιλάτοι, δήθεν καθαροί, ενώ καταδικάζουν τους κατοίκους των χωρών να ζουν σ’ ένα περιβάλλον ολοένα και πιο επιβαρυμένο. 
      Φυσικά η Κυβέρνηση με την παραπέρα απελευθέρωση της αγοράς βάζει τις προϋποθέσεις για την ακόμα μεγαλύτερη ενίσχυση των επιχειρηματικών ομίλων. Διαφωνεί μήπως το ΠΑΣΟΚ μ’ αυτήν την πολιτική; Πού διαφωνεί; Ας μας πει. Όχι μόνο δεν διαφωνεί, αλλά το αντίθετο. Είπαν και ο εισηγητής και ο Κοινοβουλευτικός του Εκπρόσωπος: «Θα μπορούσαμε, λέει, αν δεν υπήρχαν διαδικαστικά ζητήματα, να είχαμε ψηφίσει σχεδόν όλα τα άρθρα του νομοσχεδίου».
       Άλλωστε τους ακούσαμε να υπερηφανεύονται ότι αυτοί ήταν που προώθησαν την απελευθέρωση της αγοράς, με άλλα λόγια ήταν αυτοί που άνοιξαν το δρόμο για να μπουν οι επιχειρηματικοί όμιλοι οι οποίοι αποκομίζουν ολοένα και περισσότερα κέρδη. 
      Τι συμπέρασμα βγαίνει, λοιπόν; Ποιος είναι ο απολογισμός αυτής της πολιτικής των προηγούμενων χρόνων; Είδαμε την προηγούμενη εξαετία 2000-2006 τις συνθήκες απελευθέρωσης της αγοράς, τις συνθήκες που άρχισαν να μπαίνουν οι επιχειρηματικοί όμιλοι, τις συνθήκες που ανέβηκε η παραγωγικότητα της εργασίας στη ΔΕΗ και μάλιστα με ρυθμούς από τους πιο υψηλούς σε σχέση με τους άλλους τομείς παραγωγικής δραστηριότητας. 
      Μήπως επωφελήθηκαν οι εργαζόμενοι; Βελτιώθηκαν οι συνθήκες εργασίας τους; Όχι. Μήπως επωφελήθηκαν οι καταναλωτές με μείωση των τιμολογίων οικιακής κατανάλωσης; Όχι. Ακριβώς το αντίθετο γινόταν και με κυβερνήσεις του ΠΑΣΟΚ και με κυβερνήσεις της Νέας Δημοκρατίας. Τα οικιακά τιμολόγια όλα αυτά τα χρόνια αυξάνονταν με ρυθμούς ανώτερους του πληθωρισμού. 
      Είδαμε σε άλλες χώρες που προχώρησαν ακόμα πιο αποφασιστικά, ακόμα πιο γρήγορα στην κατεύθυνση της πλήρους απελευθέρωσης, όπως είναι η Δανία, η Σουηδία, η Βρετανία, οι αυξήσεις στα τιμολόγια να φθάνουν το 75% ή ακόμα και το 90% σε σχέση με το παρελθόν. Δεν είμαστε απολογητές ούτε υπερασπιζόμαστε το κρατικό μονοπώλιο της ΔΕΗ. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τότε, όταν το μεγάλο κεφάλαιο δεν είχε τα απαραίτητα χρήματα για να επενδύσει στους χώρους αυτούς, το πρόβλημα το έλυσε το κράτος με τις κρατικές επιχειρήσεις και στην Ελλάδα και στις άλλες χώρες. Όταν οι μεγάλες επιχειρήσεις συσσώρευσαν τα απαραίτητα κεφάλαια, τα οποία διψούν για κέρδη, τότε πλέον άνοιξε ο δρόμος για την απελευθέρωση της αγοράς. 
      Είναι φανερό ότι όλο και πιο καθαρά προβάλλει το δίλημμα: ή ικανοποίηση των λαϊκών αναγκών, σε αντίθεση με την κερδοφορία του κεφαλαίου, σε αντίθεση με την κερδοφορία των μεγάλων επιχειρηματικών ομίλων, ή διαφορετικά, νέα βάσανα θα συσσωρεύονται στις πλάτες των λαϊκών στρωμάτων. 
      Η θέση του Κομμουνιστικού Κόμματος Ελλάδας είναι καθαρή: ο τομέας της ενέργειας, ένας τομέας στρατηγικής σημασίας, είναι κοινωνικό αγαθό. Δεν μπορεί να είναι εμπόρευμα, δεν μπορεί να αντιμετωπίζεται με όρους εμπορεύματος. Γι’ αυτόν ακριβώς το λόγο λέμε ότι προκειμένου να διασφαλιστούν οι λαϊκές ανάγκες για φθηνό ηλεκτρικό ρεύμα που θα εξασφαλίζει πλήρως όλες τις ανάγκες των λαϊκών στρωμάτων, για ενεργειακούς πόρους που θα παίρνουν υπ’ όψιν τη βιομηχανική παραγωγή, την ανάπτυξη της αγροτικής παραγωγής, ένας τέτοιος τομέας δεν μπορεί να είναι άλλος παρά μόνον αποκλειστικά ενιαίος κρατικός, δημόσιος φορέας. Μόνο σ’ αυτές τις συνθήκες μπορούν να διασφαλιστούν πραγματικά και οι προϋποθέσεις για φθηνό ηλεκτρικό ρεύμα για τα λαϊκά στρώματα με κριτήριο τις ανάγκες της χώρας μας, αξιοποιώντας όλους τους πλουτοπαραγωγικούς πόρους της χώρας μας, αλλά και αξιοποιώντας με επωφελείς αμοιβαίες κρατικές συνεργασίες και τις γενικότερες διεθνείς εξελίξεις. 
      Γι’ αυτούς ακριβώς τους λόγους καταψηφίζουμε το νομοσχέδιο. 
      Θα ήθελα να πω μόνο δυο λόγια όσον αφορά το ζήτημα της Μεσοχώρας, για το οποίο θα τοποθετηθούμε πιο αναλυτικά και στα άρθρα. Ήταν πραγματικά ένα έργο που από χρόνια πολλά θα έπρεπε να λυθεί. Είναι πρωτοφανές αυτό που έγινε στη Μεσοχώρα, επί τόσα χρόνια να παραμένει σε εκκρεμότητα. Γιατί; Διότι στην πραγματικότητα δεν ήταν το ζήτημα των απαλλοτριώσεων, που αποτελούσε το πρόσχημα και για κυβερνήσεις του ΠΑΣΟΚ και για κυβερνήσεις της Νέας Δημοκρατίας.  Άλλες ήταν οι βαθύτερες αιτίες που καθυστερούσαν την υλοποίηση και την εκτέλεση αυτού του έργου. Ήταν οι γενικότεροι λόγοι που επέβαλαν την ακύρωση όλων των επενδυτικών προγραμμάτων της ΔΕΗ. έτσι ώστε να δημιουργηθεί ζωτικός χώρος για να μπουν οι μεγάλες ιδιωτικές επιχειρήσεις. Αυτή ήταν η ουσία.
      Είπαμε και στη συζήτηση στην επιτροπή, θα το επαναλάβουμε και τώρα, ότι περιμένουμε από την Κυβέρνηση έστω και τώρα να τοποθετηθεί καθαρά σε ορισμένα κρίσιμα ζητήματα και να ικανοποιήσει τις δίκαιες απαιτήσεις των κατοίκων της περιοχής, έτσι όπως έχουν διατυπωθεί και από το Δήμο Πινδέων και από τα ομόφωνα ψηφίσματα του Νομαρχιακού Συμβουλίου. Είναι ένα έργο μεγάλης σημασίας που πρέπει να προχωρήσει, γιατί ακριβώς επιβάλλεται και η αξιοποίηση των μεγάλων υδατικών πόρων. Τα μεγάλα υδροηλεκτρικά έργα να γίνουν όμως με όρους τέτοιους που δεν θα πλήξουν τα συμφέροντα των κατοίκων της περιοχής, αλλά αντίθετα θα δώσουν λύση στα προβλήματα. 
      Για παράδειγμα, βάλαμε το εξής ερώτημα: Ποια ανάγκη υπάρχει για τις νέες απαλλοτριώσεις που προβλέπονται στο νομοσχέδιο; Μας ειπώθηκε ότι είναι η επιστημονική άποψη του ΙΓΜΕ για την αστάθεια του εδάφους που επιβάλλει την ανάγκη να γίνουν νέες απαλλοτριώσεις. Είναι μία επιστημονική άποψη. Δεν μπορεί κανένας να πει τίποτε πάνω σ’ αυτό. Παραμένει όμως το ερώτημα: Γιατί, αλήθεια, θα πρέπει να γίνουν απαλλοτριώσεις στο χώρο αυτό; Και εν πάση περιπτώσει, αποφασίζετε να κάνετε τις απαλλοτριώσεις. Γιατί θα πρέπει να γίνουν οι απαλλοτριώσεις υπέρ της ΔΕΗ και μόνο με έναν ασαφή τρόπο παραχώρησης στο Δήμο Πινδέων όταν είναι γεγονός ότι η ΔΕΗ είναι μια ιδιωτική επιχείρηση, ήδη λειτουργεί σαν ιδιωτική επιχείρηση, αύριο μεθαύριο μπορεί να αναπτύξει στρατηγικές συμμαχίες ή να ιδιωτικοποιηθεί εξ ολοκλήρου και επομένως αυτό το «φιλέτο» να παραδοθεί στα μεγάλα επιχειρηματικά συμφέροντα που καιροφυλακτούν για να βάλουν στο χέρι τους την περιοχή; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η τοποθέτησή μας ήταν καθαρή. Από τη στιγμή που –εν πάση περιπτώσει- κάνετε την απαλλοτρίωση, η έκταση αυτή θα πρέπει …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Κανταρτζή, πρέπει να ολοκληρώσετε.
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, μια ανοχή όπως και στους προηγούμενους Κοινοβουλευτικούς Εκπροσώπους που μίλησαν για δεκαεπτά και για δεκαοκτώ λεπτά.
      Η θέση μας είναι καθαρή. Από τη στιγμή που γίνεται η απαλλοτρίωση αυτής της περιοχής, θα πρέπει να δοθεί με καθαρούς όρους στο δήμο και όχι μέσα από τέτοιους ασαφείς όρους παραχώρησης, που θα παραμένει η κυριότητα στη γη και θα δημιουργεί διαφόρων ειδών θέματα ή δεν ξέρω τι μπορεί να δημιουργήσει στο μέλλον. 
      Σας το είπαμε και σας το ξαναλέμε. Αν θέλουμε πραγματικά να κοιμόμαστε και να έχουμε ήσυχη τη συνείδησή μας, δώστε καθαρές λύσεις και σ’ αυτό το  πρόβλημα και στα άλλα προβλήματα, ικανοποιώντας τις δίκαιες απαιτήσεις των κατοίκων της περιοχής, όπως για  παράδειγμα, τον έναν οικισμό για την περιοχή της Μεσοχώρας, για την αύξηση των αποζημιώσεων κλπ. 
      Θα περιμένουμε μέχρι τελευταία στιγμή και θα τοποθετηθούμε ανάλογα με το  πώς θα διαμορφωθούν οι διατάξεις, όσον αφορά το έργο της Μεσοχώρας. Επαναλαμβάνω ότι είναι ένα έργο αναγκαίο, είναι ένα έργο που πρέπει να προχωρήσει, είναι όμως ένα έργο που πρέπει να προχωρήσει χωρίς να φορτώνει προβλήματα στους κατοίκους της περιοχής.
      Φυσικά το νομοσχέδιο επί της αρχής το καταψηφίζουμε, όπως επίσης και τις άλλες διατάξεις. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κανταρτζή.
      Ο κ. Ροντούλης, Κοινοβουλευτικός Εκπρόσωπος του Λαϊκού Ορθόδοξου Συναγερμού, έχει το λόγο για έξι λεπτά –επειδή μίλησε ο Αρχηγός σας.
      ΑΣΤΕΡΙΟΣ ΡΟΝΤΟΥΛΗΣ: Συν δυο, κύριε Πρόεδρε. Όλοι έχουν μια ανοχή, με την άδειά σας βέβαια.
      Κύριε Υφυπουργέ, επιτρέψτε μου να σας ευχηθώ έμπλευστη και καλή θητεία και έργο αποδοτικό, διότι καλές είναι οι κομματικές αντιπαραθέσεις, αλλά υπάρχει και μια πατρίδα, τα προβλήματα της οποίας θα πρέπει να αρχίσουν να μπαίνουν σε τροχιά επίλυσης από οποιαδήποτε κυβέρνηση.
      Θα σας ευχηθώ δε να μην ακολουθήσετε το παράδειγμα της αλαζονείας που φαίνεται να ακολουθεί ο αξιότιμος Υπουργός ο κ. Χατζηδάκης, διότι με περισσή αλαζονεία και χωρίς να μπει στην ουσία του πράγματος, κατηγόρησε τον Πρόεδρο του Λαϊκού Ορθόδοξου Συναγερμού ότι πούλησε στην Αίθουσα φύκια για μεταξωτές κορδέλες, αναφερόμενος –και έκανε ένα μεγάλο ατόπημα- στην πρόταση που έκανε ο Πρόεδρος του Λαϊκού Ορθόδοξου Συναγερμού, προκειμένου η ΔΕΗ και η ελληνική πολιτεία να γλιτώνει 150.000.000 ευρώ, προκειμένου ο Έλληνας φορολογούμενος να γλιτώνει 150.000.000 ευρώ.
      Κοιτάξτε να δείτε. Πρώτον, έκανε ένα λεκτικό λάθος. Είπε ότι όλη αυτή η ενασχόληση με τα φύκια κλπ, βρίσκεται σε υβριδικό στάδιο. Προφανώς, ήθελε να πει «σε εμβρυακή μορφή» και είπε σε «υβριδική μορφή». Το προσπερνώ αυτό, ήταν λεκτικό σφάλμα, που δεν δικαιολογείται από έναν Υπουργό, αλλά τέλος πάντων, όλοι κάνουμε λεκτικά ατοπήματα. 
      Το πρόβλημα με την Κυβέρνηση είναι ότι δεν ακούει τι λέμε, διότι όταν μας ακούει, κουτσά-στραβά το προχωρά το καράβι. Το πρόβλημα είναι όταν δεν μας ακούτε ή όταν εσκεμμένα βουλώνετε το ένα αφτί και μας ακούτε μόνο με το ένα. 
      Τι ήθελε να πει, λοιπόν, ο Πρόεδρος του Λαϊκού Ορθόδοξου Συναγερμού; Πρώτον, σας προέτρεψε, αν δεν ξέρετε γι’ αυτό το θέμα –και δεν είναι κακό να μην τα ξέρετε όλα- έχουμε έτοιμες μελέτες, έχουμε και στελέχη να σας δανείσουμε για να σας ανοίξουν τα μάτια επί του ζητήματος. 
      Όμως, ακόμα και αν είναι σε εμβρυακή μορφή η όλη αυτή διαδικασία, επιτρέψτε μου να σας πω τούτο: Είστε Υπουργείο Ανάπτυξης. Διανοίγεται μπροστά σας μια λαμπρή ευκαιρία να πρωτοπορήσετε μέσα από έρευνα σ’ αυτό το πεδίο που πρότεινε ο Πρόεδρος του Λαϊκού Ορθόδοξου Συναγερμού. Δεν είναι κακό! Και να ζητήσετε και χρήματα για μια πρωτότυπη και πρότυπη έρευνα από την Ευρωπαϊκή Ένωση, προκειμένου οι Έλληνες πολίτες να κερδίσουν 150.000.000 ευρώ ή τέλος πάντων, όσο το δυνατόν περισσότερα.
      Άρα, λοιπόν, πού είναι το κακό και χλεύασε την πρόταση αυτή με περισσή αλαζονεία -η οποία και θα σας καταδικάσει στο τέλος!- ο κ. Χατζηδάκης; Δεν μπορώ να το καταλάβω! Έκανε ένα πολιτικό ατόπημα.
      Και βεβαίως, θα πρέπει να πούμε το εξής στον αξιότιμο κύριο Υπουργό. Όταν η Κυβέρνηση της Νέας Δημοκρατίας, αγαπητοί συνάδελφοι, θέλει να θάψει πράγματα, δεν ξέρω πώς, αλλά επιλέγει πάντα ως νεκροθάφτη τον κ. Χατζηδάκη. Στο τέλος, οι άνθρωποι που ασχολούνται με τις εξόδιες ακολουθίες θα τον αναγορεύσουν και σε επίτιμο πρόεδρο.
      Να σας πω γιατί. Ήθελε να θάψει την Ολυμπιακή. Ποιος ανέλαβε να βάλει ταφόπλακα; Ο κ. Χατζηδάκης. Τώρα θέλει να θάψει ένα ολόκληρο χωριό, τη Μεσοχώρα. Ποιος θα το θάψει; Και πάλι ο κ. Χατζηδάκης.
      Άρα, λοιπόν, να αφήσει ο κ. Χατζηδάκης την κριτική και την αλαζονεία και να καθίσει κάτω να δει πού τον οδηγεί, σε τι αδιέξοδο τον οδηγεί η κυβερνητική πολιτική που ο ίδιος την υλοποιεί.
      Και μια που ανέφερα τη Μεσοχώρα, ένα χωριό που θα το θάψετε, θα μου επιτρέψετε στα λίγα λεπτά που μου απομένουν να θίξω πτυχές του πράγματος αυτού, του γεγονότος αυτού. Διότι, εάν είναι ένα νομοσχέδιο επείγον, υπό την έννοια ότι θα πρέπει να προχωρήσουμε σε χρήση ανανεώσιμων πηγών ενέργειας κλπ, εδώ έχουμε να κάνουμε τη ζωή ανθρώπων, των Μεσοχωριτών. Άρα, λοιπόν, επιτρέψτε μου το λίγο χρόνο που μου απομένει να τον αφιερώσω στο θέμα αυτό.
      Θέλω μία απάντηση, κύριε Υφυπουργέ, από εσάς. Είστε ένας νέος, νεοεισερχόμενος στην Κυβέρνηση, με δράση πριν, από τα έδρανα του Κοινοβουλίου για την οποία εγώ σας συγχαίρω και σας εκτιμώ προσωπικά απεριορίστως. Θέλω μία απάντηση, όμως, ξεκάθαρη.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε.
      Το έργο αυτό, αγαπητοί συνάδελφοι, έχει φθάσει να κοστίζει 400.000.000 ευρώ. Μπορείτε να μου πείτε ποιος ήταν ο αρχικός προϋπολογισμός;
      Σας πληροφορώ, αγαπητοί συνάδελφοι, ότι το κόστος του έργου είναι υπερπολλαπλάσιο του αρχικού προϋπολογισμού. Και σας ερωτώ: Ποιος ευθύνεται γι’ αυτές τις υπερβάσεις; Οι Μεσοχωρίτες; Αυτό θα μας το πείτε; Διότι όλοι συνομολογούμε στην Αίθουσα και έτσι είναι -άκουσα και τον κ. Κανταρτζή, σωστά είπε ο άνθρωπος- ότι είναι ένα έργο εθνικής σημασίας, γίνεται από το 1986, βεβαίως, για τις ανανεώσιμες πηγές ενέργειας. Βεβαίως, είναι και αν θέλετε για μας τους Θεσσαλούς και αναγκαίο έργο, γιατί εντάσσεται με τον ταμιευτήρα νερού που δημιουργείται και στον όλο σχεδιασμό για την εκτροπή του Αχελώου. Όλα αυτά δεκτά.
      Θα μας πείτε, όμως, πώς φθάσαμε στα 400.000.000; Αυτός ήταν ο αρχικός προϋπολογισμός; Μια ξεκάθαρη απάντηση. Αυτός ήταν ο αρχικός προϋπολογισμός του έργου;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε, θα μου δώσετε. Θα κατέλθω, αν μου πείτε να κατέλθω, γιατί σας σέβομαι απεριορίστως, αλλά οι άλλοι συνάδελφοι ήδη εξήντλησαν τέσσερα και πέντε λεπτά. Εγώ ζητάω δύο.
      ΠΡΟΕΔΡΕΥΩΝ (Γεώργιος Σούρλας): Δεκτό.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Θα πω, λοιπόν, τούτο. Μετά το ερώτημα οδηγούμαστε σε μία μετεγκατάσταση υποχρεωτική. Ωραία. Ποια είναι η αιτία της υποχρεωτικής μετεγκατάστασης όλου του χωριού; Θα πει ο αξιότιμος κύριος Υφυπουργός: «Έχουμε μία μελέτη, κύριε Ροντούλη, από το ΙΓΜΕ που λέει ότι υπάρχουν προβλήματα κατολισθήσεων, αστάθειας του εδάφους».
      Άρα, δεν θα πρέπει να μετακινηθεί μόνο το μισό χωριό. Θα πρέπει να μετεγκατασταθεί και το υπόλοιπο, διότι έχουμε διάβρωση του εδάφους κλπ. Ωραία, δεκτό. Θα μου πείτε για την πρόδρομη μελέτη του ΙΓΜΕ. Αυτή είναι η αιτιολογία. Ωραία.
      Πείτε μου τώρα, σας παρακαλώ πολύ. Τη στιγμή που υπάρχουν, αγαπητοί συνάδελφοι, τέσσερις άλλες μελέτες που έγιναν από την ίδια τη ΔΕΗ και μάλιστα, μία εξ αυτών των τεσσάρων μελετών έγινε από τέσσερις ξένους επιστήμονες, που η επιστημονική τους εμβρίθεια και ακεραιότητα δεν αμφισβητείται και λένε αυτές οι τέσσερις μελέτες που πληρώθηκαν από τη ΔΕΗ πριν να γίνει ο ν. 3066/2002 του ΠΑΣΟΚ ότι δεν υπάρχουν προβλήματα αστάθειας στην περιοχή, άρα, λοιπόν, εγώ νομιμοποιούμαι να σας ρωτήσω: Ποια γεωλογική μελέτη είναι η σωστή; Η πρόσφατη του ΙΓΜΕ, που μήπως έγινε για τις ανάγκες του δικού σας νομοσχεδίου, αυτού που συζητάμε τώρα, για να δικαιολογήσει την πλήρη μετεγκατάσταση ή οι τέσσερις μελέτες της ΔΕΗ, που πληρώθηκαν από τη ΔΕΗ, που έγιναν πριν το 2002 και οδήγησαν στο ν.3066/2002;
      Διότι ο κάτοικος τον οποίο θα διώξετε από το σπίτι του με αποζημιώσεις κλπ –πράγματι δεκτό- οφείλει να γνωρίζει ποιο είναι γεωλογικά ορθό, αυτό που λέει το ΙΓΜΕ ή αυτό που λένε τέσσερις πρόδρομες μελέτες; Αυτά δεν τα έχετε ξεκαθαρίσει. 
      Ας δούμε τι θέλω να πω, για να τελειώσω και να μην καταχρώμαι και την ευγένεια του αγαπητού Προέδρου. 
      Πλανάται το εξής ερώτημα σε όλη αυτήν την υπόθεση της Μεσοχώρας και το λέω σε έναν νεοεισερχόμενο ακέραιο άνθρωπο. Πιθανόν –και προσέχω πολύ καλά τι θα πω- στην περιοχή της Μεσοχώρας τίθενται οι βάσεις –και θα το αναλύσω αύριο πληρέστερα- με το παρόν νομοσχέδιο να δημιουργηθεί, να εκκολαφθεί ένα νέο Βατοπέδι. Προσέξτε πάρα πολύ καλά διότι θα σας βαρύνει και στο πολιτικό σας μέλλον αυτή η εξέλιξη. Παίζετε με τις τύχες ανθρώπων, παίζετε με τη μοίρα ανθρώπων, παίζετε με τις περιουσίες ανθρώπων!
      Σας ευχαριστώ πάρα πολύ, κύριε Πρόεδρε και για την ανοχή σας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη. 
      Πριν δώσω το λόγο στον κ. Τσιρώνη, θα ήθελα να σας παρακαλέσω να τηρείτε το όριο των επτά λεπτών, γιατί θα αργήσουμε, θα πάμε μετά τη 1.00΄.  
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, θα τελειώσουμε σήμερα; 
      ΠΡΟΕΔΡΕΥΩΝ (Γεώργιος Σούρλας): Πρέπει να τελειώσουμε σήμερα. Όμως, όταν ζητάτε παράταση χρόνου, θα αργήσουμε πολύ να τελειώσουμε, κάτι που θα είναι πολύ επιβαρυντικό για τους τελευταίους ομιλητές. 
      Κύριε Τσιρώνη, έχετε το λόγο. 
      ΔΗΜΗΤΡΙΟΣ ΤΣΙΡΩΝΗΣ: Κύριε Υφυπουργέ, θα ήθελα και εγώ να σας συγχαρώ για τη νέα σας θέση, να σας ευχηθώ καλή θητεία και να είστε χρήσιμος για τον τόπο. Το ίδιο θα ήθελα να ευχηθώ και στον κύριο Υπουργό που έφυγε πριν από λίγο. 
      Κυρίες και κύριοι συνάδελφοι, το προτεινόμενο σχέδιο νόμου δεν έρχεται να προσθέσει τίποτα ουσιαστικό στο ενεργειακό πρόβλημα της χώρας. Δεν έρχεται να προσθέσει τίποτα ουσιαστικό στο ενεργειακό έλλειμμα και στην ενεργειακή προοπτική της ελληνικής οικονομίας. 
      Και για να εξηγούμαι, υπάρχει κανείς σήμερα σ’ αυτήν εδώ την Αίθουσα που πιστεύει ότι αυτό το σχέδιο νόμου, αυτό το πολυνομοσχέδιο των σαράντα δύο άρθρων που έχει μια σειρά διατάξεων μπορεί να δώσει λύσεις, μπορεί να δώσει απαντήσεις στο ενεργειακό ισοζύγιο, στο ενεργειακό πρόβλημα της χώρας μας; 
      Τα προβλήματα που εντοπίζονται σήμερα ειδικά στην παραγωγή της ηλεκτρικής ενέργειας είναι δύο.
      Το πρώτο πρόβλημα είναι ότι η Ελλάδα είναι ελλειμματική στην παραγωγή ηλεκτρικής ενέργειας και θα πρέπει να παράγουμε περισσότερο, ενώ παράγουμε λιγότερο. 
      Το δεύτερο μεγάλο ζήτημα είναι να παράγουμε με έναν πιο οικολογικό τρόπο, με έναν τρόπο πιο φιλικό στο περιβάλλον, με μία «πράσινη ανάπτυξη». 
      Και στο μεν πρώτο ζήτημα αναγκαζόμαστε -γιατί θέλουμε να παράγουμε- να καλύψουμε το έλλειμμα και αφού δεν μπορούμε να το καλύψουμε, αναγκαζόμαστε να κάνουμε εισαγωγές οι οποίες είναι πανάκριβες –οι εισαγωγές κοστίζουν, τις πληρώνουμε αδρά- ή το ρεύμα που παράγει η ΔΕΗ είτε με πετρέλαιο είτε με φυσικό αέριο όλα είναι πανάκριβα. 
      Και να ρωτήσω εγώ την πολιτική ηγεσία: Τι γίνεται με τη ρήτρα καυσίμων; Γιατί τώρα που έπεσε την τιμή του πετρελαίου, δεν μειώνονται και οι τιμές της ΔΕΗ στο τιμολόγιο του ηλεκτρικού ρεύματος; 
      Ο άλλος τρόπος είναι η αγορά ηλεκτρικής ενέργειας από ιδιώτες. Δεν παίρνει σήμερα η ΔΕΗ, λόγω της οριακής τιμής του συστήματος, πανάκριβο το ηλεκτρικό ρεύμα από τους ιδιώτες; Και έτσι έχουμε φτάσει σήμερα, μόλις το τελευταίο δεκαοκτάμηνο, μόλις τον τελευταίο ενάμιση χρόνο, να επιβαρύνονται κατά 25% τα τιμολόγια της ΔΕΗ! Δεν θα το ελέγξει κανείς αυτό; Δεν μπορεί κανείς να το ελέγξει; Δηλαδή, θέλετε να πείτε ότι αυτά τα μεγάλα προβλήματα, το πρόβλημα της ελλειμματικής παραγωγής ηλεκτρικής ενέργειας -παράγουμε ακριβά- αλλά και το να παράγουμε και οικολογικά, μπορούν να αντιμετωπιστούν μ’ αυτό το σχέδιο νόμου; Πιστεύει κανείς, κυρίες και κύριοι συνάδελφοι, ότι μπορεί να αντιμετωπιστεί το πρόβλημα του ενεργειακού ισοζυγίου; Σε όλα αποτύχατε! 
      Πρώτον, δεν προσθέσατε στο ζήτημα του ελλείμματος του ενεργειακού ισοζυγίου. Η ΔΕΗ δεν έχει προσθέσει ούτε ένα mw σ’ αυτά τα πέντε τελευταία χρόνια. Αυτή δεν είναι η αλήθεια; Εάν είχατε κάνει τις απαραίτητες επενδύσεις, δεν θα ήταν άλλη η εικόνα από αυτή που έχουμε σήμερα, που αγοράζουμε, που εισάγουμε ακριβό ηλεκτρικό ρεύμα, που επιβαρύνουμε τους καταναλωτές με πανάκριβο ρεύμα; 
      Είναι ψέματα αυτό; Έπρεπε να κάνετε νέες μονάδες; Έχετε τίποτα στον προγραμματισμό σας; Κάποιες μονάδες λιθάνθρακα έχετε, ένα άλλο ορυκτό καύσιμο, ένα άλλο ρυπογόνο. Και έχετε αφήσει έξω απ’ αυτήν την ιστορία ουσιαστικά τις ανανεώσιμες πηγές ενέργειας. Και έρχεστε με αυτό το νομοσχέδιο και πιστεύετε ότι θα αντιμετωπιστούν οι ανανεώσιμες πηγές ενέργειας;
      Εγώ θα σας πω το εξής: Ποιος σας εμπόδισε τόσα χρόνια να προωθήσετε τις ανανεώσιμες πηγές ενέργειας; Την ηλιακή, την αιολική ενέργεια, τη γεωθερμία, που την έχετε εγκαταλείψει τόσο καιρό; Ποιος σας εμπόδισε τόσο καιρό να προωθήσετε τα φωτοβολταϊκά; Εσείς δεν έχετε αιτήσεις 3.000 MW στα συρτάρια σας στα φωτοβολταϊκά; Η εγκατεστημένη ισχύς σήμερα στην Ελλάδα στα φωτοβολταϊκά είναι μόλις 9 MW, όταν η Γερμανία, που δεν έχει ηλιοφάνεια, έχει εγκατεστημένη ισχύ 1.500 MW, όταν στις άλλες χώρες, παραδείγματος χάριν στην Ιβηρική Χερσόνησο η Πορτογαλία και η Ισπανία έχουν επενδύσει στις ανανεώσιμες πηγές ενέργειας; Απασχολούνται είκοσι πέντε χιλιάδες άνθρωποι σήμερα στις ανανεώσιμες πηγές στην Ισπανία. 
      Εσείς μας το είπατε, κύριοι της Κυβέρνησης στην Επιτροπή, ότι εφτάμισι χιλιάδες θέσεις εργασίας μπορούν να δημιουργηθούν στη χώρα μας από τις ανανεώσιμες πηγές ενέργειας. Είναι ψέματα αυτό; Σας εμπόδισε κανείς; Γιατί δεν προχωράτε τα φωτοβολταϊκά; Ποιος σας εμποδίζει να προχωρήσετε την αιολική ενέργεια με τις ανεμογεννήτριες, όπου δεν υπάρχει οικολογικό πρόβλημα; Απεναντίας τι κάνετε; Έρχεστε και κάνετε μια σειρά ρυθμίσεις, ειδικά στα υδροηλεκτρικά φράγματα, που καταστρέφουν το περιβάλλον. Το ξέρω και από την περιοχή μου, από τον Άραχθο. Έχουμε δύο φράγματα και πήγε να γίνει και ένα τρίτο, το οποίο ακυρώθηκε από το Συμβούλιο της Επικρατείας και πάει να ξαναγίνει. Έχει υποβάλει ξανά αίτηση στη ΔΕΗ η ίδια εταιρεία –θα την πω- η «ΜΗΧΑΝΙΚΗ». Έχει υποβάλει πάλι αίτηση, ενώ έχει απορριφθεί μόλις πριν από ένα εξάμηνο από το Συμβούλιο της Επικρατείας. Πώς είναι δυνατόν; Κάντε μια τροπολογία, κύριε Υπουργέ, με την οποία να απαγορεύονται να εξετάζονται αιτήσεις από τη ΡΑΕ για τον ίδιο σκοπό που έχουν απορριφθεί από το Συμβούλιο της Επικρατείας. 
      Και στα μικρά υδροηλεκτρικά φράγματα υπήρχαν κάποιες προϋποθέσεις και έρχεστε με τις νέες ρυθμίσεις, με αυτό το τρισέλιδα που καταθέσατε σήμερα, και τις αναιρείτε. Λέτε πως δεν ισχύουν οι παραπάνω προϋποθέσεις για τα μικρά υδροηλεκτρικά φράγματα, δηλαδή να μη συλλέγεται το νερό κλπ, εφόσον υπάρχουν αυτές οι προϋποθέσεις. Σας εμπόδισε κανείς τόσο καιρό να προωθήσετε; Εγώ πάντως πιστεύω πως ήταν μια ευκαιρία η νέα πολιτική ηγεσία του Υπουργείου Μεταφορών να το αποσύρει αυτό το νομοσχέδιο, να το επανεξετάσει, γιατί είναι πρόχειρο, να το ξαναδεί με μεγαλύτερη άνεση χρόνου –δεν χάθηκε ο χρόνος- και σ’ ένα μήνα να το φέρετε, να το εξετάσετε, να είναι πιο ώριμο, να το συζητήσουμε και να αντιμετωπίσει ουσιαστικά το ενεργειακό πρόβλημα. Να το αντιμετωπίζει συνολικά. Να δίνει λύσεις, να δίνει διέξοδα, να δίνει προοπτική, που δεν δίνει σήμερα. Πρόκειται για μικρορυθμίσεις, μικροσκοπιμότητες, μικροδιευθετήσεις, για να εξυπηρετήσουμε κάποιους ιδιώτες. Γι’ αυτούς γίνεται, όπως γίνεται τόσα χρόνια τώρα για τη ΔΕΗ. Αυτή είναι η λογική. Η νέα πολιτική ηγεσία πρέπει να το πάρει πίσω και πρέπει να τα δείτε αυτά τα ζητήματα, κύριε Υπουργέ. 
      Αφήστε τις περιοχές που θέλουν να αναπτυχθούν με έναν οικολογικό τρόπο και θέλουν να αξιοποιήσουν το φυσικό περιβάλλον, όπως είναι η περιοχή μου, ο ορεινός όγκος που θέλει να αναπτυχθεί, όπως είναι ο Αμβρακικός όπου πρέπει να φθάνει νερό, για να μην καταστραφεί. Αφήστε τις περιοχές αυτές, οι οποίες έχουν προσφέρει στο ενεργειακό ισοζύγιο και στην εθνική οικονομία. Μην τις καταστρέφετε. Αφήστε αυτές τις ρυθμίσεις που υπάρχουν από το παρελθόν. Μην τις κάνετε πιο ευνοϊκές για τους ιδιώτες, γιατί θα μας καταστρέψουν και το περιβάλλον. 
      Και αυτή η τροπολογία που έφερε ο Υπουργός Τουρισμού για τον αγροτουρισμό θέλει εξέταση. Μια εταιρεία κάνει. Του έχουμε ζητήσει να κάνει χιονοδρομικό στον ορεινό όγκο, να πάρει το κάστρο της πόλης, το ΧΕΝΙΑ και να το ανακαινίσει. Αυτά ζητάμε. Δεν ζητάμε εταιρείες, για να διορίζουμε καινούργιους ανθρώπους. Αυτό το νομοσχέδιο –θα το πούμε και στα άρθρα- είναι σε λάθος κατεύθυνση. Κάποιες επιμέρους ρυθμίσεις, όπως είναι το φράγμα της Μεσοχώρας, θα τις δούμε, γιατί πρέπει, επιτέλους, και αυτό να ολοκληρωθεί κάποια στιγμή. Δεν είμαστε αρνητικοί να δούμε αυτές τις καινούργιες ρυθμίσεις που φέρνετε αν έχουν τη συναίνεση της τοπικής κοινωνίας και της Τοπικής Αυτοδιοίκησης. Ό,τι σας ζητούν οι κάτοικοι θα πρέπει να το δώσετε. Επιτέλους! Να μην καταστραφεί άλλο η περιοχή!
      Σας ευχαριστώ πολύ. Αυτό το νομοσχέδιο, δυστυχώς, κυρίες και κύριοι συνάδελφοι, επί της αρχής δεν μπορούμε να το ψηφίσουμε. Γι’ αυτό το καταψηφίζουμε. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τσιρώνη. 
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, να βάλουμε κάποιο χρονικό όριο; 
      ΠΡΟΕΔΡΕΥΩΝ (Γεώργιος Σούρλας): Η δωδεκάτη είναι βέβαιο. Θα δούμε στην πορεία. Εξαρτάται από το πόσο θέλετε να μιλήσετε, γιατί αν είστε μέσα στα χρονικά περιθώρια θα πάμε και πιο γρήγορα. 
      ΑΘΑΝΑΣΙΑ ΜΕΡΕΝΤΙΤΗ: Είναι πολύ μεγάλο το νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Θα δούμε, ό,τι θέλει το Σώμα. Είναι το κυρίαρχο όργανο, δεν είναι το Προεδρείο.
      Ο κ. Χάϊδος έχει το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κατ’ αρχάς να ευχηθώ χρόνια πολλά και καλή χρονιά σε όλους και καλή επιτυχία στο έργο σας, κύριε Υφυπουργέ.
      Συζητούμε σήμερα ένα σχέδιο νόμου για την ενέργεια. Διαπιστώνουμε, όμως, ότι δεν υπάρχει πολιτική ενέργεια στη Συμπολίτευση να υποστηρίξει αυτό το νομοσχέδιο. Τέσσερις ομιλητές Βουλευτές από τη Νέα Δημοκρατία, δεκατέσσερις από το ΠΑΣΟΚ. Και την ώρα που εξαντληθήκατε πολιτικά, θυμηθήκατε τις ανεξάρτητες, τις ανανεώσιμες πηγές ενέργειας, ηλεκτρικά, φωτοβολταϊκά, αιολικά έργα. Η ανάπτυξή τους βέβαια δεν είναι μόνο επιλογή, επιθυμία, ανάγκη ή στόχος. Είναι και υποχρέωση απέναντι στην Ευρωπαϊκή Ένωση. 
      Ο κανόνας του 20%, των τριών είκοσι, μας υποχρεώνει το 2020  το 20% της εγκατεστημένης ενέργειας να προέρχεται από ανανεώσιμες πηγές και να μειωθούν τα αέρια θερμοκηπίου κατά 20%. 
      Όμως, από τις αντιφατικότητες, την ασυνέπεια, τις καθυστερήσεις και τις σκοπιμότητες της Κυβέρνησης παρουσιάζονται πολλά προβλήματα σ’ αυτόν τον τομέα. Υστερούμε τραγικά σε σχέση με τις άλλες χώρες της Ευρωπαϊκής Ένωσης. Θα καταθέσω πίνακα που αποδεικνύει του λόγου το αληθές.
      Η Δανία στα αιολικά έχει 3125 MW, δηλαδή το 20%. Η Ελλάδα έχει 746 MW. Στα φωτοβολταϊκά η Γερμανία έχει 3800 MW και η Ελλάδα έχει μόλις 10 MW και εμείς έχουμε ήλιο ενώ οι Γερμανοί δεν έχουν ήλιο.  Το καταθέτω για τα Πρακτικά.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η κοινωνία και οι τοπικοί φορείς βλέπουν με δυσπιστία τον τρόπο που νομοθετεί η Κυβέρνηση γι’ αυτά τα θέματα. Δεν επιτυγχάνεται η συναίνεση με τους τοπικούς φορείς. Παρουσιάζονται δυσκολίες που ακυρώνουν το σχεδιασμό και εγκεκριμένα έργα. Έχουμε δυο τρία στην περιοχή των Τρικάλων που ακυρώθηκαν ενώ είχαν δοθεί μέχρι και οι τελικές άδειες. 
      Δίνεται η εντύπωση ότι υπάρχει πρόθεση παραχώρησης του φιλέτου της αξιοποίησης αυτών των πλουτοπαραγωγικών πηγών μόνο σε συμφέροντα χωρίς οφέλη για τους κατοίκους.
      Ένα τέτοιο χαρακτηριστικό παράδειγμα παλινωδιών και καθυστέρησης από την Κυβέρνηση είναι και το υδροηλεκτρικό έργο της Μεσοχώρας. Είναι ένα τεράστιο, εθνικής σημασίας έργο το οποίο ξεκίνησε το 1988 και ολοκληρώθηκε σε ποσοστό πάνω από 50% έως το 2001, αλλά ακόμη δεν λειτουργεί παρ’ό,τι δαπανήθηκαν γι’ αυτό πάνω από 500.000.000 ευρώ. 
      Αυτό έχει σαν συνέπεια οι κάτοικοι της περιοχής να είναι αιχμάλωτοι αυτής της κατάστασης. Να μην μπορούν να αλλάξουν ούτε ένα κεραμίδι στο σπίτι τους και να μην γνωρίζουν τι θα μπορούν να κάνουν αύριο. Ακόμη και γι’ αυτό το έργο που όλοι οι κάτοικοι και οι φορείς συμφωνούν ότι σύντομα πρέπει να λειτουργήσει, η Κυβέρνηση φέρνει μετά από πέντε χρόνια ένα νομοσχέδιο χειρότερο από το προηγούμενο, δηλαδή του 2002 που ήταν έτοιμο να εφαρμοστεί, το οποίο η ίδια η σημερινή Κυβέρνηση ακύρωσε και επανέφερε το έργο στην προ επταετίας περίοδο, όταν συζητούσαμε δηλαδή πριν από το 2002 το νομοσχέδιο που μετά καταργήθηκε. 
      Τότε η Νέα Δημοκρατία κατήγγειλε ως αντιπολίτευση το ΠΑΣΟΚ για καθυστέρηση. Αυτό που γίνεται τώρα τι είναι; Επιτάχυνση είναι; Γιατί το 2001 παραδόθηκε το έργο, το 2002 ήρθε το νομοσχέδιο να ψηφιστεί, το 2004 είχε ολοκληρωθεί και όλη η διαδικασία, ήταν έτοιμο για εφαρμογή. Πέντε χρόνια πήγαν χαμένα, ενώ τότε δεν είχε πάει χρόνος χαμένος. 
      Με τις παλινωδίες, με τις καθυστερήσεις, με τις αντιφατικότητες που αντιμετώπισε το θέμα, κατόρθωσε πάλι να βάλει απέναντι τους κατοίκους και τους φορείς της περιοχής, των οποίων δεν έκανε δεκτές τις προτάσεις. Έτσι το έργο μπορεί να χαρακτηριστεί σήμερα σαν ένα σύγχρονο γεφύρι της Άρτας, μόνο που αντί για «ολημερίς το χτίζανε το βράδυ γκρεμιζόταν», θα ταίριαζε καλύτερα το ολημερίς τα συζητούσαν το βράδυ, τα ξεχνούσαν και εφάρμοζαν άλλα από αυτά που διακήρυτταν και συμφωνούσαν. 
      Θυμίζω τη σύμβαση της ΔΕΗ με τους κατοίκους για κατασκευή οικισμού. Το προηγούμενο σχέδιο νόμου περιελάμβανε κατασκευή οικισμού. Τώρα δεν περιλαμβάνεται καμμία κατασκευή οικισμού. Πάρτε χρήματα, λέει, λίγα βέβαια και φτιάξτε μόνοι σας σπίτια, εάν εμείς εγκαταστήσουμε υποδομές στους νέους οικισμούς που είναι βέβαια τα τάρταρα, αν τους δει κανένας. Δεν ξέρει κανένας ποια θα είναι η εξέλιξη.
      Με γνώμονα τη βασική και σταθερή θέση μου ότι το έργο πρέπει να λειτουργήσει το συντομότερο δυνατό, επιτρέψτε μου να καταθέσω κάποιες προτάσεις και προβληματισμούς για τις βασικές κατευθύνσεις των άρθρων που αφορούν το έργο της Μεσοχώρας. 
      Τα κεντρικά σημεία των απόψεών μου είναι δυο και θεωρώ ότι προς αυτή την κατεύθυνση πρέπει να γίνουν περισσότερα. 
      Το πρώτο αφορά την επιμονή στην αναζήτηση τρόπων για την διατήρηση μεγαλύτερου τμήματος της Μεσοχώρας και επέκτασης του οικισμού προς τα πάνω. Οι κάτοικοι δεν μπορούν να καταλάβουν και να αποδεχθούν τη διπλή αντιφατικότητα μεταξύ των γεωλογικών μελετών. Δηλαδή, είναι δύο μελέτες που άλλαξαν. Οι περιοχές που χαρακτηρίζονταν επαρκείς με τις παλαιότερες μελέτες χαρακτηρίζονται τώρα επικίνδυνες και το αντίστροφο συμβαίνει για τις νέες εγκαταστάσεις. Διπλή αντιφατικότητα. Είναι πολύ παράδοξο αυτό. Πιο μεγάλη πιθανότητα έχεις να κερδίσεις τον πρώτο λαχνό στο λαχείο, παρά να υπάρξει διπλή αντιφατικότητα στις επιστημονικές μελέτες! 
      Δεύτερον, δεν μπορούν να καταλάβουν πως από μία απαλλοτριωμένη περιοχή που θεωρείται επικίνδυνη θα διέρχεται ο εθνικής σημασίας –έτσι χαρακτηρίστηκε από πρόσφατη απόφαση του Υπουργού Δημοσίων Έργων- δρόμος Τρικάλων-Άρτας. Δεν μπορούν να συμφωνήσουν πως η έκταση αυτή που πρέπει να εγκαταλείψουν γιατί δεν είναι ασφαλής, μπορεί να χρησιμοποιηθεί από άλλους στο μέλλον. Αν δεν γίνονται αυτά που είπα, πρέπει να γίνουν περισσότερα για να πειστούν οι κάτοικοι. 
      Τρίτον, αφορά την αναγκαιότητα της διατήρησης της ιστορικής, πολιτιστικής, κοινωνικής και φυσικής συνέχειας της Μεσοχώρας ως ενιαίου χωριού με κίνητρα παραμονής των κατοίκων που απαλλοτριώνουν τα σπίτια τους, όπως οικόπεδα στους νέους οικισμούς με συμβολικό τίμημα, άτοκα δάνεια για το χτίσιμο των σπιτιών, απαλλαγή από τα τέλη οικοδομικής άδειας για χτίσιμο στους νέους οικισμούς, κατασκευή των έργων υποδομής στους νέους οικισμούς άμεσα με την έμφραξη της λίμνης και με συγκεκριμένο χρονοδιάγραμμα. Γι’ αυτά θα αναφερθώ αναλυτικά στην ομιλία μου επί των άρθρων, όπου θα καταθέσω και τις συγκεκριμένες προτάσεις στηρίζοντας βέβαια τις θέσεις των ΟΤΑ. 
      Ολοκληρώνοντας όμως τη σημερινή μου παρέμβαση επί της αρχής επιτρέψτε μου συνοψίζοντας να επισημάνω τη βασική μου θέση, ότι πρέπει να δοθούν περισσότερα κίνητρα παραμονής των κατοίκων στην περιοχή. Εσείς αντίθετα διέπεστε περισσότερο από τη λογική των αποζημιώσεων φυγής. Με αυτήν τη λογική, όμως, διαφωνούν οι φορείς και οι κάτοικοι της περιοχής και όπως είπαν και στην επιτροπή, σας ζητούν εφαρμόσιμες, τεκμηριωμένες και ουσιαστικές αλλαγές των διατάξεων γι’ αυτό το ζήτημα, τις οποίες όμως εσείς μέχρι τώρα δεν κάνατε δεκτές. Εκτός από την εγγυητική των 5.000.000 στις άλλες προτάσεις στις οποίες θα αναφερθούμε αύριο δεν κάνετε καμμία τροποποίηση. 
      Αν δεν κάνετε δεκτές αυτές τις προτάσεις, εάν δεν προχωρήσετε σε ουσιαστικές αλλαγές, εμείς επιφυλασσόμαστε για την τελική μας θέση, παρότι επαναλαμβάνω ότι συμφωνούμε με την αναγκαιότητα της έναρξης της λειτουργίας όχι όμως με τους όρους που εσείς θέλετε να επιβάλετε. 
      Αν δεν κάνετε, λοιπόν, σοβαρά βήματα προς αυτήν την κατεύθυνση, τότε και τους κατοίκους και τους φορείς της περιοχής θα έχετε απέναντι αλλά και εμείς δεν θα μπορέσουμε να ψηφίσουμε τις διατάξεις και τα άρθρα αυτού του νομοσχεδίου για τη Μεσοχώρα. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Σαχινίδης έχει το λόγο. 
      ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, θα ήθελα κι εγώ να ευχηθώ με τη σειρά μου σε όλους χρόνια πολλά και καλή χρονιά! 
      Θέλω επίσης να συγχαρώ τον Υπουργό για τα νέα του καθήκοντα και να του ευχηθώ καλή επιτυχία στο έργο του! 
      Θα ήθελα όμως –και δεν μπορώ να αποφύγω τον πειρασμό- να κάνω ένα σχόλιο για τον κύριο Υπουργό, που αποχώρησε, μία και τον άκουσα να καυχιέται για τις επιτυχίες της Κυβερνήσεως. 
      Θυμήθηκα μία παροιμία που μου έλεγε η πόντια γιαγιά μου όταν ήμουν μικρός: «Μιαν όβασον και μετά κακάρτσον», το οποίο σημαίνει: «Πρώτα κάνε τα αυγά και μετά κακάριζε». Ο κύριος Υπουργός καυχήθηκε γιατί σήμερα η Ελλάδα πέτυχε το αυτονόητο, πέτυχε δηλαδή να δανειστεί. Αλλά ποιο είναι το συμπέρασμα το οποίο βγαίνει από τη σημερινή δημοπρασία; Ότι η Ελλάδα που κάλυψε τις δανειακές ανάγκες της έχει μία ισχυρή οικονομία και η Γερμανία που πριν από λίγες ημέρες απέτυχε να εξασφαλίσει τα ποσά τα οποία διεκδικούσε να δανειστεί είναι μία αδύνατη οικονομία; Γιατί εάν αυτή είναι η λογική, και μας κατηγόρησε ο κύριος Υπουργός ότι το ΠΑΣΟΚ μέμφονταν την Κυβέρνηση ότι δεν θα καταφέρει να δανειστεί, τότε γιατί η σημερινή «FINANCIAL TIMES» –και το καταθέτω αυτό και βέβαια πιστεύω ότι δεν ελέγχονται οι «FINANCIAL TIMES» από το ΠΑΣΟΚ ούτε και παίρνουν καθοδήγηση από το ΠΑΣΟΚ- λέει ότι η Ελλάδα μπορεί να αποδειχθεί στο Δούρειο Ίππο του ευρώ; Διότι κατά την εφημερίδα χώρες σαν την Ελλάδα πραγματικά απειλούν το μέλλον και την προοπτική του ευρώ.
      Το καταθέτω για τα Πρακτικά.
       (Στο σημείο αυτό ο Βουλευτής κ. Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Υπουργέ, γνωρίζω ότι το νομοσχέδιο που συζητούμε δεν το φέρατε εσείς στη Βουλή αλλά ο κ. Φώλιας. Θέλω όμως να εκφράσω την αντίρρησή μου στην επιλογή της νέας διοίκησης του Υπουργείου να έλθει στη Βουλή ένα νομοσχέδιο «σκούπα» που περιλαμβάνει πλήθος από ετερόκλητες διατάξεις για διαφορετικά μεταξύ τους θέματα βαρύνουσας όμως σημασίας για την οικονομία και για τη χώρα. Η επιλογή αυτή υποβαθμίζει την κοινοβουλευτική διαδικασία και καθιστά δυσκολότερη τη λογοδοσία της Κυβέρνησης. 
      Ο Κανονισμός ορίζει να συζητήσουμε επί της αρχής του νομοσχεδίου. Μα, αυτό το νομοσχέδιο δεν έχει ούτε αρχή, ούτε τέλος. 
      	Κυρίες και κύριοι συνάδελφοι, βρισκόμαστε στο μέσον μιας κρίσης που έχει μία εγχώρια και μία διεθνή συνιστώσα. Η κρίση αυτή ανέδειξε τις αδυναμίες του υφιστάμενου παραγωγικού προτύπου της χώρας το οποίο έχει χάσει την όποια δυναμική του. Η διαπίστωση αυτή δεν είναι αυθαίρετη. Αρκεί κάποιος να κοιτάξει την πορεία του ελλείμματος στο ισοζύγιο τρεχουσών συναλλαγών το οποίο έφτασε για πρώτη φορά από το 1950 το 14,1% του ΑΕΠ και θα συμπεράνει ότι η Ελλάδα έχει ανάγκη από ένα νέο παραγωγικό πρότυπο. 
      Εμείς στο ΠΑΣΟΚ καταθέτουμε προτάσεις εξόδου από την κρίση και μιλήσαμε για την ανάγκη υιοθέτησης ενός νέου παραγωγικού προτύπου. Μιλήσαμε για μια στροφή στην πραγματική οικονομία και ιδιαίτερα σε μια εκδοχή της, στην «πράσινη» ανάπτυξη. Σήμερα η «πράσινη» ανάπτυξη τόσο στις Ηνωμένες Πολιτείες της Αμερικής όσο και στην Ευρώπη είναι αναπόσπαστο τμήμα των προτάσεων εξόδου από την κρίση. Το νομοσχέδιο αυτό θα μπορούσε να συνεισφέρει σ’ αυτό που εγώ θα αποκαλούσα το «πρασίνισμα» της ελληνικής οικονομίας, αλλά κινείται σε μια λογική ένα βήμα εμπρός και δύο βήματα πίσω.
      Αναφέρεται στην αιτιολογική έκθεση ο στόχος για εξοικονόμηση της ενέργειας. Κύριε Υπουργέ, υπάρχει μία κοινοτική οδηγία σχετικά με την εξοικονόμηση της ενέργειας, η 2006/32. Η εν λόγω οδηγία έχει ενσωματωθεί στο εθνικό δίκαιο; Η οδηγία αυτή προβλέπει την κατάθεση τριών εθνικών σχεδίων δράσης στη διάρκεια της εννιαετίας 2008-2016. Το πρώτο έπρεπε να κατατεθεί μέχρι τις 30 Ιουνίου του 2007. Η Ελλάδα έχει καταβάλει το πρώτο σχέδιο δράσης;
      Κύριε Υπουργέ, θέλω απαντήσεις για να δω πόσο ειλικρινείς είναι οι προθέσεις σας στο ζήτημα της εξοικονόμησης της ενέργειας για να έχουμε μια εικόνα για την πρόοδο που καταγράφουμε ως χώρα ως προς το στόχο της εξοικονόμησης της ενέργειας κατά 20%. Κύριε Υπουργέ, η χώρα μας σύμφωνα με τους διαρθρωτικούς δείκτες είναι μία από τις πλέον ενεργοβόρες οικονομίες της Ευρωπαϊκής Ένωσης και δεν έχει την πολυτέλεια να χάνει χρόνο και να καθυστερεί. Δυστυχώς όμως αντί να κινείται γρήγορα, κινείται με τους ρυθμούς της χελώνας. 
      	Το νομοσχέδιο που συζητάμε περιλαμβάνει διατάξεις με τις οποίες εναρμονίζεται η ελληνική νομοθεσία με την οδηγία 2004/8 της Ευρωπαϊκής Ένωσης. Κοντεύουμε στα τρία χρόνια καθυστέρησης για την εφαρμογή της εν λόγω οδηγίας μιας και στο δέκατο πέμπτο άρθρο της οριζόταν ότι θα έπρεπε να ενσωματωθεί στο εθνικό δίκαιο το αργότερο έως το Φεβρουάριο του 2006. Για μία ακόμη φορά η αντιμετώπιση ουσιαστικών θεμάτων –και σ’ αυτό το νομοσχέδιο αυτό συμβαίνει- παραπέμπεται σε υπουργικές αποφάσεις.
      	Με την παράγραφο 4 του άρθρου 7 επιχειρείται να δοθεί εν λευκώ εξουσιοδότηση στον Υπουργό Ανάπτυξης ώστε με μία απλή υπουργική απόφαση στο μέλλον να μπορεί να αλλάξει όπως επιθυμεί τον ισχύοντα κώδικα διαχείρισης του συστήματος ειδικότερα όσον αφορά τα θέματα ένταξης ΣΗΘΥΑ στο σύστημα. 
      	Ας δούμε όμως τι επιχειρείτε με τα φωτοβολταϊκά. Είναι γεγονός ότι καταθέσατε ένα νόμο, τον 3468 του 2006, για τις Ανανεώσιμες Πηγές Ενέργειας και τότε δημιουργήσατε υψηλές προσδοκίες για την προστασία του περιβάλλοντος και για τη μείωση της ενεργειακής μας εξάρτησης. Η ανταπόκριση στον τομέα των φωτοβολταϊκών ξεπέρασε κάθε προσδοκία. Η εισηγήτριά μας κυρία Μερεντίτη αναφέρθηκε στο ζήτημα αυτό και είπε, αν δεν απατώμαι, ότι κατατέθηκαν στη ΡΑΕ περισσότερες από οκτώ χιλιάδες αιτήσεις οι οποίες είχαν συνολική ισχύ 3.430 μεταβάτ, υπερκαλύπτοντας κατά 4,5 φορές τον αρχικό στόχο των 790 MW που είχε τεθεί για αδειοδότηση ως το 2010. Η ΡΑΕ αναγκάστηκε να «παγώσει» τη διαδικασία αξιολόγησης των αιτήσεων και αυτήν τη στιγμή παραμένουν σε εκκρεμότητα αιτήματα συνολικής ισχύος πάνω από 3.000 MW και αποφάσισε την αναστολή της υποβολής νέων αιτήσεων χωρίς να υπάρξει έγκαιρη προειδοποίηση. Η αδειοδοτική διαδικασία οδηγήθηκε σε αδιέξοδο. Το πρόβλημα αυτό που έχει να αντιμετωπίσει το Υπουργείο Ανάπτυξης είναι γέννημα της δικής του πολιτικής, δεν είναι γέννημα της πολιτικής των προκατόχων ή κάποιου εξωγενούς παράγοντα.
      	Αν κάποιος κοιτάξει τις επιμέρους διατάξεις διαπιστώνει μια σειρά από παραλογισμούς. Για παράδειγμα, σ’ ό,τι αφορά την εγκατάσταση μικρών φωτοβολταϊκών στην ταράτσα ενός σπιτιού, η παράγραφος 9 του άρθρου 27Α αποτελεί έναν συνδυασμό αντικινήτρων. Μόνο ως αστεία μπορεί να χαρακτηριστεί η παράγραφος 2 α΄ στο άρθρο 34 «άλλες διατάξεις» όπου προδιαγράφονται τα περί εγκαταστάσεως ενός φωτοβολταϊκού πάνελ σε περίπτερο για την κάλυψη ιδίων αναγκών.
      Για να μπορέσεις λοιπόν, να τα εγκαταστήσεις ακούστε τι χρειάζεται. Τροποποίηση του νόμου, έκδοση κοινής υπουργικής απόφασης με προδιαγραφές και κάθε αναγκαία λεπτομέρεια και προσυπογραφή 3 υπουργών μεταξύ των οποίων και ο Υπουργός Εθνικής Άμυνας. Ειλικρινά θα ήθελα να καταλάβω γιατί απαιτείται η υπογραφή του. 
      Με την πολιτική που ακολουθεί η Ελλάδα σε λίγα χρόνια θα καταλήξει αντί να παράγει πράσινη ενέργεια, μια χώρα που έχει όλα τα πλεονεκτήματα να αξιοποιήσει τον ήλιο και τον αέρα, θα καταλήγει να εισάγει πράσινη ενέργεια από τις βαλκανικές χώρες. 
      Κύριε Υπουργέ, βρίσκεστε στο ξεκίνημα της θητείας σας. Πιστεύω ότι όταν νομοθετείτε θα πρέπει να έχετε πάντοτε στο μυαλό σας ότι οι νομοθετικές ρυθμίσεις που έρχονται θα πρέπει να διευκολύνουν την χρήση των Aνανεώσιμων Πηγών Ενέργειας στην Ελλάδα. Γιατί η Ελλάδα έχει τις δυνατότητες και πρέπει να αξιοποιήσουμε τα συγκριτικά μας πλεονεκτήματα. Και έχει και προοπτικές, βέβαια. Αλλά οι προοπτικές αυτές μέσα από τα νομοθετήματα που καταθέτει η Κυβέρνηση της Νέας Δημοκρατίας χάνονται. 
      Είναι πλέον σειρά και αρμοδιότητα του ΠΑΣΟΚ να μπορέσει πραγματικά να βοηθήσει τη χώρα να πετύχει τον στόχο της για να καλύψει τις ενεργειακές ανάγκες κατά 20% από Ανανεώσιμες Πηγές Ενέργειας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαχινίδη.
      Το λόγο έχει ο κ. Κατσιφάρας. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριοι συνάδελφοι, κύριε Πρόεδρε, η πρόσφατη κρίση στις σχέσεις Ουκρανίας-Ρωσίας ανέδειξε δυο ζητήματα με εθνικές διαστάσεις. 
      Το πρώτο και μεγάλο αφορά στην έλλειψη στρατηγικής και πολιτικών από την Κυβέρνηση, άρα και από την χώρα μας συνολικά στον τομέα της ενέργειας. 
      Και το δεύτερο, τους νέους κινδύνους, τους μεγάλους κινδύνους, το σήμα κινδύνου που εκπέμπει από την πιθανή εξάρτηση της χώρας μας από ένα άλλο καύσιμο διαφορετικό από το πετρέλαιο αλλά παίρνοντας τις ίδιες διαστάσεις και μακροπρόθεσμα υπονομεύοντας με τον ίδιο ακριβώς τρόπο τα συμφέροντα της οικονομίας αλλά και της χώρας. 
      Δυστυχώς η χώρα μας, με ευθύνη της Κυβέρνησης, δεν διαθέτει έναν μακροχρόνιο ενεργειακό σχεδιασμό που να υπηρετεί τις ανάγκες της οικονομίας και της παραγωγής, να εξυπηρετεί τον πολίτη και ταυτόχρονα να διασφαλίζει επάρκεια στον εφοδιασμό αλλά και στην παροχή ενέργειας. 
      Για να γίνει όμως αυτό σε μια εποχή όπου το παγκόσμιο ενεργειακό τοπίο αλλάζει και αυτές οι αλλαγές είναι ραγδαίες χρειάζεται από την Κυβέρνηση να ταράξει τα νερά. Να διαμορφώσει ένα σχέδιο με σαφήνεια στις προτεραιότητές της. 
      Η πολιτική της Κυβέρνησης είναι μια πολιτική βλέποντας και κάνοντας, μεταθέτοντας για μετά. Αυτό έχει ως αποτέλεσμα αυτό να ροκανίζει τα θεμέλια στέρεων υποδομών που  έχουμε ανάγκη για να διαμορφώσουμε το νέο μοντέλο ανάπτυξης της χώρας μας που να στέκεται ανταγωνιστικά αλλά και να μπορεί αν υπηρετήσει τις νέες προκλήσεις των καιρών, να διασφαλίζει την επάρκεια, την γεωγραφική κατανομή των μονάδων ηλεκτρικής ενέργειας, το μίγμα των χρησιμοποιούμενων καυσίμων, το ποσοστό συμμετοχής των ΑΠΕ στην παραγωγή ενέργειας. 
      Έχετε αφήσει ουσιαστικά τη χώρα μας ανοχύρωτη, κύριε Υπουργέ. Αυτή δυστυχώς είναι η οδυνηρή πραγματικότητα. Υποσχεθήκατε, ανακυκλώσατε τις υποσχέσεις σας, μιλήσατε επανειλημμένα για σχεδιασμό και δεν έχετε καταφέρει ούτε τα ελάχιστα. Δεν έχετε προχωρήσει σε κανένα σχέδιο για την αντικατάσταση των παλιών ρυπογόνων μονάδων, δεν έχετε ένα νέο επενδυτικό σχέδιο αλλά ούτε και εφαρμόσιμο. Ακόμα και σήμερα εσείς ως Υπουργός δεν γνωρίζετε ποια νέα μονάδα της χώρα μας θα γίνει και που. Και αυτό είναι το δομικό πρόβλημα που έχει η δική σας πολιτική. 
      Η ΔΕΗ από την άλλη πλευρά, μια κερδοφόρος επιχείρηση, που πραγματικά έχει προσφέρει πάρα πολλά στον τόπο, είναι ζημιογόνος αυτή τη στιγμή. Ο πολίτης – καταναλωτής έχει φορτωθεί όλα τα βάρη της αποτυχημένης πολιτικής. Ουσιαστικά έχετε μετατρέψει τη ΔΕΗ από έναν κολοσσό ανεξάρτητο σε μία επιχείρηση με αβέβαιο μέλλον. Και πάνω απ’ όλα και το πιο επικίνδυνο, είναι όμηρος των ιδιωτικών μεγάλων συμφερόντων. Τα μεγάλα ιδιωτικά συμφέροντα «κάνουν» πάρτι εις βάρος του ελληνικού λαού.
      Σε ό,τι αφορά την πολιτική σας στις ΑΠΕ όλοι γνωρίζουμε -και όλοι το αναδεικνύουμε- ότι οι μοναδικοί πόροι οι οποίοι είναι ανεξάντλητοι, είναι ο ήλιος, η θάλασσα και ένα μέρος του υπεδάφους. Για τα τρία μεγάλα ζητήματα που συγκροτούν μία πολιτική ολοκληρωμένη σε επίπεδο ΑΠΕ, πέρα από ανακυκλώσεις νομοθετικές, που κάνατε και προσαρμογές, ουσιαστικά δεν έχετε κανένα σχεδιασμό. Πολύ συγκεκριμένα. 
      Σε ό,τι αφορά την αιολική ενέργεια, ό,τι παραλάβατε σε επίπεδο επενδύσεων από τις κυβερνήσεις του ΠΑΣΟΚ Δεν έχετε εγκρίνει ούτε ένα νέο επενδυτικό σχέδιο. 
      Σε ό,τι αφορά τα φωτοβολταϊκά, ταλαιπωρείτε εννέα χιλιάδες επιχειρηματίες που πίστεψαν σε εσάς, γιατί παρουσιάσατε ένα ιδεατό τοπίο και τους έχετε εγκλωβισμένους για δυόμισι χρόνια. Έχουν εγκλωβιστεί. Σήμερα είναι απελπισμένοι και δεν γνωρίζουν αν θα εγκριθεί η επένδυσή τους. Αυτό δεν έχει να κάνει με μία πολιτική ουδέτερη κάποιου άλλου, έχει να κάνει με τη δική σας την πολιτική. Διότι και το πρώτο νομοσχέδιο που φέρατε, αλλά και το πλαίσιο, όχι μόνο ήταν γραφειοκρατικό, αλλά είχε σοβαρούς κινδύνους σε βασικά πράγματα. 
      Πρώτον, σχεδιάζετε ΑΠΕ χωρίς να έχετε λύσει το ζήτημα των βασικών υποδομών του δικτύου. Άρα, η χώρα μας σήμερα είναι ανυπεράσπιστη. Και οι επιχειρηματικές δραστηριότητες δεν μπορούν να γνωρίζουν τη βιωσιμότητα, γιατί αν θα παράγουν και δεν θα μπορεί να το πάρει το δίκτυο -άρα θα έχει μέσα από τα οικονομικά της ΔΕΗ- θα περιορίζετε την κερδοφορία και θα τα φορτώνετε στον καταναλωτή. Ο επιχειρηματίας πάλι από την άλλη πλευρά, αυτό που παράγει, δεν θα μπορεί να το πουλήσει.
      Σε ό,τι αφορά τον περιορισμό της σπατάλης, δηλαδή την εξοικονόμηση ενέργειας, αλήθεια, κύριε Υπουργέ, ποια πολιτική έχετε εφαρμόσει μέχρι σήμερα; Φέρατε  ένα νομοσχέδιο, το οποίο στην πράξη δεν λειτουργεί -και το ξέρετε πάρα πολύ καλά- διότι δεν έχετε πολιτική για να εφαρμόσετε αυτά τα οποία έχετε ψηφίσει. Δεν λειτουργεί. Ούτε στα βιομηχανικά κτήρια ούτε στα ιδιωτικά κτήρια ούτε στις βασικές υποδομές. Ουσιαστικά είναι μία πολιτική χωρίς αρχή και χωρίς τέλος.
      Σε ό,τι αφορά τη γεωθερμία. Αλήθεια, κύριε Υπουργέ, αυτό που φέρνετε, σε τι θα εξυπηρετήσει, όταν δεν αντιμετωπίζετε τα γεωθερμικά πεδία ως έναν πόρο σημαντικό τοπικής ανάπτυξης; Απλά θέλετε να κάνετε μικροπολιτική και μικρορουσφετάκια. Αυτή είναι η αντίληψή σας για το δημόσιο αγαθό, το κοινό αγαθό; 
      Έρχεστε και φέρνετε μέσα στο νομοσχέδιο, το οποίο δεν έχει αρχή, μέση και τέλος, ένα βασικό ζήτημα που αφορά το Υδροηλεκτρικό Εργοστάσιο στη Μεσοχώρα. Γνωρίζετε πολύ καλά ότι δεν συμφωνούν μαζί σας, γιατί δεν έχετε ακούσει ούτε το Νομαρχιακό Συμβούλιο ούτε τους Δήμους ούτε τους κατοίκους. Και απαιτείτε να λυθεί ένα τόσο μεγάλο θέμα, που αφορά κατοίκους οι οποίοι παραχωρούν για δημόσιο συμφέρον την ψυχή τους -γιατί γι’ αυτούς είναι ιερός ο τόπος που έχουν γεννηθεί κι έχουν μεγαλώσει και μπορεί να μην αγγίζει εσάς, αλλά για τους ίδιους είναι σαν κάτι να τους ξεριζώνεις από μέσα τους- χωρίς σχέδιο, χωρίς να δίνετε αυτά που υποχρεούται το κράτος να δώσει, γιατί ακριβώς δεν έχετε την πολιτική και δεν έχετε τη βούληση αυτά τα οποία ζητούν τα θεσμικά όργανα των κατοίκων της περιοχής εσείς από την άλλη πλευρά να τα ανταποδώσετε. 
      Υπάρχουν και άλλα ζητήματα, που βεβαίως θα τα πούμε στην κατ’ άρθρον συζήτηση. 
      Ουσιαστικά, κύριε Υπουργέ, η πολιτική σας δεν εξυπηρετεί τις πραγματικές ανάγκες που έχει σήμερα η χώρα για ενέργεια, για επάρκεια, για το πώς θα διασφαλίσετε μακροπρόθεσμα τα συμφέροντα της οικονομίας, της παραγωγής, της ποιότητας ζωής των Ελλήνων. 
      Ένα πράγμα θέλω να σας πω, κύριε Υπουργέ. Εγώ εύχομαι να κάνετε το καλύτερο. Είστε νέοι στο Υπουργείο. Έχετε μπροστά σας ένα πεδίο ελεύθερο να βάλετε τη σφραγίδα σας. Πρέπει, όμως, για να γίνει αυτό, πέρα από τις ευχές τις δικές μας και τη στήριξη που θα γίνει εκεί που πραγματικά υπάρχει δημόσιο συμφέρον, είναι να τολμήσετε να αλλάξετε τα κακώς κείμενα της προηγούμενης πολιτικής σας. Εάν δεν συγκρουστείτε με το δικό σας παρελθόν, πολιτική για την ενέργεια και για την οικονομία δεν θα έχετε. Το πρώτο στοίχημα που πρέπει να βάλετε με τον εαυτό σας, είναι η σύγκρουση με το κακό παρελθόν σας.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα.
      Ο κύριος Υπουργός έχει το λόγο για να κάνει μία διευκρίνιση.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Αύριο θα έχουμε την ευκαιρία και στις επόμενες συνεδριάσεις επί των άρθρων να δώσουμε συγκεκριμένες απαντήσεις σε όλα τα ζητήματα τα οποία ετέθησαν. 
      Πρέπει, όμως, προς αποκατάσταση των πραγμάτων και της αλήθειας να πω το εξής. Ελέχθη από το συνάδελφο, ο οποίος κατήλθε του Βήματος, ότι δεν ακούσαμε τους θιγόμενους φορείς της περιοχής. Δεν είναι ακριβές αυτό, διότι όπως προκύπτει και από τα Πρακτικά συνεδριάσεων της οικείας επιτροπής, κλήθηκαν στην επιτροπή και ακούστηκαν τόσο ο νομάρχης όσο και οι δήμαρχοι των θιγόμενων κοινοτήτων και των δήμων, καθώς επίσης και ο Γενικός Γραμματέας Περιφέρειας Θεσσαλίας.
      Κατά συνέπεια, κύριε συνάδελφε, όλοι όσοι θίγονται, εκλήθησαν, ακούστηκαν και ελήφθησαν υπ’ όψιν οι προτάσεις μετά από προσεκτική, επαναλαμβάνω, ακρόαση των απόψεών τους.
      Ευχαριστώ πολύ, κύριε Πρόεδρε, αυτό ήθελα να διευκρινίσω.
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ, κύριε Υπουργέ.
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ πολύ, κύριε Πρόεδρε.
      Κύριε Υπουργέ, μπορεί να λέτε εσείς ότι οι κάτοικοι συμφωνούσαν, όπως είπατε πριν από λίγο, αλλά εμείς που ήμασταν στην επιτροπή, ακούσαμε κάπως διαφορετικά τα πράγματα. Εάν επικαλείστε ότι ο Γενικός Γραμματέας της Περιφέρειας συναίνεσε στο να γίνει αυτό που λέει η Κυβέρνηση, τότε νομίζω ότι υποτιμάτε τη νοημοσύνη μας. Τι έπρεπε να πει ένας εκπρόσωπος της Κυβέρνησης, όταν καλείται στην επιτροπή της Βουλής; Να πει αυτά που λέει η Αντιπολίτευση ή αυτά που λένε οι κάτοικοι; Θα υποστηρίξει ασφαλώς αυτά που λέει η Κυβέρνηση. 
      Ήθελα να πω μερικά πράγματα γι’ αυτά τα γενικά που ανέφερε ο κύριος Υπουργός όταν τοποθετήθηκε, διότι υπερηφανεύτηκε, ίσως από την άλλη του ιδιότητα ως μέλους της Επιτροπής Ελέγχου του Υπουργού Οικονομίας και Οικονομικών μαζί με τον κ. Σουφλιά και μίλησε για τον πληθωρισμό, μίλησε για το δανεισμό που πέτυχε σήμερα η Κυβέρνηση. Αλίμονο εάν δεν πετύχαινε και αυτό το δανεισμό, όπως επεσήμανε ο Κοινοβουλευτικός μας Εκπρόσωπος, ένα βραχυπρόθεσμο δανεισμό στον οποίο συμμετείχαν οι τράπεζες. Αλίμονο εάν υπερηφανεύεστε για τον πληθωρισμό που έπεσε μ΄ αυτά τα δεδομένα που έχουν διαμορφωθεί για την ελληνική οικονομία. Αυτά νομίζω ότι είναι επιχειρήματα που δεν στέκουν. Δεν πρέπει να τα λέτε, τουλάχιστον σ΄ αυτήν εδώ την Αίθουσα, γιατί υποτιμάτε τη νοημοσύνη μας.
      Χαίρομαι βέβαια που ο κύριος Υπουργός πήρε πίσω τις διατάξεις εκείνες που αναφέρονται στην Επιτροπή Ανταγωνισμού, γιατί διαπιστώνεται στην πράξη ότι την Επιτροπή Ανταγωνισμού με αυτές τις διατάξεις, αλλά και τις προηγούμενες που είχατε φέρει, την είχατε κάνει από την Ανεξάρτητη Αρχή, υπηρεσία του Υπουργείου Ανάπτυξης. Βέβαια, προς αυτή την κατεύθυνση πηγαίνετε και τώρα. Είναι, όμως, πράγματι λυπηρό να λέει ο Υπουργός ότι έχουν μπει είκοσι φορές περισσότερα πρόστιμα από ό,τι είχαν μπει στο παρελθόν, χωρίς να αναφέρει ούτε μία λέξη για το τι χρήματα εισπράχθηκαν από αυτά τα πρόστιμα. Θεωρώ ότι είναι ένα ζήτημα στο οποίο πρέπει να απαντήσετε, αφού λέτε ότι αύριο θα απαντήσετε σε όλα τα ζητήματα, γιατί ενδεχομένως να προσδιορίζονται πρόστιμα, αλλά σημασία έχει τι εισπράττεται από τα πρόστιμα αυτά. 
      Καλό θα ήταν να αποσύρετε όλο το νομοσχέδιο. Εμείς δεν αντιλέγουμε ότι υπάρχουν κάποιες διατάξεις για τις οποίες θα μπορούσαμε να συμφωνήσουμε, αλλά η συνολική δομή του νομοσχεδίου είναι τέτοια που δεν μας επιτρέπει να το ψηφίσουμε ούτε επί της αρχής ούτε εκείνες τις διατάξεις οι οποίες ασφαλώς αντιστρατεύονται αυτές τις πολιτικές που έπρεπε να εφαρμοστούν για να πετύχουμε αυτά που πρέπει να πετύχουμε ως χώρα.
      Διότι εδώ υποτίθεται ότι μπήκαν και άρθρα, όπως το 27α, το οποίο αναφέρεται στις Ανανεώσιμες Πηγές Ενέργειας και θα έπρεπε σ’ αυτό τον τομέα πραγματικά να δώσουμε τα πάντα, έχουν χαθεί όμως τόσα χρόνια. Στο Ηράκλειο υπάρχουν χίλιες τριακόσιες πενήντα αιτήσεις για φωτοβολταϊκά πάρκα και όμως δεν έχει εγκριθεί καμμία μέχρι σήμερα. Τι γίνεται με αυτές τις περιπτώσεις; Έτσι θα μείνουμε; Έτσι θα προχωρήσουμε τριάμισι χρόνια μετά; Και η κατάσταση δεν έχει διαφοροποιηθεί ούτε στο ελάχιστο.
      Βέβαια, αναφερόμενος στο νομοσχέδιο πρέπει να πω ότι και αυτή ακόμη η τροποποίηση που κάνετε της οδηγίας 2004/8 των Ευρωπαϊκών Κοινοτήτων, είναι μια καθυστερημένη παρέμβασή σας και εξακολουθεί και σήμερα να είναι καθυστερημένη παρέμβαση, διότι συμπεριλαμβάνονται αυτές οι διατάξεις στα άρθρα 1 έως 15 του πρώτου κεφαλαίου. Για να εφαρμοστούν τα άρθρα 1 έως 15 του πρώτου κεφαλαίου που συμπεριλαμβάνονται αυτές οι τροποποιήσεις απαιτούνται δέκα κοινές υπουργικές αποφάσεις. Δηλαδή χρειάζεται άλλο ένα νομοσχέδιο, που δεν μας λέτε εδώ, μετά από τόσο καιρό, τι πρόκειται να κάνετε για αυτά τα ζητήματα της συμπαραγωγής. Και βέβαια –και το ξέρετε πάρα πολύ καλά- καμμία από τις μονάδες που δημιουργήθηκαν από το Β΄ Κοινοτικό Πλαίσιο Στήριξης –είμαστε στο Δ΄- δεν λειτουργεί και βέβαια ξέρετε ότι η κατάσταση που διαμορφώθηκε με το ν. 3468/2006, το δικό σας νόμο δηλαδή, ήταν μια μεσοβέζικη κατάσταση που δεν έλυνε τα προβλήματα. Και όμως και τώρα δεν τολμάτε, δύο χρόνια μετά από αυτή την τελευταία ρύθμιση να έρθετε εδώ και να κάνετε την προσαρμογή στις οδηγίες με τον τρόπο που πρέπει ώστε να πετύχουμε τα αποτελέσματα που πρέπει να πετύχουμε. 
      Αυτή είναι η κατάσταση που διαμορφώνεται και για αυτό εμείς σας λέμε ότι έπρεπε να αποσυρθεί το νομοσχέδιο στο σύνολό του, να μελετηθεί επί της ουσίας, να συμφωνήσουμε σε αυτά που πρέπει να συμφωνήσουμε, αφού θα ακολουθούσατε μια άλλη γραμμή και βέβαια να ψηφίσουμε ό,τι πρέπει να ψηφίσουμε. Εδώ όμως ακολουθείτε μια εντελώς διαφορετική τακτική που δεν απέχει πολύ απ’ αυτή που είδαμε μέχρι σήμερα, που βέβαια τα αποτελέσματα δυστυχώς είναι ορατά και για εσάς, αλλά το χειρότερο είναι ότι είναι ορατά και για τη χώρα. 
      Το δεύτερο κεφάλαιο που είναι για τη Μεσοχώρα, με τις ρυθμίσεις  που κάνετε προσπαθείτε να λύσετε προβλήματα που όμως εσείς οι ίδιοι τα δημιουργήσατε. Όταν το έργο στο μεγάλο του ποσοστό είχε υλοποιηθεί μέχρι το 2001, όπως αναφέρθηκε και από την εισηγήτριά μας και που βέβαια τώρα προσπαθείτε να διευθετήσετε πράγματα τα οποία θα έπρεπε να έχουν διευθετηθεί ευθύς εξ αρχής, αλλά δεν μπορούσατε γιατί είχατε απέναντι τους κατοίκους, όπως εξακολουθείτε να τους έχετε και σήμερα και βάζετε διατάξεις για να ξεπεράσετε τέτοια προβλήματα, όταν αυτά τα προβλήματα έπρεπε να έχουν λυθεί. 
      Πάμε στο τρίτο κεφάλαιο  του σχεδίου νόμου που έχει βέβαια σωρεία διατάξεων για ένα σωρό άλλα θέματα, γι’ αυτό το νομοσχέδιο επί της ουσίας δεν έχει αρχή, και που μέσα σ’ αυτό το κεφάλαιο έχουν ενσωματωθεί και όλες αυτές οι τρεις τροπολογίες που φέρατε για την γεωθερμία, για τα γραφεία του ΕΟΤ και τον ΕΛΓΑ.
      Έλεγα στην Αίθουσα αυτή, όταν ψηφιζόταν το σχέδιο νόμου για τον ΕΛΓΑ, όταν φέρατε τις διατάξεις για το σχέδιο νόμου για την κτηνοτροφία, ότι αυτές οι ρυθμίσεις που κάνετε θα τις βρείτε μπροστά σας. Και έρχεστε τώρα, μετά από λίγους μήνες να κάνετε παρεμβάσεις για αυτά τα ζητήματα που θα έπρεπε να τα είχατε προβλέψει, ή να μην τα έχετε δημιουργήσει. Διότι έχετε δημιουργήσει προβλήματα να μην μπορούν να ασφαλιστούν οι κίνδυνοι της αγροτικής παραγωγής, που δεν προβλέπονται στον κανονισμό του ΕΛΓΑ.
      Το λέω αυτό για να επισημάνω ότι η προχειρότητα με την οποία νομοθετεί η Κυβέρνηση είναι απερίγραπτη, όταν μάλιστα οι σχετικές επισημάνσεις γίνονται από την πλευρά των κομμάτων της Αντιπολίτευσης.
      Μιλάτε για τη γεωθερμία. Γεωθερμία με τόσες δυνατότητες που έχουμε, περίπου δύο χιλιάδες γεωθερμικά πεδία στην Ελλάδα και όμως εδώ ακόμη σ’ αυτές τις διατάξεις, στην παράγραφο 10, δεν ορίζετε ποια είναι τα κίνητρα που πρέπει να υπάρξουν, αλλά τα εναποθέτετε και αυτά σε υπουργικές αποφάσεις, για να δούμε αν μπορούμε να αξιοποιήσουμε αυτές τις πηγές ενέργειας. Αυτή τη νομοθετική ρύθμιση μας φέρνετε εδώ. Και βέβαια με αυτά που αναγράφονται και λέγονται, το νομοσχέδιο χαρακτηρίζεται ουσιαστικά ως ένα νομοσχέδιο κοινών υπουργικών αποφάσεων και υπουργικών αποφάσεων, προκειμένου να λειτουργήσει, αν ποτέ λειτουργήσει. Και μέσα σε όλα αυτά, άρθρα και διατάξεις για καταστρατήγηση των διαδικασιών του ΑΣΕΠ και παράθυρα για επιπλέον αμοιβές ημετέρων. Αυτά ξέρετε να τα υλοποιείτε στο ακέραιο. Είναι σίγουρο αυτό, δεν υπάρχει καμμία αμφισβήτηση. Αποτέλεσμα όμως επί της ουσίας και το να μπορούμε πράγματι να  λύσουμε προβλήματα που έχουν να κάνουν με τις Ανανεώσιμες Πηγές Ενέργειας, που έχουν να κάνουν με τα φωτοβολταϊκά και ό,τι έχει σχέση με την ηλιακή ενέργεια που στην Ελλάδα πράγματι την έχουμε πλουσιοπάροχη, στην ουσία δεν γίνεται τίποτα. Υπουργικές αποφάσεις επί υπουργικών αποφάσεων, χωρίς να προσδιορίζουμε αυτό που πρέπει να κάνουμε και πώς πρέπει να το κάνουμε. 
      Μια λέξη για την τροπολογία που έχετε καταθέσει επί της αρχής. Ο Αγροτουρισμός είναι ένα κεφάλαιο για τη χώρα μας που πρέπει να αξιοποιηθεί. Ο Πρόεδρος του ΠΑΣΟΚ επεσήμανε στις Σέρρες προ ημερών, ποια κατάσταση πρέπει να διαμορφωθεί και σε αυτό το χώρο από την πλευρά της πατρίδας μας, από την πλευρά της Κυβέρνησης.
      Εσείς, λοιπόν, αντί να φέρετε ένα πλήρες νομοσχέδιο γι’ αυτόν τον τομέα, που είναι πραγματικά καθοριστικός, φέρνετε μία τροπολογία για να λύσετε το θέμα του αγροτικού τουρισμού. Ε, αυτήν την προχειρότητα δεν πρέπει και δεν μπορεί να την ανεχθεί άλλο ο ελληνικός λαός. Γι’ αυτό, όταν θα έρθει η ώρα, θα κάνει αυτό που πρέπει να κάνει. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Σκραφνάκη. 
      ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι, όλοι μας βιώνουμε καθημερινά με όλο και πιο έντονο τρόπο τις κλιματολογικές αλλαγές. Μέσα σ' αυτό το επιβαρυμένο κλίμα, επιβάλλεται να χαράξουμε ένα νέο εθνικό ενεργειακό σχεδιασμό, επιβάλλεται να αναπτύξουμε τις Ανανεώσιμες Πηγές Ενέργειας, ώστε να ενταχθούν με δυναμικό τρόπο στο ενεργειακό μείγμα της χώρας. Οι Ανανεώσιμες Πηγές Ενέργειας δεν αποτελούν απλά μέσο προστασίας του περιβάλλοντος και εξοικονόμησης ενέργειας, αλλά αποτελούν, πρωτίστως, εργαλεία οικονομικής ανάπτυξης και αξιοποίησης των συγκριτικών πλεονεκτημάτων της Ελλάδος. 
      Συνεισφέρουν στην ενεργειακή ασφάλεια, συνεισφέρουν στην εύρεση θέσεων εργασίας, καθώς επίσης και στη μείωση του κόστους για τον καταναλωτή. 
      Κυρίες και κύριοι συνάδελφοι, πρέπει να δράσουμε άμεσα. Πρέπει να αξιοποιήσουμε τα πλεονεκτήματα που μας προσφέρει η φύση, να αναπτύξουμε την ενεργειακή και περιβαλλοντική βιομηχανία της χώρας μας. Προς τούτο απαιτείται η προώθηση του κατάλληλου θεσμικού πλαισίου για τη στήριξη της «πράσινης» ανάπτυξης. Δυστυχώς, η Κυβέρνηση επί πέντε χρόνια έχει αποτύχει να ανταποκριθεί με αποτελεσματικό τρόπο στις ανάγκες των νέων συνθηκών. Ενδεικτικά σας αναφέρω ότι η Ελλάδα είναι μία από τις πιο σπάταλες ενεργειακά χώρες της Ευρωπαϊκής Ένωσης. Έχουμε τη μεγαλύτερη εξάρτηση από το πετρέλαιο σε όλη την Ευρώπη. Σήμερα, το 93% της ενέργειας που παράγει η ΔΕΗ προέρχεται από ορυκτά καύσιμα. Παράλληλα, η συμμετοχή των Ανανεώσιμων Πηγών Ενέργειας στη συνολική κατανάλωση της ενέργειας περιορίζεται στο 9%, ενώ θα μπορούσαμε ήδη να έχουμε πιάσει τον ελάχιστο στόχο του 20%, που έχει θέσει η Ευρωπαϊκή Ένωση. 
      Όσον αφορά τον τομέα των φωτοβολταϊκών, η κατάσταση, κύριε Υπουργέ, είναι χαοτική. Ο ν. 3468/2006 κατάφερε τα δύο τελευταία χρόνια να δημιουργήσει απίστευτη γραφειοκρατία. Απόδειξη ότι ώριμες επενδύσεις Ανανεώσιμων Πηγών Ενέργειας ύψους 2.000.000.000 ευρώ παραμένουν αναξιοποίητες. Υπάρχει σωρεία εκκρεμών αιτήσεων που πρέπει να αξιολογηθούν. Είναι χιλιάδες οι μικροεπενδυτές που έχουν υποστεί οικονομική ζημία από την καθυστέρηση της αδειοδοτικής διαδικασίας. Είναι χαρακτηριστικό ότι από τότε που ψηφίστηκε ο ν. 3468/2006, έχουν εγκατασταθεί στην ηλιόλουστη χώρα μας μόνο 9 MW, προερχόμενα από φωτοβολταϊκά συστήματα. Το ίδιο διάστημα, στη Γερμανία εγκαταστάθηκαν 1.500 MW από φωτοβολταϊκά συστήματα. Η σύγκριση είναι απογοητευτική. 
      Κύριε Υπουργέ, στον τόπο μου στην Κρήτη, όπως είπαν και οι προηγούμενοι συνάδελφοί μου, δεν έχει εγκατασταθεί ούτε ένας φωτοβολταϊκός σταθμός, γεγονός απαράδεκτο, αν αναλογιστούμε ότι μιλούμε για μία από τις πιο ηλιόλουστες περιοχές της πατρίδας μας. 
      Έχω θέσει επανειλημμένως το θέμα με ερωτήσεις μου, τις οποίες και καταθέτω σήμερα για τα Πρακτικά. Όμως, δεν έχω πάρει μέχρι σήμερα σαφή απάντηση για το πότε επιτέλους θα ξεκινήσει η εγκατάσταση φωτοβολταϊκών σταθμών στην Κρήτη. 
      (Στο σημείο αυτό η Βουλευτής κ. Μαρία Σκραφνάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι τώρα στο νομοσχέδιο και συγκεκριμένα στο κομμάτι που αφορά τον τομέα της ενέργειας. Ισχυρίζεστε ότι με το νομοσχέδιο αποσυμφορείται η διαδικασία αδειοδότησης. 
      Αναγνωρίζω ότι έστω και με καθυστέρηση δύο ετών από την ψήφιση του ν. 3468/2006 υπάρχουν ορισμένες θετικές ρυθμίσεις. Όμως, το άρθρο 27α που αφορά τα φωτοβολταϊκά -και κατά τη γνώμη μου είναι και το σημαντικότερο άρθρο του νομοσχεδίου- έχει αδυναμίες. Η γραφειοκρατία παραμένει. Δεν αποσαφηνίζονται τα κριτήρια αξιολόγησης των εκκρεμών αιτήσεων. Δεν διατυπώνεται ρητά ότι θα υπάρξει κατάργηση του επιμερισμού της ισχύος. Δεν καταργείται το πλαφόν στις αιτήσεις, κάτι που οδηγεί ευθέως σε παραεμπόριο αδειών. Στην παράγραφο 6 του ίδιου άρθρου αναφέρεται ένα χρονοδιάγραμμα μέσα στο οποίο θα πρέπει να αξιολογηθούν οι αιτήσεις για χορήγηση άδειας παραγωγής από φωτοβολταϊκούς σταθμούς και για έκδοση απόφασης εξαίρεσης. Όμως, κανένα χρονοδιάγραμμα δεν θα τηρηθεί, αφού η Ρυθμιστική Αρχή Ενέργειας που αξιολογεί αυτές τις αιτήσεις, δεν έχει μόνιμο προσωπικό. Ως προς την εγκατάσταση μικρών φωτοβολταϊκών συστημάτων σε κτηριακές εγκαταστάσεις και κυρίως σε σπίτια, εκ πρώτης όψεως είναι θετικό, όμως δεν δίνετε κανένα οικονομικό κίνητρο στους πολίτες ούτε τους απαλλάσσετε από το μεγάλο οικονομικό κόστος και τη μακρά γραφειοκρατική διαδικασία. Με αυτόν τον τρόπο αποθαρρύνετε τους πολίτες να εγκαταστήσουν στα σπίτια τους φωτοβολταϊκά συστήματα και να συνεισφέρουν στην εξοικονόμηση ενέργειας και στην προστασία του περιβάλλοντος.
      Κύριε Υπουργέ, η ενεργειακή πολιτική είναι εθνικό θέμα και λυπάμαι που δεν υιοθετείτε τις δικές μας προτάσεις για τη χάραξη μιας εθνικής στρατηγικής. Επιμένετε σε ρυθμίσεις διαχειριστικού χαρακτήρα και δεν αντιμετωπίζετε την ουσία του προβλήματος, που είναι η καταπολέμηση της γραφειοκρατίας, η απλούστευση των διαδικασιών αδειοδότησης και η παροχή κινήτρων στα νοικοκυριά και στις εταιρείες, ώστε να συμβάλουν στο μέτρο των δυνατοτήτων τους στην παραγωγή ενέργειας από ανανεώσιμες πηγές. Γι’ αυτό, επειδή το νομοσχέδιο δεν κινείται στη σωστή κατεύθυνση, το καταψηφίζει το κόμμα μου και βέβαια και εγώ. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Να συμφωνήσουμε να ολοκληρώσουμε την αποψινή συζήτησή μας στις 12 η ώρα τα μεσάνυχτα. Είναι να μιλήσει τώρα ο κ. Αγοραστός, έπεται ο κ. Αμοιρίδης και ενδεχομένως ένας ακόμα.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, να σας συγχαρώ για τα νέα καθήκοντα. Πιστεύω ότι θα πετύχετε στο έργο σας, αλλά σήμερα, λόγω της κατάστασης η οποία επικρατεί σε όλο τον πλανήτη, λόγω της μεγάλης αβεβαιότητας, λόγω της ταχύτητας αλλαγών που υπάρχει, λόγω της επικινδυνότητας και των επικίνδυνων περιπλοκών που ζει για πρώτη φορά σε τέτοια ένταση και σε τέτοια έκταση ο πλανήτης, απαιτούνται ενέργειες γρήγορες και αποτελεσματικές και απαιτούνται δίαυλοι επικοινωνίας καθαροί, αλληλέγγυοι και αποτελεσματικοί. Γι’ αυτό πρέπει να αρχίσουμε να επενδύουμε στο χρόνο. Αργούμε εκεί, αργούμε χαρακτηριστικά και ο χρόνος είναι χρήμα, ο χρόνος είναι Ακαθάριστο Εθνικό Προϊόν και πρέπει να πάμε γρήγορα στο χρόνο, πρέπει να ξεχάσουμε τους ρυθμούς που ακολουθούσαμε μέχρι σήμερα. Οι ρυθμοί αλλάζουν και πρέπει να το πετύχουμε αυτό. Και οπωσδήποτε, αγαπητοί συνάδελφοι, στις κοινοβουλευτικές δημοκρατίες ο κύριος ρόλος της Αντιπολίτευσης είναι να ασκεί μεν κριτική και έλεγχο στην εκλεγμένη Κυβέρνηση, στις δε προηγμένες δημοκρατίες ακόμη και να επικουρεί την κυβέρνηση στο έργο της. Υπάρχει βέβαια εδώ και ο κομματισμός, αλλά αυτό που συμβαίνει στην Ελλάδα υπερβαίνει το όριο και πολλές φορές αγγίζει το όριο της υπονόμευσης.
      Κύριοι συνάδελφοι, ποιος είναι σήμερα ο ενεργειακός χάρτης της χώρας; Ποιο είναι το ενεργειακό ισοζύγιο; Είναι 50% από λιγνίτη, 7% από εισαγωγές, 4% από Ανανεώσιμες Πηγές Ενέργειας, 5% από τα υδροηλεκτρικά έργα, 21% από το φυσικό αέριο και 13% από το πετρέλαιο.
      Τι έγινε μέχρι σήμερα, τα τελευταία χρόνια; Εδώ πρέπει να πούμε, γιατί ακούω απ’ όλους σας να λέτε τι κάνατε με τις Aνανεώσιμες Πηγές Ενέργειας, δεν κάνατε τίποτα, λες και οι Ανανεώσιμες Πηγές Ενέργειας είναι από το 2004 και μετά, λες και δεν υπήρχε η αξιοποίηση ή η δυνατότητα αξιοποίησης του αέρα πριν ή της ηλιακής ενέργειας ή της γεωθερμικής ενέργειας που ήταν παντελώς αναξιοποίητη, ότι το 2004 το ποσοστό της εγκατεστημένης ισχύος ήταν 483 MW, ενώ σήμερα είναι 1350 MW. Και οπωσδήποτε αυτό οφείλεται στη αιολική ενέργεια ως επί το πλείστον. Η ενέργεια από τη βιομάζα παραμένει σταθερά αυξητική αλλά είναι πάρα πολύ μικρή. Οι μονάδες υδροηλεκτρικών παραγωγής ενέργειας έχουν μια μικρή αύξηση. 	Από το 2007 και μετά αρχίζουν και αυξάνουν την παραγωγή τους οι μονάδες φωτοβολταϊκών. Αυτή είναι η κατάσταση και  καταθέτω τον πίνακα  για τα Πρακτικά. 
      (Στο σημείο αυτό ο Βουλευτής κ Κωνσταντίνος Αγοραστός  καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Βέβαια μας κατηγορείτε ότι δεν έγιναν πολλά φωτοβολταϊκά και ότι δεν προχωρήσαμε πολύ στα φωτοβολταϊκά. Όμως έχουν ενταχθεί στον αναπτυξιακό νόμο εκατόν σαράντα τέσσερις επενδύσεις Ανανεώσιμων Πηγών Ενέργειας ύψους 472.000.000 ευρώ. Και άλλες εκατόν ογδόντα πέντε επενδύσεις ύψους 737.000.000 έχουν ενταχθεί στο ΕΠΑΝ, έναντι ελαχίστων ή μηδενικών στο παρελθόν. Τριακόσιες είκοσι εννέα Επενδύσεις Ανανεώσιμων Πηγών Ενέργειας ύψους 1,2 δισεκατομμύρια με ισχύ 917 MW προστίθενται σύντομα στην ήδη προαναφερθείσα ισχύ. 
      Βέβαια προωθήσαμε την ενημέρωση και την ευαισθητοποίηση των επενδυτών, αλλά δεν τους παρακινήσαμε. Ενημερώσαμε σωστά. Δεν τους παρακινήσαμε ούτε τους προτρέψαμε. Ούτε είπαμε ότι εδώ υπάρχει Ελντοράντο, ελάτε επενδύστε. Αυτό είναι ξεκάθαρο. Μειώσαμε τη γραφειοκρατία, αλλά κύριε Υπουργέ, πρέπει να μειωθεί περισσότερο. Η γραφειοκρατία είναι η μεγάλη μάστιγα των επενδύσεων. Η γραφειοκρατία στοιχίζει ακριβά στους επενδυτές. Πρέπει να μειωθεί ακόμη περισσότερο. Έγιναν βήματα. Πρέπει να είσθε από πάνω και να πάτε πιλοτικά με ένα πρόγραμμα φωτοβολταϊκής επένδυσης και να το πάτε χέρι με χέρι για να δείτε τη γραφειοκρατία, για να δείτε πού πάσχει. Βέβαια μειώθηκε από χίλιες εκατό ημέρες στις πεντακόσιες αλλά και οι πεντακόσιες σήμερα είναι πολλές για την εποχή που ζούμε. 
      Δόθηκαν κίνητρα μέσα από τον αναπτυξιακό νόμο και από το ΕΠΑΝ με διάφορα νομοθετικά πλαίσια που θεσμοθέτησαν συγκεκριμένες επιδοτήσεις με εγγυημένες τιμές πώλησης για τις επενδύσεις Ανανεώσιμων Πηγών Ενέργειας. Αυτό είναι προς όφελος των επενδυτών. Προωθήθηκαν στρατηγικές ενεργειακές που συνέβαλαν στην αναβάθμιση της γεωπολιτικής θέσης της χώρας και παράλληλα στην απεξάρτησή της από το πετρέλαιο. 
      Ακόμη σ’ αυτό το νομοσχέδιο υπάρχουν σημαντικές διατάξεις. Επιταχύνεται η διαδικασία γνωμοδότησης της ΡΑΕ. Εισάγεται σιωπηρή απόρριψη αιτημάτων. Προβλέπεται η ανάκληση αδειών παραγωγής. Απλοποιείται περαιτέρω η αδειοδοτική διαδικασία αφού η εγκατάσταση γίνεται πλέον με υπουργική απόφαση και όχι με κοινή υπουργική απόφαση. Προβλέπεται ρητή απαγόρευση μεταβιβάσεων αδειών παραγωγής και καθίσταται εφικτή η αδειοδότηση μικρών υδροηλεκτρικών έργων. Και οπωσδήποτε υπάρχει ειδικό πρόγραμμα ανάπτυξης φωτοβολταϊκών συστημάτων σε κτηριακές εγκαταστάσεις κυρίως σε στέγες και προσόψεις. Ξέρουμε ότι είναι δύσκολα εφαρμόσιμο αλλά δίνουμε τη δυνατότητα να εφαρμοστεί. Επίσης, υπάρχουν και τα ηλιακά περίπτερα.
      Το ζήτημα της κλιματικής αλλαγής απασχολεί πλέον  σύσσωμη τη διεθνή κοινότητα. 
      Η οικολογική καταστροφή που υφίσταται ο πλανήτης είναι αισθητή και έχει γίνει κατανοητό ότι χρειάζονται ξεκάθαρες πολιτικές και αποφασιστικά μέτρα για την αντιμετώπισή τους. Ο μέχρι πρότινος νούμερο ένα ρυπαντής του πλανήτη, οι Ηνωμένες Πολιτείες της Αμερικής, κάτω από την ηγεσία του νεοεκλεγέντα Προέδρου κ. Ομπάμα πρόκειται να αλλάξει την επίσημη πολιτική της χώρας στρεφόμενος στη λεγόμενη «πράσινη οικονομία», με στόχο τη μείωση των ρύπων, διοξειδίου του άνθρακα και άλλων αερίων του θερμοκηπίου. 
      Σήμερα η Ελλάδα χαράσσει τη δική της ενεργειακή στρατηγική βασιζόμενη στις παραμέτρους και μία κύρια παράμετρος της πολιτικής της Κυβέρνησης είναι η ανάπτυξη των Ανανεώσιμων Πηγών Ενέργειας. Το εθνικό σχέδιο δράσης για τις Ανανεώσιμες Πηγές Ενέργειας πρόκειται να υποβληθεί στην Ευρωπαϊκή Επιτροπή. 
      Στοχεύουμε σε υψηλή ενεργειακή απόδοση, χαμηλές εκπομπές διοξειδίου του άνθρακα, ενεργειακή ασφάλεια και αυτάρκεια, μερίδιο 10% της κατανάλωσης καυσίμων στις μεταφορές και τα βιοκαύσιμα και σημαντικοί παράγοντες στην εφαρμογή της κυβερνητικής πολιτικής είναι η ενσωμάτωση και η εφαρμογή των κοινοτικών οδηγιών στο νομοθετικό πλαίσιο της χώρας και ο εθνικός χωροταξικός σχεδιασμός που απουσίαζε τόσα χρόνια. 
      Κυρίες και κύριοι συνάδελφοι, στο νομοσχέδιο αυτό προσδιορίζονται προτεραιότητες, απλοποιούνται διαδικασίες, ρυθμίζονται παραλείψεις, τακτοποιούνται χρονίζουσες εκκρεμότητες και υλοποιούνται στρατηγικές κατευθύνσεις επίτευξης των εθνικών και κοινοτικών στόχων. 
      Πιστεύω ότι γίνονται βήματα μπροστά. Τα βήματα αυτά πρέπει να γίνονται γοργά και να γίνονται αποτελεσματικά. Εκ του αποτελέσματος πρόκειται να κριθούμε. Το νομοσχέδιο κινείται στη σωστή κατεύθυνση και πρέπει όλοι να το δούμε με σεβασμό και ενδιαφέρον και να μη δημιουργούμε μία αίσθηση απαξίωσης και μηδενισμού. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό. 
      Το λόγο έχει ο κ. Αμοιρίδης. 
      ΙΩΑΝΝΗΣ ΑΜΟΙΡΙΔΗΣ: Ευχαριστώ, κύριε Πρόεδρε. Σας εύχομαι και προσωπικά και στους συναδέλφους «Χρόνια Πολλά» για τη νέα χρονιά. Κύριε Υπουργέ, «Καλή Χρονιά», σιδερένιος και καλή επιτυχία στο έργο σας. 
      Αγαπητοί συνάδελφοι, ο προηγούμενος ομιλητής μας τα είπε μια χαρά. Κατάλαβε ότι κάτι δεν πάει καλά, κάτι δεν πάει γρήγορα και με κομψό τρόπο θέλησε να καλύψει και το νομοσχέδιο. Ο Υπουργός όμως προηγουμένως μας είπε περιχαρής ότι κατάφερε να πετύχει δανειοδότηση, λες και πέτυχε επιχορήγηση. Δεν μας είπε όμως για το επιτόκιο, δηλαδή οι μονάδες από είκοσι στο spread ανέβηκαν στις διακόσιες τριάντα έξι. Να είμαστε χαρούμενοι γι’ αυτό; 
      Το ίδιο έγινε και με την Ολυμπιακή. Πρόσχημα το ενδιαφέρον του Κατάρ, που είπαν «εμείς ένα φάκελο πήραμε», αλλά στην ουσία αποκρύπτει ότι 1,35 δισεκατομμύρια ευρώ χρειάζονται –και μεταχειρίστηκε αυτό τον τρόπο- για την εθελουσία έξοδο των εργαζομένων στην Ολυμπιακή. 
      Αγαπητοί συνάδελφοι, τι έγινε μέχρι σήμερα με τις χιλιάδες αιτήσεις που έχουν κατατεθεί για επενδύσεις στα φωτοβολταϊκά; Περίπου με τρεις χιλιάδες ή τέσσερις χιλιάδες ξεκίνησε η προκήρυξη το 2005, 2006, 2007. Έφθασε το 2008, δεν είχαν δοθεί οι άδειες και κάποια στιγμή είπε το Υπουργείο «δεν δεχόμαστε άλλες αιτήσεις». 
      Όμως, όλοι αυτοί που είχαν καταθέσει ένα φάκελο δεν είχαν μόνο το ενδιαφέρον να επενδύσουν, είχαν δεσμεύσει και δικά τους κεφάλαια στις τράπεζες. Αυτά τα κεφάλαια τα είχαν δεσμευμένα στην τράπεζα δύο και τρία χρόνια, μάλιστα δεν ξέρω αν τα έχουν μέχρι και σήμερα δεσμευμένα. Δεν δόθηκε καμμία άδεια. 
      Αν, λοιπόν, ένα νομοσχέδιο που ψηφίστηκε πριν κάποια χρόνια έβαλε σε μία ταλαιπωρία αυτούς τους ανθρώπους, φαντάζομαι ότι και μ' αυτό το νομοσχέδιο δεν θα λύσουμε κανένα πρόβλημα όταν δεν υπάρχει πολιτική βούληση και απόφαση να πάμε στις Ανανεώσιμες Πηγές Ενέργειας και να βοηθήσουμε τους επενδυτές. 
      Είδαμε τι κάνατε και με τα βιοκαύσιμα, τι βιοαιθανόλη στην Ξάνθη και τη Λάρισα, στα εργοστάσια ζάχαρης. Χειροκροτούσαν οι συνάδελφοι από αυτές τις περιοχές λέγοντας ότι επετεύχθη ένας στόχος, δεν θα απολυθούν οι εργαζόμενοι, βρέθηκαν επενδυτές για να αναπτυχθούν οι περιοχές αυτές. Τι έγινε στο τέλος; Τα εργοστάσια σήμερα παραμένουν ως έχουν, οι επενδυτές απέσυραν το ενδιαφέρον τους και κάποιοι εργαζόμενοι από τους εβδομήντα με ογδόντα, που είναι εκεί, συντηρούν τα κτήρια και πληρώνονται για να μην τους απολύσουν. Δεν κάνουν τίποτα και δεν φαίνεται στο άμεσο μέλλον ή σε βάθος χρόνου να υπάρξει κάποιο ενδιαφέρον για να επενδύσουν σε αυτές τις περιοχές. 
      Έτσι, ακριβώς, σχεδιάζετε, έτσι ακριβώς φέρνετε και τα νομοσχέδια. Έχετε μέσα στο νομοσχέδιο επέκταση εγκαταστάσεων μιας βιομηχανίας σε όμορο νομό. 
      Φαντάζομαι ότι είναι μόνο η Αττική και η Βοιωτία. Δεν υπάρχει άλλος νομός που να έχει τόσα εργοστάσια στα σύνορα, που να πάνε στην άλλη περιοχή. Αν είχατε σχεδιάσει έναν «Καποδίστρια» κι είχατε ρυθμίσει και τα χωροταξικά θέματα των περιοχών βιομηχανικής ανάπτυξης και όλων των περιοχών, θα είχαμε κλείσει. Σήμερα έχουμε τους νομούς και φέρνουμε ένα άρθρο του νομοσχεδίου που φαντάζομαι ότι υπηρετεί κάποιους ανθρώπους. Δεν υπηρετεί όλη την Ελλάδα. Δεν εξυπηρετεί κάποιους, παρά μόνο στον Νομό Αττικής. Πιθανόν να είναι και ένας ο οποίος θέλει να αγοράσει το διπλανό οικόπεδο στον άλλο νομό, να κάνει επέκταση στο εργοστάσιο. 
      Με το ίδιο σκεπτικό έχετε και την ενοποίηση των ξενοδοχειακών συγκροτημάτων. Και λέτε: «αν υπάρχει ένα φυσικό εμπόδιο, το ξεπερνάμε». Τι εννοείτε δηλαδή; Αν έχουμε εκατό στρέμματα και πενήντα κι είναι το βουνό στη μέση ή ένας ποταμός, θα μπορεί να πάρει άδεια επί του συνόλου; Και βέβαια σε λίγες μέρες φέρνετε και το σχέδιο το χωροταξικό για τον τουρισμό, στο οποίο λέτε ότι με εκατόν πενήντα στρέμματα αν έχει κάποιος θα μπορεί πέρα από το 30%, που είναι περίπου σαράντα πέντε χιλιάδες τετραγωνικά όπου θα κάνει ξενοδοχειακές εγκαταστάσεις, το 30% απ’ αυτό να είναι κατοικίες, δηλαδή εννέα χιλιάδες τετραγωνικά κατοικίες. Ποιος έχει σε νησί ενιαία εκατόν πενήντα στρέμματα; Δεν έχει. Γι’ αυτό θα ξεπεράσουμε τα ποτάμια, τις λίμνες, τα βουνά και θα ενοποιήσουμε κάποιες αγορές που θα κάνουμε, για να αποκτήσουμε τα εκατόν πενήντα στρέμματα, για να κάνουμε οικισμούς αυτόνομους σε μια περιοχή, αφού είναι ανεξάρτητο το αν θα κάνει ξενοδοχείο, αρκεί να κάνει τις κατοικίες. Αυτές οι πρακτικές λοιπόν δεν νομίζω ότι ταιριάζουν σε μια Κυβέρνηση που θέλει να λέγεται προοδευτική και θέλει να κερδίζει το αύριο και να προστατεύει το περιβάλλον.
      Μιλάτε σ’ ένα σημείο για μια επιτροπή που θα παρακολουθεί το έργο του αγωγού Μπουργκάς-Αλεξανδρούπολη και λέτε ότι: «μπορεί να συσταθεί η επιτροπή». Δεν λέτε: «θα συσταθεί η επιτροπή κατ’ εφαρμογή του νόμου που  ψηφίστηκε το 2007». Λέτε ότι μπορεί να συσταθεί από φορείς της Τοπικής Αυτοδιοίκησης α΄ και β΄ βαθμού, φορείς του τόπου και της περιφερειακής Αυτοδιοίκησης. Αν σας βολεύει η επιτροπή θα την φτιάξετε. Αν δεν σας βολεύει δεν θα τη φτιάξετε. Βγάλτε τη λέξη «μπορεί». Γιατί την έχετε δυνητικά;
      Και βέβαια νομίζω ότι χαμογελά ο κάθε πικραμένος όταν μιλάμε για ηλιακά περίπτερα όταν άλλοι έχουν φθάσει και έχουν κάνει ηλιακά αυτοκίνητα. Βέβαια με τα περίπτερα έχετε μια πολύ καλή σχέση, αφού όλοι λέμε να τα καταργήσουμε –εγώ που υπηρέτησα την Αυτοδιοίκηση το έζησα το πρόβλημα, δεν χωράνε στα πεζοδρόμια- και ήρθατε και δώσατε άδεια και στους πολύτεκνους να πάρουν περίπτερα, δίνοντας ψεύτικες ελπίδες, αφού δεν υπάρχουν οι χώροι για να παραχωρήσουν οι δήμοι. Έτσι θα καταπολεμήσετε την ανεργία!
      ΑΣΤΕΡΙΟΣ ΡΟΝΤΟΥΛΗΣ: Εσείς θέλετε την κατάργηση των περιπτέρων;
      ΙΩΑΝΝΗΣ ΑΜΟΙΡΙΔΗΣ: Βεβαίως. 
      ΑΣΤΕΡΙΟΣ ΡΟΝΤΟΥΛΗΣ: Το ΠΑΣΟΚ δηλαδή εισηγείται να καταργηθούν τα περίπτερα. 
      ΙΩΑΝΝΗΣ ΑΜΟΙΡΙΔΗΣ: Εγώ σας μίλησα από την εμπειρία μου από την Αυτοδιοίκηση. Κατάργηση των περιπτέρων –βεβαίως- και να γίνουν καταστήματα. -πόσοι ανάπηροι υπάρχουν στην Ελλάδα πλέον;- απ’ αυτά που ψηφίστηκαν το 1945, τη δεκαετία του ’40 και του ’50, για τους ανάπηρους πολέμου. 
      ΑΣΤΕΡΙΟΣ ΡΟΝΤΟΥΛΗΣ: Τα περίπτερα δίνουν ζωή στα χωριά, κύριε Αμοιρίδη. Με εκπλήσσετε με αυτά που λέτε. 
      ΙΩΑΝΝΗΣ ΑΜΟΙΡΙΔΗΣ: Κοιτάξτε. Τα περίπτερα ήταν και το χρώμα της διαφήμισης της Ελλάδας στους Ολυμπιακούς Αγώνες… Είναι χρώμα Ελλάδας.
      ΠΡΟΕΔΡΕΥΩΝ (Γεώργιος Σούρλας): Μην ερίζετε επί αυτού που δεν μπορείτε να αποφασίσετε, τουλάχιστον τώρα. 
      ΙΩΑΝΝΗΣ ΑΜΟΙΡΙΔΗΣ: Όμως για φανταστείτε: Στα πεζοδρόμια δεν χωράει να περάσει ένας άνθρωπος, μια γυναίκα με ένα καρότσι, με δύο παιδιά. Χωράει να περάσει; Ο ένας φεύγει από τη μια μεριά κι ο άλλος από την άλλη. Δεν μιλάμε για όλα, αλλά πρέπει να καταργηθούν αυτά που εμποδίζουν. Εδώ δίνουμε κι άλλες άδειες. Εν πάση περιπτώσει, εγώ μιλάω για τα ηλιακά περίπτερα, που χρειάζεται κι απόφαση από τρία Υπουργεία, δηλαδή Άμυνας, Εσωτερικών κι Ανάπτυξης. Φαντάζομαι ότι δεν θα υπάρχει κάποιος επενδυτής που τα έχει ετοιμάσει ήδη για να τα φέρει. Κάποιος ενδιαφέρθηκε. Αυτή η διάταξη τυχαία μόνο για περίπτερα; Γιατί δεν πήγατε για περίπτερα στην Έκθεση της Θεσσαλονίκης, να αλλάξουν τις στέγες και πρέπει να αλλάξουν τα περίπτερα αυτά που είναι στα πεζοδρόμια; Εκτιμώ, όπως όλες οι διαφημίσεις που είναι στα περίπτερα, κάποιος διαφημιστής έχει βάλει στο μυαλό του κι έχει ετοιμάσει και το project. Ελπίζω ότι δεν είναι έτσι. 
      Κύριε Υπουργέ, να σας πω όμως και κάτι για την περιοχή μου. Στην Κατερίνη εδώ και κάποια χρόνια επενδύθηκαν 7.000.000 για την κατασκευή του αγωγού φυσικού αερίου, του κεντρικού και κάποιων τμημάτων μες την πόλη. ΄Εκτοτε ούτε φωνή ούτε ακρόαση! Πού θα γίνει η ΕΠΑ; Πιερία, Σέρρες, Κιλκίς και υπόλοιπο Θεσσαλονίκης περιμένουν πού θα γίνει η ΕΠΑ. Όσο δεν γίνεται η ΕΠΑ εκτιμώ ότι δεν θα προχωρήσει η εγκατάσταση επιπλέον αγωγών, αλλά δεν θα δοθεί και φυσικό αέριο σ’ αυτές τις περιοχές. Όσο δεν γίνεται η ΕΠΑ δεν προχωράει και το φυσικό αέριο. Αν έχετε κάποια απάντηση θα παρακαλούσα πολύ να μου τη δώσετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βέβαια, αγαπητοί συνάδελφοι –κύριε Πρόεδρε ένα λεπτό θα χρειαστώ και κλείνω- μιλάμε όλοι για προστασία του περιβάλλοντος, για την «πράσινη» ανάπτυξη. Και βέβαια εμείς στο ΠΑΣΟΚ το εννοούμε και το νιώθουμε. Δεν ξέρω πώς το νιώθετε εσείς, πώς θα μοιραστεί αυτός ο πλούτος που περισσεύει. Θα προστατεύσουμε το περιβάλλον, αλλά θα παραχθεί και ένας πλούτος. Θα πάμε σε έναν «οικοκαπιταλισμό»; Το είδαμε με τις πράξεις σας. Ο κ. Μυτιληναίος αγόραζε από τη ΔΕΗ με 42 και πουλούσε 84. Αυτή είναι η φιλοσοφία σας, μ’ αυτόν τον τρόπο σκέπτεστε. Θα πρέπει να βρεθεί ένας τρόπος –και δεν φαίνεται μέσα στο νομοσχέδιο- για το πώς θα μοιραστεί αυτός ο πλούτος σε όλους τους πολίτες. Μιλάτε για γεωθερμία. Πώς θα τον μοιραστούν οι αγρότες; Λέτε κάτι για συνεταιρισμούς. Πώς θα πάει ο κάθε αγρότης, να έχει πρόσβαση σ’ αυτή την επένδυση; 
      Δεν υπάρχει τίποτα στο νομοσχέδιο. Και επειδή στη φιλοσοφία σας πάντα δεν είχατε υπ’ όψιν τους πολλούς αλλά τους λίγους, γι’ αυτό δεν μπορείτε να την αποτυπώσετε. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αμοιρίδη. 
      Το λόγο έχει ο κ. Κουτσούκος, με τον οποίο –αν δεν έχετε αντίρρηση- να ολοκληρώσουμε και την αποψινή συζήτηση και θα μείνουν για την αυριανή τέσσερις-πέντε συνάδελφοι επί της αρχής. 
      Συμφωνεί το Σώμα;
      ΧΡΗΣΤΟΣ ΠΑΠΟΥΤΣΗΣ: Απολύτως, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Μάλιστα. 
      Ορίστε, κύριε Κουτσούκο, έχετε το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κύριοι συνάδελφοι, είναι γνωστό και πανθομολογούμενο και δεν αμφισβητείται από κανέναν πολίτη αυτής της χώρας ότι βρισκόμαστε στο επίκεντρο μιας πολύπλευρης κρίσης, κρίσης οικονομικής, κρίσης θεσμικής, κρίσης στον τομέα του περιβάλλοντος και της ενέργειας. 
      Έχουμε μια Κυβέρνηση, η οποία αδυνατεί να αντιμετωπίσει αυτή την κρίση, μια Κυβέρνηση η οποία χάνει πολύτιμο χρόνο για τη χώρα και το λαό, μια Κυβέρνηση η οποία σέρνεται από τις εξελίξεις και δεν μπορεί να πάρει καμμία πρωτοβουλία. 
      Τα λέω αυτά, γιατί συζητούμε σήμερα ένα νομοσχέδιο, το οποίο άπτεται θεμάτων που αφορούν ένα σημαντικό πρόβλημα της χώρας που έχει να κάνει με το ενεργειακό ισοζύγιο και στο οποίο η Κυβέρνηση με μία πληθώρα διάσπαρτων, ατάκτως ερριμμένων διατάξεων επιχειρεί να μας πείσει ότι εργάζεται σοβαρά για την αντιμετώπιση αυτών των προβλημάτων. 
      Δυστυχώς, ενώ μας έφερε με πάρα πολλές τυμπανοκρουσίες, πριν δύο χρόνια, ένα μέρος της οδηγίας που αφορούσε την εγκατάσταση των φωτοβολταϊκών συστημάτων και της υποχρέωσης της χώρας μας έναντι της Ευρωπαϊκής Ένωσης, άφησε αυτό το χρόνο να περάσει ανεκμετάλλευτος. Καλλιέργησε φρούδες ελπίδες. Οδήγησε εκατοντάδες, ακόμα και χιλιάδες, μικροεπενδυτές να ξοδευτούν, να καταθέσουν σχέδια και να περιμένουν να εγκριθούν, για να επενδύσουν στον τομέα των φωτοβολταϊκών. 
      Ακόμα και στις αγροτικές περιοχές, αγρότες απογοητευμένοι από την εξέλιξη στην αγροτική παραγωγή, με το εισόδημά τους να μειώνεται συνεχώς, πίστεψαν ότι μπορεί να συμπληρώσουν το εισόδημά τους μέσα από επενδύσεις στα φωτοβολταϊκά και αναγκάστηκαν να γίνουν συνέταιροι διαφόρων πλασιέ, επιτήδειων και να δεσμεύσουν τις περιουσίες τους. Δεν έχουν ακόμη πάρει απαντήσεις ούτε πρόκειται να πάρουν. Και έρχεται σήμερα η Κυβέρνηση να μας πει βεβαίως ότι βελτιώνει τις υπάρχουσες ρυθμίσεις και ότι θα τρέξει. 
      Η πραγματικότητα είναι διαφορετική. Η πραγματικότητα είναι ότι η χώρα μας που βρίσκεται στο επίκεντρο της κρίσης, που έχει τα φυσικά πλεονεκτήματα σε ό,τι αφορά τις Ανανεώσιμες Πηγές Ενέργειας, έπρεπε να έχει αξιοποιήσει αυτό το διάστημα που μας πέρασε με δυο στόχους: Να τροφοδοτήσει την ανανεούμενη ανάπτυξη, να δημιουργήσει θέσεις εργασίας και ταυτόχρονα να αλλάξει το ενεργειακό ισοζύγιο. 
      Και αυτό δεν το έκανε και αυτό είναι το μεγάλο έλλειμμα της κυβερνητικής πολιτικής. Η Κυβέρνηση δεν έχει όραμα, δεν έχει στόχους, δεν μπορεί να δει μακριά, δεν βλέπει τι γίνεται σήμερα στον κόσμο, δεν βλέπει πώς σκέφτεται –για παράδειγμα- σήμερα ο νέος Πρόεδρος των Ηνωμένων Πολιτειών ο Μπάρακ Ομπάμα που θέλει μέσω των επενδύσεων στις νέες τεχνολογίες και στις Ανανεώσιμες Πηγές Ενέργειας να δώσει μια νέα ώθηση στην οικονομία. Αυτό δεν το βλέπει μια Κυβέρνηση, η οποία –όπως είπα νωρίτερα- έχει χάσει πολύτιμο χρόνο και είχε πλεονεκτήματα σε ό,τι αφορά τα χαρακτηριστικά της χώρας μας. 
      Αυτή είναι η γενική μου κριτική σ’ αυτό το σχέδιο των ρυθμίσεων που σας περιέγραψα. Θέλω όμως να προχωρήσω και να κάνω δυο-τρεις επιμέρους παρατηρήσεις, σε ό,τι αφορά τα φωτοβολταϊκά. 
      Προφανώς και δεν αρκούν τα κίνητρα για τα φωτοβολταϊκά στα κτήρια, διότι δεν άπτονται μιας ανάγκης που έχει ο μέσος Έλληνας και ιδίως ο μέσος Έλληνας εκεί που υπάρχουν μονοκατοικίες, δηλαδή στην ελληνική ύπαιθρο όπου μπορεί να καλύψει τις ενεργειακές του ανάγκες από μικρά φωτοβολταϊκά και δεν έχει κίνητρα. 
      Δεύτερον, η Κυβέρνηση δεν έχει καμμία πρόνοια για το πώς ο δοκιμαζόμενος αγροτικός πληθυσμός της χώρας θα καλύψει δικές του ενεργειακές ανάγκες και μάλιστα σε περιοχές δυσπρόσιτες όπου δεν μπορεί να έχει πρόσβαση το ηλεκτρικό ρεύμα. Μιλάμε για τον εξηλεκτρισμό των στάβλων, για παράδειγμα και οι νομαρχίες δεν έχουν κονδύλια για να προχωρήσουν στα σχέδια του εξηλεκτρισμού. 
      Πώς, λοιπόν, αυτός ο αγρότης θα μπορούσε να καλύψει και τις ενεργειακές του ανάγκες μέσω μικρών φωτοβολταϊκών και να μειώσει ταυτόχρονα και ένα μέρος του κόστους παραγωγής το οποίο έχει αυξηθεί υπέρογκα λόγω της αύξησης τις τιμής του πετρελαίου και της ενέργειας; Καμμία πρόνοια γι’ αυτό και καμμία πρόνοια για το κομμάτι εκείνης της αγροτικής παραγωγής και εκείνων των σχολαζουσών αγροτικών εκτάσεων που πλέον είναι ασύμφορες για καλλιέργεια, γιατί πέφτει η τιμή των προϊόντων στις εκτατικές καλλιέργειες και εκεί που είναι ζώνες υψηλής παραγωγικότητας και όπου το σχέδιο νόμου όχι απλά δεν έχει καμία πρόβλεψη, αλλά σύμφωνα με τις υπηρεσίες, αυτές οι περιοχές εξαιρούνται από την εγκατάσταση των φωτοβολταϊκών. 
      Και επειδή είναι γνωστό ότι εκλέγομαι και προέρχομαι από την πυρόπληκτη Ηλεία, θα πρέπει να σας ενημερώσω, κύριε Υπουργέ, ότι υπάρχουν προτάσεις από φορείς της περιοχής που λένε ότι στις πυρόπληκτες περιοχές τα φωτοβολταϊκά θα μπορούσαν να αποτελέσουν μία μορφή εναλλακτικού εισοδήματος, μια και δεν υπάρχουν πλέον καλλιέργειες, μια και καταστράφηκε το φυσικό περιβάλλον. Άρα, θα χρειαζόταν μία πολιτική ειδικών κινήτρων και μία πολιτική έγκαιρης και αποτελεσματικής διαδικασίας αδειοδότησης που δεν υπάρχει.   
      Αυτή είναι, λοιπόν, η κριτική μου σε ό,τι αφορά τα φωτοβολταϊκά. Όμως, θα έλεγα ότι προχωρώντας παραπέρα και βλέποντας και τις υπόλοιπες ρυθμίσεις και κυρίως τις τροπολογίες, θα καταλάβει κάποιος ότι αυτή η Κυβέρνηση όχι απλά νομοθετεί στο πόδι, ως έτυχε και πρόχειρα, αλλά σε ορισμένες περιπτώσεις οι πράξεις της έχουν και έναν εγκληματικό χαρακτήρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε μισό λεπτό τελειώνω, κύριε Πρόεδρε. 
      Για παράδειγμα, ο ΕΛΓΑ χρωστάει 3.000.000.000. Ο ΕΛΓΑ έχει γίνει ένα εργαλείο ρουσφετολογικής πολιτικής. Ο ΕΛΓΑ σήμερα δεν μπορεί να αντιμετωπίσει τις κρίσεις που έχουν να κάνουν με τις αλλαγές στο κλίμα και στο περιβάλλον. Και έρχεται η Κυβέρνηση να αγνοήσει τις προτάσεις που λένε να δούμε ξανά συνολικά τον κανονισμό του ΕΛΓΑ και μας φέρνει τέτοιες ρυθμίσεις «μπαλώματα». 
      Ανάλογη είναι και η ρύθμιση που αφορά το «ΑΓΡΟΚΤΗΜΑ», γιατί δεν μπορεί να «απαντήσει» μία εταιρεία στην ανάγκη να δώσουμε απασχόληση στην ύπαιθρο. Και βεβαίως κατά τη συνήθη πρακτική –και τελειώνω με τούτο, κύριε Πρόεδρε- της Κυβέρνησης το σχέδιο νόμου βρίθει διατάξεων κατά την πεπατημένη της Νέας Δημοκρατίας, όπου σε κάθε νομοσχέδιο έχει ρυθμίσεις που δίνουν τη δυνατότητα για ρουσφετολογικές προσλήψεις καταστρατηγώντας την αξιοκρατία και το σύστημα προσλήψεων, όπως το ορίζει το ΑΣΕΠ. 
      Αυτά είναι τα χαρακτηριστικά του σχεδίου νόμου και δεν νομίζω να έχει κανείς εδώ το θράσος να μας ζητήσει να το ψηφίσουμε. Και φυσικά θα το καταψηφίσουμε και φυσικά έχουμε μία εναλλακτική πολιτική για την αειφόρο ανάπτυξη και την αξιοποίηση των Ανανεώσιμων Πηγών Ενέργειας. 
      Σας ευχαριστώ και «καλή σας νύχτα». 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσότερων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία. 
      	ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο έγινε δεκτό επί της αρχής κατά πλειοψηφία. 
      	ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, πώς θα γίνει ο χωρισμός των άρθρων στην συζήτηση επί των άρθρων; 
      	ΠΡΟΕΔΡΕΥΩΝ (Γεώργιος Σούρλας): Αύριο θα το συζητήσουμε αυτό. Θα αρχίσουμε με τις αγορεύσεις των εισηγητών. Θα ακολουθήσουν οι συνάδελφοι που δεν μίλησαν σήμερα, δηλαδή οι κ.κ. Κασαπίδης,  Κουβέλης, Αθανασιάδης, Γεωργιάδης και Βορίδης. Θα μιλήσουν και επί της αρχής και επί των άρθρων. Από εκεί και πέρα θα συμφωνήσουμε –θα είμαι και εγώ Προεδρεύων στην πρωινή συνεδρίαση- πώς θα κάνουμε την κατανομή των άρθρων για τη συζήτηση σε ενότητες. 
      ΑΘΑΝΑΣΙΑ ΜΕΡΕΝΤΙΤΗ: Μπήκαν και οι τροπολογίες, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα τα δούμε αύριο, κυρία Μερεντίτη, όλα αυτά. 
      	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      	ΠΡΟΕΔΡΕΥΩΝ (Γεώργιος Σούρλας): Με τη συναίνεση του Σώματος και ώρα 00.10΄ λύεται η συνεδρίαση για σήμερα ημέρα Τετάρτη 14 Ιανουαρίου 2009 και ώρα 10.00΄, με αντικείμενο εργασιών του Σώματος νομοθετική εργασία: α) συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις» και β) συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής για αιτήσεις άρσης ασυλίας Βουλευτών, σύμφωνα με την ειδική ημερήσια διάταξη που έχει διανεμηθεί. 
       Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 13-1-2009	ΣΕΛ.3


