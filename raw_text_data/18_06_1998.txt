

Σελίδα 10581 
Π Ρ Α Κ Τ Ι Κ Α    Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΡΝΣΤ'
Πέμπτη 18 Ιουνίου 1998
Αθήνα, σήμερα στις 18 Ιουνίου 1998, ημέρα Πέμπτη και ώρα 10.25' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο, Βουλευτή Β' Αθηνών, τα ακόλουθα:
"Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Μετοχίου Διρφύων Εύβοιας ζητεί επιχορήγηση 3.000.000 δρχ. για την αποπεράτωση του Κοινοτικού της Σταδίου.
2) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Νομαρχιακό Τμήμα Λέσβου της ΑΔΕΔΥ ζητεί την επαναφορά των ευεργετικών διατάξεων για τους υπαλλήλους των προβληματικών και παραμεθόριων περιοχών.
3) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Δικηγορικός Σύλλογος Καλαμάτας Μεσσηνίας ζητεί την ίδρυση μόνιμου Εφετείου στην πόλη της Καλαμάτας Μεσσηνίας.
4) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Ιερός Ναός Αγίου Νικολάου Πορταριάς ζητεί την επισκευή και συντήρηση του τέμπλου του βυζαντινού ναού της Παναγίας Πορταρέας.
5) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Εργατοϋπαλλήλων Οργανισμού Διεξαγωγής Ιπποδρομιών Ελλάδος (ΟΔΙΕ) ζητεί να μην ιδιωτικοποιηθεί ο Ιππόδρομος.
6) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Οικολογική Εξόρμηση Αττικής καταγγέλλει τις προϋποθέσεις για οικολογική καταστροφή που δημιουργεί έγγραφο-οδηγία του Υπουργείου Γεωργίας προς τις Δασικές Αρχές.
7) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία οι εργαζόμενοι Λιτόχωρου Νομού Πιερίας ζητούν την επίλυση εργασιακών οικονομικών και ασφαλιστικών προβλημάτων τους.
8) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Εργατικό Κέντρο Αγρινίου καταγγέλλει την επέμβαση και κατάληψη από τα ΜΑΤ του Β' εκπαιδευτικού συγκροτήματος Αγρινίου.
9) Η Βουλευτής Λάρισας κ. ΑΝΔΡΙΑΝΗ ΛΟΥΛΕ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ ζητεί στο νέο νομοθετικό πλαίσιο για το ασφαλιστικό οι πράκτορες των μικρών κοινοτήτων να παραμείνουν ασφαλισμένοι στον ΟΓΑ και να δημιουργηθεί επικουρικό ταμείο πρακτόρων ΟΠΑΠ.
10) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Ροβιών Εύβοιας ζητεί την έναρξη της λειτουργίας του Αγροτικού Ιατρείου Ροβιών.
11) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Επιμελητήριο Εύβοιας ζητεί την αναβάθμιση του Τελωνειακού Γραφείου Ωρεών Εύβοιας σε Τελωνείο Β' Τάξης.
12) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε απόφαση του ΙΚΑ που πλήττει τα λουτρά της πόλης Αιδηψού.
13) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Επαγγελματοβιοτεχνικός Σύλλογος Κρεστένων και Περιχώρων ζητεί τη ρύθμιση ληξιπρόθεσμων οφειλών των μελών του προς τα ασφαλιστικά ταμεία.
14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Σωτήριος Καραγιάννης, εκπαιδευτικός του 1ου Γυμνασίου 'Εδεσσας ζητεί τη ρύθμιση της συνταξιοδότησής του.
15) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Κοινότητα Αγίου Λαυρεντίου Μαγνησίας ζητεί την επισκευή και συντήρηση του διατηρητέου κτιρίου "Γκλαβάνη".
16) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε 
 

  



Σελίδα 10582 
αναφορά με την οποία η Κοινότητα Αγίου Λαυρεντίου Μαγνησίας ζητεί την επισκευή και συντήρηση του διατηρητέου κτιρίου "Γκλαβάνη".
17) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ διαμαρτύρεται για την καθυστέρηση που παρουσιάζεται στην εισαγωγή και διεξαγωγή του προκαθορισμένου συστήματος στα πρακτορεία του ΟΠΑΠ.
18) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ διαμαρτύρεται για την καθυστέρηση που παρουσιάζεται στην εισαγωγή και διεξαγωγή του προκαθορισμένου συστήματος στα πρακτορεία του ΟΠΑΠ.
19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος των περιουσιακών στοιχείων του ΕΟΤ.
20) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας στο οποίο ζητείται να δοθεί η δυνατότητα απόσυρσης της παραγωγής τόματας στους καλλιεργητές της Μεσσαράς Κρήτης.
21) Οι Ιδιοκτήτες διαφόρων καταστημάτων των Κοινοτήτων Νομού Λακωνίας με αναφορά τους την οποία κατέθεσαν στον κύριο Πρόεδρο της Βουλής των Ελλήνων διαμαρτύρονται για τον καθορισμό και εξομοίωση του ωραρίου λειτουργίας των καταστημάτων τους με εκείνο της λειτουργίας των μεγάλων εμπορικών καταστημάτων.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 6006/2-4-98 ερώτηση δόθηκε με το υπ' αριθμ. 1694/15-4-98 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 6006/2-4-98 ερώτησης που κατέθεσε ο Βουλευτής κ. Γ Καρατζαφέρης στη Βουλή των Ελλήνων με θέμα τη ματαίωση ανάθεσης κατασκευής πυροσωλήνων από την ΠΥΡΚΑΛ και στην συνέχεια την απευΘείας ανάθεση σε σερβική εταιρεία, σας γνωρίζουμε τα ακόλουθα:
Η κατασκευή του μηχανικού πυροσωλήνα για βλήματα όλμων 60 έως 81 χιλ., αποτέλεσε αναπτυξιακό πρόγραμμα της Γενικής Διεύθυνσης Εξοπλισμών (ΓΔΕ), το οποίο ολοκληρώθηκε με απόλυτη επιτυχία, ενώ η αποδοχή του σχετικού βιομηχανικού πρωτοτύπου έγινε από συγκεκριμένο πρόγραμμα δοκιμών σύμφωνα με τις απαιτήσεις και τα κριτήρια ασφαλείας σχεδιασμού του ΝΑΤΟ, τον Ιούλιο του 1997.
Στη συνέχεια και όπως ορίζουν οι διατάξεις των προεδρικών διαταγμάτων 284/89, 438/95 και 189/97, εξεδόθη εντολή ανάθεσης του όλου έργου στην ΠΥΡΚΑΛ και ακολούθως, μετά τις διαπραγματεύσεις που διεξήχθησαν με την προαναφερθείσα εταιρεία, εκδόθηκε και η κατακυρωτική διαταγή για την προμήθεια των υπόψη πυροσωλήνων από την ΠΥΡΚΑΛ. Τελικά την 4η Απριλίου 1998 υπεγράφη η υπ. αριθμόν 009Α/98 σύμβαση μεταξύ της ΓΔΕ και της ΠΥΡΚΑΛ, η οποία είναι πολυετούς διάρκειας και αφορά στην προμήθεια 600.000 περίπου πυροσωλήνων, αξίας 12,23 δισ. δρχ., ενώ το ύψος της Ελληνικής Προστιθέμενης Αξίας του όλου προγράμματος παραγωγής ανέρχεται σε 85%.
Ωστόσο οι παραδόσεις των Ελληνικών πυροσωλήνων θα αρχίσουν σε ένδεκα μήνες περίπου, γεγονός που δημιουργεί πρόβλημα κάλυψης στο μεσοδιάστημα αυτό των άμεσων και επιτακτικών αναγκών του Γενικού Επιτελείου Στρατού (εφοδιασμός Μονάδων πρώτης γραμμής πυρός). Προκειμένου, λοιπόν, να αντιμετωπισθεί το προαναφερθέν πρόβλημα, προωθείται στα πλαίσια μίας ευρύτερης διακρατικής συμφωνίας, η σύναψη σύμβασης προμήθεια 90.000 ετοιμοπαράδοτων, πυροσωλήνων από ξένη κατασκευάστρια εταιρεία. Σημειώνεται, όμως, ότι δεν έχει συναφθεί ακόμη τέτοιου είδους σύμβαση αλλά βρίσκεται στο στάδιο των διαπραγματεύσεων, καθώς εξετάζεται, κατά πόσο τα τεχνικά χαρακτηριστικά των πυροσωλήνων αυτών ικανοποιούν τις επιχειρησιακές ανάγκες του Ελληνικού Στρατού.
Επισημαίνεται,τέλος, ότι η προαναφερθείσα σύμβαση μεταξύ της ΠΥΡΚΑΛ και του Ελληνικού Στρατού σε καμία περίπτωση δεν αντικαθίσταται από την προμήΘεια των πυροσωλήνων μέσω της διακρατικής συμφωνίας. Αντίθετα η εν λόγω σύμβαση παραμένει καθ' όλα ισχυρή, ενώ αποτελεί την μεγαλύτερη σύμβαση που ανατέθηκε στην ΠΥΡΚΑΛ κατά τη διάρκεια της τελευταίας εικοσαετίας, αποδεικνύοντας εμπράκτως την στήριξη της Κυβέρνησης προς τις Ελληνικές Αμυντικές Βιομηχανίες. Πρέπει, επιπλέον να σημειωθεί ότι κατά το έτος 1997 ανατέθηκαν στην ΠΥΡΚΑΛ 27 συμβάσεις συνολικού ύψους 11,8 δισ. δρχ., ενώ ήδη εντός του 1998 έχουν υπογραφεί 7 συμβάσεις συνολικού ύψους 15,7 δισ. δρχ. και εκτιμάται ότι μέχρι το τέλος του 1998 οι συμβάσεις που θα ανατεθούν στη ΠΥΡΚΑΛ θα υπερβούν τα 35 δισ. δρχ. 'Αλλωστε το 1997 αποτέλεσε ορόσημο για την πορεία της εγχώριας αμυντικής βιομηχανίας, καθόσον για πρώτη φορά ανετέθησαν σε αυτή συμβάσεις που αντιπροσωπεύουν το 40% του ποσού που διατέθηκε για την κάλυψη των συνολικών προμηθειών των Ενόπλων Δυνάμεων, γεγονός που καταδεικνύει έμπρακτα την πολιτική στήριξης των Ελληνικών Αμυντικών Βιομηχανιών από την σημερινή Κυβέρνηση.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
2. Στην με αριθμό 6007/2-4-98 ερώτηση δόθηκε με το υπ' αριθμ. 672/22-4-98 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 6007/2-4-98 που κατέθεσε ο Βουλευτής κ. Γ. Παπαδάτος, σας γνωρίζουμε τα εξής :
Για την ομαλή διεξαγωγή των ποδοσφαιρικών συναντήσεων σε όλη τη χώρα, έχουν δοθεί εντολές και οδηγίες και οι Υπηρεσίες μας, στα πλαίσια της αρμοδιότητάς τους, μελετούν και λαμβάνουν όλα τα αναγκαία μέτρα τάξης, ασφάλειας και τροχαίας, με αντικειμενικότητα και χωρίς διακρίσεις, για τις αγωνιζόμενες ομάδες.
Στα πλαίσια αυτά λήφθησαν πριν, κατά και μετά τη διεξαγωγή του ποδοσφαιρικού αγώνα, μεταξύ των ομάδων "ΑΤΡΟΜΗΤΟΥ ΠΑΝΑΡΙΤΙΟΥ - ΑΠΣ ΖΑΚΥΝΘΟΥ", που έλαβε χώρα την 8-3-1998 στο γήπεδο Παναριτίου - Αργολίδος, αυξημένα μέτρα.
Κατά τη διάρκεια του ημιχρόνου του αγώνα δημιουργήθηκε επεισόδιο μεταξύ δύο αναπληρωματικών παικτών των αντιπάλων ομάδων και επίσης, κατά τη διάρκεια του αγώνα, φίλαθλοι έριξαν, εκτός του αγωνιστικού χώρου, κροτίδες. Για τα ανωτέρω από την Υπηρεσία σχηματίσθηκε δικογραφία, η οποία υποβλήθηκε ήδη στον Εισαγγελέα Πλημμελειοδικών Ναυπλίου.
Σε ό,τι αφορά τα καταγγελλόμενα για τη συμπεριφορά Αξιωματικού της Αστυνομίας, σας πληροφορούμε ότι, από έρευνα που διενήργησε ο αρμόδιος Αστυνομικός Διευθυντής, δεν προέκυψαν ευθύνες σε βάρος του.
Ο Υπουργός
ΓΕΩΡΓΙΟΣ ΡΩΜΑΙΟΣ"
3. Στην με αριθμό 6012/2-4-98 ερώτηση δόθηκε με το υπ' αριθμ. 12984/23-4-98 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 6012/2-4-98 που κατέθεσε ο Βουλευτής κ. Α. Σταύρου, όσον αφορά θέματα αρμοδιότητός μας, σας γνωρίζουμε τα ακόλουθα:
Σύμφωνα με την εγκεκριμένη Μελέτη Περιβαλλοντικών Επιπτώσεων, τα επεξεργασμένα υγρά λύματα των βυρσοδεψείων θα οδηγούνται μέσω κλειστού αγωγού στον Ευβοϊκό Κόλπο και δεν θα διοχετεύονται στον Ασωπό.
Αναφορικά με τη σύνδεση νέων βιομηχανιών με τον Ασωπό, γίνεται μόνο μετά από έγκριση της αρμόδιας Δ/νσης Υγιεινής, του αντίστοιχου Νομού, αφού διασφαλιστεί ότι τα απόβλητα 
 

  



Σελίδα 10583 
θα είναι εντός των ορίων που έχουν καθοριστεί με τις αντίστοιχες διατάξεις.
'Ηδη υπάρχει εγκεκριμένη Μελέτη Περιβαλλοντικών Επιπτώσεων για την μεταφορά των βυρσοδεψείων στην Δάφνη Βοιωτίας, μετά από θετική γνωμοδότηση και του αρμόδιου Νομαρχιακού Συμβουλίου.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
4. Στην με αριθμό 6013/2-4-98 ερώτηση δόθηκε με το υπ' αριθμ. 523/22-4-98 έγγραφο από τον Υφυπουργό Ανάπτυξης η ακόλουθη απάντηση:
"Αναφερόμενοι στη με αριθμό 6013/2-4-98 ερώτηση που κατατέθηκε στη Βουλή των Ελλήνων από το Βουλευτή κ. Μπηρόλ Ακήφογλου, σχετικά με τη διακίνηση του ψωμιού από πρατήρια άρτου και άλλα καταστήματα χωρίς συσκευασία, σας γνωρίζουμε τα εξής:
Σύμφωνα με το άρθρο 6 του π.δ.369/9 2, η διακίνηση και διάθεση του ψωμιού και των προϊόντων αρτοποιίας από τα λοιπά, εκτός αρτοποιείων, καταστήματα γίνεται με υποχρεωτική τοποθέτηση του είδους εντός χαρτοσακούλας κλεισμένης με συνδετική μηχανή, επί της οποίας και αναγράφονται ενδείξεις που αναφέρονται στην επωνυμία και διεύθυνση της επιχείρησης παραγωγής (αρτοποιείο - αρτοβιομηχανία), το είδος του προϊόντος (άρτος - αρτοσκεύασμα - αρτοπαρασκεύασμα) και το καθαρό βάρος.
Για την εφαρμογή και τήρηση της ισχύουσας αρτοποιητικής νομοθεσίας, έχει ζητηθεί με την αριθ.Α2/147/4-1-95 εγκύκλιό μας και έχουν συγκροτηθεί μεικτά συνεργεία ελεγκτών, κατά Νομαρχιακή Αυτοδιοίκηση, αποτελούμενα από υπαλλήλους των Υπηρεσιών Εμπορίου, Υγειονομικού και ΔΥΟ ή ΣΔΟΕ συνεπικουρούμενα από όργανα της Αστυνομίας.
'Εργο των εν λόγω συνεργείων είναι η πραγματοποίηση ελέγχων στις επιχειρήσεις παραγωγής, εμπορίας και διακίνησης του ψωμιού και των προϊόντων αρτοποιίας, ως προς την εφαρμογή κατά περίπτωση αρμοδιότητος των αγορανομικών, υγειονομικών και φορολογικών διατάξεων, καθώς και η μέριμνα για την επιβολή των νομίμων κυρώσεων κατά των παραβατών.
Ο Υφυπουργός
ΜΙΧ. ΧΡΥΣΟΧΟΪΔΗΣ"
5. Στην με αριθμό 6016/2-4-98 ερώτηση δόθηκε με το υπ' αριθμ. 12983/23-4-98 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 6016/2.4.98 που κατέθεσε ο Βουλευτής κ. Β. Γιοβανούδης, σας γνωρίζουμε τα ακόλουθα:
1. Η 7η Επιτροπή Παρακολούθησης του Επιχειρησιακού Προγράμματος Βιομηχανίας (ΕΠΒ), αποφάσισε την κατ' αρχήν ένταξη του έργου με τίτλο "Βιοτεχνικό Πάρκο 6ης Εδαφικής Περιφέρειας Ν. Χαλκιδικής (περιοχή Ζερβοχωρίου)" προϋπολογισμού 300.000.000 δρχ., στο υποπρόγραμμα 1. Μέτρο 1.3, Δράση 1.3.1 του ΕΠΒ.
'Ηδη η Αναπτυξιακή Εταιρεία Χαλκιδικής Α.Ε. έχει υποβάλει Τεχνικό Δελτίο και προτίθεται να αναλάβει την υλοποίηση του έργου, οριζόμενη ως φορέας υλοποίησης, σύμφωνα με τις διατάξεις του ν. 2545 (ΦΕΚ 254/Α/15.12.97).
2. Αναφορικά με τα άλλα θιγόμενα στην ερώτηση θέματα, αρμόδιο να απαντήσει είναι το ΥΠΕΘΟ που είναι και συναποδέκτης της σχετικής ερώτησης.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
6. Στην με αριθμό 6021/2-4-98 ερώτηση δόθηκε με το υπ' αριθμ. 1695/21-4-98 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 6021/2-4-98 ερώτησης που κατέθεσε η Βουλευτής κ. Π. Φουντουκίδου στη Βουλή των Ελλήνων με θέμα τη μεταφορά της Στρατιωτικής μπάντας της 1ης Μεραρχίας Γιαννιτσών στη Φλώρινα, σας γνωρίζουμε τα ακόλουθα:
Με απόφαση του ΚΥΣΕΑ, έγινε αλλαγή στη δομή του Στρατού, η οποία είχε ως αποτέλεσμα και τη μετάπτωση της Ι Μεραρχίας Πεζικού (ΜΠ) σε Επιχειρησιακό Στρατηγείο, καθώς επίσης και τη μετάπτωση της ΙΧ ΜΠ σε 9η Ταξιαρχία Πεζικού (ΤΑΞΠΖ) και τη μεταστάθμευση της στη Φλώρινα για καθαρά επιχειρησιακούς σκοπούς.
Θα πρέπει να καταστεί σαφές ότι οι παραπάνω αλλαγές δεν σημαίνουν και υποβάθμιση των Στρατιωτικών Δυνάμεων της περιοχής Γιαννιτσών, διότι οι Μονάδες εξακολουθούν να είναι ενεργές, υπαγόμενες σε άλλον Σχηματισμό.
Ειδικότερα, σε ότι αφορά την μεταστάθμευση της Στρατιωτικής μουσικής της Ι ΜΠ στη Φλώρινα και η μετονομασία της σε Στρατιωτική Μουσική 9ης ΤΑΞΠΖ, σας ενημερώνουμε ότι αυτή έγινε διότι η Ι ΜΠ μετέπεσε σε Επιχειρησιακό Στρατηγείο, γεγονός που σημαίνει ότι δεν διαθέτει οργανικές Μονάδες. Επιπρόσθετα, οι ανάγκες της περιοχής, από πλευράς μουσικής, καλύπτονται από τις Στρατιωτικές Μουσικές της ΙΙ Μηχανοκίνητης ΜΠ ('Εδεσσα) και του Β' Σώματος Στρατού (Βέροια), ενώ τόσο οι Στρατιωτικές υπηρεσίες της Φλώρινας, όσο και η ΙΧ ΜΠ, η οποία μετέπεσε σε 9η ΤΑΞΠΖ και μεταστάθμευσε στη Φλώρινα, δεν διαθέτουν Στρατιωτική Μουσική.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
7. Στην με αριθμό 6026/3-4-98 ερώτηση δόθηκε με το υπ' αριθμ. 1499/21-4-98 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 6026/3.4.98 που κατέθεσε στη Βουλή ο Βουλευτής κ. Νικόλαος Κατσαρός σχετικά με την επιχορήγηση του Οργανισμού Βρεφονηπιακών και Παιδικών Σταθμών του Δήμου Λάρισας για τη συντήρηση των κτιρίων των Παιδικών Σταθμών και την αντικατάσταση του εξοπλισμού τους σας πληροφορούμε τα ακόλουθα:
Σύμφωνα με το ν. 2539/97 "Συγκρότηση της Πρωτοβάθμιας Τοπικής Αυτοδιοίκησης" (ΦΕΚ 244/Α/4.12.97) και συγκεκριμένα στο άρθρο 13 τα υποπρογράμματα του Ειδικού Προγράμματος Τοπικής Αυτοδιοίκησης (Ε.Π.Τ.Α.) περιλαμβάνουν χρηματοδοτήσεις που αφορούν αποκλειστικά τους Ο.Τ.Α. Κατ' εφαρμογή της παραγράφου 7 από 1ης Ιανουαρίου του έτους 1998 έχει σταματήσει η επιχορήγηση Δήμων και Κοινοτήτων από τους πόρους Ειδικών Λογαριασμών όπως από το προϊόν του Ειδικού Κρατικού Λαχείου.
Ο Υπουργός
Κ. ΓΕΙΤΟΝΑΣ"
8. Στην με αριθμό 6027/3-4-98 ερώτηση δόθηκε με το υπ' αριθμ. 1498/22-4-98 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 6027/3.4.98 που κατέθεσε στη Βουλή ο Βουλευτής κ. Νικόλαος Κατσαρός σχετικά με τη χρηματοδότηση του Οργανισμού Βρεφονηπιακών και Παιδικών Σταθμών Δήμου Λάρισας για την ανέγερση νέου κτιρίου του 6ου Βρεφονηπιακού Παιδικού Σταθμού στην περιοχή Νεράϊδας σας πληροφορούμε τα ακόλουθα:
Το Υπουργείο μας πρότεινε την ένταξη του έργου στο Πρόγραμμα Δημοσίων Επενδύσεων για το έτος 1998 (ΣΑΕ 093) και αναμένεται η σχετική έγκριση από το Υπουργείο Εθνικής Οικονομίας.
Ο Υπουργός
Κ. ΓΕΙΤΟΝΑΣ"
9. Στην με αριθμό 6050/3-4-98 ερώτηση δόθηκε με το υπ' αριθμ. 1914/22-4-98 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 6050/3-4-98 που σας κατέθεσε ο Βουλευτής κ. Παναγιώτης Ψωμιάδης, σχετικά με το ανωτέρω θέμα, σας γνωρίζουμε ότι, στο Κεντρικό Συμβούλιο Υγείας 
 

  



Σελίδα 10584 
έχει ήδη συσταθεί και λειτουργεί η Επιτροπή κοστολόγησης ιατρικών πράξεων η οποία ασχολείται με το θέμα της κωδικοποίησης, σωστής ονοματολογίας και ανακοστολόγησης όλων των ιατρικών πράξεων και σύντομα θα περατώσει το έργο της.
Ο Υφυπουργός
ΕΜΜΑΝΟΥΗΛ ΣΚΟΥΛΑΚΗΣ"
10. Στην με αριθμό 6056/3-4-98 ερώτηση δόθηκε με το υπ' αριθμ. 692/27-4-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 6056/3-4-98 που κατέθεσε στη Βουλή ο Βουλευτής κ. Στ. Δήμας σχετικά με την επιβολή της εισφοράς του ν. 128/75 στα δάνεια σε συνάλλαγμα, σας γνωρίζουμε τα ακόλουθα:
Η εισφορά του ν. 128/75 έχει επιβληθεί στις χορηγήσεις των τραπεζών με σκοπό τη δημιουργία ενός λογαριασμού, τα έσοδα του οποίου χρησιμοποιούνται για την επιδότηση επιτοκίων κυρίως δανείων βιοτεχνικών, στεγαστικών, προς πληγέντες (όπως σεισμόπληκτους, πλημμυροπαθείς) κλπ. στα πλαίσια άσκησης κοινωνικής πολιτικής.
Ο λογ/σμός αυτός τα τελευταία χρόνια είναι ελλειμματικός, λόγω μη επάρκειας των εισφορών για κάλυψη των επιδοτήσεων. Για το λόγο αυτό κρίθηκε αναγκαία η αναπροσαρμογή της κράτησης υπέρ του λογαριασμού, και η επέκτασή της σε όλες τις χρηματοδοτήσεις.
Η επιβολή της κράτησης και επί δανείων σε συνάλλαγμα έγινε για να εξαληφθεί η διακριτική μεταχείριση σε βάρος των χορηγήσεων σε δραχμές και για να περιορισθούν οι υφιστάμενες διαφοροποιήσεις μεταξύ των διαφόρων κατηγοριών χρηματοδοτήσεων.
Ο Υπουργός
Γ. ΠΑΠΑΝΤΩΝΙΟΥ"
11. Στην με αριθμό 6058/3-4-98 ερώτηση δόθηκε με το υπ' αριθμ. 12115/27-4-98 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ερώτησης 6058/3.4.98 του Βουλευτή κ. Δ. Σιούφα που αναφέρεται στην απορρόφηση κονδυλίων του Β' ΚΠΣ, σας γνωρίζουμε ότι:
1. Οι όποιες καθυστερήσεις σημειώθηκαν τα τρία πρώτα χρόνια οφείλονται στην ελλιπή προετοιμασία προ της ενάρξεως του Β' ΚΠΣ, δηλ. πριν το 1994, τόσο των αναγκαίων μελετών όσο και των κατάλληλων μηχανισμών, θεσμών και δομών που απαιτούνται για την υλοποίηση της μεγαλύτερης αναπτυξιακής παρέμβασης της χώρας μας.
2. Παρά όμως αυτές τις αρχικές καθυστερήσεις η Κυβέρνηση κατόρθωσε να φέρει την Ελλάδα στην κατηγορία των χωρών εκείνων που είχαν πολύ θετικές επιδόσεις τόσο στις απορροφήσεις όσο και στην αποτελεσματική αξιοποίηση των πόρων. Σύμφωνα με τα τελευταία επίσημα στοιχεία, την περίοδο 1994-97 η χώρα μας δέσμευσε το 59% των συνολικών πιστώσεων της στον Κοινοτικό προϋπολογισμό για το Β' ΚΠΣ και κατατάσσεται στην 8η θέση μεταξύ των 15 δικαιούχων Κρατών-Μελών (με την Ιταλία στην 10η θέση).
3. Το Β' ΚΠΣ βρίσκεται πλέον σε φάση πλήρους ανάπτυξης, ενώ έχουν ολοκληρωθεί όλες οι αναγκαίες παρεμβάσεις για την βελτίωση του πλαισίου και των μηχανισμών υλοποίησής του.
Το 1997 ήταν η πρώτη χρονιά που έκλεισε χωρίς ουσιαστικά προβλήματα θεσμικής και διοικητικής φύσεως.
Οι προοπτικές για το 1998 είναι ιδιαίτερα ενθαρρυντικές, ενδεικτικό δε είναι ότι οι φορείς διαχείρισης προβλέπουν σημαντική αύξηση των δαπανών τους για το 1998.
4. Η επιτάχυνση των τελευταίων δύο ετών είναι εμφανής:
1994% απορρόφησης 5,6%
1995% απορρόφησης 16%
1996% απορρόφησης 27%
1997% απορρόφησης 42%
'Ολα αυτά αποδεικνύουν ότι δεν υφίσταται πρόβλημα απορρόφησης του συνόλου των κονδυλίων εντός της επίσημης προθεσμίας λήξης του ΚΠΣ, (31.12.2001).
5. Τέλος, επειδή δεν μας ενδιαφέρει "η απορρόφηση για την απορρόφηση" αλλά "η απορρόφηση για την ανάπτυξη" σας γνωρίζουμε ότι το 1997 φθάσαμε σε ρυθμό ανάπτυξης 3,5%, για δε το 1998 έχουμε βάλει στόχο το 3,7% και για το 1999 το 4,1%. Υπενθυμίζουμε πως κατά την υλοποίηση του Α' ΚΠΣ οι ρυθμοί ανάπτυξης ήταν μηδαμινοί έως αρνητικοί.
Η πρόοδος που συντελέστηκε μέσα στην τελευταία τετραετία, παρά τις αρχικές καθυστερήσεις, μας έχει φέρει πολύ κοντά στους επιδιωκόμενους στόχους που είναι η επιτάχυνση του ρυθμού ανάπτυξης της χώρας μας με θετικές συνέπειες για το ανθρώπινο δυναμικό και την οικονομία μας.
Η τελευταία 8η έκθεση της Ευρωπαϊκής Επιτροπής για τα Διαρθρωτικά Ταμεία αναφέρει χαρακτηριστικά τα ακόλουθα: "η ανάκαμψη των ιδιωτικών επενδύσεων και η υλοποίηση των μεγάλων έργων, σε συνδυασμό με τη σημαντική βελτίωση των μηχανισμών εφαρμογής, δημιουργούν τις κατάλληλες προϋποθέσεις για την επιτυχή υλοποίηση του Κοινοτικού Πλαισίου Στήριξης στην Ελλάδα και ως προς την απορρόφηση των πιστώσεων και ως προς την επίπτωση στους μακροοικονομικούς δείκτες και τη δημιουργία σταθερών θέσεων απασχόλησης".
Ο Υφυπουργός
ΧΡ. ΠΑΧΤΑΣ]
12. Στην με αριθμό 6063/3-4-98 ερώτηση δόθηκε με το υπ' αριθμ. 1143/22-4-98 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 3.4.98 εγγράφου σας, σχετικά με την 6063/3.4.98 ερώτηση, που κατέθεσαν οι Βουλευτές κύριοι Κων. Καραμηνάς και Αναστ. Καραμάριος, σας γνωρίζουμε τα εξής:
1. Με την παρ. 4 του άρθρου 8, του ν. 2459/98 προβλέπεται για τη φορολογία Κεφαλαίου ευνοϊκότερη φορολογική αντιμετώπιση και συγκεκριμένα οι φορολογικοί συντελεστές μεταβίβασης ακινήτων που προβλέπονται από το άρθρο 4 του αν. 1521/50, μειώθηκαν κατά ποσοστό σαράντα τοις εκατό (40%) για αγορά ακινήτων σε νησιά με πληθυσμό κάτω από τρεις χιλιάδες εκατό (3.100) κατοίκους, εφόσον η αγορά γίνεται από φυσικά πρόσωπα μόνιμους κατοίκους των νησιών αυτών.
Επίσης μειώνεται ο φόρος κατά σαράντα τοις εκατό (40%) που προκύπτει για γονική παροχή ακινήτων, εφόσον ο δικαιούχος αυτής είναι μόνιμος κάτοικος των νησιών αυτών.
2. Η Υπηρεσία μας στα πλαίσια της γενικώτερης εθνικής στρατηγικής αλλά και της παρουσίας της σε όσον το δυνατό περισσότερα ακριτικά νησιά της χώρας μας, φροντίζει και στελεχώνει τις υπάρχουσες Τελωνειακές Αρχές.
Στα πλαίσια αυτά και αναγνωρίζοντας την εθνική σημασία του Καστελλόριζου φροντίζει για τη λειτουργία του εκεί Τελωνείου με αποσπάσεις και μετακινήσεις Τελωνειακών υπαλλήλων παρόλες τις δυσκολίες που υπάρχουν, λόγω της στενότητας προσωπικού, που οφείλεται στην επί δεκαετία ελαχίστη πρόσληψη τελωνειακών υπαλλήλων.
Ο Υφυπουργός
Γ. ΔΡΥΣ"
13. Στην με αριθμό 6065/3.4.98 ερώτηση δόθηκε με το υπ'αριθμ. 74/22.4.98 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 6065/3.4.1998 που κατέθεσαν οι Βουλευτές κύριοι Σ. Κόρακας και Α. Τασούλας, σας γνωρίζουμε ότι οι Υπηρεσίες της Ελληνικής Αστυνομίας, εφαρμόζουν με αυστηρότητα την ισχύσουα νομοθεσία (άρθρο 33 ν.1975/1991).
Τα μέσα που χρησιμοποιούνται για τη μεταφορά λαθρομεταναστών κατάσχονται σε κάθε περίπτωση και εφόσον προκύψει από την προανάκριση ότι ο ιδιοκτήτης δεν είχε συμμετοχή στην ανωτέρω πράξη το μεταφορικό μέσο αποδίδεται σε αυτόν. Αντίθετα, αν υπάρχουν έστω και ενδείξεις ότι αυτός έχει οποιαδήποτε συμμετοχή στην ανωτέρω αξιόποινη πράξη, διατηρείται η κατάσχεση του μεταφορικού μέσου μέχρις 
 

  



Σελίδα 10585 
ότου αποφανθεί για την τύχη του το αρμόδιο Δικαστήριο.
Ο Υπουργός
ΓΕΩΡΓΙΟΣ ΡΩΜΑΙΟΣ"
14. Στην με αριθμό 6072/6.4.98 ερώτηση δόθηκε με το υπ'αριθμ. 330/27.4.98 έγγραφο από τον Υπουργό Πολιτισμού η ακόλουθη απάντηση:
"Απαντώντας στην 6072/6.4.98 ερώτηση της Βουλευτού κ. Φάνη Πάλλη-Πετραλιά, σας γνωρίζουμε τα εξής:
Με το ΥΠΠΟ/ΔΙΟΙΚ/Ο-Ε/7144/7.3.97 έγγραφο της αρμόδιας Υπηρεσίας του ΥΠ.ΠΟ. διαβιβάστηκε προς όλες τις Υπηρεσίες του ΥΠ.ΠΟ ανά την Επικράτεια η ΔΙΑΔΠ/4291/ 17.2.97 εγκύκλιος του Υπουργείου Εσωτερικών, Δημόσιας Διοίκησης και Αποκέντρωσης με θέμα "Εξυπηρέτηση ατόμων με ειδικές ανάγκες από τις δημόσιες υπηρεσίες και τους φορείς του δημόσιου φορέα" με την εντολή για την πιστή εφαρμογή της.
'Ετσι, στο Επιγραφικό Μουσείο, στο Μουσείο Κέρκυρας, στο Μουσείο Μυτιλήνης, στο Μουσείο Βυζαντινού Πολιτισμού Θεσσαλονίκης και στην Εθνική Πινακοθήκη έχουν κατασκευασθεί και λειτουργούν ήδη σχετικές εγκαταστάσεις που διευκολύνουν την πρόσβαση ατόμων με ειδικές ανάγκες σ'αυτά. Στο Εθνικό Αρχαιολογικό Μουσείο υπάρχει ήδη σχετική μελέτη, έχουν εξευρεθεί οι πόροι χρηματοδότησης για την εκτέλεση των εργασιών, το θέμα συζητήθηκε στο ΚΑΣ και έχουν γίνει οι σχετικοί διαγωνισμοί για επιλογή εργολάβου κατασκευής.
Η ευαισθησία του Υπουργείου Πολιτισμού στα ζητήματα αυτά είναι αυτονόητη.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
15. Στην με αριθμό 6088/6.4.98 ερώτηση δόθηκε με το υπ'αριθμ. 850/22.4.98 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της 6088/6.4.98 ερώτησης των Βουλευτών κυρίων Αποστόλη Τασούλα και Μαρίας Μπόσκου, που κατατέθηκε στη Βουλή των Ελλήνων, σας γνωρίζουμε τα ακόλουθα:
Το Τελωνείο Ιωαννίνων στεγάζεται σε μισθωμένο κτίριο που βρίσκεται επί της Εθνικής οδού Ιωαννίνων 'Αρτας το οποίο πράγματι δεν μπορεί να θεωρηθεί ότι πληρεί τις προϋποθέσεις ενός σύγχρονου Ευρωπαϊκού Τελωνείου.
Η Υπηρεσία μας ύστερα από καταγραφή της υπάρχουσας κατάστασης που έγινε στα πλαίσια της υλοποίησης του Ολοκληρωμένου Πληροφοριακού Συστήματος Τελωνείων, το οποίο απαιτεί κατάλληλη κτιριακή υποδομή και γνωρίζοντας τα προβλήματα που δημιουργούνται στην ομαλή κυκλοφορία πεζών και οχημάτων που επιτείνονται στο σημείο αυτό από την καμπυλότητα της οδού έχει προγραμματίσει τη μεταστέγαση του εν λόγω Τελωνείου.
Για τον σκοπό αυτό το Τελωνείο Ιωαννίνων σε συνεργασία με την αρμόδια Κτηματική Υπηρεσία είναι σε αναζήτηση κτιρίου το οπίο να ανταποκρίνεται στις υπάρχουσες ανάγκες.
Το γεγονός όμως ότι πέρα των χώρων γραφείων και αποθήκης απαιτείται και επαρκής οικοπεδική έκταση η οποία θα χρησιμοποιηθεί ως τελωνειακός περίβολος δυσκολεύει ακόμη περισσότερο την ανεύρεση κτιρίου που να πληρεί τις παραπάνω προϋποθέσεις.
Εάν παρά τις προσπάθειες που καταβάλλονται δεν βρεθεί κατάλληλος χώρος, το Τελωνείο Ιωαννίνων πρότεινε την ενοικίαση οικοπέδου 15 στρεμματων που βρίσκεται δίπλα στις σημερινές κτιριακές εγκαταστάσεις του, το οποίο ύστερα από σχετική διαμόρφωση θα χρησιμοποιείται για τη στάθμευση των φορτηγών αυτοκινήτων και πιστεύουμε είναι η ενδεδειγμένη προσωρινή λύση για την αντιμετώπιση των κυκλοφοριακών προβλημάτων που υπάρχουν λόγω της μέχρι τώρα στάθμευσής τους επί της Εθνικής οδού.
Ο Υφυπουργός
ΓΕΩΡΓΙΟΣ ΔΡΥΣ"
16. Στην με αριθμό 6099/6.4.98 ερώτηση δόθηκε με το υπ'αριθμ. 661/22.4.98 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην 6099/6.4.98 ερώτηση του Βουλευτή Τρικάλων κ. Θ. Σκρέκα και στην αίτηση κατάθεσης εγγράφων του Βουλευτή Περιφέρειας Αττικής κ.Γ. Καρατάσου, αναφορικά με τον έλεγχο του Γραφείου ΟΤΑ της Δ.Ο.Υ. Αγ. Στεφάνου, σας γνωρίζουμε τα ακόλουθα:
Με την αριθ. 1064295/529/Α/18.6.97 εντολή της Γενικής Δ/νσης Οικονομικής Επιθ/σης, Δ/νση Επιθ/σης Δ.Δ, Ν.Π. και ΔΕΚΟ, ανατέθηκε στους επιθ/τές κυρίους Παναγιώτα Ψαρή και Χαράλαμπο Τούση η διενέργεια κατ' απόλυτη προτεραιότητα διαχειριστικού ελέγχου του Γραφείου ΟΤΑ της Δ.Ο.Υ. Αγ. Στεφάνου, σχετικά με την ύπαρξη μεγάλων χρεωστικών υπολοίπων των ΟΤΑ που εξυπηρετούνται από την ανωτέρω Δ.Ο.Υ,. και συγκεκριμένα για το διπλασιασμό αυτών κατά το μήνα Μάιο του 1997, σύμφωνα με την αναφορά του προϊσταμένου της Δ.Ο.Υ. κ. Δ. Μπεκίρου.
Ο έλεγχος περαιώθηκε εν μέρει και στην αριθμ. Ε.Μ.Π. Α52/98 πορισματική έκθεση των επιθ/τών, που κοινοποιήθηκε και στον Εισαγγελέα Πλημμελειοδικών Αθηνών, αναφέρονται αναλυτικα οι διαπιστώσεις του διαχειριστικού ελέγχου, από τις οποίες προκύπτει ότι η διεξαγωγή της ταμειακής υπηρεσίας του Γραφείου ΟΤΑ της Δ.Ο.Υ. Αγίου Στεφάνου:
α) Δεν υπήρξε σύννομη, β) Παρουσιάζει μεγάλη έως υψηλή διόγκωση των χρηματικών υπολοίπων σε αρκετές Κοινότητες γ) Τα χρεωστικά υπόλοιπα δε διπλασιάστηκαν το μήνα Μάιο του 1997 αλλά προϋπήρχαν από τον Ιούνιο του 1996 πλην όμως η αρμόδια ελεγκτής εξόδων ΟΤΑ κ. Σόβολου είχε δώσει ανακριβή στοιχεία που ουδόλως ανταποκρίνονταν στα πραγματικά στοιχεία των λογαριασμών των εν λόγω ΟΤΑ δ) ευθύνες για τη δημιουργία των υψηλών χρεωστικών υπολοίπων αποδίδονται από τους επιθεωρητές και στις αρμόδιες Νομαρχιακές υπηρεσίες.
Τέλος σας γνωρίζουμε ότι η πλήρης διερεύνηση όλων των σημείων που αναφέρονται στην έκθεση καθώς και η απόδοση των ευθυνών θα γίνει με νεώτερη προισματική έκθεση των επιθεωρητών αμέσως μετά την ολοκλήρωση της 'Ενορκης Διοικητικής Εξέτασης που διεξάγουν σε εκτέλεση σχετικών εντολών της Διεύθυνσης Επιθεώρησης Υπηρεσιών.
Κατατίθεται αντίγραφο της ΕΜΠ Α52/98 έκθεσης των επιθεωρητών κυρίων Π. Ψαρή και Χ. Τούση.
Ο Υφυπουργός
ΓΕΩΡΓΙΟΣ ΔΡΥΣ"
17. Στην με αριθμό 6134/7.4.98 ερώτηση δόθηκε με το υπ'αριθμ. 768/23.4.98 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ερώτησης 6134/7.4.98 του Βουλευτή κ. Α. Καραμάριου, σας πληροφορούμε ότι:
α) Η ένταξη του "Αποχευτευτικού έργου Σύμης" στο ΠΕΠ ΝΟΤΙΟΥ ΑΙΓΑΙΟΥ 1994-99 δεν θα ήταν δυνατόν να γίνει αποδεκτή σ'αυτήν τη φάση διότι ανεξαρτήτως σκοπιμότητας η ωριμότητας του το έργο αυτό υπερβαίνει κατά πολύ τις διαθέσιμες δεσμεύσεις του Προγράμματος και επιπροσθέτως η ολοκλήρωση του δεν θα ήταν εφικτή στα καθορισμένα χρονικά πλαίσια υλοποίησης έργων ΠΕΠ.
Το αίτημα περί ένταξης του έργου αυτού στο Πρόγραμμα του χρηματοδοτικού οργανισμού ΕΖΕΣ διαβιβάσθηκε από τις Ελληνικές Αρχές προς έγκριση στην Ευρωπαϊκή Τράπεζα Επενδύσεων, η οποία δεν το έκανε αποδεκτό.
β) 'Οσον αφορά στα προβλήματα που προέκυψαν σχετικά με την ανάθεση του έργου "Ανακριπίδωση περιοχών σφαγείων λιμένα Σύμης", αυτά έχουν πρόσφατα αρθεί και εντός των ημερών πρόκειται να εγκατασταθεί ο εργολάβος και η υλοποίηση του έργου προβλέπεται να προχωρήσει απρόσκοπτα.
Ο Υφυπουργός
ΧΡΗΣΤΟΣ ΠΑΧΤΑΣ"
 

  



Σελίδα 10586 
18. Στην με αριθμό 6342/9.4.98 ερώτηση δόθηκε με το υπ'αριθμ. 1118/23.4.98 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ανωτέρω ερώτησης με αριθμό 6342/ 9.4.98, που κατέθεσε ο Βουλευτής κ. Γεώργιος Σαλαγκούδης σχετικά με την πρόοδο των Προγραμμάτων του Β' ΚΠΣ (1994-99), σας αποστέλλουμε αναλυτικούς πίνακες που παρουσιάζουν την απορροφητικότητα σε επίπεδο Προγράμματος.
Οι υπηρεσίες του Υπουργείου Εθνικής Οικονομίας είναι στη διάθεσή σας για την παροχή οποιασδήποτε πρόσθετης πληροφόρησης.
Ο Υφυπουργός
ΧΡΗΣΤΟΣ ΠΑΧΤΑΣ")
 

  



Σελίδα 10587 
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η υπ' αριθμόν 1673/10.6.98 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Γεωργίας, σχετικά με τη χορήγηση πετρελαίου με μειωμένη τιμή στους δικαιούχους καπνοκαλλιεργητές κλπ.
Η επίκαιρη ερώτηση σε περίληψη έχει ως εξής:
"Επανειλημμένως η Κυβέρνηση έχει υποσχεθεί στους αγρότες τη χορήγηση πετρελαίου με μειωμένη τιμή, ικανοποιώντας έτσι ένα από τα πάγια αιτήματά τους.
Παρά τη δεδηλωμένη θέση της Κυβέρνησης, καμία χορήγηση πετρελαίου με μειωμένη τιμή δεν έχει γίνει μέχρι σήμερα και το επιχείρημα που προβάλλεται είναι ότι δεν έχει ολοκληρωθεί ακόμη το μητρώο αγροτών.
Θα μπορούσε η Κυβέρνηση να αποσείσει λίγο από το βάρος των αγροτών, αν μέχρι την ολοκλήρωση του μητρώου χορηγούσε πετρέλαιο με μειωμένη τιμή, έχοντας υπόψη κάποια κριτήρια, όπως παραδείγματος χάρη η ποσόστωση στα καπνά και αναλόγως να επιδοτεί την τιμή του πετρελαίου.
Οι αγρότες της Αιτωλοακαρνανίας είναι κατ' εξοχήν καπνοκαλλιεργητές και τα προβλήματα που αντιμετωπίζουν, όπως παραδείγματος χάρη η χαμηλή ποσόστωση, τους έχουν φέρει σε σημείο απόγνωσης, γεγονός που το γνωρίζει η Κυβέρνηση, αφού την έχει απασχολήσει πάρα πολλές φορές.
Θα ήταν μιας πρώτης τάξεως ευκαιρία για την Κυβέρνηση, να επιδείξει και να στηρίξει έμπρακτα την πολιτική της, αν χορηγούσε πετρέλαιο με μειωμένη τιμή στους καπνοκαλλιεργητές, αφού σ' αυτήν την κατηγορία αγροτών γνωρίζει ποιοι είναι οι δικαιούχοι.
Ερωτάται ο κύριος Υπουργός:
Σε τι ενέργειες θα προβεί, προκειμένου να χορηγηθεί πετρέλαιο με μειωμένη τιμή στους δικαιούχους καπνοκαλλιεργητές;".
Ο Υφυπουργός Γεωργίας κ. Δημήτριος Σωτηρλής έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε, με πρωτοβουλία της Κυβέρνησης και του Υπουργού Γεωργίας καταρτίσθηκε το μητρώο αγροτών και αγροτικών εκμεταλλεύσεων. Στο σύνολο των οκτακοσίων εξήντα χιλιάδων επτακοσίων πενήντα εννέα (860.759) αγροτών οι κατά κύριο επάγγελμα ασχολούμενοι στη γεωργία ανέρχονται σε πεντακόσιες τριάντα δύο χιλιάδες εκατόν τέσσερις (532.104), δηλαδή 61,8%. Οι μη κατά κύριο επάγγελμα ασχολούμενοι στη γεωργία ανέρχονται σε τριακόσιες είκοσι πέντε χιλιάδες εννιακόσιοι δεκαεννέα (325.919), δηλαδή 37,3% και οι λοιποί, αλειεργάτες, δασεργάτες, σε δύο χιλιάδες επτακόσιους τριάντα έξι (2.736), δηλαδή σε ποσοστό 0,4%.
Το μητρώο αγροτών προσδοκούμε να βοηθήσει στην αποτελεσματικότερη άσκηση της αγροτικής πολιτικής με παρεμβάσεις δημοσιονομικού και αναπτυξιακού χαρακτήρα. Το Υπουργείο Γεωργίας σε συνεργασία με το Υπουργείο Οικονομικών συγκρότησε από το Δεκέμβριο μήνα ειδική επιτροπή, στην οποία συμμετέχουν εκτός από τους εκπροσώπους του Υπουργείου Οικονομικών και εκπρόσωποι των συνεταιριστικών φορέων, εκπρόσωποι των αγροτών και του Υπουργείου Γεωργίας και παρέδωσε το σχετικό πόρισμα-έκθεση στην πολιτική ηγεσία των δύο Υπουργείων.
Η απόφαση η δική μας είναι -σε συνεργασία με το Υπουργείο Οικονομικών- μέσα στον Ιούλιο μήνα να καταθέσουμε το πόρισμα στην αρμόδια Επιτροπή Οικονομικής και Κοινωνικής Ανάπτυξης και από εκεί και πέρα με βάσει τις προτάσεις, τα πορίσματα, τις υποδείξεις και της επιτροπής να καταλήξουμε σε μία οριστική απόφαση, η οποία θα αντιμετωπίζει συνολικά το πρόβλημα χορήγησης πετρελαίου ανά κατηγορία, αγροτών ή σε ομάδες αγροτών.
Θα ήταν όχι ωφέλιμο από τη δική μου πλευρά να προκαταλάβω τις αποφάσεις των συγκεκριμένων οργάνων, οι οποίες έχουν τα πορίσματα στα χέρια τους και τα οποία θα συγκληθούν τον επόμενο καιρό, για να έχουμε ένα τελικό αποτέλεσμα. Bεβαίως θα αντιμετωπιστεί και το πρόβλημα των αγροτών της Αιτωλοακαρνανίας, αλλά συνολικότερα το πρόβλημα των αγροτών της χώρας.
Οι μεμονωμένες περιπτώσεις των χαμηλών ποσοστώσεων, ή των ειδικών προβλημάτων, που αντιμετωπίζει και η Αιτωλοακαρνανία και άλλοι αγρότες της χώρας μας, είναι μία άλλη ιστορία. Βεβαίως, το μητρώο αγροτών σίγουρα θα αντιμετωπίσει εξειδικευμένα αυτές τις περιπτώσεις, αλλά το τελικό αποτέλεσμα θα το έχουμε τον Ιούλιο μήνα και προς αυτήν την κατεύθυνση παρακαλώ τον κύριο συνάδελφο ή σήμερα ή αμέσως μετά το πέρας αυτής της συζήτησης να του δώσω το πόρισμα, την έκθεση της αρμόδιας επιτροπής, για να το έχει υπόψη του. Το αποτέλεσμα, βεβαίως, θα κριθεί περί τα μέσα με τέλος Ιουλίου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, θα ξεκινήσω με μία παροιμία που λένε εκεί στα χωριά τα δικά μας: "'Οταν δεν θέλεις να ζυμώσεις, δέκα μέρες κοσκινίζεις". 
'Εχει επανειλημμένως ειπωθεί ότι η υπόθεση της μειωμένης τιμής πετρελαίου για του παραγωγούς θα βρει τη λύση της και έτσι θα ενισχυθεί ο αγροτικός κόσμος της χώρας, προκειμένου να μειώσει το κόστος των προϊόντων που παράγει.
Ιδιαίτερα η περίπτωση του καπνού, όχι μόνο στην Αιτωλοακαρνανία βέβαια, αλλά σε όλη την Ελλάδα, είναι ένα προϊόν με τα γνωστά προβλήματα. Οι ποσοστώσεις είναι πάρα πολύ μικρές, με συνέπεια οι άνθρωποι, που έχουν αυτές τις άδειες, να αντιμετωπίζουν σοβαρά προβλήματα επιβίωσης, όταν το κόστος ανεβαίνει λόγω του πετρελαίου. 
Θα σας πω δε μία περίπτωση φέτος στην Αιτωλοακαρνανία, που έπειτα από αρκετά χρόνια αναγκάστηκαν οι καπνοπαραγωγοί να ποτίζουν τα χωράφια πριν τα φυτέψουν, διότι για τέσσερις μήνες είχε να βρέξει στην Αιτωλοακαρνανία. Αντιλαμβάνεστε τι περιμένει αυτούς τους ανθρώπους φέτος, πώς θα ζήσουν τα παιδιά τους, πώς θα τα στείλουν στο σχολείο.
Είναι, λοιπόν, ένα πολύ σοβαρό πρόβλημα, στο οποίο πρέπει η Κυβέρνηση να δώσει μία υπεύθυνη απάντηση και να τελειώσει αυτό το σύρε και έλα σε επιτροπές, όπου συζητούμε και ξανασυζητούμε, για να δούμε τι θα γίνει.
Υπάρχουν λύσεις έξω και από το μητρώο. Διότι γνωρίζει το Υπουργείο πολύ καλά ότι με βάση τις ποσοστώσεις, που είναι δεδομένες, μπορεί να υπολογίσει τι κατανάλωση έχει ο κάθε ένας παραγωγός και να δώσουμε επιτέλους μία τέτοια λύση. Διότι μου λέτε για τον Ιούλιο και από τον Ιούλιο θα φθάσουμε στο φθινόπωρο. Τελείωσε και αυτή η χρονιά και αυτοί οι άνθρωποι θα πληρώσουν πάλι το κόστος.
Η πολιτική της Κυβέρνησης σε πάρα πολλούς τομείς είναι να στηρίξει την ανάπτυξη του εμπορίου, της βιομηχανίας. Αλλά υπάρχουν τόσα προβλήματα με τους παραγωγούς, τους αγρότες και ιδιαίτερα με τους καπνοπαραγωγούς, τα γνωστά προβλήματα λόγω της πολιτικής κατά του καπνίσματος. Είναι περιοχές που έχουν μονοκαλλιέργειες και δεν έχουν να ζήσουν, κύριε Υφυπουργέ. Γνωρίζετε πολύ καλά αυτές τις περιοχές, όπως είναι το Ξηρόμερο, ο Ορεινός Βάλτος, η Ορεινή Τριχωνίδα, που θα σπείρουν μόνο ρίγανη, ή θα φυτέψουν καπνά. Και αυτά είναι λίγα στρέμματα, λίγες ποσοστώσεις. Αν δεν τους στηρίξουμε, αυτός ο κόσμος θα αναγκαστεί να φύγει, θα εγκαταλείψει αυτήν την περιοχή και θα πληρώσουμε με υψηλό κοινωνικό κόστος την αποχώρηση των ανθρώπων αυτών από τις περιοχές αυτές και τη συγκέντρωσή τους στην τερατούπολη που λέγεται Αθήνα.
Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Το Υπουργείο Γεωργίας ανακοίνωσε ένα χρονοδιάγραμμα, το οποίο είναι ήδη γνωστό σε όλους τους εμπλεκόμενους φορείς
 

  



Σελίδα 10588 
και στις συνεταιριστικές οργανώσεις και στον αγροτικό κόσμο από τον Οκτώβριο μήνα.
Εφόσον το μητρώο αγροτών καταλήξει να παραδοθεί στα χέρια μας μέχρι τέλος του χρόνου όπως και έγινε αμέσως θα συγκροτηθεί επιτροπή από ειδικούς, για να μελετήσει τον τρόπο καταβολής πετρελαίου των όποιων ποσοτήτων και σε ποιες κατηγορίες, θα χορηγηθεί.
Εκείνο που θέλω να πω είναι ότι θα υπάρξει σύντομα καταληκτική απόφαση ήδη η επιτροπή κατέθεσε το πόρισμά της και ήδη έχει ειδοποιηθεί η αρμόδια επιτροπή ότι μέσα στον Ιούλιο απαιτούμε να συζητηθεί από το Υπουργείο Οικονομικών και από το Υπουργείο Γεωργίας η υπόθεση χορήγησης πετρελαίου και ανάλογα θα γίνει ανακοίνωση και στο ελληνικό Κοινοβούλιο, αλλά και στους αγρότες.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Για φέτος, κύριε Υπουργέ, δεν υπάρχει...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κουρουμπλή, μη διακόπτετε.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Εκείνο, λοιπόν, που θέλω να τονίσω είναι το εξής: Μη δημιουργούμε φρούδες ελπίδες στον παραγωγικό κόσμο της χώρας μας και ειδικότερα στους αγρότες. Μην του δημιουργούμε, δηλαδή, την εντύπωση ότι η χορήγηση του πετρελαίου θα λύσει κάθε πρόβλημά του. Η συμμετοχή του πετρελαίου στο κόστος παραγωγής είναι πάρα πολύ χαμηλό. Μπορεί στη συγκεκριμένη περίπτωση, καλλιέργειας των βιρτζίνια με ξηραντήρια - φούρνους και μία σειρά άλλες αναγκαίες δραστηριότητες από την καλλιέργεια μέχρι τη συγκομιδή να χρειάζεται πολύ περισσότερο πετρέλαιο, όμως συνολικά στη χώρα μας η συμμετοχή του πετρελαίου ως συντελεστής κόστους παραγωγής είναι χαμηλό.
Μη δίνουμε, λοιπόν, την εντύπωση ότι με τη χορήγηση πετρελαίου θα λύσουμε κάθε πρόβλημα, στο κόστος παραγωγής, άρα λύσαμε το αγροτικό πρόβλημα της χώρας μας. Είναι γνωστά τα προβλήματα και τα διαρθρωτικά και τα άλλα που αντιμετωπίζει ο αγροτικός κόσμος της χώρας μας, είναι γνωστό σε μας, κύριε Κουρουμπλή, το πρόβλημα της Αιτωλοακαρνανίας με τις μικρές ποσοστώσεις στα καπνά και το μικρό κλήρο. Αυτήν τη στιγμή συζητάμε στην Ευρωπαϊκή 'Ενωση να κατοχυρώσουμε τη δυνατότητα να διαμορφώνουμε εμείς τις ποσοστώσεις σαν κράτος μέλος και όχι να το αποφασίζουν κάποιοι άλλοι με κανόνες έξω από τις πραγματικές ανάγκες της χώρας.
Είναι θέματα, λοιπόν, γνωστά και αυτά θα λύσουν το πρόβλημα και όχι το όποιο πετρέλαιο που πρόκειται να χορηγήσουμε στους παραγωγούς της Αιτωλοακαρνανίας.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Αυτός είναι όρος, που πρέπει να επιτευχθεί πάση θυσία.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η υπ' αριθμό 1688/12.6.98 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον Υπουργό Εθνικής 'Αμυνας, σχετικά με τις καταγγελίες ότι στο διαγωνισμό για το διορισμό εκπαιδευτικών χρέη επιτηρητών έχουν αναλάβει πολιτικοί υπάλληλοι του Υπουργείου.
Η επίκαιρη ερώτηση του κ. Καμμένου έχει ως εξής:
"Στο διαγωνισμό που διεξάγεται αυτές τις ημέρες για διορισμούς εκπαιδευτικών στο δημόσιο καταγγέλλεται πως χρέη επιτηρητών έχουν αναλάβει πολιτικοί Υπάλληλοι του Υπουργείου Εθνικής 'Αμυνας. Συγκεκριμένα, αντί εκπαιδευτικών, ή άλλων αρμοδίων, την επιτήρηση των εξετάσεων έχουν αναλάβει οι πολιτικοί υπάλληλοι του ΥΕΘΑ, οι οποίοι στην πλειοψηφία τους υπηρετούν σε υπηρεσίες του Πολεμικού Ναυτικού. Το επίδομα μάλιστα, το οποίο θα λάβουν για το "εξεταστικό" έργο τους, ανέρχεται για τον καθένα στις ογδόντα χιλιάδες (80.000) δραχμές.
Βάσει των ανωτέρω ερωτάται ο κύριος Υπουργός Εθνικής 'Αμυνας:
Πώς δικαιολογείται η απασχόληση πολιτικών υπαλλήλων του ΥΕΘΑ με καθήκοντα όπου καμία σχέση δεν έχουν με το αντικείμενο του Υπουργείου;
Το ειδικό επίδομα των ογδόντα χιλιάδων (80.000) δραχμών, με το οποίο θα πληρωθούν οι συγκεκριμένοι υπάλληλοι, από ποιο κονδύλι του Υπουργείου Εθνικής 'Αμυνας θα δοθεί;".
Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο για τρία λεπτά.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, όλοι μας γνωρίζουμε τη συμβολή του ν. 2190 περί συστάσεως ανεξάρτητης αρχής για την επιλογή προσωπικού και ρύθμιση θεμάτων διοίκησης -είναι ο γνωστός νόμος Πεπονή- στη διαρκή προσπάθεια που καταβάλλεται από την Κυβέρνηση για τον εκσυγχρονισμό της Δημόσιας Διοίκησης και για το αδιάβλητο των προσλήψεων υπαλλήλων στο δημόσιο.
Επίσης, όλοι γνωρίζουμε ότι η Κυβέρνηση καταβάλλει κάθε δυνατή προσπάθεια, ούτως ώστε να τηρείται ακριβώς αυτός ο νόμος.
Σύμφωνα με την παράγραφο του νόμου αυτού, αυτά που αφορούν τη σύνθεση και λειτουργία των επιτροπών, τη διεξαγωγή των διαγωνισμών, την επιτυχία σ' αυτούς, τον καθορισμό της εξεταστέας ύλης, τους επιτηρητές, τους βαθμολογητές κλπ. και κάθε αναγκαία λεπτομέρεια, καθορίζεται με κανονιστική απόφαση, που εκδίδεται από τον Υπουργό Δημόσιας Διοίκησης και Αποκέντρωσης, ύστερα από πρόταση του γνωστού Ανωτάτου Συμβουλίου Επιλογής Προσωπικού.
Επιπλέον, σύμφωνα με τη διάταξη του ν. 2525, που αφορά το Ενιαίο Λύκειο, το ΑΣΕΠ προκηρύσσει και διενεργεί ανά διετία, με αφετηρία το έτος 1998, διαγωνισμό για την κατάρτιση πίνακα διοριστέων εκπαιδευτικών στα σχολεία πρωτοβάθμιας και δευτεροβάθμιας εκπαίδευσης κατά κλάδους και ειδικότητες -αυτός ο πίνακας ισχύει για μία διετία- ενώ κατά τη διάταξη του άρθρου 6 του ίδιου νομοθετήματος, στους διαγωνισμούς αυτούς εφαρμόζονται όλες οι διατάξεις που ισχύουν για τη λειτουργία του ΑΣΕΠ.
Κατ' εξουσιοδότηση, λοιπόν, αυτού του νόμου εκδόθηκε η απόφαση 5919 στις 13 Μαρτίου 1998 του Υπουργού Εσωτερικών, Δημόσιας Διοίκησης και Αποκέντρωσης. Σύμφωνα με αυτήν την απόφαση, ο γενικός επόπτης εξετάσεων, με σχετική απόφαση που κοινοποιείται στην Κεντρική Επιτροπή Διαγωνισμού, ορίζει τα εξεταστικά κέντρα και παραρτήματα των κέντρων που θα λειτουργήσουν στην περιοχή ευθύνης του και συγκροτεί τριμελείς επιτροπές για κάθε εξεταστικό κέντρο ή παράρτημα εξεταστικού κέντρου, αποτελούμενες από υπαλλήλους του δημόσιου ή του ευρύτερου δημόσιου τομέα, που υπηρετούν στην περιοχή ευθύνης του. Με την ίδια απόφαση ορίζεται εκ των μελών ο πρόεδρος της επιτροπής, ο αναπληρωτής, κλπ.
Επομένως οι υπάλληλοι του Υπουργείου Εθνικής 'Αμυνας, όπως και οι υπάλληλοι όλων των άλλων Υπουργείων, που ορίστηκαν επιτηρητές στο συγκεκριμένο διαγωνισμό, ορίστηκαν νόμιμα, κατ' επιταγή των διατάξεων που ανέφερα προ ολίγου.
'Οσον αφορά το ερώτημα της αποζημίωσης, πρέπει να σας πω ότι αυτή αναγράφεται στον προϋπολογισμό του ΑΣΕΠ και από εκεί καταβάλλεται.
Τρίτον, επειδή γίνεται νύξη για επιλεκτική επιλογή των υπαλλήλων από το Υπουργείο Εθνικής Αμύνης, θέλω να σας πω ότι έγινε μία ισοκατανομή προς όλους τους κλάδους των Ενόπλων Δυνάμεων και όλες τις ειδικότητες. 'Ηταν δε κατά πλειοψηφία τους υπάλληλοι με πτυχίο ανώτατης εκπαίδευσης.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Ευχαριστώ τον κύριο Υπουργό για την απάντησή του. 'Εχουμε την αποδοχή από τη μεριά της Κυβερνήσεως για την επιστράτευση, που ουσιαστικά έγινε, προκειμένου να αντικατασταθούν οι επιτηρητές των εξετάσεων, με τα γνωστά επεισόδια που δημιουργήθηκαν και την κοινωνική αναταραχή. Βλέπουμε ότι το κλίμα, το οποίο δημιουργήθηκε δύο μέρες πριν από τις εξετάσεις, ήταν αυτό που μας περιέγραψε ο κύριος Υπουργός.
Θα αναφέρω όμως κάποια πραγματικά γεγονότα, τα οποία έγιναν στο Υπουργείο Εθνικής 'Αμυνας και τα οποία έλαβαν χώρα ιδιαίτερα στο χώρο του ναυτικού. Λόγω της απροθυμίας 
 

  



Σελίδα 10589 
στα υπόλοιπα Υπουργεία να τοποθετηθούν επιτηρητές των εξετάσεων από τα Υπουργεία Εσωτερικών, Παιδείας, κλπ., έγινε κινητοποίηση δύο μέρες πριν από τις εξετάσεις στο Υπουργείο Εθνικής 'Αμυνας, όπου συγκεκριμένος αξιωματικός του ναυτικού του Β' Κλάδου έδινε εντολή, ουσιαστικά, να στρατευθούν άπαντες, προκειμένου να επιτύχει το έργο της Κυβερνήσεως. Μάλιστα, σε συνδικαλιστή υπάλληλο του ναυτικού, ο οποίος ανήκει στο χώρο του ΠΑΣΟΚ και ο οποίος δεν εδέχθη να πάει, του ειπώθηκε "αν δεν βοηθήσεις τώρα την Κυβέρνηση και το κόμμα, να πας επιτηρητής στις εξετάσεις, σημαίνει ότι δεν στηρίζεις την Κυβέρνηση".
Υπήρξε ένα κλίμα καταπίεσης, κύριε Υπουργέ. Την εκτίμησή μου στο πρόσωπό σας την ξέρετε, αλλά θα πρέπει να ελεγχθεί το τι έγινε την Παρασκευή εκείνη, τι υποσχέσεις εδίδοντο και τι πιέσεις ασκούντο, ιδιαίτερα στο χώρο του ναυτικού. Οι άνθρωποι δε αυτοί, οι οποίοι πήγαν ως επιτηρητές, είδαμε από τις τηλεοράσεις με ποιον τρόπο πήγαν. Τους έπαιρναν από τα σπίτια τους με περιπολικά, εδέχοντο την επίθεση από τους καθηγητές, οι οποίοι είναι είκοσι χρόνια αδιόριστοι και έχουν το ρόλο του αναπληρωτή και αυτήν τη στιγμή εκτοπίζονται, προκειμένου να μπουν οι μαθητές τους.
Δεν λέω ότι το μέτρο αυτό θα πρέπει να το κρίνουμε σήμερα, αλλά το μέτρο που πήρε η Κυβέρνηση, σχετικά με την ουσιαστική επιστράτευση των επιτηρητών και την ψυχολογική πίεση την οποία υπέστησαν, είναι ένα θέμα το οποίο δεν έχει να κάνει ούτε με το κλίμα, το οποίο προσπαθούμε όλοι μέσα στο Κοινοβούλιο να αναπτύξουμε, ούτε με μεθόδους, οι οποίες αρμόζουν στο 2000.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, ο κύριος συνάδελφος χρησιμοποίησε τη λέξη "επιστράτευση". Πρέπει να σας βεβαιώσω ότι οι υπάλληλοι του Υπουργείου Εθνικής 'Αμυνας απολαμβάνουν όλα τα πολιτικά τους δικαιώματα, όπως και όλοι οι υπάλληλοι όλων των άλλων Υπουργείων. Δεν επηρεάζονται δε από το γενικότερο κλίμα πειθαρχίας, που υπάρχει στις 'Ενοπλες Δυνάμεις.
Επομένως να είστε βέβαιος ότι δεν υπήρχε κανένα κλίμα, ούτε καταπίεσης ούτε προσπάθειας επηρεασμού των υπαλλήλων.
Θα σας εξηγήσω αμέσως γιατί. Κατ' αρχήν υπήρχε προθυμία ανθρώπων, οι οποίοι ήθελαν να συμμετάσχουν. Βέβαια θα εξετάσω την καταγγελία σας, αρκεί να μου δώσετε ονόματα, γιατί μια αόριστη καταγγελία δεν μπορώ να την λαμβάνω υπόψη.
Πάντως από το χώρο του ναυτικού η συμμετοχή ήταν σχετικά μικρή. Επομένως δεν βλέπω το λόγο που το λέτε, γιατί αν υπήρχε καταπίεση, αν υπήρχε προσπάθεια επηρεασμού, θα είχαμε πολύ μεγαλύτερη συμμετοχή από το χώρο αυτόν.
Θέλω δε να σας πω ότι συμπτωματικά, χωρίς εγώ να το ξέρω -και πραγματικά σήμερα έλαβα γνώση- ήταν και υπάλληλοι, τους οποίους ξέρω ιδιαίτερα. Ρώτησα λοιπόν έναν "πώς πήγες εκεί" και μου απάντησε "εγώ ήθελα να πάω, το ζήτησα και με συμπεριέλαβαν". Οι περισσότεροι δε ήθελα να σας πω, από αυτούς τους επιτηρητές ήταν εκπαιδευτικοί, οι οποίοι υπηρετούν στις διάφορες υπηρεσίες και στα διάφορα σχολεία του Υπουργείου Εθνικής 'Αμυνας. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 1704/15.6.98 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς την Υπουργό Ανάπτυξης, σχετικά με τις κινητοποιήσεις των εργαζομένων στον Ελληνικό Οργανισμό Τουρισμού (Ε.Ο.Τ.), τη διασφάλιση του δημόσιου χαρακτήρα του κλπ.
Η επίκαιρη ερώτηση της κ. Μπόσκου έχει ως εξής:
"Σε κινητοποιήσεις προχωρούν οι εργαζόμενοι στον Ε.Ο.Τ., αντιδρώντας στην πολιτική που εφαρμόζει η Κυβέρνηση στο χώρο.
Μονάδες "φιλέτα" (ΞΕΝΙΑ Ουρανούπουλης, Πορταριάς, Τσαγκαράδας, 'Αρτας, Ηρακλείου, Κυλλήνης), καθώς και επεκτάσεις γης περνούν με άμεσο (εκμίσθωση) ή έμμεσο τρόπο (παραχωρήσεις σε Τοπική Αυτοδιοίκηση) σε χέρια ιδιωτών μεγαλοξενοδόχων και σε ορισμένες μάλιστα περιπτώσεις σε πολυεθνικές (π.χ. ΞΕΝΙΑ Κυλλήνης, μέσα στην έκταση του οποίου βρίσκονται και οι ιαματικές πηγές). Οι υπόλοιπες μονάδες έχουν καταδικαστεί σε μαρασμό, ώστε να δικαιολογηθεί το ξεπούλημά τους, ενώ σε δισεκατομμύρια ανέρχονται οι οφειλές από τις προηγούμενες πιστώσεις.
Επίσης, αμφίβολο είναι το μέλλον για τους εργαζόμενους στον Ε.Ο.Τ.
Ερωτάται η κυρία Υπουργός:
Αν η Κυβέρνηση θα σταματήσει την ιδιωτικοποίηση του Ε.Ο.Τ., διασφαλίζοντας το δημόσιο χαρακτήρα της περιουσίας του Ε.Ο.Τ. και αξιοποιώντας τον προς όφελος του λαού και του τόπου.
Τι μέτρα προτίθεται να πάρει για τη διασφάλιση των εργασιακών και ασφαλιστικών δικαιωμάτων των εργαζομένων στον Ε.Ο.Τ.;".
Η Υπουργός Ανάπτυξης κ. Βάσω Παπανδρέου έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, έχουμε πει ότι ο Ε.Ο.Τ. δεν μπορεί να κάνει τον ξενοδόχο. 'Εχει αποδειχθεί και στην πράξη ότι ως ξενοδόχος, παρ' όλο που στη δεκαετία του 1960 έπαιξε έναν πολύ σημαντικό ρόλο στην ανάπτυξη του τουρισμού -δεν ήταν πολύ αναπτυγμένος τότε και ο ιδιωτικός τομέας- με τη δημιουργία κάποιων ΞΕΝΙΑ, σήμερα πλέον δεν μπορεί να συνεχίζει να παίζει αυτόν το ρόλο. Η αγορά είναι πολύ αναπτυγμένη, υπάρχουν ιδιώτες πολύ πιο κατάλληλοι για να κάνουν τον ξενοδόχο από ένα δημόσιο οργανισμό.
Ο Ε.Ο.Τ. θα πρέπει να προσαρμοστεί πλέον στις εξελίξεις, να διαφοροποιήσει τις αρμοδιότητές του, που κυρίως είναι να προβάλλει τη χώρα στο εξωτερικό και να κάνει την έρευνα αγοράς και την προσέλκυση τουριστών.
'Εχουμε πει ότι όσα "ΞΕΝΙΑ" μπορούν να πουληθούν -γιατί υπάρχουν προβλήματα με το ιδιοκτησιακό καθεστώς- θα πουληθούν. Για όσα δεν μπορούν να πουληθούν, θα κάνουμε μακροχρόνια μίσθωση, με την υποχρέωση ότι οι επενδυτές θα κάνουν συγκεκριμένες επενδύσεις για αναβάθμιση των "ΞΕΝΙΑ" και της υποδομής, αλλά και των υπηρεσιών που προσφέρουν.
Υπάρχουν σε ορισμένες περιπτώσεις "ΞΕΝΙΑ", τα οποία έχουν δοθεί στην Τοπική Αυτοδιοίκηση μέσω διαγωνισμών, όπως για παράδειγμα το "ΞΕΝΙΑ" Πορταριάς, που το πήρε ο Δήμος Βόλου συμμετέχοντας σε διαγωνισμό και μετά συνεργάστηκε με έναν ιδιώτη. Υπάρχουν άλλα "ΞΕΝΙΑ", που τα έχουμε παραχωρήσει στους δήμους λόγω ιδιομορφίας, για παράδειγμα το "ΞΕΝΙΑ" 'Αρτας, γιατί βρίσκεται μέσα στο κάστρο, το "ΞΕΝΙΑ" Ηρακλείου, που το έχουμε δώσει έναντι τιμήματος στην περιφέρεια, για να συγκεντρώσει τις υπηρεσίες της. 'Αλλα "ΞΕΝΙΑ" έχουν εκμισθωθεί σε ιδιώτες, μετά από διαγωνισμούς, όπως είναι τα "ΞΕΝΙΑ" Ουρανούπολης, Τσαγκαράδας και η έκταση της Κυλλήνης.
Πρέπει να πω ότι είναι πάρα πολύ θετικό για μας, ότι σ' αυτές τις επενδύσεις συμμετέχουν και ξένοι επενδυτές, όπως στην περίπτωση της Κυλλήνης, στην οποία συμμετέχει η "ΤΟΥΙ", η οποία είναι ο μεγαλύτερος tour operator στην Ευρώπη, διότι οι τουρίστες διακινούνται σε μεγάλο ποσοστό μέσω των τουριστικών πρακτορείων.
'Οσον αφορά τους εργαζόμενους, στο νομοσχέδιο που ήδη έχει κατατεθεί στη Βουλή, προβλέπεται ότι εάν οι εργαζόμενοι θέλουν να πάνε στον ιδιώτη, δηλαδή με τη θέλησή τους, μπορούν να πάνε, διαφορετικά μετατάσσονται σε διάφορες υπηρεσίες της Τοπικής Αυτοδιοίκησης, της περιφέρειας ή του ευρύτερου δημόσιου τομέα. Αλλά διασφαλίζεται η εργασία των εργαζομένων στις μονάδες αυτές και ταυτόχρονα αξιοποιείται η περιουσία του ΕΟΤ, που είναι γνωστό ότι σήμερα υπάρχουν πάρα πολλά χρέη από τη λειτουργία όλων αυτών των μονάδων και νομίζω ότι προς όφελος και των εργαζομένων, αλλά και της εθνικής οικονομίας είναι η αξιοποίηση της περιουσίας. Μέσω της αξιοποίησης, πρώτον, διασφαλίζουμε τη θέση της εργασίας των ήδη εργαζομένων και, δεύτερον, δημιουργούμε 
 

  



Σελίδα 10590 
περισσότερες θέσεις εργασίας για πολλούς άνεργους.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο.
ΜΑΡΙΑ ΜΠΟΣΚΟΥ: Κύριε Πρόεδρε, πριν ξεκινήσω, θα ήθελα να πω ότι εκ παραδρομής η λέξη "μισθώσεις" έχει γραφεί "πιστώσεις" στην επίκαιρη ερώτησή μας. Μιλάμε για δισεκατομμύρια μισθώσεων, τα οποία οφείλουν οι περιβόητοι ιδιώτες στο κράτος και δεν τα έχουν δώσει.
Η Κυβέρνηση, χρησιμοποιώντας το επιχείρημα ότι η περιουσία του ΕΟΤ παραμένει αναξιοποίητη, χωρίς να λέει λέξη για τις τεράστιες ευθύνες της δικής της πολιτικής εγκατάλειψης του ΕΟΤ τα προηγούμενα χρόνια, έχει επιδοθεί σε έναν αγώνα άγριου ξεπουλήματος του φιλέτου της περιουσίας του Ε.Ο.Τ..
Οι ιδιωτικοποιήσεις γίνονται είτε άμεσα στους ιδιώτες με διαγωνισμούς κοροϊδία -για παράδειγμα στην Κυλλήνη ένας ήταν ο διαγωνιζόμενος και δόθηκαν τελικά οι εγκαταστάσεις, ούτε καν τα προσχήματα δηλαδή δεν κρατήθηκαν- είτε έμμεσα συγκαλυμμένα -και αυτό είναι το χειρότερο- μέσω της Τοπικής Αυτοδιοίκησης, χωρίς να υπάρχουν αντιδράσεις, η οποία με τη σειρά της, μη έχοντας τη δυνατότητα αξιοποίησης των εγκαταστάσεων και της περιουσίας του ΕΟΤ, τα δίνει στους ιδιώτες.
Αυτή η πολιτική πρέπει να σταματήσει, η Κυβέρνηση έχει τεράστιες ευθύνες. Από τη μια ισχυρίζεται ότι ο τουρισμός στη χώρα μας αποτελεί το νούμερο "ένα" κεφάλαιο της οικονομίας και από την άλλη παραδίδει τον ΕΟΤ, ο οποίος θα μπορούσε να αποτελέσει βασικό μοχλό ανάπτυξης του τουρισμού στην Ελλάδα.
Στη χώρα μας τα τελευταία χρόνια -και όχι μόνο- έχει παρατηρηθεί μια ανερχόμενη τάση του λεγόμενου θεραπευτικού τουρισμού. Ε, λοιπόν, και σ' αυτόν τον τομέα οι πολυεθνικές έχουν πέσει με τα μούτρα για την υφαρπαγή της περιουσίας του ΕΟΤ. 
Τα Λουτρά της Κυλλήνης, τα οποία εκμισθώθηκαν για σαράντα τέσσερα χρόνια με το ευτελές ενοίκιο των διακοσίων εκατομμυρίων (200.000.000) δραχμών, παραχωρήθηκαν ουσιαστικά στους ιδιώτες και παραχωρήθηκε και ο ορυκτός πλούτος της χώρας μας, αφού ως γνωστόν τα Λουτρά της Κυλλήνης έχουν και τις ιαματικές ιδιότητες.
Είναι αξιοποίηση για παράδειγμα της περιουσίας του ΕΟΤ, όταν το "ΞΕΝΙΑ" της Σκιάθου έχει παραχωρηθεί στο διπλανό "DIVANI", ο οποίος το κρατάει κλειστό για ανταγωνιστικούς λόγους; Θα μπορούσαμε να αναφέρουμε και πολλά άλλα παραδείγματα, αλλά δεν μας παίρνει ο χρόνος.
Πιστεύουμε ότι το μέλλον των εργαζομένων δεν διαγράφεται λαμπρό, αφού δίνεται η ευχέρεια στον ιδιώτη να κρατάει όσους αυτός θέλει και να τους διαχωρίζει μάλιστα σε καλούς ή κακούς υπαλλήλους.
Εν πάση περιπτώσει, τι θα γίνει με τις καθυστερήσεις στις πληρωμές των υπαλλήλων του ΕΟΤ, καθώς επίσης και με αυτούς τους υπαλλήλους του εξωτερικού που έχουν να πληρωθούν εδώ και επτά μήνες;
ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, υπάρχει μια διαφορετική αντίληψη. Εμείς θεωρούμε ότι το κράτος και συγκεκριμένα ο ΕΟΤ δεν μπορεί να κάνει τον ξενοδόχο, η κ. Μπόσκου θεωρεί ότι ο ΕΟΤ μπορούσε να είναι ο καλύτερος ξενοδόχος. Εκεί διαφωνούμε και γι' αυτό είπα ότι θέλουμε να αξιοποιήσουμε την περιουσία του ΕΟΤ, η οποία είναι τεράστια και την είχε ο ΕΟΤ για πάρα πολλά χρόνια. Κάποιες περιοχές έχουν γίνει σκουπιδότοποι, κάποια άλλα "ΞΕΝΙΑ" είναι ετοιμόρροπα. Το σύνολο των "ΞΕΝΙΑ" είναι ελλειμματικό, δεν υπάρχει ένα "ΞΕΝΙΑ" που να μην είναι ελλειμματικό και αυτό λειτουργεί σήμερα ως μονάδα αυτεπιστασίας του ΕΟΤ.
Ακριβώς, για να σταματήσει αυτή η αιμορραγία από το δημόσιο προϋπολογισμό και όχι μόνο να σταματήσει, αλλά να έχει και έσοδα το δημόσιο και να έχουμε περισσότερη απασχόληση, τα αξιοποιούμε, είτε πουλώντας τα, όπως είπε είτε δίνοντας σε ιδιώτες ή σε φορείς της Τοπικής Αυτοδιοίκησης με μακροχρόνια μίσθωση έναντι τιμήματος.
Για το θέμα της Κυλλήνης ο επενδυτής θα κάνει γύρω στα δεκατέσσερα δισεκατομμύρια (14.000.000.000) επένδυση. Καταλαβαίνετε πόσους θα απασχολήσει, που είναι σήμερα άνεργοι και πόσο θα συμβάλει στην τοπική και στην ευρύτερη περιοχή εκεί.
Δεν νομίζω ότι το κράτος θα μπορούσε να κάνει αυτές τις επενδύσεις και να προσελκύει και τουρίστες υψηλού εισοδήματος, όπως θα είναι αυτή η επένδυση. Το "ΞΕΝΙΑ" Κυλλήνης, που λειτουργούσε ως μονάδα αυτεπιστασίας, αν θυμάμαι καλά το νούμερο, είχε γύρω στα εκατόν πενήντα εκατομμύρια (150.000.000) δραχμές έλλειμμα το χρόνο. Τώρα, θα έχουμε διακόσια εκατομμύρια (200.000.000) δραχμές επιπλέον, το οποίο θα αναπροσαρμόζεται, αλλά δεν είναι αυτό το σημαντικό. Το σημαντικό είναι το πόσο θα συμβάλει στην ανάπτυξη της περιοχής και τι απασχόληση θα δημιουργήσει.
Για το "ΞΕΝΙΑ" της Σκιάθου θέλω να πω ότι πράγματι είναι εγκαταλελειμμένο, είναι στον ΕΟΤ και σύντομα και αυτό θα βγει στην προκήρυξη για πώληση.
Σας είπα για τους εργαζόμενους, όποιοι θέλουν μπορούν να πάνε στους ιδιώτες, όσοι δεν θέλουν θα μετατεθούν σε διάφορες υπηρεσίες του ευρύτερου δημόσιου τομέα και νομίζω ότι είναι μια μεταχείριση πολύ σωστή και ευνοϊκή -θα έλεγα - γιατί διασφαλίζεται η θέση των εργαζομένων και όχι μόνο αυτό, αλλά δημιουργούνται περισσότερες θέσεις εργαζομένων.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, η κυρία Υπουργός παρακάλεσε να προταχθεί η δεύτερη επίκαιρη ερώτηση δευτέρου κύκλου, επειδή επείγεται να αναχωρήσει για λόγους υπηρεσιακούς και αν δεν έχουν αντίρρηση οι προηγούμενοι συνάδελφοι ερωτώντες και ερωτώμενοι, να συναινέσουν σ'αυτό το αίτημα. 'Αλλωστε και λόγοι αβροφροσύνης επιβάλλουν να προταχθεί, διότι μια κυρία έχουμε εξ εκείνης της πλευράς.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.
Θα συζητηθεί λοιπόν η δεύτερη με αριθμό 1685/12-6-98 επίκαιρη ερώτηση δευτέρου κύκλου του Βουλευτή της Νέας Δημοκρατίας κ. Νικολάλου Παπαφιλίππου προς την Υπουργό Ανάπτυξης, σχετικά με την αγορά της εταιρείας "Γ.ΜΑΜΙΔΑΚΗΣ Α.Ε.Ε." από την κρατική εταιρεία "ΕΛΛΗΝΙΚΑ ΠΕΤΡΕΛΑΙΑ Α.Ε." κλπ.
Η επίκαιρη ερώτηση του κ. Παπαφιλίππου έχει ως εξής:
"Σε μια περίοδο που η Κυβέρνηση προσπαθεί να ιδιωτικοποιήσει το 25% της μεγάλης κρατικής εταιρείας "ΕΛΛΗΝΙΚΑ ΠΕΤΡΕΛΑΙΑ Α.Ε.", η διοίκηση της εταιρείας αυτής, σύμφωνα με σχετικά δημοσιεύματα, τελείως παράλογα προβαίνει στην αγορά -κρατικοποίηση της προβληματικής ιδιωτικής εταιρείας "Γ.ΜΑΜΙΔΑΚΗΣ Α.Ε.Ε."
Με δεδομένα ότι:
α) Πρόσφατα η ΔΕΠ με τα ΕΛ.Δ.Α. δαπάνησαν αδικαιολόγητα μεγάλα ποσά του δημοσίου για τη δημιουργία της δεύτερης κρατικής εταιρείας "ΕΛ.Δ.Α. Εμπορίας" χωρίς ουσιαστικό αποτέλεσμα και:
β) η αγορά αυτή με βεβαιότητα όχι μόνο δεν επιφέρει βελτίωση στην κρατική εταιρεία "ΕΛ.ΠΕ. Α.Ε." αλλά δημιουργεί σοβαρά οικονομικά προβλήματα, που θα επηρεάσουν αρνητικά την κρατική εταιρεία πετρελαίων και συνεπώς την εθνική οικονομία,
Ερωτάται η κυρία Υπουργός:
1. Ποιοι είναι οι ουσιαστικοί λόγοι που οδήγησαν στην κρατικοποίηση της προβληματικής ιδιωτικής εταιρείας "Γ.ΜΑΜΙΔΑΚΗΣ Α.Ε.".
2. Ποιο είναι το τίμημα της απαξιωμένης και προβληματικής αυτής εταιρείας, συμπεριλαμβανομένων των χρεών της προς τρίτους. Πώς έγινε η αποτίμηση και ποιοι είναι οι Τεχνικοί και Οικονομικοί Σύμβουλοι, που χρησιμοποιήθηκαν για την εργασία αυτή.
3. Τι συμφωνήθηκε για το προσωπικό της προβληματικής αυτής εταιρείας".
 

  



Σελίδα 10591 
Η κυρία Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, η μετοχοποίηση του Ομίλου "ΕΛΛΗΝΙΝΑ ΠΕΤΡΕΛΑΙΑ" πάει πάρα πολύ καλά. Αύριο τελειώνει και στο εξωτερικό και το ενδιαφέρον και των ιδιωτών, αλλά και των θεσμικών επενδυτών της χώρας μας, αλλά και στο εξωτερικό -και πρέπει να πω ότι πολύ λίγες εταιρείες έχουν βγει σε χρηματιστήρια του εξωτερικού- είναι πάρα πολύ έντονο. Και αυτό αντανακλά τη σωστή πορεία του ομίλου και την εμπιστοσύνη που έχουν οι επενδυτές στις προοπτικές του ομίλου.
Στόχος του ομίλου στο χώρο της εμπορίας πετρελαιοειδών είναι να αυξήσει το ποσοστό του στην εσωτερική αγορά στο 25% και αυτό βοηθά σημαντικά την αύξηση της κερδοφορίας του ομίλου και διασφαλίζει την συμφέρουσα διάθεση των προϊόντων του.
Πρέπει να πω ότι σύμφωνα με τα διεθνή δεδομένα, ολοκληρωμένοι όμιλοι στο χώρο του πετρελαίου έχουν μεγαλύτερο ποσοστό στον τομέα της εμπορίας, απ'ό,τι έχει ο δικός μας όμιλος και χρειάζεται να αυξήσει αυτό το ποσοστό του.
Και για την επίτευξη αυτού του στόχου στο επιχειρησιακό πρόγραμμα του ομίλου που υπάρχει και στα ενημερωτικά φυλλάδια που υπήρξαν για την εισαγωγή του στο χρηματιστήριο, φαίνεται ότι θα γίνει η προσπάθεια μέσω της εξαγοράς υφισταμένων δικτύων για να αυξηθεί το δίκτυό του. 
Σήμερα ο όμιλος έχει το 17% της εσωτερικής αγοράς και όπως είπα έχει στόχο να φθάσει στο 25%. 
Η εξαγορά της ΕΛΔΑ είναι σημαντική, διότι αυξάνει το ποσοστό στην αγορά κατά 5,3%, και επιλύει οριστικά το πρόβλημα των αποθηκευτικών χώρων για την "ΕΚΟ-ΕΛΔΑ", αφού η εταιρεία "ΜΑΜΙΔΑΚΗΣ" έχει σημαντικές αποθήκες σε στρατηγικές θέσεις, όπως είναι Θεσσαλονίκη, Ελευσίνα, Ηράκλειο, Βόλος, Αμφιλοχία, Μυτιλήνη. Τα πρατήρια του δικτύου είναι πεντακόσια τριάντα πέντε και λόγω της γεωγραφικής τους ανάπτυξης είναι συμπληρωματικά με το δίκτυο των πρατηρίων της "ΕΚΟ-ΕΛΔΑ" και εξασφαλίζει σημαντικές οικονομίες.
Η κατάσταση στη Θεσσαλονίκη είναι ιδιαίτερα σημαντική, αφού ο όμιλος έχει τις δυνατότητες και ήδη έχει προχωρήσει στη διείσδυση συνεργασίας σε αγορές των Βαλκανίων και βοηθά και την παραγωγική διαδικασία του διυλιστηρίου Θεσσαλονίκης.
Η εξαγορά έχει γίνει και υπεγράφη η επιστολή προθέσεων για την εξαγορά της εταιρείας. Το αρχικό τίμημα είναι εννέα δισεκατομμύρια (9.000.000.000), πλέον των φόρων, με βάση τα στοιχεία του ισολογισμού στις 31.12.97 και το τελικό τίμημα θα προκύψει, όπως αναφέρεται στην επιστολή προθέσεων, μετά από λογιστικό έλεγχο από ανεξάρτητο γραφείο ελεγκτών επιλογής του αγοραστή, νομικό έλεγχο, φορολογικό έλεγχο και θα γίνουν οι σχετικές προσαρμογές.
ΠΡΟΕΔΡΕΥΩΝ (Παναγιώτης Ν. Κρητικός) Ο κ. Παπαφιλίππου έχει το λόγο.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, η κυρία Υπουργός μας είπε ότι η μετοχοποίηση της νέας εταιρείας πετρελαίων του δημοσίου πάει πολύ καλά και κυρίως στο εξωτερικό.
'Ομως πρέπει να της θυμίσω το εξής, που έχει ιδιαίτερη σημασία. Η αποτίμηση του ομίλου των εταιρειών του δημοσίου και συνεπώς αυτής της νέας εταιρείας "ΕΛΛΗΝΙΚΑ ΠΕΤΡΕΛΑΙΑ Α.Ε." έγινε με τετρακόσια τριάντα δύο δισεκατομμύρια (432.000.000.000) δραχμές, όταν πρόσφατα το διυλιστήριο του Βαρδινογιάννη, που πουλήθηκε κατά 50%, δόθηκε στην τιμή των τετρακοσίων δισεκατομμυρίων (400.000.000.000) δραχμών.
'Ενα λοιπόν διυλιστήριο του Βαρδινογιάννη μικρότερο κατά πολύ και από το διυλιστήριο του Ασπροπύργου πουλήθηκε στην ίδια τιμή περίπου, ενώ εμείς, δηλαδή η εταιρεία "ΕΛ.ΠΕ. Α.Ε.", , έχουμε ένα σύνολο δύο διυλιστηρίων στον Ασπρόπυργο και στην ΕΚΟ Θεσσαλονίκη, όπως επίσης και σωρεία άλλων εταιρειών εμπορίας, έχει την ΔΕΠ- ΕΚΥ, συμμετέχει στη ΔΕΠΑ κλπ. και αποτιμήθηκαν αυτά τετρακόσια τριάντα δυο δισεκατομμύρια (432.000.000.000). Ενώ επαναλαμβάνω τετρακόσια δισεκατομμύρια (400.000.000.000) δόθηκαν για ένα διυλιστήριο που είναι της "ΜΟTOR OIL".
Πλέον αυτού, πρόσφατα, κύριε Πρόεδρε, δημοσιεύτηκε στο έγκριτο περιοδικό "ΟΙΚΟΝΟΜΙΚΟΣ ΤΑΧΥΔΡΟΜΟΣ" ότι μόνο για τον εκσυγχρονισμό του διϋλιστηρίου του Λάτση, της "ΠΕΤΡΟΛΑ", θα χρειαστούν εκατόν ογδόντα δισεκατομμύρια (180.000.000.000) δραχμές.
Κατά συνέπεια, κυρία Υπουργέ, το να έχετε επιτυχίες με τέτοιες τιμές -και βεβαίως αυτές οι τιμές προκύπτουν με το 23%-25% που μεταφέρετε στο Χρηματιστήριο, η μία μετοχή θα έχει αξία χίλιες οκτακόσιες (1.800) δραχμές- δεν σας τιμά.
Και εδώ είναι το περίεργο, κύριε Πρόεδρε, ότι ενώ αυτά είχαν προσδιοριστεί, αγοράζει ξανά η κυρία Υπουργός μια απαξιωμένη εταιρεία με ένα τίμημα γύρω στα τριάντα δισεκατομμύρια (30.000.000.000) δραχμές. Θα χρειαστούν άλλα είκοσι πέντε δισεκατομμύρια (25.000.000.000) δραχμές, οπωσδήποτε διότι είναι απαξιωμένες οι εγκαταστάσεις για να τις εκσυγχρονίσει κανείς. Και από εκεί και πέρα, διερωτώμαστε τι γίνεται. Τι είδους αποτιμήσεις γίνονται από το δημόσιο και πώς γίνονται αποδεκτές, κυρία Υπουργέ, αυτές οι αποτιμήσεις;
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, τελειώνετε. Δεν έχετε άλλο χρόνο.
ΝΙΚΟΛΑΟΣ ΠΑΠΑΦΙΛΙΠΠΟΥ: 'Ενα λεπτό, κύριε Πρόεδρε.
Υπάρχουν ερωτηματικά όσον αφορά την κρατικοποίηση αυτής της απαξιωμένης εταιρείας.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε. Δεν μπορεί να γίνει προνομιακή μεταχείριση για σας. Ο χρόνος είναι ο ίδιος για όλους και για όλες τις ερωτήσεις, ανεξαρτήτως αντικειμένου.
Παρακαλώ, ολοκληρώστε.
ΝΙΚΟΛΑΟΣ ΠΑΠΑΦΙΛΙΠΠΟΥ: Και δεν μας είπε η κυρία Υπουργός και για τα χρέη αυτής της εταιρείας, τα οποία ανέρχονται σε δεκαπέντε δισεκατομμύρια (15.000.000.000) δραχμές, εκ των οποίων τα τέσσερα δισεκατομμύρια (4.000.000.000) είναι προς την εταιρεία του Δημοσίου τα Ελληνικά Πετρέλαια.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώσατε. Το λόγο έχει η κυρία Υπουργός Ανάπτυξης.
ΝΙΚΟΛΑΟΣ ΠΑΠΑΦΙΛΙΠΠΟΥ: Θα επανέλθω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Να επανέλθετε. Δικαίωμά σας είναι να επανέλθετε και να ξαναεπανέλθετε.'Ομως δεν είναι δικαιώμά σας να υπερβαίνετε το χρόνο. 
Ορίστε, κυρία Υπουργέ.
ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, ο κ. Παπαφιλίππου συγκρίνει πορτοκάλια με μήλα και ταυτόχρονα χρησιμοποιεί και λάθος νούμερα.
"H MOTOR OIL", κύριε Παπαφιλίππου πούλησε το 50% σε στρατηγικό επενδυτή, έχει δώσει και το managememt και δεν πρόκειται για μια μετοχοποίηση μέσω του Χρηματιστηρίου. Εκεί υπάρχει μια μεγάλη διαφορά.'Ομως και τα νούμερα που είπατε είναι τελείως διαφορετικά.
'Οσο για το αν ο όμιλος πάει καλά ή όχι και αν οι επιλογές του είναι σωστές -σας είπα ότι η εξαγορά της "ΜΑΜΙΔΑΚΗΣ Α.Ε." είναι μέσα στο ενημερωτικό φυλλάδιο- αυτό φαίνεται από την εμπιστοσύνη και της ελληνικής αγοράς και της διεθνούς αγοράς.
Δεν είναι εύκολο μια εταιρεία να πάει σε ξένα χρηματιστήρια και το ξέρετε πολύ καλά. Και η εμπιστοσύνη που δείχνουν οι θεσμικοί επενδυτές και του εσωτερικού και του εξωτερικού, αλλά και το σύνολο των Ελλήνων, διότι οι εγγραφές έχουν πάει πάνω κατά δέκα φορές και από τους ίδιους τους εργαζόμενους στον όμιλο, μόνο είκοσι από τους τρεις χιλιάδες τετρακόσιους δεν ζήτησαν να πάρουν μετοχές, αντανακλά στην εξαιρετική πορεία και στις εξαιρετικές προοπτικές του ομίλου.
Σας είπα δε, ότι ο όμιλος έχει σαν στόχο να αυξήσει το μερίδιο στην εμπορία με την εξαγορά υφισταμένων δικτύων και αυτή η εξαγορά είναι πάρα πολύ καλή για τους λόγους που ανέφερα. 
'Οσο για τα χρέη, πράγματι η εταιρεία "MAΜΙΔΑΚΗΣ" έχει υποχρεώσεις δεκατεσσεράμισι δισεκατομμύρια 
 

  



Σελίδα 10592 
(14.500.000.000) δραχμές, αλλά ο πωλητής έχει εγγυηθεί τις απαιτήσεις της εταιρείας. Και σας είπα ότι η εξαγορά υπολογίζεται να έχει απόδοση 10%, που σαν επένδυση είναι πάρα πολύ σωστή και νομίζω ότι δεν θα πρέπει σωστές ενέργειες να προσπαθείτε να τις υποβαθμίσετε. Και όταν γίνονται σωστές ενέργειες και μια εταιρεία πάει καλά, θα πρέπει αυτό να το αναγνωρίζετε.
ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στην κανονική ροή του δελτίου των επικαίρων ερωτήσεων.
Θα συζητηθεί η τέταρτη με αριθμό 1691/15.6.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Γεωργίας, σχετικά με τις καταστροφές που υπέστησαν οι καλλιέργειες του Νομού Ροδόπης από τις έντονες βροχοπτώσεις, την αποζημίωση των πληγέντων κλπ.
Η ερώτηση του κυρίου συναδέλφου έχει ως εξής:
"Οι συνεχείς και έντονες βροχοπτώσεις που έπληξαν το Νομό Ροδόπης το τελευταίο διάστημα προκάλεσαν σοβαρές ζημιές σε όλες τις καλλιέργειες.
Ιδιαίτερα σημαντικές είναι οι ζημιές στη βαμβακοκαλλιέργεια. Το 40%-50% της συνολικής καλλιεργηθείσας έκτασης έχει καταστραφεί εντελώς και θα πρέπει να επανασπαρεί. Αυτή η κατάσταση, εκτός από πρόσθετα έξοδα, συνεπάγεται και την οψίμιση της καλλιέργειας και τη μείωση της παραγωγής.
Το πρόβλημα γίνεται πιο σύνθετο γιατί λόγω χρήσης ζιζανιοκτόνων δεν είναι δυνατόν να γίνει αλλαγή καλλιέργειας. Οι βαμβακοπαραγωγοί βρίσκονται σε απόγνωση αβέβαιοι για το μέλλος τους.
Ερωτάται ο κύριος Υπουργός:
-Τι συγκεκριμένα μέτρα πρόκειται να πάρει για την αντιμετώπιση αυτής της σοβαρής κατάστασης που αφορά την πλειοψηφία των αγροτών του Νομού Ροδόπης, αλλά και όλους τους κατοίκους του νομού;".
Ο Υφυπουργός Γεωργίας κ. Δημήτριος Σωτηρλής έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Ευχαριστώ, κύριε Πρόεδρε.
Η Βόρεια Ελλάδα -και είχαμε την ευκαιρία να κουβεντιάσουμε αρκετές φορές στο Ελληνικό Κοινοβούλιο γι' αυτό το θέμα- αλλά και ο Νομός Ροδόπης, έχουν πράγματι πληγεί από τις συνεχείς και παρατεταμένες, έντονες βροχοπτώσεις τους τελευταίους μήνες.
Το Υπουργείο Γεωργίας συγκεντρώνει λεπτομερή στοιχεία για τις ζημίες που προκλήθηκαν στη γεωργία απ' αυτές τις δυσμενείς καιρικές συνθήκες και ειδικότερα κατά το μήνα Μάιο και συνεργάζεται με τους εμπλεκόμενους φορείς, διότι σε κάποιες απ' αυτές τις ζημιές εμπλέκεται ο ΕΛΓΑ και κάποιες όχι λόγω του κανονισμού του.
Η εικόνα που έχουμε αυτήν τη στιγμή είναι περίπου η ίδια με αυτήν που και ο κύριος συνάδελφος αναφέρει στην επίκαιρη ερώτησή του. Η Διεύθυνση Αγροτικής Ανάπτυξης της Ροδόπης μας ενημέρωσε ότι από τις τριακόσιες τριάντα χιλιάδες στρέμματα συνολικής καλλιεργούμενης έκτασης με βαμβάκι, σε εβδομήντα χιλιάδες στρέμματα περίπου έγινε επανασπορά και θα έχουμε μείωση της αναμενόμενης παραγωγής, λόγω οψίμισης. Σε εκατόν εξήντα χιλιάδες στρέμματα θα έχουμε μείωση της αναμενόμενης παραγωγής 30%-50% λόγω αραιού πληθυσμού βαμβακόφυτων και τα υπόλοιπα εκατό χιλιάδες στρέμματα βρίσκονται σε καλή κατάσταση.
Η θέση μας είναι να παρέμβει άμεσα ο ΕΛΓΑ και ήδη οι επιτροπές κάνουν το έργο τους, να μας πουν οριστικά τι καλύπτεται από εκείνους. Και βεβαίως, τα πορίσματα των εκτιμήσεων προβλέπουν αποζημιώσεις που θα δοθούν στους δικαιούχους παραγωγούς, να κάνουν επανασπορά και με τη λήξη της καλλιεργητικής περιόδου, αφού διαπιστωθεί διαφορά εισοδήματος -και αυτό έχει σημασία- από τα αγροτεμάχια στα οποία υπήρξε οψίμιση της παραγωγής τους, η διαφορά αυτή θα καλυφθεί από τον ΕΛΓΑ. Σε όλες τις άλλες περιπτώσεις, αφού έχουμε συνολικά στοιχεία, για το μέγεθος και το είδος των ζημιών τα οποία αναμένουμε τις επόμενες ημέρες, θα παρέμβουμε μέσω ΠΣΕΑ και της Επιτροπής Ανταγωνισμού, όπως έχουμε κάνει και για τους άλλους νομούς και σε άλλες περιπτώσεις.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μουσταφά έχει το λόγο.
ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, πραγματικά οι βροχές ήταν πολύ έντονες και παρατεταμένες και τώρα, όταν συννεφιάζει και αρχίζουν οι αστραπές, οι αγρότες γυρνάνε προς τον ουρανό και λένε: "Δεν έμεινε τίποτε κάτω, Παντοδύναμε, τι ψάχνεις με τους προβολείς σου;"
Και πραγματικά είναι ενδεικτικό της απόγνωσης. Θα ήθελα να πω εγώ και τα τελευταία γεγονότα, που δεν ήταν συνηθισμένα στην περιοχή μας. Στον 'Εβρο κυνηγήσανε Βουλευτές, που πήγαν να επισκεφτούν την περιοχή, για να τους συμπαρασταθούν. 'Εχει καταντήσει επικίνδυνο και το επάγγελμα του Βουλευτή! Είχαμε γεγονότα στην περιφέρεια Ανατολικής Μακεδονίας - Θράκης. 'Εγινε μία κατάληψη και μία υπάλληλος εκεί, ελαφρά τραυματίστηκε. Αυτή η κατάσταση δημιουργείται επειδή δεν υπάρχει τίποτε συγκεκριμένο, κύριε Υπουργέ. Δηλαδή, ο ΕΛΓΑ λέει ότι δεν καλύπτει ή καλύπτει ένα ορισμένο διάστημα. Υπήρξε μία κοινοποίηση της Διεύθυνσης Ανάπτυξης προς την ΠΣΕΑ. Μερικοί δήμοι και κοινότητες δέχθηκαν αιτήσεις για τις ζημιές που έγιναν. Πραγματικά εγώ ξέρω περιπτώσεις που έσπειραν για τρίτη φορά. 'Αλλες κοινότητες και άλλοι δήμοι δεν έχουν δεχθεί αιτήσεις και ο κόσμος είναι έντονα αμφιταλαντευόμενος, αν χρειαζόταν να κάνει αιτήσεις ή να μην κάνει, ή αν θα πάνε στο βρόντο ή αν θα μπορέσει να πάρει τουλάχιστον μία αποζημίωση γις τις επανασπορές.
Τώρα, πέρα από τη συλλογή στοιχείων κλπ., το να αναμένουμε μέχρι τη διαπίστωση της μείωσης του εισοδήματος, μείωση της παραγωγής από την οψίμιση, θα έχει περάσει πάρα πολύς καιρός, κύριε Υπουργέ και θα είναι δώρο άδωρο για τους αγρότες της περιοχής. 
Επίσης, φέτος είχαμε μία μείωση των τιμών στα καπνά, είχαμε τις ζωονόσους στην περιοχή, έκανα μία αναφορά γι' αυτό. Επίσης κι αυτές οι πλημμύρες έχουν φέρει σε δεινή θέση όλο τον αγροτικό πληθυσμό σχεδόν της περιοχής.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σωτηρλής έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κατανοώ και την αγωνία των παραγωγών, αλλά και τον προβληματισμό του συναδέλφου που έφερε αυτήν την επίκαιρη ερώτηση εδώ. Θα πρέπει να είμαστε, όμως, ρεαλιστές. Δεν μπορούμε να προχωρήσουμε σε όποιες αποζημιώσεις αν δεν έχουμε τις τεκμηριωμένες και σαφείς απόψεις των ειδικών εκτιμητών που ασχολούνται με αυτό το αντικείμενο.
Δεύτερον, αναμένεται μία οψίμιση στην παραγωγή. Μπορεί, όμως, να έρθει και μία καταστροφή ή μπορεί να είναι έτσι τα καιρικά φαινόμενα που να έχουμε μία καλή απόδοση της καλλιέργειας. 'Ολα αυτά δεν είναι ούτε παράδοξα, ούτε έξω από τα δεδομένα της φύσης. 'Εχουμε τέτοια φαινόμενα σε διάφορους νομούς της χώρας.
'Αρα, λοιπόν, εάν δεν έχουμε συγκεκριμένα, απτά πράγματα στα χέρια μας τεκμηριωμένα, δεν μπορούμε να προχωρήσουμε ούτε σε αποζημιώσεις ούτε σε διαφορές αποζημιώσεων ούτε στο ένα ούτε στο άλλο.
Βεβαίως, βάλατε ένα θέμα. 'Οτι σε άλλους δήμους δέχονται αιτήσεις - δηλώσεις αγροτών και σε άλλους δεν δέχονται. Αυτό σας διαβεβαιώ ότι σε συνεργασία και με τη διεύθυνση Γεωργίας, αλλά και με τις αρμόδιες υπηρεσίες της περιοχής, θα το κοιτάξουμε και μάλιστα άμεσα, σήμερα, Δευτέρα, Τρίτη, έτσι ώστε να υπάρξουν ίσοι κανόνες για όλους τους παραγωγούς.
Βεβαίως, το φαινόμενο της ζημιάς δεν είναι ένα θέμα που το εύχεται ούτε ο παραγωγός ούτε εμείς. Κανένας, απ'όλη αυτήν την ιστορία, δεν ωφελείται και θα έχουμε πράγματι απρόβλεπτα και σε ένταση καιρικά φαινόμενα από εδώ και πέρα. 'Οπως βλέπετε, κάθε χρόνο η Βόρειος Ελλάδα πλήττεται όλο και χειρότερα. Φέτος οι ζημιές στη Βόρειο Ελλάδα είναι πραγματικά ανυπολόγιστες. Πέρσι μιλούσαμε για τις καταστροφές στην Ημαθία και Πέλλα. Φέτος μιλάμε για τους 
 

  



Σελίδα 10593 
υπόλοιπους νομούς και ακόμη είμαστε στην αρχή του έτους.
ΜΟΣΧΟΣ ΓΙΚΟΝΟΓΛΟΥ: Γιατί, είναι έξω η Ημαθία;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ μη διακόπτετε.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Από τα τωρινά καιρικά φαινόμενα, ναι είναι έξω. Δεν έχει πάθει φέτος ζημιά.
ΜΟΣΧΟΣ ΓΙΚΟΝΟΓΛΟΥ: Διότι δεν είχαμε ροδάκινα. Αν είχαμε...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!
ΧΡΗΣΤΟΣ ΚΗΠΟΥΡΟΣ: Δύο ευχέλαια χρειάζονται. 'Ενα στη Θράκη και ένα στην Αθήνα. Στη Θράκη να μη βρέχει και στην Αθήνα να σας φωτίσει ο Θεός!
ΠΡΟΕΔΡΕΥΩΝ (Παναγιώτης Ν. Κρητικός): Η πέμπτη επίκαιρη ερώτηση με αριθμό 1696/15.6.98 του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την οικονομική ενίσχυση του Δήμου Γλυκών Νερών για την αντικατάσταση του δικτύου ύδρευσης στην περιοχή "Φούρεσι" κλπ. διαγράφεται λόγω κωλύματος του ερωτωμένου κυρίου Υπουργού.
Επίκαιρες ερωτήσεις δευτέρου κύκλου:
Πρώτη είναι η με αριθμό 1677/11.6.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη διεύρυνση των ζωνών που χαρακτηρίζουν τις σεισμόπληκτες περιοχές του Νομού Μεσσηνίας κλπ., η οποία έχει ως εξής:
"Οι σεισμοί στις 13.10.1997 και στις 18.11.1997 προκάλεσαν εκτεταμένες ζημιές και στο Νομό Μεσσηνίας και ιδιαίτερα στην Ανατολική Πυλία και την Τριφυλία.
Παρά, όμως, τη βούληση της πολιτείας για σωστή και έγκαιρη παρέμβαση στις περιοχές αυτές για την κήρυξή τους ως σεισμόπληκτες, δεν επετεύχθη το καλύτερο δυνατό αποτέλεσμα εξαιτίας της αδυναμίας των υπηρεσιών, αλλά και σκοπιμοτήτων, αφού:
Πρώτον, δεν εκτιμήθηκαν αντικειμενικά όλοι οι παράγοντες και οι παράμετροι που συντελούν στη διαμόρφωση και την κήρυξη μιας περιοχής ως σεισμόπληκτης, αλλά οι εκτιμήσεις έγιναν με κριτήρια ανορθόδοξα, υποκειμενικά και μίζερα. 
Δεύτερον, το εύρος της ζώνης Πυλίας είναι ελάχιστο και η ζώνη περιορίστηκε ουσιαστικά στα όρια ενός δήμου αφήνοντας εκτός τα ορεινά χωριά που όντως έπαθαν ζημιές.
Τρίτον, στη ζώνη που προήλθε από το σεισμό στις 18.11.1997 άφησαν έξω εντελώς παράλογα και παράνομα την περιοχή του Δήμου Αυλώνα Μεσσηνίας, αν και η περιοχή αυτή περικλείεται από την επαρχία Ολυμπίας και Τριφυλίας που εντάχθηκαν από τον ίδιο σεισμό στη ζώνη και παρ' ότι υπήρχαν πολλές αιτήσεις για εξέταση.
Τέταρτον, καθυστερεί αδικαιολόγητα η εξέταση των κτιρίων λόγω έλλειψης προσωπικού και δη πολιτικών μηχανικών.
Κατόπιν αυτών, ερωτάται ο κύριος Υπουργός: 
α. Τι πρόκειται να κάνει η Κυβέρνηση για να αποκατασταθεί η αδικία στις δύο παραπάνω περιοχές και γιατί οι υπηρεσίες της απεφάσισαν έτσι. 
β. Πως και πότε η Κυβέρνηση θα αντιμετωπίσει το θέμα των πληγεισών περιοχών; Με την ενδυνάμωση του Ταμείου Αποκατάστασης Σεισμοπλήκτων Καλαμάτας; Με την ίδρυση νέουν ΤΑΣ στην Κυπαρισσία; Με την ένταξη των περιοχών στα όμορα ΤΑΣ Πύργου και Καλαμάτας;".
Ο Υφυπουργός Περιβάλλοντος, Χωροταξίας και Δημοσίων 'Εργων κ. Χρήστος Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, υπάρχει μία πολύ συγκεκριμένη πολιτική της Κυβέρνησης σε θέματα αντιμετώπισης σεισμοπλήκτων, η οποία επεξετάθη τον τελευταίο καιρό, με το ν. 2598 και σε πλημμυροπαθείς και σε πυροπαθείς. Και υπάρχει μία πλήρης μέριμνα, η οποία στοιχίζει στον 'Ελληνα φορολογούμενο, τα τελευταία χρόνια, αρκετά δισεκατομμύρια κατ'έτος. Να θυμίσω μόνον ότι σε τρέχουσες τιμές, δηλαδή σε τότε αξίες, για τους σεισμούς του 1986 στο Νομό Μεσσηνίας, οι δαπάνες στις οποίες υπεβλήθη ο 'Ελληνας φορολογούμενος, ήταν ύψους άνω των είκοσι δύο δισεκατομμυρίων (22.000.000.000) δραχμών.
Για δε τα τελευταία τέσσερα χρόνια, από το 1995 μέχρι και σήμερα, από το πρόγραμμα δημοσίων επενδύσεων έχουν δαπανηθεί πάνω από εκατόν δέκα δισεκατομμύρια (110.000.000.000) δραχμές, από δε τον τακτικό προϋπολογισμό πάνω απο πενήντα δισεκατομμύρια (50.000.000.000) δραχμές. Συνολικά, δηλαδή, γύρω στα εκατόν εξήντα δισεκατομμύρια (160.000.000.000) δραχμές σε τριάμισι χρόνια. 
Η πρόθεση του Υπουργείου Περιβάλλοντος, Χωροταξίας και Δημοσίων 'Εργων είναι να φέρει στη Βουλή -και θα δώσουμε τις αμέσως επόμενες ημέρες στη δημοσιότητα- ένα σχέδιο νόμου, με βάση το οποίο θα ζητήσουμε να υπάρξει ασφαλιστική διαδικασία για την κατοικία, με την ίδρυση ενός ασφαλιστικού οργανισμού. Γιατί το κόστος είναι δυσβάστακτο και γιατί θα πρέπει να αναπτυχθεί ασφαλιστική συνείδηση, προκειμένου να γίνει δυνατόν να μην αντλούμε ποσά από το σύνολο των φορολογουμένων για τις σεισμόπληκτες περιοχές, αλλά να μπορούμε να έχουμε μία διαδικασία, με την οποία θα δύναται άμεσα το κράτος, μέσω του ασφαλιστικού αυτού οργανισμού, να επεμβαίνει.
Πράγματι, τον περασμένο χρόνο, τον Οκτώβριο και το Νοέμβριο, έγιναν δύο σεισμοί μικρής έντασης. Η μία σεισμική δόνηση είχε επίκεντρο στην περιοχή του Μεσσηνιακού Κόλπου και η άλλη στα νησιά Στροφάδες. Υπήρξαν, από τις πρώτες ημέρες, αυτοψίες που έκαναν οι τεχνικοί του ΤΑΣ Καλαμάτας και της Νομαρχιακής Αυτοδιοίκησης. Και διαπιστώθηκε ότι οι ζημιές δεν ήταν ιδιαίτερα σοβαρές. Σύμφωνα με τις διαπιστώσεις αυτές, οι αρμόδιες υπηρεσίες του Υπουργείου Περιβάλλοντος, Χωροταξίας και Δημοσίων 'Εργων, εξέδωσαν, μαζί με τους συναρμόδιους Υπουργούς, μία κοινή υπουργική απόφαση με την οποία εντάχθηκαν, στις ρυθμίσεις για την αποκατάσταση των σεισμοπλήκτων κτιρίων, τμήματα της επαρχίας Τριφυλίας και της επαρχίας Πυλίας. Με την απόφαση αυτήν, οι υπηρεσίες μας θεωρούν ότι καλύπτονται πλήρως όλες οι περιοχές, που πράγματι υπέστησαν ζημιές.
Θα ήθελα να σας αναφέρω χαρακτηριστικά ότι, όπως με πληροφορεί η υπηρεσία, στην περιοχή του Δήμου Αυλώνας, που αναφέρει και ο κ. Γιαννακόπουλος, ο οποίος πρέπει να πω ότι επανειλημμένα και πολυσχιδώς έχει δείξει το ενδιαφέρον του γι' αυτό το θέμα, έχουν υποβληθεί μόνο δύο αιτήσεις την εποχή εκείνη, που αφορούσαν περιορισμένης έκτασης ρωγμές σε κατοικίες κτισμένες με πέτρα και χώμα, ζημιές οι οποίες συναντώνται συχνά σε παρόμοιες κατασκευές και οφείλονται συνήθως στην παλαιότητα των κτισμάτων.
Εγώ θα ήθελα, κύριε Γιαννακόπουλε, να εξετάσουμε άλλη μιά φορά επισταμένα το θέμα. Θα ζητήσω να υπάρξει ονομαστικός κατάλογος αυτών οι οποίοι θεωρούν ότι έχουν υποστεί βλάβη από το συγκεκριμένο σεισμό, ο οποίος ονομαστικός κατάλογος θα ζητήσω να συνοδεύεται από τεχνική έκθεση, προκειμένου να διατηρήσουμε την αποκατάσταση στα πλαίσια τα οποία πρέπει να διατηρηθεί.
Θα επανέλθω.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιωάννης Γιαννακόπουλος έχει το λόγο.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υφυπουργέ, είμαι απόλυτα βέβαιος ότι οι υπηρεσίες σας, ιδιαίτερα οι κεντρικές υπηρεσίες σας, αλλά και τα ΤΑΣΚ Καλαμάτας, δεν έφεραν το καλύτερο δυνατό αποτέλεσμα, σε σχέση με τη δυνατότητα ένταξης ή όχι των περιοχών στην σεισμόπληκτη ζώνη. Πιστεύω ότι δεν αντιμετώπισαν με σοβαρότητα τις ζημιές που υπέστησαν. Και τα κριτήρια τους πράγματι ήταν αναρθόδοξα, μικροπολιτικά και μίζερα. Γιατί το λέω αυτό;
Θα αναφερθώ, κύριε Υπουργέ, στο τελευταίο που είπατε για το Δήμο Αυλώνας. Υπάρχουν σαράντα έξι συγκεκριμένες αιτήσεις. Υπάρχουν ειδικές καταστάσεις και γνωματεύσεις των υπηρεσιών σας ότι είναι κατεδαφιστέα ή επισκευαστέα τα κτίριά τους, αλλά τους λένε: "Μας συγχωρείτε, αλλά δεν μπορείτε να δανειοδοτηθείτε, ούτε να κάνετε αίτηση" -αυτοί βέβαια έχουν κάνει αίτηση- "γιατί δεν είστε στη σεισμόπληκτη 
 

  



Σελίδα 10594 
ζώνη." Θα παρακαλέσω, κύριε Υφυπουργέ, να το δείτε.
'Οσον αφορά την Πυλία, κύριε Υφυπουργέ, έχουν γίνει πάρα πολλές και σοβαρές ζημιές σε πάνω απο δεκαπέντε με είκοσι χωριά. Σας έχουν σταλεί τα έγγραφα του Δήμου Πύλου και άλλων δεκαπέντε κοινοτήτων.
Υπάρχουν επιτροπές που έχουν μαζέψει υπογραφές. 'Εχω εδώ και έγγραφο για τις ζημιές. Θα σας τα ξανακαταθέσω.
Παρακαλώ πάρα πολύ να δείτε πάλι το θέμα με σοβαρότητα. Η Νομαρχία Μεσσηνίας, ο Δήμος Πύλου και τα χωριά γύρω από την Πύλο σας έχουν στείλει συγκεκριμένα έγγραφα.
Επίσης στα χωριά Μάκραινα και Βούτενα υπάρχουν οκτώ με δέκα αιτήσεις για κατεδαφίσεις συγκεκριμένες, κύριε Υπουργέ, που τις έχουν κάνει οι υπηρεσίες σας. 
Πιστεύω ότι πρέπει να εξεταστεί ξανά η επέκταση της σεισμόπληκτης ζώνης. Και στη χειρότερη περίπτωση, θα πρέπει να γίνει τουλάχιστον αυτό που είπατε, κύριε Υπουργέ, δηλαδή να καταγραφούν συγκεκριμένα αυτά που είναι έξω από τη ζώνη, γιατί γι' αυτά που είναι μέσα δεν υπάρχει κανένας λόγος. Θα πω κάτι στο τέλος γι' αυτά.
Υπάρχουν, κύριε Υπουργέ, τριακόσια με τριακόσια πενήντα νοικοκυριά που δεν έχουν εξεταστεί οι αιτήσεις τους, παρ' ό,τι έχουν πάθει μεγάλες ζημιές.
Κύριε Υπουργέ, για τις περιοχές που έχουν ενταχθεί, σας πληροφορώ ότι η δουλειά γίνεται με ρυθμό χελώνας, επιτρέψτε μου να πω. Γίνονται και στη μία και στην άλλη ζώνη πέντε με επτά αυτοψίες την εβδομάδα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν λέω ότι δεν δουλεύουν οι εργαζόμενοι στο ΤΑΣ Καλαμάτας, αλλά θα ήθελα να παρακαλέσω να ενδυναμώσετε το ΤΑΣ Καλαμάτας με υπαλλήλους ή να κάνετε καινούριο ΤΑΣ στην Κυπαρισσία, αφού ξέρετε ότι υπάρχουν περισσότερες ζημιές στην περιοχή ή να υπαγάγετε την μεν περιοχή της Κορώνης στο ΤΑΣ Καλαμάτας, τη δε περιοχή της Κυπαρισσίας στο ΤΑΣ Πύργου, το οποίο και "έμπειρο" είναι από προηγούμενους σεισμούς και πάρα πολλούς υπαλλήλους έχει. Εν πάση περιπτώσει, θα σας παρακαλούσα με όποιο τρόπο εσείς νομίζετε, να δείτε αυτό το ζήτημα με την ευαισθησία που πραγματικά το έχουμε συζητήσει.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ τελειώνετε.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Τελειώνοντας, κύριε Υπουργέ, παρ' ό,τι δεν είμαι τεχνικός σας λέγω τούτο: Ο σεισμός είναι ένα συνεχές φυσικό φαινόμενο και δεν γνωρίζει όρια δήμων και νομών.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Γιαννακόπουλε, μη γίνει και εδώ κανένας μικρός σεισμός.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Γι'αυτό σας παρακαλώ, δέστε όπως είπατε, έστω και τώρα αυτό το φαινόμενο, για να αποκατασταθούν όλοι οι πληγέντες.
(Στο σημείο αυτό ο Βουλευτής κ. Ιωάννης Γιαννακόπουλος καταθέτει για τα πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Γιαννακόπουλε, όπως σας είπα προηγουμένως θα προχωρήσουμε στη διαδικασία της επώνυμης κατάστασης αυτών οι οποίοι θα δηλώσουν ότι έχουν πληγεί από το σεισμό, που θα συμπληρωθεί από αυτοψία.
Υπήρχε μία διαδικασία για τη χορήγηση μεταφερόμενων οικίσκων, των κοντέϊνερς στις περιοχές οι οποίες είχαν πληγεί από τους σεισμούς. Η διαδικασία αυτή έγινε τον τελευταίο χρόνο πάρα πολύ συγκεκριμένη, προκειμένου να χορηγηθεί ένα κοντέϊνερ, το οποίο θα πρέπει να σημειώσω ότι έχει κόστος γύρω στα δυόμισι εκατομμύρια (2.500.000) το καθένα. Απαιτείται να υπάρχει αυτοψία, ενυπόγραφη μαρτυρία των υπαλλήλων του ΤΑΣ και να συνοδεύεται από φωτογραφικό υλικό.
Θα σας πληροφορήσω, λοιπόν, ότι ενώ είχαμε κατ' αρχήν από τους νομάρχες της Ηλείας και της Μεσσηνίας γύρω στις εκατόν πενήντα αιτήσεις για κοντέϊνερς, όταν επιβλήθηκε αυτή η διαδικασία και την αποδέχθηκαν πλήρως, φθάσαμε να δώσουμε μόνο δεκαπέντε. Και αυτά τα δεκαπέντε αρκούσαν πλήρως.
Σε ό,τι αφορά τη δουλειά την οποία μπορεί και παράγει το ΤΑΣ Καλαμάτας, το οποίο έχει αυτήν τη στιγμή άνω των δεκαπέντε υπαλλήλων: 'Οπως με πληροφόρησαν χθες οι ίδιοι έχουν υποβληθεί σε αυτούς διακόσιες εβδομήντα αιτήσεις και ήδη έχουν εγκριθεί πενήντα τρία δάνεια. Αυτό σημαίνει ότι υπάρχει μία ικανοποιητική παραγωγή. Θα ελέγξω, όμως, με ακρίβεια αυτά τα οποία μου λέτε και σε περίπτωση που δεν ανταποκρίνονται στην πραγματικότητα θα υπάρξει και έλεγχος των υπαλλήλων, οι οποίοι δίνουν τα στοιχεία.
ΠΡΟΕΔΡΕΥΩΝ (Παναγιώτης Ν. Κρητικός): Η τρίτη, η υπ' αριθμόν 1705/15.6.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Εργασίας και Κοινωνικών Ασφαλίσεων και Ανάπτυξης, σχετικά με τη λήψη των αναγκαίων μέτρων για τη συνέχιση της λειτουργίας του ΜΙΝΙΟΝ, τη διασφάλιση των θέσεων εργασίας κλπ., διαγράφεται λόγω κωλύματος του ερωτωμένου κυρίου Υπουργού.
Τέταρτη είναι η υπ' αριθμόν 1692/15.6.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καθυστέρηση στην ίδρυση του Εθνικού Θαλάσσιου Πάρκου Ζακύνθου.
Η επίκαιρη ερώτηση έχει ως εξής:
"Το ελληνικό κράτος έχει δεσμευθεί από το 1991 για την ίδρυση του Εθνικού Θαλάσσιου Πάρκου Ζακύνθυ (ΕΖΠΔ) για την προστασία του βιοτόπου της θαλάσσιας χελώνας Caretta-Carretta.
'Υστερα από επτά χρόνια αδράνειας, η Κυβέρνηση εξακολουθεί να μην εφαρμόζει κοινοτικές οδηγίες να παραβιάζει διεθνείς συμβάσεις και να αθετεί την υπόσχεσή της στο Συμβούλιο της Ευρώπης για ολοκλήρωση της διαδικασίας έκδοσης του σχετικού προεδρικού διατάγματος έως το τέλος Μαρτίου 1998.
Δυόμισι μήνες μετά την καταληκτική ημερομηνία εκκρεμούν ακόμη νομοθετικές ρυθμίσεις.
Η αδικαιολόγητη αυτή καθυστέρηση οδηγεί με μαθηματική ακρίβεια στην καθημερινή υποβάθμιση του μοναδικού βιοτόπου της Ζακύνθου με συνέπεια τον κίνδυνο αφανισμού της χελώνας Caretta-Carretta. Το είδος αυτό κινδυνεύει άμεσα κυρίως από τον περιορισμό των ακτών αναπαραγωγής του, εξαιτίας αυθαίρετης τουριστικής ανάπτυξης, παράνομης αλιείας, ρύπανσης από λύματα, παράνομης κυκλοφορίας ταχύπλοων σκαφών και άλλων δραστηριοτήτων στις περιοχές ωοτοκίας τους.
Επειδή διαφαίνεται ο κίνδυνος να καλυφθεί μεν κάποτε το νομοθετικό κενό, αλλά να έχει εκλείψει πλέον το εν λόγω προστατευόμενο είδος,
Ερωτάται ο κύριος Υπουργός:
1. Πώς αιτιολογείται η απίστευτη καθυστέρηση στην υλοποίηση των δεσμεύσεων που έχει αναλάβει η Κυβέρνηση σε Εθνικό και Διεθνές επίπεδο;
2. Πότε επιτέλους προβλέπεται να ολοκληρωθούν οι σχετικές νομοθετικές ρυθμίσεις, ώστε να αξιοποιηθεί το κοινοτικό κονδύλι του 1,6 δισεκατομμυρίου, που έχει δεσμευθεί για τη δημιουργία του ΕΘΠΖ;".
Ο Υφυπουργός Περιβάλλοντος, Χωροταξίας και Δημοσίων 'Εργων κ. Κολιοπάνος έχει το λόγο.
ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, η επίκαιρη ερώτηση του κ. Δανέλλη είναι πράγματι πολύ σημαντική, διότι αφορά στο βιότοπο της θαλάσσιας χελώνας Caretta-Carretta στην περιοχή της Ζακύνθου, στον κόλπο Λαγανά. Σήμερα όμως είμαι στην ευχάριστη θέση να ανακοινώσω σε όλους και στον κ. Δανέλλη ότι ήδη προχθές 
 

  



Σελίδα 10595 
υπέγραψα το σχέδιο προεδρικού διατάγματος, με το οποίο ιδρύεται το Εθνικό Θαλάσσιο Πάρκο Ζακύνθου. Το σχέδιο του προεδρικού διατάγματος ήδη έφυγε από το ΥΠΕΧΩΔΕ για τα υπόλοιπα αρμόδια Υπουργεία Δημόσιας Τάξης, Ναυτιλίας, Εσωτερικών, Ανάπτυξης και Γεωργίας, που σημαίνει ότι αυτή η πράγματι μακρόχρονη ταλαιπωρία και της Ζακύνθου και της χώρας σχεδόν τελειώνει. Αυτό είναι το ευχάριστο.
Οφείλω, όμως, να απαντήσω και στο άλλο μέρος της ερώτησης, γιατί υπήρξε καθυστέρηση. Κύριε Δανέλλη, επειδή τον τελευταίο χρόνο ασχολήθηκα και προσωπικά πρέπει να σας πω ότι κατ' αρχήν απόφαση του ΥΠΕΧΩΔΕ είναι η εξής: Για όλους τους ευαίσθητους βιοτόπους της χώρας και πολύ περισσότερο για τα δύο θαλάσσια πάρκα, Ζακύνθου και Βορείων Σποράδων, αλλά και για τις έντεκα προστατευόμενες περιοχές από τη Συνθήκη Ραμσάρ, ο φορέας διαχείρισης στο μέλλον αυτών να συνίσταται κυρίως από παράγοντες και ανθρώπους που ζουν σε αυτές τις περιοχές, από τις τοπικές κοινωνίες.
Αυτό είναι και καλό, αλλά έχει και τα αρνητικά του. Αυτό συνέβη και στη Ζάκυνθο. Εγώ ο ίδιος έμεινα δύο μέρες στο νησί. Σε συνεδρίαση του νομαρχιακού συμβουλίου παρουσιάσαμε την ειδική μελέτη περιβαλλοντικών επιπτώσεων, τα βασικά στοιχεία του προεδρικού διατάγματος.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Υπήρχε πράγματι η δυσκολία -είναι μία πραγματικότητα- να πείσεις την τοπική κοινωνία ότι είναι δυνατόν να συνυπάρξει ένας βιότοπος με τον άνθρωπο. Διότι δεν πρέπει να ξεχνάμε ότι κύριος κεντρικός στόχος μας είναι ο άνθρωπος και ταυτόχρονα η διατήρηση του φυσικου περιβάλλοντος της πατρίδας μας.
Πριν μία εβδομάδα, είχαμε μία τελική συνάντηση στο Υπουργείο. 'Ηταν ο συνάδελφος Βουλευτής Ζακύνθου, εκπρόσωπος του νομάρχη, ο δήμαρχος, εκπρόσωποι των κοινοτήτων που εμπλέκονται στο Θαλάσσιο Πάρκο της Caretta- Caretta του Κερίου, του Παντοκράτορα, του Βασιλικού κλπ. Και νομίζω ότι διευκρινίστηκαν και οι τελευταίες αμφιβολίες που υπήρχαν. Και έτσι υπογράφηκε το σχέδιο προεδρικού διατάγματος. Νομίζω ότι αυτή η υπόθεση, που προβάλλει μεν τη χώρα, αλλά ταυτόχρονα τη δυσφημεί όπως και τη Ζάκυνθο, σχεδόν τελείωσε.
ΠΡΟΕΔΡΕΥΩΝ (Λουκάς Αποστολίδης): Ο κ. Δανέλλης έχει το λόγο.
ΣΠΥΡΙΔΩΝ ΔΑΝΕΛΛΗΣ: Ευχαριστώ, κύριε Πρόεδρε.
Χαίρομαι ιδιαίτερα, που ο κύριος Υπουργός ανακοίνωσε ότι επιτέλους μετά από επτά χρόνια κυοφορία το προεδρικό διάταγμα υπεγράφη.
'Ομως, κύριε Υπουργέ, έχω κάποιες ανησυχίες, διότι ο Τύπος της Ζακύνθου της δωδεκάτης του μήνα περιέχει κάποιες πληροφορίες, ότι το προεδρικό διάταγμα που επρόκειτο να υπογραφεί ήταν εντελώς διαφορετικό από εκείνο που έχουμε υπόψη μας και ότι έχουν διαφοροποιηθεί σε βαθμό που να μην αναγνωρίζονται, οι δεσμεύσεις, οι όροι προστασίας, έχουν διαμορφωθεί οι όροι δόμησης και οι δραστηριότητες που θα επιτρέπονται στην κρίσιμη περιοχή και αυτό μας ανησυχεί.
Κύριε Υπουργέ, συμφωνώ απολύτως μαζί σας, ότι οποιοδήποτε εγχείρημα για να μπορέσει στην πράξη να περπατήσει και να αποδώσει θα πρέπει να τύχει της αποδοχής των τοπικών κοινωνιών.
'Εχω την εντύπωση, όμως, παράλληλα, ότι στην περίπτωσή μας η Κυβέρνηση και το Υπουργείο σας θα μπορούσαν να κάνουν πολύ περισσότερα πράγματα και πολύ νωρίτερα, ώστε η τοπική κοινωνία να άρει κάθε επιφύλαξη και να αντιληφθεί ότι είναι εις όφελός της η προώθηση και η ολοκλήρωση του εθνικού θαλάσσιου πάρκου. Διότι, ένας από τους θησαυρούς, από τους πλούτους που έχει το νησί της Ζακύνθου είναι ακριβώς το ότι είναι ο αποδέκτης για την ωοτοκία ενός τόσο σπάνιου και υπό εξάλειψη, δυστυχώς, είδους.
Επίσης πιστεύω, ότι σε αυτό το πλαίσιο θα μπορούσε να έχει προωθηθεί ήδη -και ένα ερώτημα είναι σε ποια φάση βρισκόμαστε- το προεδρικό διάταγμα που θα περιείχε τις διατάξεις για τα αντισταθμιστικά οφέλη, θα έλεγα, της τοπικής κοινωνίας για τις αποζημιώσεις εκείνων των περιοχών που πρόκειται να απαλλοτριωθούν κλπ.
Επίσης, ένα τρίτο ζήτημα εξαιρετικά κρίσιμο, κύριε Υπουργέ, που θα ήθελα την άμεση δραστηριοποίησή σας, είναι το τι γίνεται μέχρι να τεθούν σε εφαρμογή όλα αυτά τα πράγματα με ένα πλαίσιο διατάξεων το οποίο δεν εφαρμόζεται.
Από τις πληροφορίες που έχω, η κατάσταση ειδικά φέτος στις κρίσιμες περιοχές, στον κόλπο του Λαγανά αλλά και στους υπόλοιπους κόλπους, του Γέρακα, της Δάφνης κλπ., είναι χειρότερη από ποτέ. 'Ηδη είμαστε στην έναρξη της καλοκαιρινής περιόδου, οπότε καταλαβαίνει κανείς ότι στην πορεία θα έχουμε πολύ μεγάλες ζημιές. Λειτουργούν αυθαίρετα οι νέες ταβέρνες πέρα από αυτές που υπήρχαν, δεν τηρούνται τα ωράρια, καρέκλες και ομπρέλες έχουν κατακλύσει όλες τις κρίσιμες παραλίες. Είναι πράγματα τα οποία μπορούν να αντιμετωπισθούν άμεσα και εύκολα.
Ευχαριστώ, κύριε Υπουργέ. Ελπίζω, οι διατάξεις του προεδρικού διατάγματος που υπεγράφη να μην είναι διαφορετικές από αυτές που έχουμε υπόψη μας.
ΠΡΟΕΔΡΕΥΩΝ (Λουκάς Αποστολίδης): Ο κ. Κολιοπάνος έχει το λόγο.
ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Δανέλλη, θέλω να σας διαβεβαιώσω, ότι ουσιαστικά τίποτα δεν έχει αλλάξει από τις διατάξεις και τους βασικούς στόχους του προεδρικού διατάγματος. Η τελευταία μας συνάντηση είχε στόχο -και πέτυχε αυτό το στόχο- να διευκρινιστούν ορισμένα σημεία που αφορούν το θαλάσσιο πάρκο και την Caretta-Caretta.
Πρέπει να επαναλάβω -άλλωστε το είπατε και σεις- ότι αν δεν έχεις τη συναίνεση των ανθρώπων που ζουν εκεί, οσαδήποτε νομοθετήματα και οσαδήποτε προεδρικά διατάγματα και αν κάνεις θα αποτύχουν ή τουλάχιστον δεν θα πετύχουν τον αντικειμενικό τους στόχο.
Εγώ νομίζω, ότι η ζακυνθινή κοινωνία πείστηκε τελικά, ότι το προεδρικό διάταγμα προστατεύει τη χελώνα Caretta-Caretta η οποία -όπως και σεις είπατε- έχει πολλά να δώσει στον τουρισμό του νησιού. Και αυτό το αντελήφθησαν και η νομαρχία και η Τοπική Αυτοδιοίκηση και γι' αυτό πιστεύω ότι δεν θα υπάρξουν άλλα προβλήματα.
Για τις περιπτώσεις που αναφέρατε αυθαιρεσιών κλπ., νομίζω ότι υπάρχει το στοιχείο της υπερβολής. Πιστεύω, ότι έχει υπάρξει μία ισορροπία στην περιοχή Λαγανά. Δεν λείπουν βέβαια οι υπερβάσεις, όπως δεν λείπουν και οι αντίστοιχοι έλεγχοι. Πάντως το ουσιαστικό, επαναλαμβάνω, είναι ότι ήδη υπέγραψα το σχέδιο προεδρικού διατάγματος και το θαλάσσιο πάρκο για την Caretta-Caretta σε λίγες μέρες θα είναι μία πραγματικότητα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης):
Η πέμπτη και τελευταία επίκαιρη ερώτηση η με αριθμό 1693/15.6.98 του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Υγείας και Πρόνοιας, σχετικά με τις προθέσεις του Υπουργείου για τη λειτουργία του "Kέντρου Παιδικής Μέριμνας Θηλέων" Λάρισας, διαγράφεται λόγω κωλύματος του κυρίου Υπουργού.
Ολοκληρώθηκε η συζήτηση των επικαίρων ερωτήσεων.
 

  



Σελίδα 10596 
ΠΡΟΕΔΡΕΥΩΝ (Λουκάς Αποστολίδης): Εισερχόμαστε στην ημερήσια διάταξης της
ΝΟΜΟΘΕΤΙΚΗΣ ΕΡΓΑΣΙΑΣ
Κύριοι συνάδελφοι, όπως γνωρίζετε έχουμε την ψήφιση νομοσχεδίων που κυρώνουν συμβάσεις. Το πρώτο είναι του Υπουργείου Εσωτερικών, Δημόσιας Διοίκησης και Αποκέντρωσης, το δεύτερο είναι του Υπουργείου Εθνικής 'Αμυνας, το τρίτο είναι του Υπουργείου Δημόσιας Τάξης και το τέταρτο του Υπουργείου Εμπορικής Ναυτιλίας.
Το πρώτο νομοσχέδιο είναι του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση των Πρωτοκόλλων Συνεργασίας στους τομείς της Τοπικής Αυτοδιοίκησης, της Πολιτικής 'Αμυνας και Πολιτικής Προστασίας και της Δημόσιας Διοίκησης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και των Υπουργείων Εσωτερικών και Οικονομικών της Κυπριακής Δημοκρατίας".
Ψηφίστηκε στη Διαρκή Επιτροπή κατά πλειοψηφία με επιφυλάξεις μόνο από το ΚΚΕ. Σύμφωνα με το άρθρο 108 του Κανονισμού της Βουλής οι έχοντες επιφυλάξεις ή αντιρρήσεις μπορούν να πάρουν το λόγο για δέκα λεπτά.
Κύριε Κόρακα, εσείς θα μιλήσετε;
ΣΤΡΑΤΗΣ ΚΟΡΑΚΑΣ: Μάλιστα.
ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, όπως σωστά είπατε ο τίτλος αυτού του σχεδίου νόμου είναι: "Κύρωση των Πρωτοκόλλων Συνεργασίας στους τομείς
της Τοπικής Αυτοδιοίκησης, της Πολιτικής 'Αμυνας και Πολιτικής Προστασίας και της Δημόσιας Διοίκησης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και των Υπουργείων Εσωτερικών και Οικονομικών της Κυπριακής Δημοκρατίας".
Φυσικά αυτό που μπορούμε να πούμε είναι ότι δεν θα είχαμε αντίρρηση για μια τέτοια συνεργασία ιδιαίτερα όταν πρόκειται για χώρες γειτονικές όπως είναι η Ελλάδα και η Κύπρος και μάλιστα με τους ιδιαίτερους δεσμούς και σχέσεις που έχουν αυτές οι δύο χώρες.
Ωστόσο έχουμε ορισμένους έντονους προβληματισμούς που διατυπώσαμε και στην Επιτροπή και οι οποίοι προέρχονται από τις εξής διατυπώσεις που υπάρχουν στα πρωτόκολλα.
Η πρώτη παρατήρηση αναφέρεται στην εισήγηση που λέει ότι οι στόχοι της συνεργασίας αυτής αποβλέπουν: Πρώτον, στην ανταλλαγή εμπειριών σχετικά με τη λειτουργία της Τοπικής Αυτοδιοίκησης στις χώρες της Ευρωπαϊκής 'Ενωσης για την προετοιμασία της Κυπριακής Δημοκρατίας στη ενταξιακή διαδικασία.
Εδώ θέλουμε να παρατηρήσουμε ότι είναι ειρωνία να έρχεται η ελληνική πλευρά να "προετοιμάσει" την κυπριακή πλευρά στο χώρο της Τοπικής Αυτοδιοίκησης και μάλιστα για την ενταξιακή της διαδικασία όπως είναι γνωστό σε ποια κατάσταση βρίσκεται η Τοπική Αυτοδιοίκηση στη χώρα μας, ανεξάρτητα από την ιστορία της. Είναι γνωστό ότι η Κυβέρνηση με τη συγκεκριμένη πολιτική που ακολουθάει την έχει κατεβάσει σε πολύ χαμηλά επίπεδα, συρρικνώνει συνεχώς τους πόρους της, την προσανατολίζει και τη μετατρέπει σε ένα φοροεισπράκτορα και φορομπήχτη αλλά ταυτόχρονα και όχημα για το πέρασμα της γενικότερης αντιλαϊκής πολιτικής της, της πολιτικής των ιδιωτικοποιήσεων κλπ.
Είναι γεγονός και έγινε φανερό κατά τη συζήτηση του νομοσχεδίου "ΚΑΠΟΔΙΣΤΡΙΑΣ" ότι η Τοπική Αυτοδιοίκηση προσανατολίζεται στο να περάσει στα χέρια ιδιωτών όλο και περισσότερες αρμοδιότητές της.
Πέραν από την αντίθεσή μας προς την Ευρωπαϊκή 'Ενωση και τη διεύρυνσή της με άλλες χώρες, αντίθεση που προέρχεται από αισθήματα αλληλεγγύης προς τους λαούς των υπό διεύρυνση χωρών έχουμε και αυτήν την παρατήρηση ότι εν πάση περιπτώσει θα έπρεπε πριν προσπαθήσουμε να μεταφέρουμε την πείρα μας και σε άλλους, να φτιάξουμε το δικό μας σπίτι.
'Ομως, η κύρια παρατήρησή μας βρίσκεται στο άρθρο 2 το οποίο αναφέρεται σε θέματα "πολιτικής άμυνας" και "πολιτικής προστασίας" και λέει συγκεκριμένα: "Η συνεργασία στον άνω τομέα επεκτείνεται τόσο στη θεσμική οργάνωση της πολιτικής άμυνας και πολιτικής προστασίας όσο και στην κοινή δράση σε περιπτώσεις ανάγκης".
Χθες στην επιτροπή 'Αμυνας και Εξωτερικών Υποθέσεων συζητήσαμε το νομοσχέδιο για την "παλαϊκή άμυνα". Εκεί δίνεται ο ορισμός τι εννοούμε με πολιτική άμυνα και το διαβάζω: "Πολιτική άμυνα νοείται η οργάνωση, καθοδήγηση και κινητοποίηση των πολιτικών δυνάμεων της χώρας για την προστασία της από κάθε είδους εχθρικές προσβολές και την αντιμετώπιση κάθε είδους καταστροφών".
'Εχουμε να κάνουμε εδώ δηλαδή και με στρατιωτική συνεργασία. Βέβαια στο πνεύμα αυτό το υπό συζήτηση νομοσχέδιο προωθεί με τρόπο έμμεσο πλην σαφή τη γνωστή αντίληψη περί "ενιαίου αμυντικού δόγματος". Εμείς είμαστε διαμετρικά αντίθετοι, κάθετα αντίθετοι προς τέτοιου είδους αντιλήψεις γιατί πιστεύουμε ότι πέρα από την εκμετάλλευση του πατριωτισμού που γίνεται και την αισθηματική φόρτιση που μπορεί να υπάρχει, πιστεύουμε επαναλαμβάνω αυτές οι αντιλήψεις στην ουσία ρίχνουν νερό στο μήλο του κατακτητή όπως είναι η Τουρκία και είναι επόμενο αυτή να μας πει: "για ποιο κράτος ισότιμο μέλος του ΟΗΕ μιλάτε, φέρτε σεις τα δικά σας στρατεύματα και την κατοχή σας στο ελληνικό τμήμα -όπως λένε- της Κύπρου και εμείς στο τουρκικό τμήμα, -στο βόρειο κατεχόμενο- και έτσι να πάψουμε να μιλάμε περί Κύπρου, κράτους ανεξάρτητου κλπ.
Για όλους αυτούς τους λόγους εμείς προβληματιζόμαστε σοβαρά. Δεν θα καταψηφίσουμε αυτό το νομοσχέδιο αλλά δεν μπορούμε και να το ψηφίσουμε. Επειδή πρόκειται για την Κύπρο. Ψηφίζουμε παρόν.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Κύρωση των Πρωτοκόλλων Συνεργασίας στους τομείς της Τοπικής Αυτοδιοίκησης της Πολιτικής 'Αμυνας και Πολιτικής Προστασίας και της Δημόσιας Διοίκησης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και των Υπουργείων Εσωτερικών και Οικονομικών της Κυπριακής Δημοκρατίας". Και ερωτάται το Σώμα, γίνεται δεκτό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο "Κύρωση των Πρωτοκόλλων Συνεργασίας στους τομείς της Τοπικής Αυτοδιοίκησης, της Πολιτικής 'Αμυνας και Πολιτικής Προστασίας και της Δημόσιας Διοίκησης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και των Υπουργείων Εσωτερικών και Οικονομικών της Κυπριακής Δημοκρατίας" έγινε δεκτό σε μόνη συζήτηση κατ' αρχήν, κατ' άρθρο και στο σύνολο κατά πλειοψηφία και έχει ως εξής:
Κύρωση των Πρωτοκόλλων Συνεργασίας στους τομείς της Τοπικής Αυτοδιοίκησης, της Πολιτικής 'Αμυνας και Πολιτικής Προστασίας και της Δημόσιας Διοίκησης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και των Υπουργείων Εσωτερικών και Οικονομικών της Κυπριακής Δημοκρατίας
'Aρθρο πρώτο
Κυρώνονται και έχουν την ισχύ, που ορίζει το άρθρο 28 παρ. 1 του Συντάγματος, τα Πρωτόκολλα Συνεργασίας στους τομείς της Τοπικής Αυτοδιοίκησης, της Πολιτικής 'Αμυνας και Πολιτικής Προστασίας και της Δημόσιας Διοίκησης, μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και των Υπουργείων Εσωτερικών και Οικονομικών της Κυπριακής Δημοκρατίας, που 
 

  



Σελίδα 10597 
υπογράφηκαν στη Λευκωσία στις 23 και 24 Ιανουαρίου 1997, αντίστοιχα, των οποίων το κείμενο σε πρωτότυπο στην ελληνική γλώσσα, έχει ως εξής:
ΠΡΩΤΟΚΟΛΛΟ ΣΥΝΕΡΓΑΣΙΑΣ
ΤΟΥ ΥΠΟΥΡΓΕΙΟΥ ΕΣΩΤΕΡΙΚΩΝ,
ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΠΟΚΕΝΤΡΩΣΗΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
KAI ΤΟΥ
ΥΠΟΥΡΓΕΙΟΥ ΕΣΩΤΕΡΙΚΩΝ
ΤΗΣ ΚΥΠΡΙΑΚΗΣ ΔΗΜΟΚΡΑΤΙΑΣ
Ο Υπουργός Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και ο Υπουργός Εσωτερικών της Κυπριακής Δημοκρατίας,
ΑΝΑΓΝΩΡΙΖΟΝΤΑΣ τη σημασία της πολύπλευρης συνεργασίας μεταξύ Ελλάδας και Κύπρου σε όλους τους τομείς και σε όλα τα επίπεδα,
ΕΠΙΘΥΜΩΝΤΑΣ να συμβάλλουν και να στηρίξουν με τη συνεργασία σε τομείς της αρμοδιότητας των δύο Υπουργείων την κοινή αντιμετώπιση και το συντονισμό, στοιχεία σταθερά των φιλικών και αδελφικών σχέσεων των δύο χωρών,
ΛΑΜΒΑΝΟΝΤΑΣ υπόψη τις τάσεις και τις εξελίξεις που παρατηρούνται στην Ευρώπη, και
ΘΕΩΡΩΝΤΑΣ απαραίτητη τη συνεργασία σε θέματα αρμοδιότητάς τους, καθώς και την αλληλοενημέρωση, ανταλλαγή εμπειριών και το συντονισμό των ενεργειών τους σε διμερές και διεθνές επίπεδο, συμφωνούν στην ανάπτυξη κοινών δραστηριοτήτων στους τομείς αρμοδιότητας των δύο Υπουργείων.
ΜΕΡΟΣ ΠΡΩΤΟ
Τα Συμβαλλόμενα Μέρη θα παίρνουν όλα τα κατάλληλα μέτρα για την προώθηση της στενότερης συνεργασίας μεταξύ τους.
Ειδικότερα η συνεργασία θα περιλαμβάνει:
'Αρθρο 1: Θέματα Τοπικής Αυτοδιοίκησης
Η συνεργασία στον τομέα αυτόν περιλαμβάνει την ανταλλαγή εμπειριών που αναφέρονται στη λειτουργία της τοπικής αυτοδιοίκησης στο πλαίσιο της Ευρωπαϊκής 'Ενωσης έτσι ώστε να προετοιμαστεί η Κυπριακή πλευρά για την ενταξιακή διαδικασία.
Συνεργασία και ανταλλαγή εμπειριών μεταξύ των υπηρεσιακών στελεχών των δύο Υπουργείων, των αιρετών και των υπαλλήλων της τοπικής αυτοδιοίκησης των δύο χωρών, με σκοπό να γνωρίσουν σε βάθος τα αντίστοιχα συστήματα τοπικής αυτοδιοίκησης και να αποκομίσουν χρήσιμα στοιχεία για την οργάνωση και λειτουργία του θεσμού στις δύο χώρες.
Κοινή οργάνωση προγραμμάτων επιμόρφωσης και κατάρτισης για αιρετούς και στελέχη της τοπικής αυτοδιοίκησης με συμμετοχή της Κεντρικής 'Ενωσης Δήμων και Κοινοτήτων Ελλάδος και της 'Ενωσης Δήμων Κύπρου.
Επέκταση των αδελφοποιήσεων πόλεων και αξιοποίηση του Ευρωπαϊκού κεκτημένου.
'Αρθρο 2: Θέματα Πολιτικής 'Αμυνας και Πολιτικής Προστασίας
Η συνεργασία στον άνω τομέα επεκτείνεται στη θεσμική οργάνωση της Πολιτικής 'Αμυνας και Πολιτικής Προστασίας όσο και στην κοινή δράση σε περιπτώσεις ανάγκης.
Τα ειδικότερα ζητήματα θα εξετάζονται από τη Διαρκή Συντονιστική Επιτροπή Συνεργασίας.
'Αρθρο 3: Αντιμετώπιση κοινών θεμάτων αρμοδιοτήτων των δύο Υπουργείων
Τα δύο Μέρη συμφωνούν να αντιμετωπίζουν στο πλαίσιο της Διαρκούς Συντονιστικής Επιτροπής Συνεργασίας τα προβλήματα των πολιτών της μιας χώρας που διαβιούν στην άλλη.
Αυτό θα γίνεται στο πλαίσιο του κλίματος των αδελφικών σχέσεων, με πνεύμα αμοιβαιότητας και με στόχο την όσο το δυνατόν ελαχιστοποίηση και συνολική αντιμετώπιση αυτών των προβλημάτων.
'Αρθρο 4: Αντιμετώπιση θεμάτων ομογενών που δεν είναι πολίτες των δύο χωρών
Τα δύο Μέρη θα συνεργάζονται και θα μεριμνούν για την αντιμετώπιση προβλημάτων που αναφέρονται στους ομογενείς, οι οποίοι εγκαθίστανται για παραμονή και εργασία στις δύο χώρες.
Στο πλαίσιο της συνεργασίας γίνεται καταγραφή αυτών των προβλημάτων και παρακολουθείται η αντιμετώπισή τους.
'Αρθρο 5: 'Αλλα θέματα που θα εισηγούνται τα δύο Μέρη
Τα δύο Μέρη έχουν τη δυνατότητα εξέτασης ζητημάτων κοινού ενδιαφέροντος που εμπίπτουν στο πνεύμα του παρόντος Πρωτοκόλλου.
ΜΕΡΟΣ ΔΕΥΤΕΡΟ
'Αρθρο 6: Οργανωτικές Ρυθμίσεις
Το Υπουργείο Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας θα ενεργεί μέσω της Γενικής Διεύθυνσης Αναπτυξιακών Προγραμμάτων. Το Υπουργείο Εσωτερικών της Κυπριακής Δημοκρατίας θα ενεργεί μέσω του Γενικού Διευθυντή ή άλλου αρμόδιου λειτουργού που ήθελε οριστεί για το σκοπό αυτόν.
Η ανταλλαγή εμπειρογνωμόνων και ειδικών στο πλαίσιο του παρόντος Πρωτοκόλλου θα διενεργείται με βάση την ισότιμη φιλοξενία με τον ακόλουθο τρόπο:
Η πλευρά που δέχεται τη φιλοξενία θα καλύπτει τα έξοδα μετάβασης και επιστροφής και η πλευρά που παρέχει τη φιλοξενία θα καλύπτει τα έξοδα διαμονής, διατροφής και διακίνησης μέσα στην επικράτειά του.
'Αρθρο 7: Προγράμματα Συνεργασίας
Για την υλοποίηση της συνεργασίας τα αρμόδια Υπουργεία θα διαμορφώνουν προγράμματα συνεργασίας με διετή ισχύ, τα οποία θα περιλαμβάνουν τους συγκεκριμένους στόχους, τα μέτρα και το χρονοδιάγραμμα υλοποίησής τους.
Η χρηματοδότηση των δραστηριοτήτων που θα αναπτύσσονται στο πλαίσιο του Πρωτοκόλλου θα προέρχεται τόσο από τα δύο Υπουργεία, όσο και από σχέδια τεχνικής βοήθειας ή και άλλες διαθέσιμες πηγές, όπως θα συμφωνείται μεταξύ των δύο Υπουργείων.
'Αρθρο 8: Διαρκής Συντονιστική Επιτροπή για θέματα Εσωτερικών Υποθέσεων
Την ευθύνη για την αποτελεσματική υλοποίηση του πλαισίου συνεργασίας θα έχει Διαρκής Συντονιστική Επιτροπή και η οποία αποτελείται:
Από Ελλαδικής πλευράς, από τρία μέλη που ορίζονται με απόφαση του Υπουργού Εσωτερικών, Δημόσιας Διοίκησης και 
 

  



Σελίδα 10598 
Αποκέντρωσης.
Από Κυπριακής πλευράς, από τρία μέλη που ορίζονται με απόφαση του Υπουργού Εσωτερικών.
Αποστολή της Επιτροπής είναι:
Η κατάρτιση και παρακολούθηση των προγραμμάτων συνεργασίας.
Ο συντονισμός και η εξέταση των θεμάτων που υποβάλλουν σ' αυτό υπό μορφή εισηγήσεων οι διάφορες υπηρεσίες.
Η επίλυση θεμάτων συνεργασίας και η προετοιμασία των εκάστοτε συναντήσεων των δυο Υπουργών.
Η Επιτροπή θα συνέρχεται δύο φορές ετησίως, υπό την προεδρία των δύο Υπουργών στην Αθήνα και τη Λευκωσία εναλλάξ, για μελέτη και αξιολόγηση της προόδου των προγραμμάτων συνεργασίας, διασφαλίζοντας τη συνεχή και απρόσκοπτη επικοινωνία μεταξύ τους:
Οι δύο πλευρές θα επικοινωνούν άμεσα, όποτε χρειαστεί.
Η πλευρά που οργανώνει τη συνάντηση στη χώρα της θα καταρτίζει σχέδιο ημερήσιας διάταξης, το οποίο θα αποστέλλει στην άλλη πλευρά δεκαπέντε τουλάχιστον ημέρες πριν από τη συνάντηση.
'Αρθρο 9: Θέση σε ισχύ - διάρκεια
Το Πρωτόκολλο αυτό υπόκειται σε έγκριση, σύμφωνα με τις διατάξεις που ισχύουν σε κάθε Συμβαλλόμενο Μέρος. Η ισχύς του αρχίζει από τη μεταξύ των Μερών ανταλλαγή των διπλωματικών διακοινώσεων με τις οποίες θα γνωστοποιείται αμοιβαία η ολοκλήρωση από κάθε Συμβαλλόμενο Μέρος των προϋποθέσεων για τη θέση του σε ισχύ.
Το Πρωτόκολλο αυτό ισχύει για πέντε χρόνια και ανανεώνεται αυτοδίκαια για διαδοχικές περιόδους ενός χρόνου, εκτός εάν ένα από τα Συμβαλλόμενα Μέρη το καταγγείλει γραπτώς έξι μήνες πριν από τη λήξη του.
'Εγινε και υπογράφηκε στη Λευκωσία στις 23 Ιανουαρίου 1997 σε δύο πρωτότυπα στην ελληνική γλώσσα, τα οποία είναι εξίσου αυθεντικά.
Για την Κυβέρνηση της Για την Κυβέρνηση τηςΕλληνικήςΚυπριακήςΔημοκρατίας ΔημοκρατίαςΑΛΕΞ. ΠΑΠΑΔΟΠΟΥΛΟΣ ΝΤΙΝΟΣ ΜΙΧΑΗΛΙΔΗΣΥπουργός Εσωτερικών, Υπουργός ΕσωτερικώνΔημόσιας Διοίκησης
και Αποκέντρωσης
ΠΡΩΤΟΚΟΛΛΟ ΣΥΝΕΡΓΑΣΙΑΣ
ΤΟΥ ΥΠΟΥΡΓΕΙΟΥ ΕΣΩΤΕΡΙΚΩΝ,
ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΠΟΚΕΝΤΡΩΣΗΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
ΚΑΙ ΤΟΥ
ΥΠΟΥΡΓΕΙΟΥ ΟΙΚΟΝΟΜΙΚΩΝ
ΤΗΣ ΚΥΠΡΙΑΚΗΣ ΔΗΜΟΚΡΑΤΙΑΣ
Το Υπουργείο Eσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και το Υπουργείο Οικονομικών της Κυπριακής Δημοκρατίας, αναγνωρίζοντας την αναγκαιότητα πολυεπίπεδης διοικητικής συνεργασίας μεταξύ των δύο Χωρών, εν όψει ιδίως:
- της ενίσχυσης των μεταξύ τους δεσμών,
- της γενικευμένης συνεργασίας των Κυβερνήσεων των δύο Χωρών σε θέματα κοινού ενδιαφέροντος,
- της κοινής στόχευσης των Κυβερνήσεων για τον εκσυγχρονισμό της δημόσιας διοίκησης των δύο Χωρών,
συμφωνούν στην ανάπτυξη κοινών δραστηριοτήτων στον τομέα της δημόσιας διοίκησης.
ΜΕΡΟΣ ΠΡΩΤΟ
Τα Συμβαλλόμενα Μέρη θα παίρνουν όλα τα κατάλληλα μέτρα για την προώθηση της στενότερης συνεργασίας μεταξύ τους στον τομέα της δημόσιας διοίκησης.
Ειδικότερα, η συνεργασία θα περιλαμβάνει:
'Αρθρο 1: Κοινές προσπάθειες για τον εκσυγχρονισμό και την αναβάθμιση της δημόσιας διοίκησης
Τα δύο Υπουργεία θα συνεργάζονται αναφορικά με την προετοιμασία, παρακολούθηση και αξιολόγηση της εφαρμογής σχεδίων, προγραμμάτων και μέτρων για την:
(α) Οργανωτική αναδιοργάνωση των δημοσίων υπηρεσιών. 
(β) Απλούστευση της νομοθεσίας και των διοικητικών διαδικασιών.
(γ) Βελτίωση μεθόδων εργασίας και εισαγωγή σύγχρονων τεχνολογιών.
(δ) Ορθολογική διαμόρφωση των επιπέδων στελέχωσης.
(ε) Αύξηση της αποδοτικότητας και αποτελεσματικότητας.
(στ) Βελτίωση της εικόνας της δημόσιας διοίκησης.
'Αρθρο 2: Συνεργασία σε ευρεία βάση στον τομέα της εκπαίδευσης και επιμόρφωσης διοικητικών στελεχών και πραγματοποίηση κοινών προγραμμάτων από τους εξειδικευμένους φορείς επιμόρφωσης των δύο Μερών
Τα δύο Υπουργεία θα διοργανώνουν επιμορφωτικά προγράμματα ανάπτυξης ανθρώπινου δυναμικού, τα οποία θα απευθύνονται σε δημόσιους λειτουργούς ή και σε προσωπικό του ημιδημόσιου και του ιδιωτικού τομέα, τόσο των δύο χωρών όσο και χωρών της ευρύτερης περιοχής τους. Ο προγραμματισμός, το περιεχόμενο και οι λεπτομέρειες των επιμορφωτικών δραστηριοτήτων θα συμφωνούνται μεταξύ των δύο Υπουργείων.
'Αρθρο 3: Διεξαγωγή ερευνών και μελετών
Τα δύο Υπουργεία θα προωθούν την έρευνα στον τομέα της δημόσιας διοίκησης μέσω εκπόνησης και εφαρμογής κοινών ερευνητικών προγραμμάτων με συμμετοχή φορέων της Ελλάδας και της Κύπρου, καθώς και με συμμετοχή φορέων από άλλες χώρες της ευρύτερης περιοχής τους. Το αντικείμενο των ερευνών και μελετών και οι άλλες σχετικές λεπτομέρειες θα συμφωνούνται μεταξύ των δύο Υπουργείων.
'Αρθρο 4: Ανταλλαγή εμπειριών και πληροφοριών
Τα δύο Υπουργεία θα προωθήσουν την εγκαθίδρυση σε συστηματική βάση μηχανισμών ανταλλαγής πληροφοριών και αξιοποίησης εμπειριών σε θέματα δημόσιας διοίκησης και ιδιαίτερα:
- την ουσιαστική επικοινωνία μεταξύ των δημοσίων λειτουργών των δύο Μερών μέσω ανταλλαγών στελεχών και λοιπού προσωπικού,
- την προώθηση της συμμετοχής της Κύπρου σε αντίστοιχα ευρωπαϊκά προγράμματα,
- το συντονισμό της διεθνούς παρουσίας των δύο Μερών στο εξωτερικό και των συμμετοχών σε συνέδρια/ σεμινάρια που αφορούν θέματα δημόσιας διοίκησης που οργανώνει η κάθε Χώρα,
- την πρακτική αξιοποίηση της διεθνούς διοικητικής εμπειρίας.
'Αρθρο 5: Ανταλλαγή εμπειρογνωμόνων και ειδικών για τη μελέτη εξειδικευμένων θεμάτων δημόσιας διοίκησης
Τα δύο Υπουργεία θα προωθήσουν την ανταλλαγή εμπειρογνωμόνων και ειδικών σε θέματα ή ειδικότητες που θα συμφωνούνται αναφορικά με τη δημόσια διοίκηση και το ανθρώπινο δυναμικό.
Σε όλες τις μορφές συνεργασίας έμφαση θα δίνεται στην αξιοποίηση προγραμμάτων και εμπειριών σε θέματα Ευρωπαϊκής 'Ενωσης.
 

  
 Σελίδα 10599 
ΜΕΡΟΣ ΔΕΥΤΕΡΟ
'Αρθρο 6: Οργανωτικές ρυθμίσεις
Το Υπουργείο Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας θα ενεργεί μέσω της Γενικής Διεύθυνσης Διοικητικού Εκσυγχρονισμού της Γενικής Γραμματείας Δημόσιας Διοίκησης και του Εθνικού Κέντρου Δημόσιας Διοίκησης. Το Υπουργείο Οικονομικών της Κυπριακής Δημοκρατίας θα ενεργεί μέσω της Υπηρεσίας Δημόσιας Διοίκησης και Προσωπικού και της Κυπριακής Ακαδημίας Δημόσιας Διοίκησης.
Η ανταλλαγή εμπειρογνωμόνων και ειδικών στο πλαίσιο του παρόντος Πρωτοκόλλου θα διενεργείται με βάση την ισότιμη φιλοξενία με τον ακόλουθο τρόπο: Η πλευρά που δέχεται τη φιλοξενία θα καλύπτει τα έξοδα μετάβασης και επιστροφής και η πλευρά που παρέχει τη φιλοξενία θα καλύπτει τα έξοδα διαμονής, διατροφής και διακίνησης μέσα στην επικράτειά της.
'Αρθρο 7: Προγράμματα συνεργασίας
Για την υλοποίηση της συνεργασίας τα αρμόδια Υπουργεία θα διαμορφώνουν προγράμματα συνεργασίας με διετή ισχύ, τα οποία θα περιλαμβάνουν τους συγκεκριμένους στόχους, τα μέτρα και το χρονοδιάγραμμα υλοποίησής τους.
Η χρηματοδότηση των δραστηριοτήτων που θα αναπτύσσονται στο πλαίσιο του Πρωτοκόλλου θα προέρχεται τόσο από τα δύο Υπουργεία όσο και από σχέδια τεχνικής βοήθειας ή/και άλλες διαθέσιμες πηγές, όπως θα συμφωνείται μεταξύ των δύο Υπουργείων.
'Αρθρο 8: Διαρκής Συντονιστική Επιτροπή για θέματα Δημόσιας Διοίκησης
Την ευθύνη για την αποτελεσματική υλοποίηση του πλαισίου συνεργασίας θα έχει Διαρκής Συντονιστική Επιτροπή η οποία αποτελείται:
Από Ελλαδικής πλευράς, από τρία μέλη που ορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης.
Από Κυπριακής πλευράς, από τρία μέλη που ορίζονται με απόφαση του Υπουργού Οικονομικών.
Αποστολή της Επιτροπής είναι:
- Η κατάρτιση και παρακολούθηση των προγραμμάτων συνεργασίας.
- Ο συντονισμός και η εξέταση των θεμάτων που υποβάλλουν σε αυτή υπό μορφή εισηγήσεων οι διάφορες υπηρεσίες.
- Η επίλυση θεμάτων συνεργασίας και η προετοιμασία των εκάστοτε συναντήσεων των δύο Υπουργών.
Η Επιτροπή θα συνέρχεται δύο φορές ετησίως, υπό την προεδρία των δύο Υπουργών, στην Αθήνα και τη Λευκωσία εναλλάξ, για μελέτη και αξιολόγηση της προόδου των προγραμμάτων συνεργασίας διασφαλίζοντας τη συνεχή και απρόσκοπτη επικοινωνία μεταξύ τους.
Οι δύο πλευρές θα επικοινωνούν άμεσα, όποτε χρειαστεί.
Η πλευρά που οργανώνει τη συνάντηση στη Χώρα της θα καταρτίζει σχέδιο ημερήσιας διάταξης, το οποίο θα αποστέλλεται στην άλλη πλευρά δεκαπέντε τουλάχιστον ημέρες πριν από τη συνάντηση.
'Αρθρο 9: Θέση σε ισχύ - διάρκεια
Το Πρωτόκολλο αυτό υπόκειται σε έγκριση, σύμφωνα με τις συνταγματικές διατάξεις που ισχύουν σε κάθε Συμβαλλόμενο Μέρος. Η ισχύς του αρχίζει από τη μεταξύ των Μερών ανταλλαγή των διπλωματικών διακοινώσεων, με τις οποίες θα γνωστοποιείται αμοιβαία η ολοκλήρωση από κάθε Συμβαλλόμενο Μέρος των προϋποθέσεων για τη θέση του σε ισχύ.
Το Πρωτόκολλο αυτό ισχύει για πέντε χρόνια και ανανεώνεται αυτοδίκαια για διαδοχικές περιόδους ενός χρόνου, εκτός εάν ένα από τα Συμβαλλόμενα Μέρη το καταγγείλει γραπτώς έξι μήνες πριν από τη λήξη του.
'Εγινε και υπογράφηκε στη Λευκωσία στις 24 Ιανουαρίου 1997 σε δύο πρωτότυπα στην ελληνική γλώσσα, τα οποία είναι εξίσου αυθεντικά.

Για την Κυβέρνηση της 
Ελληνικής 
Δημοκρατίας 
ΑΛΕΞ. ΠΑΠΑΔΟΠΟΥΛΟΣ 
Υπουργός Εσωτερικών, Δημόσιας Διοίκησης και Αποκέντρωσης

Για την Κυβέρνηση της
Κυπριακής
Δημοκρατίας
ΧΡ. ΧΡΙΣΤΟΔΟΥΛΟΥ
Υπουργός Οικονομικών


'Αρθρο δεύτερο
1. Τα προγράμματα συνεργασίας του άρθρου 7 του κάθε Πρωτοκόλλου Συνεργασίας, με τα οποία θα ρυθμιστούν ειδικότερα θέματα λεπτομερειακού και τεχνικού χαρακτήρα και τα οποία θα περιλαμβάνουν τους συγκεκριμένους στόχους, τα μέτρα και το χρονοδιάγραμμα υλοποίησής τους, θα καταρτισθούν από τους αντιπροσώπους των αρμόδιων Υπουργείων των Συμβαλλόμενων Μερών και θα υπογραφούν από τους αρμόδιους Υπουργούς.
2. Τα Πρωτόκολλα - Πρακτικά, που καταρτίζονται από τη Διαρκή Συντονιστική Επιτροπή του άρθρου 8 του κάθε Πρωτοκόλλου Συνεργασίας, εγκρίνονται με κοινή πράξη των αρμόδιων κατά περίπτωση Υπουργών.
'Αρθρο τρίτο
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και των Πρωτοκόλλων Συνεργασίας που κυρώνονται από την πλήρωση των προϋποθέσεων του άρθρου 9 αυτών.]
ΠΡΟΕΔΡΕΥΩΝ (Λουκάς Αποστολίδης): Εισερχόμαστε στο έτερο των νομοσχεδίων του Υπουργείου Εθνικής 'Αμυνας: "Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση Μνημονίου 'Ατυπης Συμφωνίας (M.O.U) για το σχηματισμό και τη λειτουργία μιας κοινοπραξίας SAMSON POD για την υλοποίηση της Συνθήκης των Ανοικτών Ουρανών (Open Skies), Φάση Ι".
Εδώ υπάρχουν επιφυλάξεις...
ΙΩΑΝΝΗΣ ΒΑΡΒΙΤΣΙΩΤΗΣ: Γιατί δεν συζητάμε την υπ' αριθμ. 4 σύμβαση;
ΠΡΟΕΔΡΕΥΩΝ (Λουκάς Αποστολίδης): 'Ετσι μου τα έχουν δώσει, αυτή είναι η σειρά.
Θα υπάρξουν δύο τοποθετήσεις από μέρους του Κομμουνιστικού Κόμματος Ελλάδας και από μέρους του ΔΗ.Κ.ΚΙ. και θα πάμε αμέσως στην επόμενη σύμβαση.
Μην ξεχνάμε ότι έχει τοποθετηθεί αρνητικά το ΚΚΕ και το ΔΗ.Κ.ΚΙ.
Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, είχαμε τοποθετηθεί αρνητικά και κατά τη συζήτηση της γνωστής "Συνθήκης Ανοιχτών Ουρανών" όταν συζητήθηκε εδώ στη Βουλή στις 20 Μαϊου 1993. Τότε καταγγείλαμε ότι η συνθήκη αυτή απέβλεπε κυρίως στο να εξασφαλίσει τον έλεγχο από τους δυτικούς πάνω στις ανατολικές χώρες, ενώ οι ίδιες οι ανατολικές χώρες πρώην σοσιαλιστικές δεν θα είχαν τη δυνατότητα να ελέγξουν τους δυτικούς. Εξάλλου είναι μία συνθήκη μέσα από την οποία προωθείται η νέα ιμπεριαλιστική τάξη πραγμάτων.
Δεν θα επεκταθώ για να μην πάρω χρόνο. 
Το σχέδιο νόμου που συζητάμε σήμερα: "Κύρωση Μνημονείου 'Ατυπης Συμφωνίας για το σχηματισμό και της λειτουργία μιας κοινοπραξίας SAMSON POD, για την υλοποίηση της Συνθήκης Ανοικτών Ουρανών" έρχεται να προωθήσει την υλοποίηση αυτής της συνθήκης, που τότε καταγγείλαμε με 
 




Σελίδα 10600 
έντονο τρόπο και καταψηφίσαμε.
Αφού καταγγείλαμε τη συνθήκη και την καταψηφίσαμε, γιατί ακριβώς προωθεί τη νέα τάξη πραγμάτων, τον παραπέρα έλεγχο των ιμπεριαλιστών πάνω στην περιοχή μας, γιατί ουσιαστικά αναγάγει την κατασκοπία ως παράγοντα σταθερότητας κλπ., για όλους αυτούς τους λόγους, δεν συμφωνούμε και καταψηφίζουμε οποιοδήποτε μέτρο παίρνετε για την εφαρμογή αυτής της συνθήκης. Κατά συνέπεια καταψηφίζουμε και το Μνημόνιο που έρχεται προς κύρωση.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Ρόκο, ως εκπρόσωπος του ΔΗ.Κ.ΚΙ., έχετε το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, και για λόγους φωνητικούς, θα πω μόνο δύο κουβέντες. 
Εμμένουμε στην καταψήφιση, διότι διαπιστώνουμε ότι αυτή η ιδιαίτερη σύμβαση έχει να κάνει με προηγούμενες συμβάσεις, με δεσμεύσεις εξοπλισμών C-130 κλπ. Ακόμα και οι όροι της σύμβασης είναι αδιευκρίνιστοι. Δεν μπορεί κανείς να ενσκύψει, μόνο με τεχνοκρατικούς όρους και τέτοιους εμείς δεν διαθέτουμε. Μόνο πολιτικούς όρους ξέρουμε. Καταψηφίζουμε.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, το λόγο, παρακαλώ.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Βεζδρεβάνη, έχετε το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, νομίζω ότι η διαδικασία που γίνεται για την ψήφιση των συμβάσεων δεν είναι η σωστότερη. Θα σας πω γιατί.
ΠΡΟΕΔΡΕΥΩΝ (Λουκάς Αποστολίδης): Ανοίξτε, κύριε συνάδελφε, το άρθρο του Κανονισμού 108. Θέλετε να σας το διαβάσω;
ΗΛΙΑΣ ΒΕΖΔΡΕΒΑΝΗΣ: 'Οχι, κύριε Πρόεδρε, το γνωρίζω.'Αλλο θέλω να σας πω και θα παρακαλούσα να με ακούσετε.
Υπάρχουν οι συμβάσεις οι οποίες κατανέμονται στις ανάλογες επιτροπές.'Οσοι εκ των συναδέλφων δεν μετέχουμε αυτών των επιτροπών -και είναι πολύ φυσικό, γιατί όλοι μετέχουμε σε μια Διαρκή Επιτροπή- είναι πολύ φυσικό να μη γνωρίζουμε το αντικείμενο των συμβάσεων.
Οπότε, λοιπόν, έρχεται στη Βουλή και όποια συζήτηση έγινε στη Διαρκή Επιτροπή, αν -όπως στην περίπτωση αυτή- κάποια κόμματα δεν επιφυλάχθησαν, όλοι οι συνάδελφοι δεν γνωρίζουμε τι ακριβώς συμβαίνει.
Γι' αυτό, λοιπόν θα πρότεινα ή το θέτω σε σας, το Προεδρείο να το εξετάσει και να δει με ποιο τρόπο μπορεί να λύσει το θέμα, για τις συμβάσεις, να γίνεται κάποια συζήτηση έστω ενός εικοσαλέπτου μέσα στην Αίθουσα για να ενημερωνόμαστε.
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, το άκουσα και είναι πράγματι δίκαιο αυτό που θέτετε ως αίτημα, δεν μπορώ όμως, από τη στιγμή που ψηφίζεται με βάση τον Κανονισμό.
Εγώ θα το μεταφέρω ευχαρίστως στον κύριο Πρόεδρο και να γίνει και αντικείμενο ενδεχόμενα της Διάσκεψης των Προέδρων, να δουν ...
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν το είπα για να γίνει τώρα η συζήτηση. Είπα ότι θα πρέπει να βρεθεί κάποια λύση. Διότι δεν μπορούμε ως 'Ελληνες Βουλευτές να λέμε ναι σε κάποιες συμβάσεις και να μη γνωρίζουμε το περιεχόμενό τους.
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, η ένστασή σας είναι σωστή. 
ΗΛΙΑΣ ΒΕΖΔΡΕΒΑΝΗΣ: Θέλω να πω δύο λόγια για την ψηφιζομένη ...
ΠΡΟΕΔΡΕΥΩΝ (Λουκάς Αποστολίδης): 'Οχι, κύριε συνάδελφε, γιατί τότε θα μου ζητήσουν το λόγο και άλλοι συνάδελφοι που ήδη τον έχουν ζητήσει. 
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν ήμουν στην επιτροπή για να συμφωνήσω.
ΠΡΟΕΔΡΕΥΩΝ (Λουκάς Αποστολίδης): Θα παραβιάσω εγώ τη διαδικασία;
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν έχω δικαίωμα να διαφωνήσω στην Αίθουσα;
ΠΡΟΕΔΡΕΥΩΝ (Λουκάς Αποστολίδης): Να διαφωνήσετε, αλλά δεν έχετε δικαίωμα να παραβείτε τον Κανονισμό.
ΗΛΙΑΣ ΒΕΖΔΡΕΒΑΝΗΣ: Παρ' ότι δεν διαφωνώ με τη σύμβαση, απλώς λέω ότι θα μπορούσε...
ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, δεν έχετε το λόγο.
Παρακαλώ να μη γραφτεί τίποτε στα Πρακτικά.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, δικαιούται να διαφωνεί.
ΠΡΟΕΔΡΕΥΩΝ (Λουκάς Αποστολίδης): Να μου το δείξετε, κύριε Βαρβιτσιώτη, εσείς ως παλαιότερος, πού δικαιούται και πολύ ευχαρίστως να δώσω το λόγο. Το άρθρο 108 αναφέρεται συγκεκριμένα σε Κοινοβουλευτικούς Εκπροσώπους και σε κόμματα που έχουν εκφράσει αντιρρήσεις, επιφυλάξεις. Είναι ρητή η διάταξη, άρθρο 108. Αν θέλετε να σας τη διαβάσω επ'ακριβώς. Δεν μιλάει για συναδέλφους Βουλευτές.
ΗΛΙΑΣ ΒΕΖΔΡΕΒΑΝΗΣ: Τότε να διατηρούμε επιφυλάξεις για να μιλάμε στη Βουλή.
ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, εγώ θα σας πω το εξής, για την ουσία της διαδικασίας. Μόλις τελειώσει ο κύριος συνάδελφος, θα σας δώσω ένα λεπτό -και όποιος άλλος συνάδελφος το ζητήσει- για να εκφράσετε ενδεχόμενα τις επιφυλάξεις σας, εάν έχετε. Εάν έχετε όντως επιφυλάξεις και θα την καταψηφίσετε, εγώ θα κάνω αυτήν τη διασταλτική ερμηνεία στη διάταξη...
ΙΩΑΝΝΗΣ ΒΑΡΒΙΤΣΙΩΤΗΣ: Μα, δεν κάνετε καμία διασταλτική... 
ΠΡΟΕΔΡΕΥΩΝ (Λουκάς Αποστολίδης): Μα, κύριε Βαρβιτσιώτη, προσέξτε, μου λέει ο κύριος συνάδελφος ότι συμφωνεί. Δεν είναι διασταλτική ερμηνεία αυτό που σας λέω εγώ; 
ΙΩΑΝΝΗΣ ΒΑΡΒΙΤΣΙΩΤΗΣ: Αν συμφωνεί, ναι.
ΠΡΟΕΔΡΕΥΩΝ (Λουκάς Αποστολίδης): Μα, αυτό μου είπε προηγουμένως, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Εάν όμως διαφωνεί...
ΠΡΟΕΔΡΕΥΩΝ (Λουκάς Αποστολίδης): Εάν διαφωνεί να του δώσω το λόγο αμέσως, αλλά μου λέει ότι συμφωνεί.
Διαφωνείτε, κύριε Βεζδρεβάνη;
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, μη θέλετε τη συζήτηση να την πάτε εκεί που θέλετε εσείς.
ΠΡΟΕΔΡΕΥΩΝ (Λουκάς Αποστολίδης): Μα δεν είπα, κύριε Βεζδρεβάνη...
ΗΛΙΑΣ ΒΕΖΔΡΕΒΑΝΗΣ: Εγώ σας λέω το εξής, ότι...
ΠΡΟΕΔΡΕΥΩΝ (Λουκάς Αποστολίδης): Αν διαφωνείτε, να σας δώσω το λόγο...
ΗΛΙΑΣ ΒΕΖΔΡΕΒΑΝΗΣ: Ακούστε, κύριε Πρόεδρε, είμαι υπέρ της συμβάσεως, αλλά ήθελα να εκφράσω κάποιες απόψεις. Αν μου επιτρέπετε για μισό λεπτό, μπορώ να τελειώσω τώρα.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε ...
ΠΡΟΕΔΡΕΥΩΝ (Λουκάς Αποστολίδης): Κύριε Βαρβιτσιώτη, επειδή σέβομαι και την πείρα σας, που την αναγνωρίζω, ειλικρινά αν υπάρχει μία άλλη διακριτική ευχέρεια, εγώ πολύ ευχαρίστως να δώσω το λόγο στους συναδέλφους και αν έχει την οποιαδήποτε επιφύλαξη κάποιος, να δώσω το λόγο επί της ουσίας.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, επειδή αναφερθήκατε ονομαστικά σε εμένα, εγώ συμφωνώ απολύτως με τις απόψεις του κ. Βεζδρεβάνη. Ο τρόπος με τον οποίο συζητούνται και κυρώνονται οι συμβάσεις στην Ολομέλεια της Βουλής, είναι θα έλεγα, αυστηρά κρίνοντας απαράδεκτος.
ΠΡΟΕΔΡΕΥΩΝ (Λουκάς Αποστολίδης): Και εγώ συμφωνώ.
ΙΩΑΝΝΗΣ ΒΑΡΒΙΤΣΙΩΤΗΣ: Το επιχείρημα του κ. Βεζδρεβάνη είναι πάρα πολύ ισχυρό, διότι εφόσον δεν μετέχουμε όλοι στις Διαρκείς Επιτροπές, δεν είναι δυνατόν να γνωρίζουμε το αντικείμενο, και δεν έχουμε εκφράσει τις απόψεις μας. Τουλάχιστον δεν μπορεί σε περιορισμένη ώρα να γίνει μία πιο ουσιαστική συζήτηση μέσα στην Αίθουσα αυτή.
ΠΡΟΕΔΡΕΥΩΝ (Λουκάς Αποστολίδης): Κύριε Βαρβιτσιώτη και εγώ συμφωνώ με το πνεύμα αυτό και την επιχειρηματολογία, που ανέπτυξε ο κ. Βεζδρεβάνης. Μάλιστα, είπα να μεταφέρω αυτήν τη συζήτηση στον κύριο Πρόεδρο και στη 
 

  



Σελίδα 10601 
Διάσκεψη των Προέδρων για να αλλάξει πράγματι, να τροποποιηθεί ο τρόπος που συζητάμε τις συμβάσεις. Δεν έχω καμία αντίρρηση επί της ουσίας.
Ο κ. Σπηλιωτόπουλος έχει το λόγο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, ως εισηγητής της Νέας Δημοκρατίας, θα ήθελα σε δύο λεπτά μόνο να επισημάνω, επειδή ακούστηκαν κάποιες αντιρρήσεις και επιφυλάξεις, γιατί η Νέα Δημοκρατία συμφωνεί στην κύρωση αυτής της συνθήκης. 
Η συνθήκη αυτή αφορά στην από αέρος επιθεώρηση των εξοπλισμών των χωρών, που συμμετέχουν στη σύμβαση για τη μείωση των συμβατικών εξοπλισμών και το τεράστιο πλεονέκτημα είναι ότι ενώ από εδάφους δεν μπορούν να επιθεωρηθούν περιοχές, που έχουν εξαιρεθεί από αυτήν τη συνθήκη, όπως είναι η ανατολικώς της Μερσίνας περιοχή, όπου η Τουρκία μπορεί να αναπτύξει όσο εξοπλισμό θέλει, με την από αέρος επιθεώρηση μπορούμε να πάμε και σε αυτές τις περιοχές. 'Αρα, είναι συμφέρον της Ελλάδας να κυρώσει αυτήν τη σύμβαση. Ευχαριστώ.
ΣΤΡΑΤΗΣ ΚΟΡΑΚΑΣ: Μείωση των συμβατικών εξοπλισμών είχαμε όσο υπήρχε η Σοβιετική 'Ενωση. Τώρα έχουμε αύξηση τους.
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση. Ερωτάται το Σώμα: Γίνεται δεκτό το σχέδιο νόμου: "Κύρωση Μνημονίου 'Ατυπης Συμφωνίας (M.O.U.) για το σχηματισμό και τη λειτουργία μιας κοινοπραξίας SAMSON POD για την υλοποίηση της Συνθήκης των Ανοικτών Ουρανών (Open Skies), Φάση Ι' ";
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το σχέδιο νόμου του Υπουργείου Εθνικής 'Αμυνας: "Κύρωση Μνημονίου 'Ατυπης Συμφωνίας ( M.O.U.) για το σχηματισμό και τη λειτουργία μιας κοινοπραξίας SAMSON POD για την υλοποίηση της Συνθήκης των Ανοικτών Ουρανών (Open Skies), Φάση Ι' " έγινε δεκτό σε μόνη συζήτηση κατά πλειοψηφία επί της αρχής, των άρθρων και του συνόλου και έχει ως εξής:
[Κύρωση Μνημονίου 'Ατυπης Συμφωνίας (M.O.U.) για το σχηματισμό και τη λειτουργία μιας κοινοπραξίας SAMSON POD για την υλοποίηση της Συνθήκης των Ανοικτών Ουρανών (Open Skies), Φάση Ι
'Αρθρο πρώτο
Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, το Μνημόνιο 'Ατυπης Συμφωνίας (M.O.U.) για το σχηματισμό και τη λειτουργία μιας κοινοπραξίας SAMSON POD για την υλοποίηση της Συνθήκης των Ανοικτών Ουρανών (Open Skies), Φάση Ι, που υπογράφηκε στις Βρυξέλλες στις 19 Ιουλίου 1994, του οποίου το κείμενο σε πρωτότυπο στην αγγλική γλώσσα και σε μετάφραση στην ελληνική έχει ως εξής:
 

  



Σελίδα 10602 
Η σελίδα σε PDF 

  



Σελίδα 10603 
Η σελίδα σε PDF 

  



Σελίδα 10604 
Η σελίδα σε PDF 

  



Σελίδα 10605 
Η σελίδα σε PDF 

  



Σελίδα 10606 
Η σελίδα σε PDF 

  



Σελίδα 10607 
Η σελίδα σε PDF 

  



Σελίδα 10608 
Η σελίδα σε PDF 

  



Σελίδα 10609 
Η σελίδα σε PDF 

  



Σελίδα 10610 
Η σελίδα σε PDF 

  



Σελίδα 10611 
Η σελίδα σε PDF 

  



Σελίδα 10612 
Η σελίδα σε PDF 

  



Σελίδα 10613 
Η σελίδα σε PDF 

  



Σελίδα 10614 
Η σελίδα σε PDF 

  



Σελίδα 10615 
Η σελίδα σε PDF 

  



Σελίδα 10616 
Η σελίδα σε PDF 

  



Σελίδα 10617 
Η σελίδα σε PDF 

  



Σελίδα 10618 
Η σελίδα σε PDF 

  



Σελίδα 10619 
Η σελίδα σε PDF 

  



Σελίδα 10620 
Η σελίδα σε PDF 

  


