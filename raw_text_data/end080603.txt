ΠΡΑΚΤΙΚΑ ΒΟΥΛΗΣ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ ΡΝΔ΄
Τρίτη 3 Ιουνίου 2008

Αθήνα, σήμερα στις 3 Ιουνίου 2008, ημέρα Τρίτη και ώρα 18.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κωνσταντίνο Αϊβαλιώτη, Βουλευτή Β΄ Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνιος ΄Ενωσις Ιατρών Ακτινολόγων ζητεί να μην ισχύσει η απόφαση για την απόσυρση των αξονικών τομογράφων μετά την παρέλευση δεκαετίας από την ημερομηνία κατασκευής τους.
2) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η ΠΟΣΙΠΥ ζητεί να μην ισχύσει η απόφαση για την απόσυρση των αξονικών τομογράφων.
3) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύνδεσμος Ελλήνων Ιδιωτών Πυρηνικών Ιατρών ζητεί να μην ισχύσει η απόφαση για την απόσυρση ιατρικών μηχανημάτων ιοντιζουσών ακτινοβολιών.
4) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Περιφερειακό Τμήμα Βορειοδυτικής Πελοποννήσου - Δυτικής Ελλάδας του Οικονομικού Επιμελητηρίου της Ελλάδας ζητεί την παράταση της ισχύος των αποφάσεων για την ενίσχυση της επενδυτικής δραστηριότητας στους πυρόπληκτους νομούς.
5) Ο Βουλευτής Κορινθίας κ. ΚΩΝΣΤΑΝΤΙΝΟΣ ΚΟΛΛΙΑΣ κατέθεσε αναφορά με την οποία  ο Δήμος Κορινθίων  διαμαρτύρεται για τον αποκλεισμό του Δήμου Κορινθίων  από το Γενικό Πλαίσιο Χωροταξικού Σχεδιασμού και Αειφόρου Ανάπτυξης.
6) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  το Περιφερειακό Τμήμα Ν-Α Πελοποννήσου του Οικονομικού Επιμελητηρίου της Ελλάδας ζητεί την παράταση της ισχύος των αποφάσεων για την ενίσχυση της επενδυτικής δραστηριότητας στους πυρόπληκτους νομούς.
7) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  το Επιμελητήριο Πέλλας ζητεί την αλλαγή του τρόπου ελέγχου της μερικής απασχόλησης των εργαζομένων στις επιχειρήσεις.
8) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  Γονείς Παιδιών με μαθησιακές δυσκολίες που φοιτούν στα Γυμνάσια της Έ δεσσας ζητεί την ίδρυση Τμήματος  για παιδιά με μαθησιακές δυσκολίες  στο ΕΠ.Α.Λ. Έδεσσας.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Κρήτης ζητεί την πληρωμή 10 εργαζομένων που υπηρετούν στό Δήμο με το πρόγραμμα «STAGE».
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Διοικητικού Προσωπικού της Ακαδημίας Αθηνών ζητεί τη χορήγηση μηνιαίου επιδόματος 500 ευρώ στα μέλη του.
11) Οι Βουλευτές, Λασιθίου κ. ΜΙΧΑΛΗΣ ΚΑΡΧΙΜΑΚΗΣ και Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσαν αναφορά με την οποία  ο κ. Βασίλειος Δημακόπουλος, δικηγόρος και πληρεξούσιος της κ. Άρτεμις Αναγνώστου-Δεδούλη ζητεί την επίλυση υπηρεσιακού της προβλήματος.
12) Οι Βουλευτές, Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  το Σωματείο Εργαζομένων Καζίνο-Ξενοδοχείου και Τελεφερίκ Πάρνηθας καταγγέλλει ότι εργαζόμενος στην επιχείρηση κλήθηκε στο Αστυνομικό Τμήμα Μενιδίου,για συστάσεις, μετά από καταγγελία της εργοδοσίας.
13) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  το Περιφερειακό Τμήμα Κεντρικής και Δυτικής Θεσσαλίας του ΤΕΕ ζητεί την τροποποίηση διάταξης που αφορά την προστασία της μητρότητας για μέλη του ,εργαζόμενοι με σχέση εργασίας ιδιωτικού δικαίου αορίστου χρόνου.
14) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  το Κοινοτικό Συμβούλιο Καρυάς Λάρισας  κάνει προτάσεις σχετικά με τη νέα διοικητική μεταρρύθμιση.
15) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Δήμαρχος Ιστιαίας Εύβοιας ζητεί χρηματοδότηση για την προετοιμασία του Δήμου του  για την τρέχουσα πυροσβεστική περίοδο.
16) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο Αθλητικός Σύλλογος Κωφών-Βαρηκόων  Νοτιοδυτικής Ελλάδας ζητεί την οικονομική  του ενίσχυση.
17) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  το Περιφερειακό Τμήμα Βορειοδυτικής Πελοποννήσου-Δυτικής Ελλάδας του Οικονομικού Επιμελητηρίου της Ελλάδας ζητεί την παράταση της ισχύος αποφάσεων για την ενίσχυση της επενδυτικής δραστηριότητας στους πυρόπληκτους νομούς.
18) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  το Σωματείο Εργαζομένων Θεραπευτηρίου Χρονίων Παθήσεων Εύβοιας διαμαρτύρεται για την έλλειψη προσωπικού από το πιο πάνω Θεραπευτήριο.
19) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  ο Σύλλογος Γονέων και Κηδεμόνων Μουσικού Σχολείου Μυτιλήνης ζητεί την ανέγερση Μουσικού Σχολείου στη Μυτιλήνη.
20) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  συμβασιούχοι υπάλληλοι στο Ίδρυμα `Η Θεομήτωρ` ζητούν τη μη απόλυσή τους.
21) Ο Βουλευτής Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ κατέθεσε αναφορά με την οποία  η Παναιγιάλειος Ένωση Συνεταιρισμών ζητεί να γίνει εξαίρεση της σοδειάς 2004-05 από την αποσυνδεδεμένη ενίσχυση  για την περιοχή της Αιγιαλείας.
22) Ο Βουλευτής Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ κατέθεσε αναφορά με την οποία  το Περιφερειακό Τμήμα Βορειοδυτικής Πελοποννήσου-Δυτικής Ελλάδας ζητεί την παράταση της ισχύος αποφάσεων για την ενίσχυση της επενδυτικής δραστηριότητας στους πυρόπληκτους νομούς.
23) Οι Βουλευτές, Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ – ΠΑΣΧΑΛΙΔΟΥ και Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσαν αναφορά με την οποία  η Παναιγιάλεια Ένωση Συνεταιρισμών ζητεί την εξαίρεση της σοδειάς 2004-05 από την αποσυνδεδεμένη ενίσχυση.
24) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ και Β΄ Αθηνών κ. ΣΠΥΡΙΔΩΝ ΧΑΛΒΑΤΖΗΣ κατέθεσαν αναφορά με την οποία  το Εργατικό Κέντρο Βορείου Συγκροτήματος Δωδεκανήσου ζητεί τη διεξαγωγή δημοψηφίσματος για τη λεγόμενη Ευρωσυνθήκη.
25) Οι Βουλευτές, Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ και Α΄ Αθηνών κ. ΛΙΑΝΑ ΚΑΝΕΛΛΗ  κατέθεσαν αναφορά με την οποία  το Σωματείο Υποστήρηξης Γονιμότητας ζητεί την ασφαλιστική κάλυψη της ιατρικώς υποβοηθούμενης αναπαραγωγής στην Ελλάδα.
26) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  εργαζόμενοι στο Δήμο Αρτεμησίου Εύβοιας ζητούν την επίλυση προβλημάτων που αντιμετωπίζουν οι ασφαλισμένοι στο ΤΥΔΚΥ για τη θεώρηση των βιβλιαρίων τους.
27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Γεώργιος Σταματιάδης ζητεί την επίλυση συνταξιοδοτικού του προβλήματος.
28) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ.  Κυριακή Γρηγοριάδου ζητεί την επίλυση εργασιακού της προβλήματος.
29) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ανάστασιος Χατζηδήμου ζητεί να ενημερωθεί για τη σειρά κατάταξης προτιμήσεων υποψηφίου για την προκήρυξη 7Κ/2006.
30) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  η Ελληνική Εταιρεία Περιβάλλοντος και Πολιτισμού ζητεί την ανάκληση των άκυρων οικοδομικών αδειών για την ανέγερση ξενοδοχειακής μονάδας σε μικρή απόσταση από τον αρχαιολογικής αξίας Ναό της Ζωοδόχου Πηγής στον οικισμό Πρίνου Αρκαδίου.
31) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ζαχαρούλα Καρυπίδου,κάτοικος Γιαννιτσών,απολυμένη από τα Κλωστήρια Πέλλας ζητεί να ενταχθεί στις ευεργετικές διατάξεις του άρθρου 13 του Ν.3460/2006.
32) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αθανάσιος Όρλης, αναπληρωτής εκπαιδευτικός ζητεί το μόνιμο διορισμό του.
33) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ξανθούλα Στεργιάδου,κάτοικος Αριδαίας Πέλλας ζητεί την επίλυση ασφαλιστικού της προβλήματος.
34) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο  Πρόεδρος της Ε.Τ.Α.Λ. Α.Ε. διατυπώνει απόψεις επί του σχεδίου για  Τ.Δ. άξονα 4-Π.Α.Α.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 10016/9-4-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./177/22-4-2008 έγγραφο από τον Υφυπουργό Πολιτισμού η ακόλουθη απάντηση:
«Σε απάντηση της υπ΄αριθ. 10016/9.4.2008 από 9/4/2008 ερώτησης του Βουλευτή κ. Γ. Σκουλά σας γνωρίζουμε ότι τα πρόσθετα μέτρα που σκοπεύουμε να λάβουμε κατά του ντόπινγκ με την επικείμενη νομοθετική μας πρωτοβουλία είναι τα εξής:
1. Επίταση της ποινικοποίησης του αδικήματος του Ντόπινγκ με επέκταση σε όλους τους εμπλεκόμενους φορείς (Αθλητές, Προπονητές, Παράγοντες, Μέλη Δ.Σ. Ομοσπονδίας, Γονείς κλπ).
2. Επίταση της πρόληψης με ειδικούς ομιλητές σε Σχολεία και Ομοσπονδίες.
3. Επίταση της ενημέρωσης με συμμετοχή των Μ.Μ.Ε. με spots κλπ γύρω από τη χρήση των αναβολικών.
4. Άμεση τροποποίηση του άρθρου 34 του Ν.2725/99 για εξορθολογισμό των προνομίων των Αθλητών.
Στην επικείμενη νομοθεπκή ρύθμιση που σκοπεύουμε να κάνουμε συγκαταλέγεται και η λήψη ειδικών μέτρων για την καταπολέμηση της διακίνησης των απαγορευμένων ουσιών φαρμακοδιέγερσης γενικότερα καθώς και ειδικότερα μέσω του Διαδικτύου.
Οι βασικοί άξονες των επικείμενων ενεργειών και πρωτοβουλιών μας περιγράφονται αναλυτικά στο πόρισμα της ειδικής επιτροπής θεσμικού πλαισίου για την καταπολέμηση της φαρμακοδιέγερσης που δόθηκε στη δημοσιότητα σnς 22/4/2008 και στο οποίο παραπέμπουμε.
Ο Υφυπουργός
ΙΩΑΝΝΗΣ ΙΩΑΝΝΙΔΗΣ»
2. Στην με αριθμό 9866/8-4-2008 ερώτηση του Βουλευτή κ. Βαίτση Αποστολάτου δόθηκε με το υπ’ αριθμ. 1947Β/2-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
«Απαντώντας στο ανωτέρω σχετικό, και όσον αφορά θέματα αρμοδιότητας της Κεντρικής Υπηρεσίας Υδάτων (ΚΥΥ)/ΥΠΕΧΩΔΕ σας γνωρίζουμε τα εξής:
Στο πλαίσιο του Γ ΚΠΣ εντάχθηκε η Πράξη: «Ανάπτυξη εργαστηριακής υποδομής και σχετικές εργασίες για την παρακολούθηση της ποιότητας νερών», που αφορά στον έλεγχο των εσωτερικών επιφανειακών νερών της χώρας για τα έτη 2006-2008, για όλες τις παραμέτρους ρύπανσης συμπεριλαμβανομένου και των τοξικών ουσιών με συχνότητα δειγματοληψιών ανά τρίμηνο και παράλληλο εκσυγχρονισμό της υπάρχουσας εργαστηριακής υποδομής. Το Πρόγραμμα τέθηκε προοδευτικά σε εφαρμογή από το 4ο τρίμηνο του 2006.
Ειδικότερα το Πρόγραμμα περιλαμβάνει 3 σημεία δειγματοληψίας για τον Ασωπό ποταμό (Ανάντι Οινοφύτων, Γέφυρα εθνικής οδού, ανάμεσα στα δύο προηγούμενα σημεία).
Το Μικτό Κλιμάκιο Ελέγχου που συγκροτήθηκε με εντολή του Γενικού Επιθεωρητή Δημόσιας Διοίκησης με αντικείμενο τον έλεγχο της νομιμότητας και πληρότητας δικαιολογητικών των αδειών διάθεσης υγρών αποβλήτων 19 εταιρειών που δραστηριοποιούνται στην περιοχή του Ασωπού ποταμού επισκέφθηκε και την ΚΥΥ όπου δόθηκαν όλα τα απαραίτητα στοιχεία και οι διευκρινήσεις για την υποβοήθηση του έργου των επιθεωρητών. Η τελική Έκθεση Ελέγχου διαβιβάστηκε πρόσφατα και στην ΚΥΥ και η όλη διαδικασία βρίσκεται στη φάση μελέτης της Έκθεσης και των προτάσεων της, προκειμένου η ΚΥΥ να προβεί στις απαραίτητες ενέργειες σύμφωνα με τις αρμοδιότητές της.
Επίσης, σας γνωρίζουμε ότι συγκροτείται ομάδα εργασίας για την αξιολόγηση της κατάστασης από τις απορρίψεις. επικίνδυνων ουσιών στον ποταμό Ασωπό και επικαιροποίηση της σχετικής διανομαρχιακής Απόφασης διάθεσης αποβλήτων και λυμάτων.
Ο Υφυπουργός
ΣΤΑΥΡΟΣ ΕΛ. ΚΑΛΟΓΙΑΝΝΗΣ»
3. Στην με αριθμό 10872/18-4-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 1052968/1282/12-5-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
«Σε απάντηση της με αριθ. πρωτ. 10872/18.4.2006 ερώτησης που κατέθεσε ο Βουλευτής κ. Κυριάκος Bελόπoυλoς σχετικά με το ανωτέρω θέμα, σας γνωρίζουμε τα εξής:
Α. Βασική προτεραιότητα του Υπουργείου Οικονομίας και Οικονομικών είναι η διενέργεια φορολογικών ελέγχων προς όλες τις κατευθύνσεις, χωρίς διακρίσεις και εξαιρέσεις, με συγκεκριμένες διαδικασίες, που αφενός προάγουν και διασφαλίζουν τη διαφάνεια και την αντικειμενικότητα τόσο στην επιλογή των υποθέσεων για έλεγχο όσο και στην ελεγκτική διαδικασία και αφετέρου ενισχύουν την εμπιστοσύνη των φορολογουμένων στη φορολογική διοίκηση.
Ειδικότερα σε ότι αφορά τους τακτικούς ελέγχους, με την εκδοθείσα κατ' εξουσιοδότηση νόμου υπουργική απόφαση 1021681/1120/ΠΟΛ.1037/1.3.2005 έχει αντικειμενικοποιηθεί η επιλογή των προς έλεγχο υποθέσεων και των διενεργουμένων γενικά ελεγκτικών επαληθεύσεων.
Αντικειμενική διαδικασία προβλέπεται και σε λοιπές περιπτώσεις ελέγχων (προσωρινοί έλεγχοι κατόπιν διασταυρώσεων μέσω TAXIS, επιστροφές Φ.Π.Α. κλπ.).
Επίσης, στο πλαίσιο της συνεχούς προσπάθειας του Υπουργείου για την εξάλειψη των φαινομένων διαφθοράς έχουν θεσπισθεί, μεταξύ άλλων, και οι διατάξεις του άρθ. 6 του ν. 3610/2007, με τις οποίες προβλέπεται η παροχή κινήτρων στους φορολογούμενους για την αποκάλυψη τυχόν φαινομένων παραβατικής συμπεριφοράς των φορολογικών οργάνων. Πιο συγκεκριμένα, εφόσον οι φορολογούμενοι αποκαλύπτουν πράξεις δωροδοκίας με τη συνδρομή αστυνομικής ή άλλης αρμόδιας αρχής, απαλλάσσονται από τα πρόστιμα, προσαυξήσεις και ποινικές κυρώσεις για τις παραβάσεις εκείνες που εσκοπείτο μέσω της παροχής ανταλλάγματος η συγκάλυψη. Ακόμα, πέραν των ως άνω κινήτρων προβλέπεται απαλλαγή του καταγγέλλοντα επιτηδευματία από τον τακτικό έλεγχο για την τρέχουσα κατά το χρόνο της δωροδοκίας χρήση, καθώς και για τις δύο επόμενες συνεχόμενες χρήσεις με την προϋπόθεση ότι δεν πρόκειται για χρήσεις που βαρύνονται με ουσιαστικές παραβάσεις του Κ.Β.Σ.
Προκειμένου δε να εμπεδωθεί κλίμα αμοιβαίας εμπιστοσύνης μεταξύ φορολογικών αρχών και φορολογουμένων, εκδόθηκε και κοινοποιήθηκε το προβλεπόμενο από τις διατάξεις του άρθρου 18 του ίδιου ως άνω ν. 3610/2007 εγχειρίδιο, το οποίο μεταξύ άλλων, περιλαμβάνει τις υποχρεώσεις και τα δικαιώματα των φορολογουμένων καθώς και των ελεγκτών κατά τη διενέργεια των φορολογικών ελέγχων.
Β. Η διασφάλιση και η προαγωγή της ακεραιότητας, της αξιόπιστης και αποτελεσματικής λειτουργίας των υπηρεσιών του Υπουργείου καθώς και της ορθής και δίκαιης εφαρμογής της κείμενης νομοθεσίας όπως και η πρόληψη και τιμώρηση φαινομένων κακοδιοίκησης και διαφθοράς ανήκει στην Οικονομική Επιθεώρηση η οποία δρά τόσο προληπτικά όσο και κατασταλτικά εποπτεύοντας και παρακολουθώντας συστηματικά τη λειτουργία των Υπηρεσιών του Υπουργείου.
Αυτεπάγγελτα ή κατόπιν πληροφοριών, καταγγελιών αναφορών, δημοσιευμάτων κ.τλ διενεργούνται από την Οικον. Επιθεώρηση:
- Διαχειριστικοί, έλεγχοι και έρευνες
- Διοικητικές έρευνες και ένορκες διοικητικές εξετάσεις σε υπαλλήλους του Υπουργείου για διαπιστούμενα ή καταγγελόμενα παραπτώματα αυτών,
- Έλεγχοι περιουσιακής κατάστασης (πόθεν έσχες) των υπαλλήλων του Υπουργείου για τη διαπίστωση πειθαρχικών παραπτωμάτων και ποινικών αδικημάτων,
- Ειδικότεροι έλεγχοι δηλώσεων περιουσιακής κατάστασης συγκεκριμένων κατηγοριών υπαλλήλων του Υπουργείου για την επιβολή, σε περίπτωση παράβασης των κειμένων διατάξεων, επιπλέον ποινικών και λοιπών κυρώσεων πέραν των διοικητικών κυρώσεων του Υπαλληλικού Κώδικα,
- Επανέλεγχοι σε οποιεσδήποτε, κατά την κρίση των Οικονομικών Επιθεωρητών, υποθέσεις των εποπτευόμενων Υπηρεσιών για την διαπίστωση της ορθής ή μη εφαρμογής από τα ελεγκτικά όργανα των κειμένων διατάξεων και τον καταλογισμό τυχόν ευθυνών σε βάρος των υπαιτίων.
Αναφορικά με τη διαφάνεια στις οικονομικές και μη συναλλαγές έχει σταλεί από τη Γενική Διεύθυνση Οικονομικής Επιθεώρησης έγγραφο με το οποίο καλούνται όλοι οι Οικον. Επιθεωρητές σε συνεχή επαγρύπνηση για τη συνέχιση του έργου της καταπολέμησης της διαφθοράς.
Ο Υφυπουργός
ΑΝΤΩΝΙΟΣ ΜΠΕΖΑΣ»
4. Στην με αριθμό 11317/6-5-1008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 63816/22-5-2008 έγγραφο από τον Υφυπουργό Υγείας η ακόλουθη απάντηση:
«Απαντώντας στην υπ' αριθμ. 11317/06-05-08 ερώτησΗ που κατατέθηκε στη Βουλή από το Βουλευτή κ. Κ. Βελόπουλο σχετικά με την αποθήκευση των επικίνδυνων αποβλήτων στα Νοσοκομεία, σας γνωρίζουμε τα εξής:
Σύμφωνα με την Κ.Υ.Α. Η.Π. 13588/725/2006 «Μέτρα όροι και περιορισμοί για την διαχείριση επικινδύνων αποβλήτων σε συμμόρφωση με τις διατάξεις της οδηγίας 91/689/ΕΟΚ για ¨τα επικίνδυνα απόβλητα¨», τα παραγόμενα υγρά στερέωσης από τα Ακτινολογικά Μηχανήματα κατατάσσονται στα τοξικά απόβλητα (κατηγορία 09 01 06 του Ευρωπαϊκού Καταλόγου) και κάθε κάτοχος επικινδύνων αποβλήτων υποχρεούται είτε να παραδίδει τα απόβλητα σε φυσικό ή νομικό πρόσωπο για τη συλλογή, μεταφορά, αποθήκευση, επεξεργασία, αξιοποίηση ή διάθεσή τους, στο οποίο έχει χορηγηθεί η σχετική άδεια σύμφωνα με το άρθρο 7 της παρούσας απόφασης, είτε να εξασφαλίζει ο ίδιος τη συλλογή, μεταφορά, αποθήκευση, αξιοποίηση, επεξεργασία ή διάθεσή τους.
Αναφορικά με τα παραγόμενα τοξικά απόβλητα (υγρά στερέωσης) του Ακτινολογικού Τμήματος του Γ.Ν. Νίκαιας «Ο ΑΓΙΟΣ ΠΑΝΤΕΛΕΗΜΩΝ», το Σώμα Επιθεωρητών Υπηρεσιών Υγείας και Πρόνοιας, του Υπουργείου Υγείας διενήργησε επιτόπιο έλεγχο. Στη συνέχεια, η Υγειονομική Μονάδα πρoέβη στην απομάκρυνση των εν' λόγω επικίνδυνων απόβλητων τα οποία βρίσκονταν προσωρινά αποθηκευμένα μέσα σε δεξαμενές στο προαύλιο χώρο του Νοσοκομείου. Η απομάκρυνση πραγματοποιήθηκε από εταιρεία η οποία είναι αδειοδοτημένη από το ΥΠΕΧΩΔΕ για την περαιτέρω επεξεργασία, διάθεση και αξιοποίηση επικίνδυνων αποβλήτων εκτός Ελλάδας. Επιπλέον, διενεργήθηκε δειγματοληψία εδάφους στο χώρο όπου ήταν τοποθετημένα προσωρινά τα βαρέλια με τα υγρά στερέωσης των εμφανιστηρίων.
Αναφορικά όμως με τις υγειονομικές μονάδες, σύμφωνα με τη υπ' αριθμ. ΚΥΑ Η.Π. 37591/2-31/03 «Μέτρα και όροι για τη διαχείριση ιατρικών αποβλήτων από υγειονομικές μονάδες», προβλέπεται διάταξη (άρθρο 8) με την οποία υποχρεούται κάθε υγειονομική μονάδα να καταρτίσει εσωτερικό κανονισμό διαχείρισης των ιατρικών αποβλήτων της. Ο εσωτερικός κανονισμός διαχείρισης των επικίνδυνων ιατρικών αποβλήτων, αναφέρεται στη λήψη συγκεκριμένων ενεργειών, μέτρων, όρων, και περιορισμών για το διαχωρισμό των αποβλήτων στην πηγή παραγωγή τους, τη συλλογή τους σε αντίστοιχο περιέκτη σύμφωνα με τα ποιοτικά χαρακτηριστικά τους, την προσωρινή αποθήκευση τους, την κατάλληλη επεξεργασία και τελική διάθεσή τους, κάτω από σύννομες διαδικασίες. Στη συνέχεια, κάθε υγειονομική μονάδα έχει την υποχρέωση εφόσον καταρτίσει τον κανονισμό της να τον προσκομίσει στην αρμόδια Υγειονομική Περιφέρεια (Υ.ΠΕ.) προς τελική έγκριση.
Επιπρόσθετα, σύμφωνα με τη Νομοθεσία περί ιατρικών αποβλήτων, οι αρμόδιες υπηρεσίες για τον έλεγχο τήρησης των διατάξεων της είναι οι Επιθεωρητές Περιβάλλοντος του Υ.ΠΕ.Χ.Ω.ΔΕ., το Σώμα Επιθεωρητών Υπηρεσιών Υγείας και Πρόνοιας του Υπουργείου Υγείας και Κοινωνικής Αλληλεγγύης, καθώς και οι αντίστοιχες Νομαρχιακές Υπηρεσίες.
Όσο αφορά, τη τήρηση των διατάξεων σχετικά με τη Νομοθεσία περί επικίνδυνων αποβλήτων, οι επιθεωρητές Περιβάλλοντος, οι αρμόδιες υπηρεσίες Περιβάλλοντος του Υ.ΠΕ.ΧΩ.ΔΕ. και της Οικείας Νομαρχιακής Αυτοδιοίκησης πραγματοποιούν τακτικούς και έκτακτους ελέγχους σε κάθε εγκατάσταση, δραστηριότητα ή επιχείρηση που προβαίνει σε διαχείριση ιατρικών αποβλήτων, προκειμένου να διαπιστωθεί η τήρηση των όρων που προβλέπονται στη σχετική άδεια διαχείρισης.
Τέλος, έχουν διεξαχθεί και συνεχίζονται να διενεργούνται έλεγχοι συμμόρφωσης από το Σώμα Επιθεωρητών του Υπουργείου Υγείας στις υγειονομικές μονάδες, με σκοπό την προστασία της Δημόσιας Υγείας και του Περιβάλλοντος.
Ο Υφυπουργός
ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
5. Στην με αριθμό 7115/25-2-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 1762Β/16-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
«Σχετικά με το παραπάνω θέμα σας ενημερώνουμε ότι:
- Ο χαρακτηρισμός οχημάτων σαν εγκαταλειμμένα και οι σχετικές ενέργειες που πρέπει να ακολουθήσουν οι Δήμοι για τον εντοπισμό και την απόσυρσή τους προδιαγράφονται με σαφήνεια στο ΠΔ 116/2004. Η διαδικασία αυτή, παρόλο που είναι σαφής, συναντά πρακτικές δυσκολίες εφαρμογής της λόγω των αντιδράσεων των κατόχων των οχημάτων αυτών να συναινέσουν στην απόσυρσή τους με αποτέλεσμα να παρουσιάζονται καθυστερήσεις. Οι μόνοι αρμόδιοι για το θέμα είναι οι Δήμοι που, με επιτόπιους ελέγχους, μπορούν να πιστοποιήσουν την κατάσταση των οχημάτων και να προβούν στις απαραίτητες ενέργειες για την απόσυρσή τους. 
- Υπάρχει αυξητική τάση παράδοσης οχημάτων τέλους κύκλου ζωής (ΟΤΚΖ) στα κέντρα διάλυσης/ανακύκλωσης: τα 6.500 οχήματα που παραδόθηκαν και ανακυκλώθηκαν το 2005, 1ο έτος λειτουργίας του συλλογικού συστήματος (ΕΔΟΕ), αυξήθηκαν σε 30.000 το 2006 (αύξηση κατά 450%) και σε 50.000 το 2007 (αύξηση 66% σε σχέση με το 2006 και 760% σε σχέση με το 2005, πρώτο έτος λειτουργίας του συστήματος).
Στο τέλος του 2007 η ΕΔΟΕ καλύπτει το 85% του συνολικού πληθυσμού της χώρας και το 60% των Νομών.
Ο Υφυπουργός
ΣΤΑΥΡΟΣ ΕΛ. ΚΑΛΟΓΙΑΝΝΗΣ»
6. Στην με αριθμό 8794/18-3-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 1041184/421/0015/8-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
«Απαντώντας στην με αρ. πρωτ. 8794/18.3.2008 ερώτηση που κατέθεσε στη Βουλή ο Βουλευτής κ. Αθαν. Πλεύρης, σχετικά με το φαινόμενο παρέμβασης στη λειτουργία των φορολογικών μηχανισμών και παραποίησης των εκδοθέντων φορολογικών στοιχείων, σας γνωρίζουμε τα εξής:
1. Όπως είναι γνωστό, στη χώρα μας εφαρμόζεται με επιτυχία από το 1988 το μέτρο της υποχρεωτικής χρήσης φορολογικών ταμειακών μηχανών στην έκδοση αποδείξεων των συναλλαγών λιανικής (έναρξη χρονοδιαγράμματος εφαρμογής από το 1990), μέτρο το οποίο εφαρμόζεται παρομοίως και σε πολλές άλλες ευρωπαϊκές χώρες. Η έκδοση αποδείξεων λιανικής από φορολογικές ταμειακές μηχανές, βασίζεται στις διατάξεις του ν. 1809/1988 (ΦΕΚ 222 Α΄ / 5.10.1988) «Καθιέρωση Φορολογικών Μηχανισμών και άλλες διατάξεις», όπως αυτές ισχύουν.
Σύμφωνα με τις διατάξεις της παρ. 1 του άρθρου 1 του ν. 1809/1988 μεταξύ άλλων ορίζεται ότι «οι ιδιότητες και τα τεχνικά χαρακτηριστικά των φορολογικών ταμειακών μηχανών και τα στοιχεία που πρέπει να περιέχονται στις εκδιδόμενες από αυτές αποδείξεις ορίζονται με απόφαση του Υπουργού Οικονομίας και Οικονομικών, που δημοσιεύεται στην Εφημερίδα της Κυβερνήσεως».
Με βάση τις προηγούμενα αναφερθείσες εξουσιοδοτικές διατάξεις, έχει εκδοθεί και ισχύει η ΑΥΟΟ 1100772/1474/0015/ΠΟΛ 1135/26-10-2005 (ΦΕΚ 1592Β΄/17-11-2005) με την οποία κοινοποιήθηκαν στην ΕΕ συμπληρωμένες και κωδικοποιημένες οι διατάξεις των: ΑΥΟΟ (1081253/320/0015/ΠΟΛ 1234/9.10.2002 (ΦΕΚ.1362Β΄/23-10-2002), ΑΥΟΟ 1092819/366/0015 ΠΟΛ. 1257/20-11-2002 (ΦΕΚ 1489 Β΄/28-11-2002, Α.Υ.Ο.Ο. 1103624/941/0015 ΠΟΛ.1292/31-12-2002 (ΦΕΚ. 3Β΄/9.1.2003), Α.Υ.Ο.Ο. 1051081/383/0015/ΠΟΛ. 1081/2-6-2003 (ΦΕΚ 754 Β΄/11.6.2003), και Α.Υ.Ο.Ο. 1075116/800/0015 ΠΟΛ. 1100/20-8-2003 (ΦΕΚ 1259Β΄/3-9-2003), που αφορούν τις τεχνικές προδιαγραφές φορολογικών ηλεκτρονικών μηχανισμών και συστημάτων.
2. Το Υπ. Οικονομίας και Οικονομικών έχει δείξει έμπρακτα το ενδιαφέρον του για την αντιμετώπιση παρόμοιων φαινομένων με τη θέσπιση αυστηρών τεχνικών προδιαγραφών με συνεχόμενη αναθεώρηση τους προκειμένου να ανταποκρίνονται στις εξελίξεις της τεχνολογίας και των σύγχρονων απαιτήσεων ασφάλειας των συστημάτων αυτών καθώς και με ελέγχους συμμόρφωσης προς τις ισχύουσες τεχνικές προδιαγραφές. Οι έλεγχοι αυτοί συνίστανται αφενός στον έλεγχο συμμόρφωσης των τεχνικών χαρακτηριστικών των φορολογικών ταμειακών μηχανών από εξειδικευμένα εργαστήρια του Εθνικού Μετσόβιου Πολυτεχνείου, μετά από απόφαση της ειδικής Διακομματικής Επιτροπής του άρθρου 7 του ν. 1809/1988 και αφετέρου, μέσω στοχευόμενων προληπτικών ελέγχων από τις αρμόδιες Υπηρεσίας (Υ.Π.Ε.Ε, Δ.Ο.Υ κ.λπ.).
Επιπρόσθετα, ο περιορισμός των φαινομένων αυτών, επιτεύχθηκε με την θέσπιση αυστηρότερων τεχνικών προδιαγραφών για τα νέα μοντέλα που έχουν εγκριθεί με βάση τις ανωτέρω ισχύουσες από το 2002 τεχνικές προδιαγραφές. Περαιτέρω έχει προγραμματισθεί η οριστική απόσυρση των παλαιών μοντέλων ΦΗΜ, των οποίων η άδεια καταλληλότητας υπερβαίνει τα 4 έτη από την ημερομηνία χορήγησης της, σύμφωνα με την ΑΥΟ 1036197/446/0015 ΠΟΛ 1063/26.3.2008.
3. Επιπλέον επισημαίνεται ότι με τις διατάξεις των παραγράφων 1,2 και 3 περίπτωση ε΄ του άρθρου 10 του ν.1809/88 όπως ισχύουν με την τροποποίησή τους από τις διατάξεις του άρθρου 34 του ν.3522/2006 (ΦΕΚ 276Α/22.12.2006) επιβάλλονται αυστηρότατες κυρώσεις προς κάθε υπαίτιο, στις περιπτώσεις παραβίασης ή παραποίησης φορολογικών μηχανισμών και συστημάτων ή επέμβασης καθ' οποιονδήποτε τρόπο στην λειτουργία του μηχανισμού ή διάθεσης ή χρησιμοποίησης παραβιασμένου ή διαφοροποιημένου ή παραποιημένου τέτοιου μηχανισμού.
Τέλος, με τις διατάξεις της παραγράφου 4 του άρθρου 10 του ν.1809/88, οι ως άνω υπαίτιοι τιμωρούνται με ποινή φυλάκισης τουλάχιστον τριών (3) μηνών, εφαρμοζόμενων αναλόγως των αντίστοιχων διατάξεων του ν. 2523/1997 (ΦΕΚ179Α/11.9.1997), που αναφέρονται στην χρήση πλαστών και εικονικών στοιχείων.
Ο Υφυπουργός
ΑΝΤΩΝΙΟΣ ΜΠΕΖΑΣ»
7. Στην με αριθμό 10917/18-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-271/6-5-2008 έγγραφο από τον Υφυπουργό Ανάπτυξης η ακόλουθη απάντηση:
«Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Ανάγκη εντατικοποίησης ελέγχων στα κυλικεία των πλοίων και των αεροδρομίων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
Σύμφωνα με τη νέα Α.Δ. 5/2008 με την οποία καθορίζονται ανώτατες τιμές για ορισμένα είδη σε ορισμένους χώρους - σημεία, όπως κυλικεία πλοίων, αεροδρομίων, σχολείων κλπ., η Διεύθυνση Τιμών Παροχής Υπηρεσιών της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης διενήργησε εντατικούς ελέγχους, κατά την περίοδο των εορτών του Πάσχα, προκειμένου να αντιμετωπίσει φαινόμενα κερδοσκοπίας και όπου διαπιστώθηκαν παραβάσεις επιβλήθηκαν οι νόμιμες διοικητικές κυρώσεις.
Η αρμόδια ανωτέρω διεύθυνση με συνεχείς ελέγχους που διενεργεί καθημερινά προσπαθεί να αντιμετωπίσει τόσο την ακρίβεια, όσο και τις κερδοσκοπικές συμπεριφορές όπου αυτές εκδηλώνονται, έτσι δεν αρκείται σε ρόλο παρατηρητή της αγοράς, αλλά γίνεται πρωταγωνιστής στην προσπάθεια να προστατευτούν τα συμφέροντα των καταναλωτών.
Ο Υφυπουργός
ΓΕΩΡΓΙΟΣ ΒΛΑΧΟΣ»
8. Στην με αριθμό 10263/11-4-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 510/5-5-2008 έγγραφο από τον Υπουργό Δικαιοσύνης η ακόλουθη απάντηση:
«Σε απάντηση της παραπάνω ερώτησης, και κατά το μέρος που εμπίπτει παρακαλώ να ενημερώσετε τον κύριο συνάδελφο για τα ακόλουθα:
Κατά τη 1020η Σύνοδο της EMA-DH, που πραγματοποιήθηκε στις 4-6 Μαρτίου 2008, υιοθετήθηκε από την Επιτροπή Μονίμων Αντιπροσώπων του Συμβουλίου της Ευρώπης η 1η ετήσια έκθεση της Επιτροπής Μονίμων Αντιπροσώπων για την επίβλεψη της εκτέλεσης των αποφάσεων του ΕΔΔΑ κατά το έτος 2007.
Η ανάπτυξη της έκθεσης γίνεται σε δύο κυρίως μέρη. Το πρώτο αφορά τη διαδικασία της επίβλεψης των αποφάσεων του ΕΔΔΑ γενικά και έχει τη μορφή θεωρητικής ανάπτυξης και το δεύτερο τις συγκεκριμένες υποθέσεις που εξετάστηκαν κατά τη διάρκεια του 2007, ανά κατηγορία παραβιάσεων και ανά κράτος μέλος και έχει τη μορφή παραρτήματος. Στο δεύτερο αυτό μέρος έχουν περιληφθεί αρκετές ελληνικές υποθέσεις, οι οποίες συγκαταλέγονται μεταξύ των σημαντικότερων από αυτές που εξετάζει η Επιτροπή Μονίμων Αντιπροσώπων.
Τα στατιστικά στοιχεία που περιλαμβάνονται στην έκθεση αφορούν υποθέσεις όχι μόνο του έτους 2007 αλλά και προηγούμενων ετών, οι οποίες βρίσκονται στο στάδιο της εκτέλεσης, μετά την έκδοση των αποφάσεων του ΕΔΔΑ, και οι οποίες εξετάστηκαν κατά το έτος 2007 από την Επιτροπή Μονίμων Αντιπροσώπων στο πλαίσιο της διαδικασίας συμμόρφωσης και σε καμία περίπτωση δεν αφορούν προσφυγές που ασκήθηκαν ενώπιον του ΕΔΔΑ κατά της χώρας μας κατά το έτος 2007.
Το Υπουργείο Δικαιοσύνης έχοντας επίγνωση των χρόνιων προβλημάτων που σχετίζονται με την ταχύτητα απονομής της δικαιοσύνης επιχειρεί, με νομοθετικές παρεμβάσεις, προς τη κατεύθυνση της απλούστευσης και της επιτάχυνσης της διαδικασίας ενώπιον των δικαστηρίων. Τα μέτρα επιτάχυνσης αποσκοπούν στο να εκδικάζονται οι υποθέσεις εντός εύλογης προθεσμίας, όπως προβλέπεται και στο άρθρο 6 παρ. 1 της ΕΣΔΑ.
Ειδικότερα, στο χώρο της διοικητικής δικαιοσύνης, με νόμο που ψηφίστηκε πρόσφατα από τη Βουλή λαμβάνονται μέτρα-τομές για τη βελτίωση και την επιτάχυνση των διαδικασιών της δίκης στα τακτικά διοικητικά δικαστήρια. Επίσης, με νομοσχέδιο, το οποίο βρίσκεται στο στάδιο της τελικής επεξεργασίας του, προτείνονται μέτρα για την επιτάχυνση των δικών ενώπιον του Συμβουλίου της Επικρατείας.
Επιπλέον για την επιτάχυνση των διαδικασιών της δίκης ενώπιον των πολιτικών δικαστηρίων θα ληφθούν πρόσθετα μέτρα, πέραν εκείνων που έχουν ληφθεί με τους νόμους 3327/2005 και 3346/2005, με νομοσχέδιο, το οποίο πρόσφατα παρέδωσε η ειδική νομοπαρασκευαστική επιτροπή του Υπουργείου μας και με το οποίο, προς το σκοπό αυτό, τροποποιούνται διατάξεις του Κώδικα Πολιτικής Δικονομίας.
Ο Υπουργός
ΣΩΤΗΡΙΟΣ ΧΑΤΖΗΓΑΚΗΣ»
	9. Στην με αριθμό 3785/4-1-08 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ90022/535/27/24-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
«Σε απάντηση της σχετικής ερώτησης, η οποία κατατέθηκε στη Βουλή από τον Βουλευτή κ. Αθ. Λεβέντη, αναφορικά με το παραπάνω θέμα, σας γνωρίζουμε τα εξής:
Με τις διατάξεις της παρ. 3 του άρθρου 42 του ν. 1140/1981, προβλέπεται η χορήγηση, από τους ασφαλιστικούς οργανισμούς αρμοδιότητας του Υπουργείου μας, επιδόματος απολύτου αναπηρίας στους συνταξιούχους τους, λόγω αναπηρίας και θανάτου που δεν μπορούν να αυτοεξυπηρετηθούν και, ως εκ τούτου, έχουν ανάγκη συμπαράστασης άλλου προσώπου, καθώς και στους συνταξιούχους λόγω γήρατος που καθίστανται τυφλοί μετά την συνταξιοδότησή τους.
Το ύψος του ως άνω επιδόματος, για τους μέχρι 31-12-1992 υπαχθέντες στην ασφάλιση οποιουδήποτε φορέα κύριας ασφάλισης, οι οποίοι συνταξιοδοτούνται και περιέρχονται σε κατάσταση απόλυτης αναπηρίας, έχει προσδιοριστεί, με τις προαναφερθείσες διατάξεις, στο 50% της καταβαλλόμενης σύνταξης, ποσό που δεν μπορεί να είναι ανώτερο του 2Οπλάσιου του εκάστοτε ισχύοντος Η.Α.Ε.
Σύμφωνα, όμως, με τις διατάξεις της παρ. 2 του άρθρου 30 του ν. 2084/1992, για τους υπαγόμενους στην ασφάλιση από 1-1-93 και μετά, οι οποίοι συνταξιοδοτούνται και καθίστανται απόλυτα ανάπηροι ή τυφλοί, το ποσό του επιδόματος αναπηρίας δεν συναρτάται με το ύψος της καταβαλλόμενης σύνταξης, αλλά είναι ποσοστό του κατά το έτος 1991 μέσου μηνιαίου κατά κεφαλή Α.Ε.Π., όπως αναπροσαρμόζεται κάθε φορά.
Τυχόν εξίσωση των ποσών του εν λόγω επιδόματος αναπηρίας μόνο για τους τυφλούς συνταξιούχους, θα επέφερε διαφοροποιήσεις μεταξύ δικαιούχων ίδιων παροχών, δεδομένου ότι το επίδομα αυτό δεν χορηγείται μόνο στην εν λόγω κατηγορία πασχόντων, αλλά και σε πολλές άλλες κατηγορίες ατόμων με αναπηρία.
Εξάλλου, η προσαύξηση αυτή είναι καθαρά προνοιακού χαρακτήρα και οποιαδήποτε αυξητική διαφοροποίησή της θα πρέπει να εξεταστεί υπό την προϋπόθεση εξασφάλισης της προκαλούμενης δαπάνης. Η παράμετρος μάλιστα του κόστους είναι πολύ σημαντική, δεδομένου ότι δεν είναι δυνατή η προώθηση νέων νομοθετικών ρυθμίσεων χωρίς την εξασφάλιση της μελλοντικής χρηματοδότησης των λαμβανομένων μέτρων κοινωνικής πολιτικής.
Η Υπουργός
ΦΑΝΗ ΠΑΛΛΗ – ΠΕΤΡΑΛΙΑ»
	10. Στην με αριθμό 4087/9-1-08 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. Φ90022/1884/154/24-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
«Απαντώντας στην ανωτέρω σχετική ερώτηση, που κατατέθηκε στη Βουλή από το Βουλευτή κ. Κοντογιάννη Γεώργιο, αναφορικά με την θεώρηση των βιβλιαρίων υγείας των ρητινοσυλλεκτών των πυρόπληκτων περιοχών από το ΙΚΑ-ΕΤΑΜ, σας γνωρίζουμε τα ακόλουθα:
Σύμφωνα με τις διατάξεις του άρθρου 31 παρ.1 του Α.Ν.1846/1951, όπως αντικαταστάθηκε με τις διατάξεις της παρ.4 του άρθρου 19 του ν.3232/04, στους ασφαλισμένους και στα μέλη οικογενείας τους, παρέχεται ιατρική περίθαλψη από πρώτης Μαρτίου κάθε έτους και επί ένα δωδεκάμηνο, εφόσον ο ασφαλισμένος έχει πραγματοποιήσει πενήντα (50) τουλάχιστον ημέρες εργασίας, είτε κατά το προηγούμενο ημερολογιακό έτος είτε κατά το τελευταίο δεκαπεντάμηνο, πριν από την αναγγελία της ασθένειας ή της πιθανής ημέρας του τοκετού, χωρίς να συνυπολογίζονται οι ημέρες που πραγματοποιήθηκαν κατά το τελευταίο ημερολογιακό τρίμηνο του δεκαπενταμήνου.
Επίσης, σύμφωνα με την παρ. 3 του άρθρου 15 του Ν.1469/84, ο αριθμός των ημερών εργασίας των ρητινοσυλλεκτών, που αναγνωρίζονται κατ' έτος στην ασφάλιση του ΙΚΑ-ΕΤΑΜ, ανέρχονται σε 35 ημέρες ανά 1000 κιλά παραδιδόμενης σε εμπόρους, ιδιωτικές ή συνεταιριστικές βιομηχανίες ρητίνης και ανάγονται στο ημερολογιακό έτος παραδόσεως της ρητίνης. Επί παραδόσεως ρητίνης εντός του πρώτου τριμήνου κάθε ημερολογιακού έτους, οι αναλογούσες, κατά τα ανωτέρω ημέρες εργασίας, θεωρούνται αναγόμενες εις το προηγούμενο της παραδόσεως της ρητίνης ημερολογιακό έτος
Για να αναγνωρισθούν στην ασφάλιση του ΙΚΑ-ΕΤΑΜ ημέρες εργασίας των ρητινοσυλλεκτών, δεν απαιτείται μόνο να έχει πραγματοποιηθεί απασχόληση αυτών στη συλλογή ρητίνης, αλλά να προκύπτει και εισόδημα που να προέρχεται από την πώληση της παραγόμενης ποσότητας.
Η αρμόδια υπηρεσία του Υπουργείου μας, σε συνεργασία με το ΙΚΑ-ΕΤΑΜ, επεξεργάζεται την πρόταση για προώθηση νομοθετικής ρύθμισης, προκειμένου να αντιμετωπισθεί με θετικό τρόπο το ζήτημα της θεώρησης των βιβλιαρίων υγείας των ρητινοσυλλεκτών των περιοχών που επλήγησαν από τις πυρκαγιές του 2007, δεδομένου του ιδιαίτερου τρόπου που απαιτείται για την ασφάλισή τους.
Η Υπουργός
ΦΑΝΗ ΠΑΛΛΗ – ΠΕΤΡΑΛΙΑ»
	11. Στην με αριθμό 3196/12-12-07 ερώτηση του Βουλευτή κ. Γεωργίου Παπακωνσταντίνου δόθηκε με το υπ’ αριθμ. Φ90022/1533/118/24-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
«Απαντώντας στην ανωτέρω σχετική ερώτηση, που κατατέθηκε στη Βουλή από το Βουλευτή κ.Παπακωνσταντίνου Γεώργιο, η οποία περιήλθε στην υπηρεσία μας με το αρ. 159416/9-1-2008 έγγραφο του Υπουργείου Υγείας και Κοινωνικής Αλληλεγγύης, αναφορικά με τη βελτίωση των παροχών ιατροφαρμακευτικής περίθαλψης στους ασφαλισμένους του ΙΚΑ-ΕΤΑΜ με προβλήματα αναπηρίας, σας γνωρίζουμε τα ακόλουθα:
Ι. Αναβάθμιση και απλούστευση των διαδικασιών των παρεχόμενων υπηρεσιών υγείας για τα άτομα με αναπηρία.
Σύμφωνα με τις κείμενες διατάξεις, ο καθορισμός της διάρκειας της αναπηρίας υπάγεται αποκλειστικά στην αρμοδιότητα των υγειονομικών επιτροπών, διότι η κατάσταση της υγείας των συνταξιούχων αναπηρίας δεν είναι στις περισσότερες περιπτώσεις σταθερή και με την πάροδο των ετών παρουσιάζει βελτίωση ή επιδείνωση.
Ωστόσο, η Διοίκηση του ΙΚΑ-ΕΤΑΜ, λαμβάνοντας υπόψη τα αιτήματα των διαφόρων συλλογικών φορέων αναπήρων, προς αποφυγή της ταλαιπωρίας από τις συνεχείς επανεξετάσεις από τις Υγειονομικές Επιτροπές, προέβη στην έκδοση γενικών εγγράφων με τα οποία δόθηκαν οδηγίες προς τις Υγειονομικές Επιτροπές, να καθορίζουν τη χρονική διάρκεια της αναπηρίας επ' αόριστον, υπό τις προϋποθέσεις που αναφέρονται σε αυτά αναλυτικά, σε περιστατικά αναπήρων που πάσχουν από βαριές και μη αναστρέψιμες βλάβες. Επομένως, με βάση τα προαναφερόμενα, στην περίπτωση άτομα που πάσχουν από μη αναστρέψιμες βλάβες, η αναπηρία τους οριστικοποιείται το αργότερο με τη λήξη της πρώτης τετραετίας.
Όσον αφορά στην απλούστευση των διαδικασιών κατά την παροχή της ιατροφαρμακευτικής περίθαλψης, το Ίδρυμα για την εξυπηρέτηση των εν λόγω ατόμων που δεν μπορούν να μετακινηθούν, έχει καθιερώσει το θεσμό του κατ’ οίκον ιατρού, ο οποίος επισκέπτεται και συνταγογραφεί για τις ανωτέρω ευπαθείς κοινωνικές ομάδες.
Η καθιέρωση της δωρεάν επίσκεψης σε ιδιώτη ιατρό της επιλογής τους, δεν μπορεί να εφαρμοσθεί, δεδομένου ότι το Ίδρυμα διαθέτει δικούς του ιατρούς, οι οποίοι συνταγογραφούν για τους ασφαλισμένους του.
2. Πρόσληψη επιστημονικού εξειδικευμένου ιατρικού και νοσηλευτικού προσωπικού σε όλες τις μονάδες υγείας.
Το σύνολο των υπηρετούντων ιατρών και οδοντιάτρων που υπηρετούν στο Ίδρυμα, ανέρχεται στους 8.306.
Σε εξέλιξη βρίσκεται η διαδικασία για τη σύναψη σύμβασης μίσθωσης έργου 24 μηνών με 100 προσωπικούς ιατρούς πανελλαδικά, όπου υπάρχει ο θεσμός του οικογενειακού ιατρού.
Επίσης, σας γνωρίζουμε ότι το Υπουργείο μας έχοντας υπόψη το πρόβλημα που θα προκύψει με την αποχώρηση των με μίσθωση έργου ιατρών, των οποίων η σύμβαση λήγει, έχει υποβάλει στο Υπουργείο Εσωτερικών πρόταση του ΙΚΑ-ΕΤΑΜ για την έγκριση σύναψης συμβάσεων μίσθωσης έργου με 621 ιατρούς διαφόρων ειδικοτήτων και οδοντιάτρων, προκειμένου, να καλυφθούν τα κενά που θα δημιουργηθούν.
Έχει, επίσης, ζητηθεί έγκριση για την πλήρωση 2.000 κενών οργανικών θέσεων μονίμων ιατρών και οδοντιάτρων, με προκήρυξη και με αντικειμενικά κριτήρια, όπως αυτά θα καθοριστούν με το προβλεπόμενο από τις διατάξεις Προεδρικό Διάταγμα.
3. Πληροφόρηση των ασφαλισμένων για ιατρικά θέματα και ευαισθητοποίηση των υπαλλήλων για την εξυπηρέτηση των ατόμων με αναπηρία.
Το ΙΚΑ-ΕΤΑΜ διαθέτει εξειδικευμένο προσωπικό όλων των ειδικοτήτων στις μονάδες  του και φροντίζει για την κατά προτεραιότητα εξυπηρέτηση των ασφαλισμένων που έχουν προβλήματα αναπηρίας.
Επίσης, η Διοίκηση του Ιδρύματος, στο πλαίσιο της αναβάθμισης των παρεχόμενων υπηρεσιών υγείας τους στους ασφαλισμένους του και προκειμένου να επιτύχει τη μείωση του χρόνου αναμονής και την καλύτερη εξυπηρέτηση τους στις μονάδες του, θα τοποθετήσει σύντομα μεγάλο αριθμό εξειδικευμένου προσωπικού, από το προσωπικό που διατέθηκε μέσω ΑΣΕΠ για διορισμό στο ΙΚΑ-ΕΤΑΜ και βρίσκεται στο στάδιο της ολοκλήρωσης.
Τέλος, σημειώνεται ότι ο «Κανονισμός Εκτίμησης Βαθμού Αναπηρίας», βρίσκεται σε στάδιο αναθεώρησης, εκσυγχρονισμού και εναρμόνισης του, σύμφωνα με όσα ισχύουν στην Ευρωπαϊκή Ένωση.
Η Υπουργός
ΦΑΝΗ ΠΑΛΛΗ – ΠΕΤΡΑΛΙΑ»
12. Στην με αριθμό 9268/28.3.2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 1046098/1092/18.4.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
«Σε απάντηση της με αριθ. πρωτ. 9268/28.3.2008 ερώτησης που κατέθεσε ο Βουλευτής κ. Ντίνος Βρεττός, σχετικά με το ανωτέρω θέμα, σας γνωρίζουμε τα εξής:
Το Υπουργείο Οικονομίας και Οικονομικών ανταλλάσσει πληροφορίες με τις φορολογικές αρχές των κρατών με τα οποία η χώρα μας έχει συνάψει Συμβάσεις περί Αποφυγής Διπλής Φορολογίας (Σ.Α.Δ.Φ.).
Οι χώρες μέλη του ΟΟΣΑ καταβάλλουν σημαντικές προσπάθειες από κοινού με 35 χώρες ως Συμμετέχοντα Μέρη (Participating Parties) σύμφωνα με τους στόχους του ΟΟΣΑ, προκειμένου να αναπτύξουν διεθνή πρότυπα για τη διαφάνεια και την αποτελεσματική ανταλλαγή των πληροφοριών σε φορολογικά θέματα. Οι χώρες μέλη του ΟΟΣΑ ενθαρρύνονται στην «κατόπιν αιτήσεως» ανταλλαγή των πληροφοριών, που σημαίνει ότι η αρμόδια φορολογική αρχή μιας χώρας ζητά πληροφορίες από την αρμόδια αρχή της άλλης χώρας στο πλαίσιο διμερών συμφωνιών ανταλλαγής πληροφοριών. Ο ΟΟΣΑ είχε δημοσιεύσει έναν κατάλογο που περιελάμβανε επτά (7) χώρες, οι οποίες χαρακτηρίζονταν ως «φορολογικοί παράδεισοι». Το 2008, και μετά από επίμονες διαβουλεύσεις με τις χώρες αυτές, μόνο τρείς (3) χώρες πλέον χαρακτηρίζονται ως «φορολογικοί παράδεισοι» μη συνεργάσιμοι με τον ΟΟΣΑ: Η Ανδόρα, το Μονακό και το Λιχτενστάιν.
Περαιτέρω, σε κοινοτικό επίπεδο, παρέχεται παράλληλα η δυνατότητα ανταλλαγής φορολογικών πληροφοριών μεταξύ των αρμοδίων αρχών των κρατών μελών με τους όρους και  τις προϋποθέσεις που σαφώς ορίζονται στις διατάξεις των νόμων: α) ν. 1914/1990 (ΦΕΚ 178 A΄), β) ν.3312/2005 (ΦΕΚ 35Α') και γ) του ν.3453/2007 (ΦΕΚ 74Α'). Με τις διατάξεις αυτές ενσωματώθηκαν στο εσωτερικό δίκαιο και ισχύουν οι διατάξεις της οδηγίας 77/799/ΕΟΚ με τις τροποποιήσεις της, σχετικά, με την «Αμοιβαία Συνδρομή των αρμοδίων αρχών των κρατών-μελών της Ευρωπαϊκής Ένωσης στον τομέα της άμεσης φορολογίας». Στο πλαίσιο αυτό ζητήθηκαν στοιχεία από τις γερμανικές φορολογικές αρχές, με επιστολή του Υφυπουργού Οικονομίας και Οικονομικών, κ. Α. Μπέζα.
Οι αρμόδιες αρχές θα επεξεργαστούν αυτά τα στοιχεία σύμφωνα με τις διατάξεις των νόμων που ορίζουν τα σχετικά με την ανταλλαγή των πληροφοριών και τις διατάξεις του Εσωτερικού δικαίου.
Βασική προτεραιότητα του Υπουργείου Οικονομίας και Οικονομικών είναι η διενέργεια φορολογικών ελέγχων προς όλες τις κατευθύνσεις χωρίς διακρίσεις και εξαιρέσεις, με έμφαση ιδίως στις μεγάλες επιχειρήσεις και τα μεγάλα εισοδήματα, για την καταπολέμηση των φαινομένων φοροδιαφυγής, οπουδήποτε αυτά κι αν εκδηλώνονται
Προς το σκοπό αυτό λαμβάνονται συνεχώς όλα τα απαραίτητα νομοθετικά και διοικητικά μέτρα για την ενίσχυση του φοροελεγκτικού μηχανισμού και την αντιμετώπιση της φοροδιαφυγής.
Στο πλαίσιο των ελέγχων αυτών αξιολογούνται και ελέγχονται κάθε είδους σχετικές πληροφορίες και στοιχεία που είναι διαθέσιμα στην αρμόδια ελεγκτική αρχή και προέρχονται από οποιαδήποτε πηγή, συμπεριλαμβανομένων και των αλλοδαπών διοικήσεων.
Σημειώνεται επίσης ότι αν κατά τους διενεργούμενους ελέγχους διαπιστώνονται περιπτώσεις που συνδέονται με νομιμοποίηση εσόδων από εγκληματικές δραστηριότητες (ξέπλυμα χρήματος), τότε πέραν των φορολογικών κυρώσεων και ενεργειών, κατ’ εφαρμογή των διατάξεων του ν. 2331/95, όπως ισχύουν, ενημερώνεται αρμοδίως για τις δικές της ενέργειες και η Εθνική Αρχή Καταπολέμησης της Νομιμοποίησης Εσόδων από Εγκληματικές δραστηριότητες.
Ο Υφυπουργός
ΑΝΤΩΝΙΟΣ ΜΠΕΖΑΣ»
13. Στην με αριθμό 9247/28.3.2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 1046112/1089/17.4.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
«Σε απάντηση της με αριθ.πρωτ. 9247/28.3.2008 ερώτησης που κατέθεσε ο Βουλευτής κ. Θεόδωρος Καράογλου σχετικά με «προβλήματα στις επιχειρήσεις από τη συνεχιζόμενη απεργία στο Λιμάνι της Θεσσαλονίκης» σας γνωρίζουμε τα εξής:
Α. Με τις διατάξεις των άρθρων 13-21 Ν.2648/98 (ΦΕΚ 238 Α'), όπως ισχύουν, παρέχεται η δυνατότητα στους οφειλέτες του Δημοσίου που αντιμετωπίζουν οικονομική αδυναμία στην εξόφληση των βεβαιωμένων και ληξιπροθέσμων οφειλών τους προς αυτό, να ζητήσουν διευκόλυνση τμηματικής καταβολής αυτών σε μηνιαίες δόσεις ύστερα από έκδοση σχετικής απόφασης του αρμοδίου οργάνου. Ο αριθμός των μηνιαίων δόσεων μπορεί να φτάσει μέχρι και τις 48 κατά περίπτωση, ενώ η συνέπεια στη διευκόλυνση έχει ως αποτέλεσμα τον περιορισμό των προσαυξήσεων εκπρόθεσμης καταβολής κατά 30% καθώς επίσης κάι την αναστολή της συνέχισης της διαδικασίας της αναγκαστικής εκτέλεσης (έκδοση προγ/τος πλεισ/σμού) και λοιπών μέτρων.
Β. Δεδομένου ότι δεν είναι δυνατό να προσδιοριστούν οι θιγόμενες επιχειρήσεις, δεν μπορεί να δοθεί παράταση για συγκεκριμένες κατηγορίες υποκειμένων στο ΦΠΑ.
Γ.  Για τις εισαγωγές σημειώνεται ότι σύμφωνα με τις διατάξεις του άρθρου 17 του Κώδικα ΦΠΑ (ν.2859/2000), η φορολογική υποχρέωση γεννάται και ο φόρος γίνεται απαιτητός από το Δημόσιο κατά το χρόνο που πραγματοποιείται η εισαγωγή των αγαθών, όπως ορίζεται στο άρθρο 10 του ίδιου Κώδικα ΦΠΑ και όχι πριν την πραγματοποίηση αυτής. Κατά συνέπεια δεν προκύπτει εξ αυτού του λόγου ανάγκη αναστολής καταβολής του φόρου.
Ο Υφυπουργός
ΑΝΤΩΝΙΟΣ ΜΠΕΖΑΣ»
14. Στην με αριθμό 9570/2.4.2008 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 7017/4/8160/17.4.2008 έγγραφο από τον Yφυπουργό Εσωτερικών, η ακόλουθη απάντηση:
«Σε απάντηση της ανωτέρω ερώτησης, που κατέθεσε ο Βουλευτής κ. Κ. Ρόβλιας, σας γνωρίζουμε ότι, από τις διατάξεις του άρθρου 36 του ν. 1568/1985, σε συνδυασμό με τις διατάξεις της παρ. 4 του άρθρου 9 του ν. 3144/2003, προβλέπεται η έκδοση π.δ. για τη θέσπιση ειδικού νομικού πλαισίου, για την προστασία του ένστολου προσωπικού της Ελληνικής Αστυνομίας από κινδύνους για την ασφάλεια και την υγεία του, οι οποίοι προκύπτουν ή ενδέχεται να προκύψουν κατά την εκτέλεση των καθηκόντων του, που παρουσιάζουν εγγενείς ιδιαιτερότητες. Κατ’ εξουσιοδότηση των ως άνω διατάξεων καταρτίσθηκε το σχέδιο π.δ. «Μέτρα υγιεινής και ασφαλείας ένστολου προσωπικού της Ελληνικής Αστυνομίας», το οποίο έχει τύχει της προβλεπόμενης από το άρθρο 95 του Συντάγματος επεξεργασίας του Συμβουλίου της Επικρατείας και εκκρεμεί η υπογραφή και δημοσίευσή του.
Ειδικότερα στην παρ. 2 του άρθρου 4 του ανωτέρω σχεδίου προβλέπεται ότι : «Για την προστασία του προσωπικού σε εξαιρετικές περιπτώσεις συναθροίσεων κατά τις οποίες υπάρχουν βάσιμες υπόνοιες διάπραξης έκνομων ενεργειών οι Υπηρεσίες της παρούσας παραγράφου χρησιμοποιούν κινητά φράγματα ή άλλο σύγχρονο και κατάλληλο για τον ως άνω σκοπό εξοπλισμό». Σημειώνεται ότι κατά την αρχική διατύπωση (πριν την επεξεργασία από το Σ.τ.Ε.) στη διάταξη αναφερόταν η χρήση ειδικού εξοπλισμού, αλλά επαναδιατυπώθηκε ως ανωτέρω, σύμφωνα με σχετική παρατήρηση του Σ.τ.Ε.
Με την ανωτέρω πρόβλεψη του σχεδίου π.δ. που τίθεται αποκλειστικά για την προστασία της υγείας και ασφάλειας του ένστολου προσωπικού της Ελληνικής Αστυνομίας, αφενός μεν εισάγεται εγγενής περιορισμός και προσδιορισμός του είδους του εξοπλισμού που μπορεί να χρησιμοποιηθεί σε συντρέχουσες περιπτώσεις από αστυνομικούς, ώστε να μην καταλείπεται αμφιβολία για το σκοπό της χρήσης του, αφετέρου δε παρέχεται δυνατότητα να επιλέγεται, ενόψει των τεχνολογικών εξελίξεων, ο πλέον κατάλληλος για την επιδιωκόμενη προστασία.
Ο Υφυπουργός
ΠΑΝΑΓΙΩΤΗΣ ΧΗΝΟΦΩΤΗΣ»)
ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αϊβαλιώτη. 
Κυρίες και κύριοι συνάδελφοι, εισερχόμεθα στη συζήτηση των 
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές και ερωτήσεις πρώτου κύκλου:
Η πρώτη με αριθμό 1590/6-11-2007 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τα έργα των Νομαρχιακών Αυτοδιοικήσεων του Επιχειρησιακού Προγράμματος Κοινωνία της Πληροφορίας δεν συζητείται λόγω αναρμοδιότητας. Έχει ενημερωθεί γι’ αυτό ο κ. Ρόβλιας. 
Εισερχόμεθα στη συζήτηση της δεύτερης με αριθμό 2310/31-3-2008 αναφοράς της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Οικονομίας και Οικονομικών, σχετικά με την υπόθεση Τ.ΑΠ.Α.Π. και την ανταλλάξιμη περιουσία. 
Αναλυτικότερα το περιεχόμενο της αναφοράς της κ. Νικολαΐδου έχει ως εξής: 
«Το Διοικητικό Συμβούλιο της Ένωσης Μαγνησίας Μ. Ασίας-Χορόσκιοϊ και Περιχώρων Καταγομένων, ζητά ενημέρωση για την υπόθεση του Ταμείου Αποκατάστασης Αστών Προσφύγων και την ανταλλάξιμη περιουσία, επειδή εδώ και μια πενταετία έχει σταματήσει η οικονομική επιχορήγηση των προσφυγικών σωματείων από χρήματα που ανήκουν στους πρόσφυγες του 1922 και στα σωματεία τους και επειδή δεν γνωρίζει τι συμβαίνει με τα ανταλλάξιμα κτήματα.»
Θα απαντήσει ο Υφυπουργός Οικονομίας και Οικονομικών κ. Μπέζας. 
Ορίστε, κύριε Υφυπουργέ, έχετε το λόγο. 
ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία συνάδελφε, η αναφορά την οποία καταθέσατε θέτει δύο ζητήματα: την τύχη των ανταλλάξιμων κτημάτων και επιπλέον τη λειτουργία του Τ.ΑΠ.Α.Π. και τις επιχορηγήσεις του προς τα προσφυγικά σωματεία. 
Ως προς το πρώτο σκέλος, όπως γνωρίζετε η ανταλλάξιμη περιουσία αποτελείται από κτήματα που εγκαταλείφθηκαν με την ανταλλαγή των ελληνοτουρκικών πληθυσμών. Τα ανταλλάξιμα κτήματα σήμερα είναι περίπου είκοσι οκτώ χιλιάδες. Βέβαια, ο αριθμός τους μεταβάλλεται κατ’ έτος, ανάλογα με τις διαγραφές που γίνονται, τις καινούργιες εγγραφές και τις εκποιήσεις. 
Απ’ αυτά υπάρχει ένας μικρός αριθμός –περίπου χίλια- τα οποία δεν κατέχονται από αυθαίρετους κατόχους και αυτά στα οποία δεν  υπάρχουν αυθαίρετοι κάτοχοι είναι κτήματα τα οποία διαχειρίζεται η Κτηματική Εταιρεία του δημοσίου. Τα υπόλοιπα στα οποία έχουμε αυθαίρετους κατόχους, υπάγονται στην αρμοδιότητα του Τμήματος Ανταλλάξιμων Κτημάτων της Διεύθυνσης Δημόσιας Περιουσίας του Υπουργείου Οικονομίας και Οικονομικών. 
Δηλαδή στην αρμοδιότητα αυτού του Τμήματος υπάγεται η διοίκηση, η διαχείριση και η εκκαθάριση των περιουσιακών στοιχείων των ανταλλαγέντων μουσουλμάνων, τα οποία περιήλθαν στο ελληνικό δημόσιο με τη σύμβαση ανταλλαγής των ελληνοτουρκικών πληθυσμών. 
Τα ανταλλάξιμα κτήματα τα οποία κατέχονται εκποιούνται στους αυθαίρετους κατόχους τους και αυτοί οι κάτοχοι έχουν προτιμησιακό δικαίωμα εξαγοράς και διάφορα άλλα ευεργετήματα, όπως περισσότερες δόσεις και εκπτώσεις, τα οποία προβλέπονται από τις διατάξεις του ν. 357/1976. Να διευκρινίσω, βέβαια, ότι ο ρυθμός εκποίησής τους είναι πάρα πολύ αργός. 
Έρχομαι τώρα στο δεύτερο σκέλος της αναφοράς και σε σχέση με αυτό το δεύτερο σκέλος να τονίσω ότι έως το 1998 τα έσοδα από την εκποίηση και διαχείριση της ανταλλάξιμης περιουσίας, καθώς επίσης και τα έσοδα από τις τοκοχρεολυτικές δόσεις των δανείων που είχαν δοθεί για την αποκατάσταση των προσφύγων, αποδίδονταν έως το 1998 στο Τ.ΑΠ.Α.Π., το οποίο ήταν Ν.Π.Δ.Δ. υπαγόμενο στην εποπτεία του Υπουργού Οικονομικών. 
Μετά το 1998, με το π.δ.137/1998 καταργήθηκε το Τ.ΑΠ.Α.Π. και όλες οι αρμοδιότητες και τα δικαιώματά του περιήλθαν στο Υπουργείο Οικονομικών και ασκούνται από το Τμήμα που ανέφερα προηγουμένως, το Τμήμα Ανταλλαξίμων Κτημάτων της Διεύθυνσης Δημόσιας Περιουσίας. 
Οι αρμοδιότητες που είχε το Διοικητικό Συμβούλιο του Τ.ΑΠ.Α.Π., μεταξύ των οποίων και οι επιχορηγήσεις των προσφυγικών σωματείων, ασκούνται μετά το π.δ. 137/98 από τον Υπουργό Οικονομικών και από το εξουσιοδοτημένο απ’ αυτόν όργανο που είναι το τμήμα στο οποίο αναφέρθηκα. Τα ταμειακά υπόλοιπα των λογαριασμών του Τ.ΑΠ.ΑΠ. μεταφέρονται στα έσοδα του κρατικού προϋπολογισμού και οι κάθε φύσης δαπάνες που προκύπτουν από το π.δ. 137/98 βαρύνουν τον κρατικό προϋπολογισμό.
Ολοκληρώνοντας, εκείνο το οποίο θέλω να τονίσω είναι ότι το Υπουργείο Οικονομίας και Οικονομικών στηρίζει τη διάσωση και τη διάδοση των στοιχείων του μικρασιατικού πολιτισμού και τις μνήμες των χαμένων πατρίδων και συνεχίζει αυτήν την τακτική που υπήρχε από το Τ.ΑΠ.Α.Π. της επιχορήγησης δηλαδή των προσφυγικών σωματείων από τον κρατικό προϋπολογισμό. Πιο συγκεκριμένα, από το έτος 2003 έως και το έτος 2007 επιχορηγήθηκαν διακόσια οκτώ προσφυγικά σωματεία και η συνολική επιχορήγηση γι’ αυτά τα έτη ανέρχεται σε 456.600 ευρώ.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υφυπουργό.
	Η συνάδελφος κ. Νικολαϊδου έχει το λόγο.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
	Κύριε Υφυπουργέ, η ανταλλάξιμη περιουσία είναι περιουσία των προσφύγων του 1922. Θα μου επιτρέψετε να πω ότι δεν είστε και τόσο ενημερωμένος για το πώς ξεκίνησε και το πού έχει φθάσει. Βέβαια μου λέτε το τελευταίο σημείο της όλης ιστορίας, ότι διαλύθηκε το 1998 το Τ.ΑΠ.Α.Π. με το τάδε προεδρικό διάταγμα. Το Τ.ΑΠ.Α.Π. ήταν το ταμείο που διαχειριζόταν τα χρήματα. Πρέπει να σας πω ότι τώρα μιλάμε για εκατοντάδες χιλιάδες στρέμματα, μία τεράστια περιουσία που το 1922 είχε εκτιμηθεί από την τότε Διεθνή Επιτροπή Εκτίμησης γύρω στα 100.000.000.000 δραχμές για τις ελληνικές περιουσίες και 10.000.000.000 για τις τούρκικες περιουσίες. Είναι γεγονός ότι οι Τούρκοι δεν απέδωσαν τίποτα με τη γνωστή συμφωνία του 1930 μεταξύ Ατατούρκ και Βενιζέλου. Πέρα απ’ αυτό όμως, δεν μπορεί να συνεχίζεται αυτή η κατάσταση και να πληρώσουν τελικά πάλι το «μάρμαρο» αυτής της υπόθεσης της μικρασιατικής καταστροφής οι ίδιοι οι πρόσφυγες. Πρέπει να σας πω ότι μιλάμε για χρήματα που το 1998 ξεπερνούσαν τα 150.000.000.000 δραχμές και δεν μπορεί κανείς να υπολογίσει ακριβώς τον αριθμό των κτημάτων, πόσα ήταν τα αστικά, πόσα ήταν τα αγροτικά, αλλά μιλάμε για εκατομμύρια τετραγωνικά μέτρα αστικά και αγροτικά κτήματα. 
Από το 1923 μέχρι τουλάχιστον το 1998 οι διαχειριστές του συγκεκριμένου ταμείου, εκτός από την Επιτροπή Αποκατάστασης, στη συνέχεια ήταν η Εθνική Τράπεζα, η 12η Διεύθυνση του Υπουργείου Οικονομικών, η 18η του Υπουργείου Οικονομικών, η 10η και τώρα μου μιλάτε για μία καινούργια. Το Υπουργείο Οικονομικών είναι επί της ουσίας. Το Υπουργείο Οικονομικών όμως δεν μπορεί να διαχειρίζεται και να έχει οικειοποιηθεί τα χρήματα των προσφύγων. Υπήρχε ένα πολύ μεγάλο κίνημα προσφυγικών συλλόγων, προσφυγικών δήμων και άλλων φορέων σε κάθε περιοχή που διεκδικούσε και έπαιρνε για ανάπλαση προσφυγικών τετραγώνων. Αυτό σημαίνει αποκατάσταση προσφύγων. Παλεύαμε για να σβηστούν τα χρέη και υπήρχαν και μία σειρά από άλλα ζητήματα που ο κάθε φορέας από τη δική του πλευρά πάλευε.
	Πρέπει να σας πω ότι έχω προσωπική εμπειρία με τους δώδεκα προσφυγικούς συλλόγους στη Νίκαια. Ξέρετε ότι είναι ο μεγαλύτερος προσφυγικός δήμος. Έχουμε αναπλάσει ένα προσφυγικό τετράγωνο με πενήντα έξι οικίες και στο σχεδιασμό όχι μόνο του Δήμου της Νίκαιας αλλά και των υπολοίπων δήμων είναι να αξιοποιήσουν αυτά τα χρήματα που δεν είναι του Υπουργείου, αλλά είναι ιδιωτική περιουσία των προσφύγων. Δεν μπορεί, λοιπόν, να μένει έτσι η κατάσταση. 
Απ’ ό,τι μου λέτε, υπάρχει ακόμα ανταλλάξιμη περιουσία. Μέχρι τώρα και οι επιχορηγήσεις και η απόδοση ορισμένων κτημάτων γίνονταν ρουσφετολογικά είτε από την Κυβέρνηση της Νέας Δημοκρατίας, είτε από την κυβέρνηση του ΠΑ.ΣΟ.Κ. όλα αυτά τα χρόνια. Το έχουμε ζήσει μέσα από την Αυτοδιοίκηση και από τους προσφυγικούς συλλόγους με κάθε λεπτομέρεια. Μου λέτε τώρα ότι επιχορηγήθηκαν για παράδειγμα με μηδαμινά ποσά σίγουρα από το 2003 μέχρι το 2007 εκατόν τριάντα επτά σύλλογοι…
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Διακόσιοι οκτώ.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Αναφέρατε διακόσιους οκτώ προσφυγικούς συλλόγους. Σας λέω: Είναι δυνατόν οι σύλλογοι της Νίκαιας που είναι ο μεγαλύτερος προσφυγικός δήμος -και μιλάμε για συλλόγους όχι «σφραγίδα», αλλά με πολύ μεγάλη δράση- να μην έχουν πάρει τίποτα και μάλιστα να έχουν αποκλειστεί; Ποιους λοιπόν επιχορηγήσατε; Όποιον έρχεται και ζητάει; Έχουν ζητήσει επανειλημμένα και με έγγραφα.
Το πρόβλημα όμως δεν είναι μόνο αυτή η επιχορήγηση, που είναι ορισμένα ευρώ, για να κάνουν μία προσπάθεια να διατηρήσουν και να μην ξεχαστούν τα ήθη, τα έθιμα, εάν θέλετε, αυτό που λέμε όλοι «αλησμόνητες πατρίδες», παρ’ ότι όλοι ξέρουμε ποια ήταν τα αίτια της Μικρασιατικής Καταστροφής. Όμως, δεν γίνεται μέχρι σήμερα να εξακολουθούν να πληρώνουν την όλη ιστορία οι ίδιοι οι πρόσφυγες δεύτερης και τρίτης γενιάς. 
Μην το παρεξηγήσετε, λοιπόν, ότι δηλαδή μιλάμε από σοβινιστικής άποψης, επειδή τυχαίνει να είμαστε προσφυγικής καταγωγής, αλλά αυτή η κατάσταση δεν μπορεί να συνεχιστεί. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Ολοκληρώνω, κύριε Πρόεδρε.
Και ξέρετε ποιο είναι το θετικό; Ενώ στη χώρα μας δεν υπάρχουν κτηματολόγιο και δασολόγιο, το κτηματολόγιο της ανταλλάξιμης περιουσίας υπάρχει. Πρέπει, λοιπόν, να αποδώσετε λογαριασμό στους πρόσφυγες για το τι είναι αυτό που έχει απομείνει, τι προοπτική έχει και πώς θα αξιοποιηθεί από τους ίδιους τους πρόσφυγες. Δεν ξέρω με ποιο φορέα, αλλά θα πρέπει να είναι οι προσφυγικοί σύλλογοι και δήμοι μέσα σε αυτόν το φορέα αξιοποίησης. 
Εμείς θα επανέλθουμε με το θέμα της ανταλλάξιμης περιουσίας. Είναι ένα τεράστιο θέμα που δεν μπορεί μέσα σε δύο λεπτά ή και περισσότερο να αναλυθεί.
ΠΡΟΕΔΡΕΥΩΝ (Γεώργιος Σούρλας): Μιλάτε ήδη πέντε λεπτά. 
ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Σίγουρα, πάντως, κύριε Υπουργέ, δεν έχετε τελειώσει με το θέμα της ανταλλάξιμης περιουσίας των προσφύγων.
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Νικολαΐδου. 
Το λόγο έχει ο Υφυπουργός Οικονομίας και Οικονομικών κ. Μπέζας.
ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία συνάδελφε, επί της ουσίας δεν έχω να συμπληρώσω κάτι περισσότερο από αυτά τα οποία είπα στην πρωτολογία μου. Τα οικονομικά μεγέθη, τα οποία αναφέρατε, είναι μεγέθη τα οποία δεν έχουν σχέση με την πραγματικότητα. 
ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Οι σημερινές τιμές είναι ακόμα μεγαλύτερες. 
ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σας είπα ότι τα περισσότερα από αυτά τα ανταλλάξιμα κατέχονται ήδη και ένας πάρα πολύ μικρός αριθμός είναι μη κατεχόμενα ανταλλάξιμα ακίνητα. 
Για τα έτη από το 1998 έως το 2003, για να σας δώσω μία αίσθηση των μεγεθών, θα ήθελα να πω ότι υπήρξε πρόβλεψη στον προϋπολογισμό για τις επιχορηγήσεις των προσφυγικών σωματείων ύψους 50.000.000 δραχμών κατ’ έτος. Από το 2003 και μετά, η πρόβλεψη αυτή είναι περίπου 80.000 ευρώ κατ’ έτος και αυτά τα χρήματα απορροφώνται στο σύνολό τους, ανάλογα και με τις αιτήσεις οι οποίες έχουν υποβληθεί. 
Οι αιτήσεις μπορούν να υποβληθούν στη Διεύθυνση Δ5 Οικονομικού του Υπουργείου Οικονομίας και Οικονομικών και εφόσον δεν υπερβαίνουν το ποσό το οποίο προβλέπεται από τον προϋπολογισμό, απορροφώνται. 
ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Δεν μιλάμε για επιχορηγήσεις, μιλάμε για αξιοποίηση όλης της περιουσίας. 
ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα σας απαντήσω. 
Σε σχέση με τα ακίνητα τα οποία διαχειρίζεται η Κ.Ε.Δ., τα μη κατεχόμενα, για να σας δώσω και πάλι μεγέθη, θα πρέπει να σας πω ότι για τα ανταλλάξιμα αυτά ακίνητα, μετά από διαχειριστικές πράξεις στις οποίες έχει προβεί η Κ.Ε.Δ. στο διάστημα από το 1991 έως το 2007 –κοιτάξτε πόσα χρόνια, από το 1991 έως το 2007!- έχει εισπραχθεί ένα συνολικό ποσό περίπου της τάξεως των 8.000.000 ευρώ. Δεν έχει καμμία σχέση αυτός ο αριθμός με τα μεγέθη τα οποία αναφέρατε, τα δισεκατομμύρια ή τα εκατοντάδες εκατομμύρια ευρώ. 
ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Στις σημερινές τιμές είναι ακόμα μεγαλύτερα. 
ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Το 75% αυτού του ποσού, που αποτελεί πόρο υπέρ του ελληνικού δημοσίου, βρίσκεται κατατεθειμένο σε τραπεζικό λογαριασμό και είναι διαθέσιμο για την αποκατάσταση και για δράσεις υπέρ αστέγων και κληρονόμων προσφύγων της Μικρασιατικής Καταστροφής. 
Επιπλέον θα ήθελα να σας ενημερώσω ότι στο Υπουργείο Οικονομίας και Οικονομικών λειτουργεί εδώ και αρκετό διάστημα μία ειδική επιτροπή, η οποία έχει ως αντικείμενο τη μελέτη για την καλύτερη αξιοποίηση και διαχείριση των δημόσιων κτημάτων και των ανταλλάξιμων κτημάτων. Αυτή η επιτροπή θα πρέπει να υποβάλει τα πορίσματα και τις προτάσεις της μέχρι τέλος Ιουλίου στην πολιτική ηγεσία του Υπουργείου. 
Ευχαριστώ πολύ. 
ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Εννοείτε εκποίηση αυτών των κτημάτων και όχι αξιοποίηση. 
ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Απάντησα. Αξιοποίηση και διαχείριση. 
ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
Εισερχόμεθα στη συζήτηση της τρίτης με αριθμό 10823/18-4-2008 ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Μονάδας Τεχνητού Νεφρού στο Νοσοκομείο Σπάρτης. 
Ο συνάδελφος κ. Λεβέντης αναλυτικότερα αναφέρει στην ερώτησή του τα εξής:
«Με την υπ’ αριθμόν 817/17-10-2007 ερώτησή μας, ζητήσαμε ενημέρωση και τι μέτρα θα πάρετε, αναφορικά με θέματα λειτουργίας της Μονάδας Τεχνητού Νεφρού (Μ.Τ.Ν.) στο Νομαρχιακό Νοσοκομείο Σπάρτης. 
Με τη ΓΠ 130594/20-11-2007 απάντησή σας, μας γνωρίσατε ότι κατόπιν εντολής σας (αριθμός εντολής 2451) το Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) διενεργεί έρευνα από 4/7/2007. 
Επειδή ο χρόνος ο οποίος έχει παρέλθει από την έναρξη του ελέγχου –οκτώ μήνες- είναι σημαντικός και ικανός για την ολοκλήρωση της διαδικασίας, επειδή σε πρόσφατα δημόσια κείμενα της Διοίκησης του Νοσοκομείου γίνεται αόριστη αναφορά σε γεγονότα και προσπάθειες δυσφήμησης της Μ.Τ.Ν., χωρίς να κατονομάζονται οι μετέχοντες σε αυτά τα σχέδια, επειδή οι άμεσα ενδιαφερόμενοι, ασθενείς, ιατροί, εργαζόμενοι και ολόκληρη η τοπική κοινωνία έχουν αναφαίρετο δικαίωμα να γνωρίζουν τι ακριβώς συμβαίνει στη Μονάδα Τεχνητού Νεφρού στο Νομαρχιακό Νοσοκομείο Σπάρτης, ερωτάται ο κύριος Υπουργός: 
1. Τι μέτρα έχετε πάρει ή προτίθεστε να πάρετε για την προστασία της ανωτέρω Μ.Τ.Ν. από γεγονότα και προσπάθειες δυσφήμησής της, αλλά και για τη διασφάλιση της ασφαλούς και αποτελεσματικής λειτουργίας της; 
2. Να μας κοινοποιήσετε άμεσα ακριβές αντίγραφο του πορίσματος ελέγχου του Σώματος Επιθεωρητών Υπηρεσιών Υγείας και Πρόνοιας, που διενεργεί έρευνα σχετική από 4/7/2007 και ποιοι οι λόγοι της καθυστέρησης επί οκταμήνου;».
Στην ερώτηση του κ. Λεβέντη θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
Κύριε Υπουργέ, έχετε το λόγο.
ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
Αγαπητέ συνάδελφε, από την Πάτρα στην Κομοτηνή, από την Κομοτηνή στον Πύργο, από τον Πύργο στην Σπάρτη. Συνεχίζουμε αυτό το οδοιπορικό στα νοσοκομεία και στα θέματα της υγείας.  Πιστεύω ότι η συζήτηση γίνεται σε πολύ καλό επίπεδο και συμβάλλει στην προώθηση και στην επίλυσή τους και γι’ αυτό σας ευχαριστώ. 
Η Μονάδα του Τεχνητού Νεφρού του Νοσοκομείου της Σπάρτης όπως πολύ καλά γνωρίζετε, από το 2006 λειτουργεί πλέον σε μια σύγχρονη κτηριακή εγκατάσταση με σύγχρονο ιατροτεχνολογικό εξοπλισμό, μια δαπάνη η οποία ξεπέρασε το 1.000.000 ευρώ και σήμερα πιστεύουμε ότι παρέχει υπηρεσίες υγείας υψηλού επιπέδου  στο συγκεκριμένο τομέα εξυπηρετώντας έτσι περισσότερους από πενήντα μόνιμους ασθενείς, διενεργώντας εξακόσιες πενήντα, ίσως και επτακόσιες αιμοκαθάρσεις το μήνα. Έχει περίπου είκοσι κρεβάτια. Δέκα τρία με δέκα τέσσερα από αυτά χρησιμοποιούνται για τα συνηθισμένα περιστατικά. Υπάρχουν και τρεις κλίνες οι οποίες χρησιμοποιούνται για εξαιρετικές περιπτώσεις και τρεις κίτρινες, οι γνωστές για ηπατίτιδα C, AIDS και λοιπά, έτσι ώστε να μη διατρέχει κανένα κίνδυνο ο ασθενής ο οποίος δεν έχει απολύτως κανένα πρόβλημα εκτός από τη νεφρική του ανεπάρκεια. 
Είναι αλήθεια επίσης ότι από κάποια στιγμή και μετά εμφανίζεται κάποιο πρόβλημα δυσλειτουργίας της μονάδας όχι σε επιστημονική βάση αλλά ανάμεσα σε σχέσεις των συναδέλφων γιατρών της Μονάδας, ανάμεσα στο Διευθυντή της Μ.Ε.Θ., μιας επιμελήτριας, ανάμεσα στο Σύλλογο των Νεφροπαθών και στους γιατρούς, έτσι ώστε να διαταράσσεται αυτό το ήρεμο κλίμα και οπωσδήποτε αυτό να μην είναι υπέρ του καλού επιπέδου των παρεχομένων υπηρεσιών και να δημιουργεί στην ευρύτερη κοινωνία κάποιο πρόβλημα. Έτσι με αφορμή μια αναφορά η οποία γίνεται από έναν από τους γιατρούς αλλά και από τον Σύλλογο των Νεφροπαθών διατάσσεται από πλευράς Υπουργού Υγείας έρευνα μέσω του Σώματος Επιθεωρητών Δημόσιας Υγείας. Κατά τη διάρκεια αυτού του ελέγχου συμβαίνουν και κάποια άλλα γεγονότα, ένας διαπληκτισμός ανάμεσα στον Πρόεδρο του Συλλόγου των Νεφροπαθών που πολύ καλά γνωρίζετε, στον Διευθυντή της Μονάδας Εντατικής Θεραπείας, ανάμεσα στους γιατρούς κάποιες διοικητικές παραλήψεις και διατάσσεται επίσης έρευνα Ένορκης Διοικητικής Εξέτασης έτσι ώστε όλα αυτά να διαλευκανθούν. 
Επειδή το θέμα και μια πολυπλοκότητα είχε και εμπλέκονταν διάφοροι φορείς και με σκοπό να εκτονωθεί η όλη κατάσταση και να δοθεί μια λύση έτσι ώστε η μονάδα να λειτουργεί σωστά και τα υπόλοιπα προβλήματα να ξεπεραστούν, αφού ουσιαστικά από ό,τι φαίνεται και από το πόρισμα πρόβλημα δημόσιας υγείας δεν υπήρχε, τελικά το πόρισμα κατετέθη, το πόρισμα της Ε.Δ.Ε. είναι και αυτό στην κατάθεσή του και λαμβάνονται και κάποια πρόσθετα διοικητικά μέτρα ώστε οι  όποιες παραλήψεις, τα όποια λάθη να αποδοθούν εκεί. Βασικός στόχος μας όμως να ξεπεραστούν τα όποια προβλήματα και η μονάδα να συνεχίσει να λειτουργεί ομαλά. 
Στη δευτερολογία και με όποια καινούργια στοιχεία αγαπητέ συνάδελφε, θα προσθέσω και θα απαντήσω. 
ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λεβέντης. 
ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
Κύριε Πρόεδρε, ασφαλώς μέριμνα όλων μας είναι να αποδοθούν οι καλύτερες δυνατές υπηρεσίες υγείας σε όλους αυτούς που τις έχουν ανάγκη. Οι Μονάδες Τεχνητού Νεφρού ανά τη χώρα προσφέρουν πολύτιμες υπηρεσίες. Αυτή είναι η προσπάθειά μας. 
Πλην όμως στη συγκεκριμένη μονάδα υπάρχουν διάφορα προβλήματα, παρατράγουδα αν θέλετε, από το 2004. Επανειλημμένα έχω καταθέσει ερωτήσεις γιατί προμηθεύτηκαν παραδείγματος χάριν μηχανήματα χωρίς να έχουν τηρηθεί οι διαδικασίες. Μάλιστα, έγινε δωρεά από μια εταιρεία  η οποία μετά ήταν η μόνη που μπορούσε να ελέγχει τα πράγματα και έτσι υποχρεωτικά έπαιρναν από εκεί τα υλικά. Και ξέρουμε πόσο υψηλό είναι το κόστος. Όλα αυτά δημιούργησαν μια ένταση. 
Υπήρξε μία ένταση επίσης με τους νεφροπαθείς και βέβαια οδηγηθήκαμε σε μία κατάσταση που δεν είναι καθόλου ευχάριστη. 
Αυτό όμως που είναι απαράδεκτο, κύριε Υπουργέ, είναι ότι κάποιοι που βλέπουν στραβά και που δεν τα καταπίνουν, δεν τα αποσιωπούν, αλλά προσπαθούν να τα διορθώσουν, αυτοί μπαίνουν στο στόχαστρο. Και το να διατάσσονται έξι διαδοχικές Ε.Δ.Ε. εναντίον μιας γιατρού, η οποία έχει δώσει την ψυχή της, όχι μόνο αυτή και άλλοι ασφαλώς, αλλά έχει δώσει την ψυχή της και να γίνεται μετά βαθμολογία και η συγκεκριμένη γιατρός η οποία βαθμολογείτο πάντοτε με άριστα από τον ίδιο βαθμολογητή να βαθμολογείται τώρα με 01 και με 02, κύριε Υπουργέ, κάτι σάπιο υπάρχει στο βασίλειο της Σπάρτης ή της  Δανιμαρκίας, όπως θέλετε πείτε το. Επομένως, εδώ έγινε αυτός ο έλεγχος από τους ελεγκτές της δημόσιας υγείας και εμείς αναμένουμε το πόρισμα το οποίο είναι από τον Αύγουστο του 2007 και ακόμα δεν έχει έρθει στα χέρια μας. Με επανειλημμένες ερωτήσεις το έχουμε ζητήσει. Δεν ξέρω αν είναι διαθέσιμο και αν μπορούμε και εμείς να το δούμε. 
Από εκεί και πέρα όμως, κύριε Υπουργέ, νομίζω ότι δεν θα πρέπει αυτοί οι οποίοι πράγματι ενδιαφέρονται, αγωνιούν, δίνουν την ψυχή τους για να γίνει κάτι καλύτερο στο χώρο της υγείας, αυτοί να διώκονται και μάλιστα με αυτόν τον τρόπο, ο οποίος είναι επιεικώς απαράδεκτος. Θέλω να πιστεύω ότι θα μεριμνήσετε -και ξέρω και την ευθυκρισία σας και την ευαισθησία σας- ώστε αυτά τα φαινόμενα να ξεπεραστούν, να διορθωθούν, να μην έχουμε διώξεις εναντίον ανθρώπων οι οποίοι πράγματι δεν πρέπει να διώκονται -πιστεύω εγώ τουλάχιστον που έχω παρακολουθήσει επί έτη το θέμα- και οπωσδήποτε να μπορέσει έτσι να λειτουργήσει απρόσκοπτα και χωρίς προβλήματα η μονάδα για το καλό όλων των εχόντων της ανάγκης της. 
Ευχαριστώ.
ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη.
Κύριε Υπουργέ, έχετε το λόγο.
ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
Ευχαριστώ για τα καλά σας λόγια, κύριε συνάδελφε. Εγώ θέλω να πω και να ξεκαθαρίσω κάτι που έχει και ιδιαίτερη σημασία, ότι δεν υπάρχει κανένα απολύτως πρόβλημα στο επίπεδο λειτουργίας έτσι ώστε αυτό να έχει επιπτώσεις στην υγεία των νεφροπαθών και έτσι να μην δημιουργούνται εντυπώσεις, οι οποίες οδηγούν σε συμπεράσματα. Αυτό κανείς δεν το λέει, ούτε και το πόρισμα, απ’ ό,τι γνωρίζουμε, δεν λέει τέτοια πράγματα. 
Είπα και στην πρωτολογία μου, επαναλαμβάνω και τώρα ότι υπάρχουν κάποιες παραλείψεις διοικητικές απ’ όλες τις πλευρές. Εγώ να δικαιολογήσω ότι κάποιος πάνω στην αγανάκτησή του κάποια στιγμή που μπορεί να θεωρεί ότι αδικείται –δεν είμαι εγώ αυτός ο  οποίος θα κρίνει αυτά τα πράγματα- και ο ίδιος να ενεργεί έτσι, ώστε αυτή η ενέργειά του να μην είναι η χρηστή, να μην είναι η σωστή. Γι’ αυτό και έχουν επιβληθεί σε πρώτο βαθμό κάποιες ποινές από πλευράς Διοικητικού Συμβουλίου του Νοσοκομείου, οι οποίες είναι οι ελάχιστες, οι μικρότερες. Παραπέμπονται στο Πειθαρχικό της υγειονομικής περιφέρειας πάλι για τέτοιες παραλείψεις διοικητικής μορφής και θεωρώ ότι από κάθε πλευρά θα πρέπει να καταβληθεί προσπάθεια και εμείς προς αυτήν την κατεύθυνση θα κινηθούμε, έτσι ώστε τα πράγματα ομαλά να εξελιχθούν και η πράγματι πολύ καλά οργανωμένη μονάδα του Νοσοκομείου της Σπάρτης να προσφέρει υπηρεσίες υψηλού επιπέδου και να μην δημιουργούνται εικόνες τέτοιες που δεν έχουν θετικό αντίκτυπο ούτε για το ιατρικό σώμα ούτε για το σύστημα υγείας της χώρας μας ούτε και για μια κοινωνία όπως είναι η Σπάρτη που τέτοια πράγματα δεν θέλει να τα βλέπει. 
Θεωρώ πως από κάθε πλευρά θα καταβληθεί προσπάθεια να εκτονωθεί η κρίση που δημιουργήθηκε και που –το λέω και το τονίζω- όπως φαίνεται και από τα πορίσματα υπάρχει και στις δύο πλευρές. Όσον αφορά για τη δημοσιοποίηση, επειδή υπάρχει μία διάκριση σύμφωνα με τη νομοθεσία για τη δημοσιοποίηση των αποτελεσμάτων του πορίσματος, πριν λάβουν γνώση οι εγκαλούμενοι δεν μπορεί να δημοσιοποιηθεί και γι’ αυτόν το λόγο παραμένει με τη μορφή του εμπιστευτικού, ώστε, όταν αυτή η διαδικασία προχωρήσει, τότε να είναι στα χέρια του καθενός και να μπορεί να ενεργήσει και να λάβει γνώση για ό,τι υπάρχει.
Ευχαριστώ πάρα πολύ.
ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
Εισερχόμεθα στη συζήτηση της τέταρτης με αριθμό 3908/8-1-2008 ερώτησης του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Οικονομίας και Οικονομικών, σχετικά με τις χρηματοδοτήσεις της Ελλάδος προς τρίτες χώρες.
Το περιεχόμενο της ερώτησης του κ. Αϊβαλιώτη έχει ως εξής: 
«Ποια είναι τα συνολικά κονδύλια τα οποία έδωσαν οι Έλληνες φορολογούμενοι από το 1991 ως σήμερα προς χώρες εντός και εκτός Ευρώπης ως δωρεάν βοήθεια και ως (μη αποπληρωθέντα ακόμη) δάνεια;».
Στην ερώτηση του κυρίου συναδέλφου θα απαντήσει ο Υφυπουργός Οικονομίας και Οικονομικών κ. Μπέζας.
Κύριε Υπουργέ, έχετε το λόγο.
ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): 
Κύριε συνάδελφε, θα είμαι πάρα πολύ σύντομος στην απάντησή μου. Πράγματι η χώρα μας διαθέτει χρήματα σε τρίτες χώρες και διαθέτει αυτά τα χρήματα κυρίως ως παροχή ανθρωπιστικής βοήθειας για την ανάπτυξη κοινωνικών δομών, σύμφωνα πάντα με τις επιταγές των διεθνών οργανισμών στους οποίους η χώρα είναι μέλος και σε πολλές περιπτώσεις αυτά τα χρήματα διατίθενται για άλλους σκοπούς, όπως στο πλαίσιο διμερών, διακρατικών συμφωνιών. 
Τα κονδύλια αυτά δεν διατίθενται μέσω του προϋπολογισμού αλλά κυρίως μέσω ειδικών λογαριασμών. Το Υπουργείο μας, το Υπουργείο Οικονομίας και Οικονομικών δεν εμπλέκεται στη σκοπιμότητα αυτών των χρηματοδοτήσεων. Από τη στιγμή, λοιπόν, που το Υπουργείο Οικονομίας και Οικονομικών δεν εμπλέκεται στη σκοπιμότητα διαχείρισης τέτοιων κονδυλίων δεν μπορούμε να προχωρήσουμε και σε δημοσιοποίηση στοιχείων για χρηματοδότηση τρίτων χωρών. Νομίζω ότι την ερώτησή σας αυτή θα πρέπει να την απευθύνετε σε όλα τα Υπουργεία τα οποία μέσω προγραμμάτων παρέχουν οικονομική βοήθεια σε τρίτες χώρες, ώστε να πάρετε τα αναλυτικά στοιχεία τα οποία ζητάτε.
Ευχαριστώ. 
ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
Κύριε Αϊβαλιώτη, έχετε το λόγο. 
ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
Τον κ. Μπέζα τον θεωρώ έναν σοβαρό πολιτικό. Το έχω ξαναπεί εξάλλου στην Αίθουσα της Βουλής. Αυτό που θα πω δεν έχει προσωπική αιχμή. Αναφέρομαι στην Κυβέρνηση της Νέας Δημοκρατίας. Η αφορμή της ερώτησής μου ήταν ένας φάκελος τον οποίο έλαβα από το Υπουργείο Εξωτερικών στον οποίο περιγράφονται τα κονδύλια τα οποία δίνονται σ’ ένα σωρό χώρες των Βαλκανίων. Και μου έκανε εντύπωση γιατί η Ελλάδα, όπως όλοι γνωρίζουμε, δεν είναι Ελβετία. Υπάρχουν χρήματα τα οποία περισσεύουν για κάποιες χώρες όπως τα Σκόπια ή η Αλβανία; Μπορούμε να επιβαρύνουμε συνεχώς τον Έλληνα φορολογούμενο, ο οποίος βογκάει, και με όλα αυτά που βλέπουμε γύρω μας, με την αύξηση των τιμών κι όλα αυτά, για να υπάρχουν κάποια χρήματα τα οποία θα δίνονται σε κάποιες χώρες οι οποίες, εν πάση περιπτώσει, δεν δείχνουν και άριστη συμπεριφορά έναντι της Ελλάδας; Να μην επεκταθώ σχετικά με τους Σκοπιανούς και τους Αλβανούς. Ξυλοφορτώνουν τους Βορειοηπειρώτες, εφαρμόζουν ρατσιστικές τακτικές στην ελληνική εθνική μειονότητα της Αλβανίας, ενώ οι Σκοπιανοί μας προκαλούν ισχυριζόμενοι ότι είναι ψευτομακεδόνες. 
Και δεν είναι μόνο η δωρεάν βοήθεια ή τα χαμηλότοκα δάνεια. Είναι και οι εκκρεμούσες οφειλές. Βλέπω εδώ σε έγγραφο του Υπουργείου Εξωτερικών ότι η Αλβανία μας χρωστάει 3.000.000, συν τους τόκους 4.200.000. Βλέπω μια άλλη οφειλή, 16.000.000 απαίτηση του Ελληνικού Δημοσίου συν 23.000.000 τόκους. Μιλάμε για μια κατάσταση η οποία είναι λίγο απίστευτη. Δεν είναι, επαναλαμβάνω, μόνο η απευθείας οικονομική βοήθεια. 
Μάλιστα στον φάκελο του Υπουργείου Εξωτερικών βλέπω ότι χρηματοδοτήσαμε σχολείο στην περιοχή των Τιράνων. Εγώ ξέρω ότι οι Έλληνες της Αλβανίας ζουν στη Βόρειο Ήπειρο, στο νότιο μέρος της χώρας. Βλέπω επίσης ότι δώσαμε χρήματα στο Αζερμπαϊτζάν, βλέπω ότι δώσαμε χρήματα στην Αδριανούπολη, βλέπω ότι η Τουρκία χρηματοδοτείται, τουρκικές μη κυβερνητικές οργανώσεις χρηματοδοτούνται από την Ελλάδα. Ή μάλλον, για να είμαι ακριβής,  σχέδια τα οποία υλοποιούνται στην Τουρκία χρηματοδοτούνται από την Ελλάδα, βλέπω ότι κάναμε ηλεκτρονική διοίκηση του Δήμου Σκοπίων, βλέπω ότι έχουμε Κέντρο Κοινωνικής Μέριμνας στην πόλη των Σκοπίων και το χρηματοδοτούμε, βλέπω το ρόλο των μικρομεσαίων επιχειρήσεων στη Τουρκία, που πάλι χρηματοδοτείται από την Ελλάδα κι ένα σωρό πράγματα. Επίσης, 100.000 ευρώ για τη Δημοτική Βιβλιοθήκη Σκοπίων. Για όλα αυτά τα χρήματα πρέπει να σας ρωτήσω, κύριε Υπουργέ, γιατί χρειαζόμαστε πληροφόρηση.
Και τελειώνω, κύριε Πρόεδρε, με το εξής. Πόσα είναι συνολικά τα κονδύλια, συνολικά το ποσό; Μην μπείτε σε λεπτομέρειες. Φαίνονται εδώ οι λεπτομέρειες. Πόσο είναι συνολικά το ποσό με το οποίο επιβαρύνθηκε ο Έλληνας φορολογούμενος από το 1991 έως σήμερα; Για να καταλάβουμε εάν πράγματι είμαστε μία πολύ πλούσια και ευημερούσα χώρα που μπορούμε να επιβαρύνουμε τους Έλληνες φορολογούμενους για να χρηματοδοτούμε όλες αυτές τις χώρες από το υστέρημα των Ελλήνων φορολογουμένων πάντα, ή όχι. 
Ευχαριστώ. 
ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  
Κύριε συνάδελφε, σας απάντησα και στην πρωτολογία μου ότι εμείς ως Υπουργείο Οικονομίας και Οικονομικών δεν μπορούμε να προχωρήσουμε στη δημοσιοποίηση τέτοιων στοιχείων. Και δεν μπορούμε να προχωρήσουμε στη δημοσιοποίηση τέτοιων στοιχείων για δύο λόγους. Ο πρώτος λόγος είναι, όπως ανέφερα και προηγουμένως, διότι εμείς δεν εμπλεκόμαστε άμεσα στη σκοπιμότητα διαχείρισης αυτών των κονδυλίων κι ο δεύτερος επίσης πολύ σημαντικός λόγος είναι ότι εμείς, οι οποίοι δεν εμπλεκόμαστε άμεσα στη σκοπιμότητα αυτών των κονδυλίων, δεν μπορούμε να αναφερθούμε σε δεδομένα τα οποία είναι στοιχεία ευαίσθητου χαρακτήρα, είναι στοιχεία τα οποία άπτονται θεμάτων εθνικής ασφάλειας και διεθνούς πολιτικής της χώρας. 
Ευχαριστώ.
ΠΡΟΕΔΡΕΥΩΝ (Γεώργιος Σούρλας): Κύριε Αϊβαλιώτη, πρέπει να ξέρετε ότι υπάρχει η διαδικασία της αίτησης κατάθεσης εγγράφων. Έχει δίκιο ο κύριος Υπουργός. Θα μπορούσατε να καταθέσετε μια αίτηση καταθέσεως εγγράφων προς όλα τα Υπουργεία, τα οποία θα σας ενημερώσουν. 
ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Εγώ ποσό ζήτησα, ένα ποσό. 
ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός σας είπε. Από τα επιμέρους ποσά τα οποία κάθε Υπουργείο διαθέτει θα προκύψει το συνολικό. 
Η διαδικασία η κοινοβουλευτική είναι σαφής. Το λέω προς διευκόλυνσή σας όχι προς παρατήρηση.
Αναφορές και Ερωτήσεις δεύτερου κύκλου:
Πρώτη και τελευταία ερώτηση είναι η με αριθμό 3683/21-12-2007 του Βουλευτή του Πανελλήνιου Σοσιαλιστικού Κινήματος κ. Βασίλειου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την πληρωμή των εφημεριών των ιατρών του Εθνικού Συστήματος Υγείας (ΕΣΥ) στο Παγκρήτιο Γενικό Νοσοκομείο Ηρακλείου (ΠαΓΝΗ).
Η ερώτηση του κ. Κεγκέρογλου σε περίληψη έχει ως εξής:
«Οι γιατροί του Εθνικού Συστήματος Υγείας στο Παγκρήτιο Γενικό Νοσοκομείο Ηρακλείου πραγματοποιούν στάση εργασίας διαμαρτυρόμενοι για την ασυνέπεια του Υπουργείου καθώς για μία ακόμα φορά δεν καταβάλλει τα χρήματα για τις εφημερίες που έχουν ήδη κάνει. Οι γιατροί σύμφωνα με ανακοίνωσή τους είναι αποφασισμένοι εάν δεν δοθεί λύση, να προχωρήσουν σε επίσχεση εργασίας με ό,τι αυτό συνεπάγεται για την εύρυθμη λειτουργία του Νοσοκομείου. 
Επειδή η πολιτεία οφείλει να είναι συνεπής έναντι των λειτουργών της υγείας, ερωτάται ο κύριος Υπουργός γιατί δεν έχουν ακόμα πληρωθεί οι εφημερίες των γιατρών του Ε.Σ.Υ. στο Παγκρήτιο Γενικό Νοσοκομείο Ηρακλείου και σε ποιες συνέπειες θα προβούν προκειμένου αυτές να πληρωθούν άμεσα.
Στην ερώτηση του κ. Κεγκέρογλου θα απαντήσει ο Υφυπουργός Υγείας και Κοινωνικής Αλληλεγγύης, κ. Παπαγεωργίου.
ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Αγαπητέ συνάδελφε, γνωρίζετε πολύ καλά ότι δεν είναι το Υπουργείο που δεν πληρώνει, για να τοποθετούμε τα πράγματα στην σωστή τους διάσταση, αλλά είναι ότι ο Πάρεδρος δεν εγκρίνει τα εντάλματα πληρωμής δίνοντας τη δική του ερμηνεία –για να μην πω τίποτε άλλο- στο νόμο με τον οποίο αναστείλαμε την εφαρμογή του προεδρικού διατάγματος, έτσι ώστε να προετοιμαστούμε καλύτερα κι έτσι ώστε να μην έχει επίδραση αυτή η προετοιμασία στη λειτουργία των νοσοκομείων και να εναρμονιστούμε πλήρως με τις κοινοτικές οδηγίες, κάτι που έρχεται από το 1993, που δεν κάνατε κάτι έτσι ώστε και η προετοιμασία να γίνει και η ενσωμάτωση στο Κοινοτικό Δίκαιο, που έρχεται το 2005 με το υπ’ αριθμόν 76 προεδρικό διάταγμα. Αυτά τα γνωρίζετε πάρα πολύ καλά. 
Επίσης, γνωρίζετε πάρα πολύ καλά ότι τον Ιανουάριο επιχειρήθηκε για κάποιους λόγους να δημιουργηθεί μία ένταση, να υπάρξει ένα πρόβλημα γύρω από τις εφημερίες και τότε η συντριπτική πλειοψηφία των Παρέδρων εγκρίνει τα εντάλματα πληρωμής, πλην όμως υπάρχουν τρεις Πάρεδροι, μεταξύ αυτών και ο Πάρεδρος του Ηρακλείου όπου δίνει τη δική του ερμηνεία -και δεν θα έλθω να σχολιάσω πάρα πέρα αν και έχω άποψη, όπως όλοι έχουμε άποψη- και δημιουργεί ένα πρόβλημα.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ) 
Μέχρι τον Φεβρουάριο μήνα το Υπουργείο μέσω των αποθεματικών των νοσοκομείων έδωσε εντολή και πληρώθηκαν, όπως το ίδιο γίνεται και αυτήν τη στιγμή που συζητάμε μέχρις ότου το θέμα ρυθμιστεί οριστικά και δεν θα υπάρχει κανένα απολύτως πρόβλημα.
Δεν καταλαβαίνω, λοιπόν, προς τι όλη αυτή η ανησυχία και η ένταση για ένα θέμα που γνωρίζετε πάρα πολύ καλά που οφείλεται. 
Ευχαριστώ πολύ.
ΠΡΟΕΔΡΟΣ (Δημήτριος Σιούφας): Ο κ. Κεγκέρογλου έχει το λόγο.
ΒΑΣΙΛΕΙΟΣ ΚΕΓΚΕΡΟΓΛΟΥ: Την Παρασκευή ο Πρωθυπουργός απαντώντας σε επίκαιρη ερώτηση του Προέδρου του ΠΑ.ΣΟ.Κ. για τα προβλήματα του Εθνικού Συστήματος Υγείας τα παρουσίασε όλα ρόδινα. 
Κύριε Υπουργέ, δύο τινά μπορεί να συμβαίνουν: Ή ο Πρωθυπουργός δεν είναι πλήρως ενημερωμένος για την κατάσταση του δημόσιου συστήματος υγείας και λέει αυτά που λέει, ή είναι ενήμερος, γνωρίζει την πραγματικότητα και δεν πράττει τίποτα προκειμένου να αλλάξει η κατάσταση. Σε κάθε πάντως περίπτωση η πολιτική σας, οι παραλήψεις σας, οι πράξεις σας οδηγούν σε μεγαλύτερα προβλήματα το Εθνικό Σύστημα Υγείας. 
Θα σας θυμίσω, ότι πριν ακριβώς δύο μήνες στην Αίθουσα αυτή με διαβεβαιώσατε ότι το πρόβλημα με την πληρωμή των εφημεριών απ’ όπου και αν προέρχεται, λύθηκε. Εγώ σας πίστεψα καλόπιστα και περίμενα το αποτέλεσμα. Όμως, το αποτέλεσμα σας διέψευσε. Γιατί στην καλύτερη περίπτωση η νομοθετική σας ρύθμιση δεν ήταν αυτή που έπρεπε. Η συλλογική σύμβαση την οποία επικαλεστήκατε δεν έχει ακόμα υπογραφεί και δεν φαίνεται να υπογραφεί. Πληρώθηκαν οι εφημερίες του Ιανουαρίου και του Φεβρουαρίου με εντολή του Υπουργείου από τα αποθεματικά των δύο νοσοκομείων και ερχόμαστε μετά από δύο μήνες να έχουμε το ίδιο πρόβλημα με επίσχεση εργασίας, να έχουμε το ίδιο πρόβλημα με απεργίες των γιατρών και ειδικευομένων και ειδικευμένων και να έχουμε ξανά μη ασφαλείς εφημερίες στα νοσοκομεία. 
Χθες δώσατε πάλι εντολή να πληρωθούν από τα αποθεματικά των ταμείων. Αυτό που χρειάζεται είναι μια οριστική λύση του θέματος. Αυτό ζητάμε. Γι’ αυτό επανερχόμαστε, για να μη θέτουμε τα νοσοκομεία σε καθεστώς ημιπαρανομίας, πράγμα που γνωρίζετε, για να έχουμε ομαλή λειτουργία των νοσοκομείων. Αυτό ζητάμε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Αν ο κ. Αλογοσκούφης – λίγο την ανοχή σας, κύριε Πρόεδρε – δεν εγκρίνει για δημοσιονομικούς λόγους την πρόσληψη γιατρών και τα απαραίτητα χρήματα, να το πούμε, να το ξέρει ο ελληνικός λαός ότι αυτό είναι το πρόβλημα. Γιατί είδαμε ένα άλλο κρούσμα, που θα συζητήσουμε και σήμερα στο νομοσχέδιο, να ζητείται πίσω το επίδομα που δόθηκε στους υπαλλήλους των υγειονομικών περιφερειών και να ζητείται από τον κάθε εργαζόμενο να επιστρέψει 1.800 ευρώ. Αυτά είναι αστεία πράγματα.
Όμως, η υγεία και ο δημόσιος βίος θέλει σοβαρότητα και πιστεύω ότι υπάρχουν οι άνθρωποι, αν δουλέψουν και αν έχουν το στόχο – και με τη δική σας ακόμα Κυβέρνηση – να φέρουν αποτέλεσμα. Όμως πείτε μας ειλικρινά πότε θα προσλάβετε γιατρούς, πόσους γιατρούς και ποια αναπροσαρμογή των αποδοχών τους θα κάνετε, ούτως ώστε να ρυθμιστεί το θέμα με την οδηγία, η οποία ξέρετε ότι ήδη μέχρι το τέλος του 2006 είχε παράταση για να εφαρμοστεί, αλλά από κει και πέρα ήταν το πρόβλημα.
Ευχαριστώ, κύριε Πρόεδρε.
ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός κ. Παπαγεωργίου.
ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα σας πληροφορήσω, αγαπητέ συνάδελφε, ότι ο Πρωθυπουργός απαντώντας στον Πρόεδρο του ΠΑ.ΣΟ.Κ. ήξερε πολύ καλά τι έλεγε και αισθανόταν υπερήφανος, γιατί οι προτεραιότητες της Κυβέρνησης στο χώρο της υγείας πιάνουν τόπο και τα αποτελέσματα είναι ορατά, είτε αφορούν την πρόσληψη προσωπικού, με στοιχεία τα οποία κατετέθησαν από την πλευρά του Α.Σ.Ε.Π., όχι από την πλευρά του Υπουργείου – όπου απάντηση δεν υπήρξε – όπως και για τις υπόλοιπες αδυναμίες στην τοποθέτηση του Προέδρου σας, όπου –επιτρέψτε μου να πω την έκφραση – τον αφήσατε εκτεθειμένο από τα στοιχεία που του δώσατε.
Όσον αφορά στο θέμα της πληρωμής των εφημεριών, αγαπητέ συνάδελφε, δεν σας προκαλεί ενδιαφέρον γιατί τρεις μόνον από τους πενήντα πέντε Παρέδρους δεν υπογράφουν τα εντάλματα, όταν έχει εκφραστεί και η ευχή και η επιθυμία από πλευράς Ελεγκτικού Συνεδρίου να κινηθούν προς την κατεύθυνση που και πέρσι ήταν; Οι υπόλοιποι παραβαίνουν το νόμο σε όλη την Ελλάδα; Αυτό δεν σας κινεί την περιέργεια; Εγώ δεν θέλω να πω κάτι περισσότερο, αλλά θα πω ότι είναι μόνο δική τους προσωπική ερμηνεία, αλλά λάθος ερμηνεία.
Επιπλέον, ξέρετε πολύ καλά και ανακοινώθηκε επίσημα – αυτό είναι που σας ανησυχεί – ότι υπογράφεται η συλλογική σύμβαση, όπου το θέμα λύνεται. Και επιπλέον αποτελεί και τη βάση του νέου μισθολογίου μετά από είκοσι χρόνια. Διότι μετά τον ιδρυτικό νόμο και τους μισθούς που δώσατε τότε για να προκαλέσετε την προσέλευση, δεν ασχοληθήκατε ξανά με το μισθολόγιο των γιατρών του Ε.Σ.Υ.
Έτσι φτάσαμε εκεί που φτάσαμε και όλα τα πράγματα είναι γνωστά, δεν προσθέτω τίποτε το καινούργιο. Σας λέω, λοιπόν, και πάλι ότι το θέμα έχει παραπεμφθεί από το αρμόδιο τμήμα στην Ολομέλεια του Ελεγκτικού Συνεδρίου, όπου πριν από το κλείσιμο, αυτόν δηλαδή το μήνα, θα βγάλει την απόφαση.
Θεωρούμε ότι έχουμε πείσει ότι κινούμαστε προς τη σωστή κατεύθυνση. Ζητήσαμε αυτόν το χρόνο για να προσαρμοστούμε, χωρίς να διαταράσσεται η ομαλή λειτουργία των νοσοκομείων, έτσι ώστε να γίνει σωστή κατανομή των καινούργιων θέσεων των γιατρών που έχουν συμφωνηθεί ανάμεσα στα Υπουργεία Υγείας, Οικονομίας και στον Πρωθυπουργό, ακόμη και με τη δική σας αμέλεια τόσα χρόνια να προχωρήσουμε στην ενσωμάτωση της κοινοτικής οδηγίας και να λειτουργήσουμε με ανώτατα επιτρεπτά όρια, που από το 1993 έχουν δοθεί και είναι γνωστά.
Ευχαριστώ πάρα πολύ, κύριε Πρόεδρε.
ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
Κυρίες και κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Ανάπτυξης.
Ψήφιση στο σύνολο του σχεδίου νόμου: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις».
Το νομοσχέδιο θα ψηφιστεί στο σύνολο στη συνέχεια.
Υπουργείου Οικονομίας και Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: «Αύξηση συντάξεων του Δημοσίου, εισοδηματική πολιτική έτους 2008 και άλλες διατάξεις».
Το νομοσχέδιο θα συζητηθεί κατά τη σημερινή συνεδρίαση.
Υπουργείου Περιβάλλοντος, Χωροταξίας και Δημοσίων Έργων.
Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της κωδικοποίησης της νομοθεσίας κατασκευής δημόσιων έργων».
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Δημήτριος Σιούφας): Το νομοσχέδιο κρατήθηκε και θα συζητηθεί κατά τη συνήθη διαδικασία.
Επανερχόμαστε στο νομοσχέδιο του Υπουργείου Ανάπτυξης για να το ψηφίσουμε στο σύνολο.
Κύριε Υπουργέ, έχετε να κάνετε καμμία παρατήρηση;
ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Όχι, κύριε Πρόεδρε.
ΠΡΟΕΔΡΟΣ (Δημήτριος Σιούφας): Ψήφιση στο σύνολο του σχεδίου νόμου του Υπουργείου Ανάπτυξης: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις».
Ερωτάται το Σώμα: Γίνεται δεκτό το νομοσχέδιο στο σύνολο;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΣΟΦΙΑ ΚΑΛΑΝΤΙΔΟΥ: Κατά πλειοψηφία.
ΠΡΟΕΔΡΟΣ (Δημήτριος Σιούφας):  Το νομοσχέδιο έγινε δεκτό κατά πλειοψηφία και στο σύνολο.
Συνεπώς, το νομοσχέδιο του Υπουργείου Ανάπτυξης: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
            ΠΡΟΕΔΡΟΣ (Δημήτριος Σιούφας):  Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Δημήτριος Σιούφας):  Το Σώμα παρέσχε τη ζητηθείσα εξουσιοδότηση.
Εισερχόμαστε στη συζήτηση του νομοσχεδίου του Υπουργείου Οικονομίας και Οικονομικών. 
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αύξηση συντάξεων του Δημοσίου, εισοδηματική πολιτική έτους 2008 και άλλες διατάξεις»
Η Διάσκεψη των Προέδρων αποφάσισε στη συνεδρίασή της στις 29 Μαίου 2008 τη συζήτηση του νομοσχεδίου σε δυο συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής. 
Κύριε Υπουργέ, έχετε να κάνετε κάποιες παρατηρήσεις;
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, υπάρχουν κάποιες νομοτεχνικές προσθήκες-διορθώσεις που θα τις διανείμουμε και στους συναδέλφους και αν επιτρέπετε να τις αναγνώσω τώρα.
ΠΡΟΕΔΡΟΣ (Δημήτριος Σιούφας):  Βεβαίως να τις αναγνώσετε.
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Σας διαβάζω  τις νομοθετικές προσθήκες-διορθώσεις οι οποίες έχουν ως εξής:
Άρθρο 1, παράγραφος 3, περίπτωση β’. Στον πρώτο στίχο διαγράφονται οι λέξεις «Επίσης, ειδικά».
Άρθρο 1, παράγραφος 5. Στον πρώτο στίχο διαγράφεται η λέξη «ειδικά».
Άρθρο 3, παράγραφος 2. Η παράγραφος 2 αναριθμείται σε παράγραφο 2.α. Στον τέταρτο στίχο η περίπτωση 18.α αναριθμείται σε 18. Στο τέλος της περίπτωσης 19.β, μετά τις λέξεις: «στη θέση αυτή» κλείνουν τα εισαγωγικά και οι ακολουθούσες περιπτώσεις γ και δ αναριθμούνται σε παραγράφους 2.β και 2.γ αντίστοιχα. Η περίπτωση 18.β μεταφέρεται ως παράγραφος 2.δ μετά τις παραγράφους 2.β και 2.γ.. Στον πρώτο στίχο της περίπτωσης 19.α διαγράφεται η λέξη: «προηγούμενης».
Άρθρο 4, παράγραφος 2. Στο δέκατο τρίτο στίχο διαγράφονται οι αριθμοί «1863/1943» και τίθενται οι αριθμοί «1863/1989».
Άρθρο 4, παράγραφος 3, περίπτωση ε. Στο δεύτερο στίχο διαγράφονται οι λέξεις: «της προηγούμενης παραγράφου» και τίθενται οι λέξεις: «του πρώτου εδαφίου της παραγράφου αυτής».
Άρθρο 5. Στον έβδομο στίχο η λέξη «Κύριου» αντικαθίσταται με τη λέξη: «κυρίου».
Άρθρο 7 παράγραφος 3. Στον τρίτο στίχο η λέξη «συνήθεις» διαγράφεται και τίθεται η λέξη: «προβλεπόμενες».
Άρθρο 8, παράγραφος 3. Η παράγραφος 3 αντικαθίσταται ως εξής: 3. Το τελευταίο εδάφιο της παραγράφου 1 του άρθρου 16 του ν.3205/2003 αντικαθίσταται ως εξής: «Αύξηση των συνολικών αρχικών πιστώσεων του προϋπολογισμού για υπερωριακή εργασία και εργασία κατά τις Κυριακές και εξαιρέσιμες ημέρες και νυκτερινές ώρες είναι δυνατή μόνο με απόφαση του Υπουργού Οικονομίας και Οικονομικών, μετά από αιτιολογημένη πρόταση του διατάκτη, με εξαίρεση τους Ο.Τ.Α. α΄ και β΄ βαθμού».
Το καταθέτω για τα Πρακτικά.
ΠΡΟΕΔΡΟΣ (Δημήτριος Σιούφας):  Να κατατεθεί στα Πρακτικά και να μοιραστεί για τους συναδέλφους Βουλευτές.
(Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά τις προαναφερθείσες νομοτεχνικές προσθήκες-διορθώσεις οι οποίες έχουν ως εξής:
(Να φωτογραφηθεί η σελίδα 42)
ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, μετά την Αναθεώρηση του Συντάγματος και τη δημοσίευση του Ψηφίσματος της 27ης Μαΐου 2008, της Η΄ Αναθεωρητικής Βουλής στο Φύλλο της Εφημερίδας της Κυβερνήσεως 102 τεύχος Α΄ 2-6-2008, επιβάλλεται στο σημερινό νομοσχέδιο να προστεθεί διάταξη με την οποία:
«Μετά την κατάργηση του επαγγελματικού ασυμβιβάστου για τον εφεξής χρόνο οι Βουλευτές θα καταβάλλουν τις εισφορές προς τα ασφαλιστικά τους ταμεία εξ ιδίων. Κατόπιν τούτου πρέπει να γίνει ανάλογη προσαρμογή της σχετικής υποχρέωσης όπως προκύπτει από τη σχετική νομοθεσία του 2004 και συνεπώς δίνουμε την δυνατότητα μέχρι την επαγγελματική προσαρμογή. Δηλαδή, μέχρι το τέλος Ιουλίου θα καταβάλλει η Βουλή τις εισφορές και από την 1η Αυγούστου 2008 και εφεξής οι Βουλευτές, μετά την κατάργηση του επαγγελματικού ασυμβιβάστου,  θα καταβάλλουν εξ ιδίων τις εισφορές στα ασφαλιστικά ταμεία».
ΒΑΣΙΛΕΙΟΣ ΚΕΓΚΕΡΟΓΛΟΥ: Όσοι θα πάμε να δουλεύουν και στις δουλειές τους;
ΠΡΟΕΔΡΟΣ (Δημήτριος Σιούφας): Δεν αντιλαμβάνομαι την ένστασή σας, κύριε Κεγκέρογλου!
Στο άρθρο 3 του σχεδίου νόμου: «Αύξηση συντάξεων του Δημοσίου, εισοδηματική πολιτική έτους 2008 και άλλες διατάξεις» προστίθεται παράγραφος 4 ως εξής: 
4.  Στο άρθρο 2 του νόμου 3234/2004 προστίθεται παράγραφος 20, ως εξής: 
«20. υποχρέωση καταβολής των ασφαλιστικών εισφορών σύμφωνα με τις διατάξεις των παραγράφων 17, 18 και 19 που βαρύνουν τον προϋπολογισμό της Βουλής παύει να υφίσταται από 1ης Αυγούστου 2008, λόγω της κατάργησης του επαγγελματικού ασυμβιβάστου με την αναθεώρηση του άρθρου 57 του Συντάγματος σύμφωνα με το ψήφισμα της 27ης Μαΐου 2008 της Η΄ Αναθεωρητικής Βουλής (Φύλλο Εφημερίδος της Κυβερνήσεως 102, τεύχος Α’/2.6.2008).»
 Κύριε Υπουργέ, θα σας το παραδώσω. Να κατατεθεί στα πρακτικά και στην συνέχεια να υιοθετηθεί από εσάς και από το Σώμα.
(Στο σημείο αυτό κατατίθεται στα Πρακτικά η σχετική προσθήκη η οποία έχει ως εξής:
«ΠΡΟΣΘΗΚΗ
Στο άρθρο 3 του σχεδίου νόμου «αύξηση συντάξεων του δημοσίου, εισοδηματική πολιτική έτους 2008 και άλλες διατάξεις», προστίθεται  παράγραφος 4 ως εξής:
«Στο άρθρο 2 του ν. 3234/2004 προστίθεται  η παράγραφος 20, ως εξής:
«20. Η υποχρέωση καταβολής των ασφαλιστικών εισφορών σύμφωνα με τις διατάξεις των παραγράφων 17, 18 και 19, που βαρύνουν τον προϋπολογισμό της Βουλής, παύει να υφίσταται από την 1η Αυγούστου 2008, λόγω της κατάργησης του επαγγελματικού ασυμβίβαστου για την αναθεώρηση του άρθρου 57 του Συντάγματος, σύμφωνα με το ψήφισμα της 27ης Μαΐου 2008 της Η΄ Αναθεωρητικής Βουλής (ΦΕΚ 102 Α΄/2-6-2008).»
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, αυτό θα ισχύσει και για το Δημόσιο και για τους ΟΤΑ; 
ΠΡΟΕΔΡΟΣ (Δημήτριος Σιούφας): Επαναλαμβάνω. Η ρύθμιση που υπάρχει αφορά στο χρονικό διάστημα από το 2003 μέχρι και το τέλος Ιουλίου με αυτά που σας ανακοίνωσα. Για τον εφεξής χρόνο, όλοι οι Βουλευτές, θα καταβάλλουν εξ ιδίων τις ασφαλιστικές εισφορές στα ταμεία τους. Η ρύθμιση που υπάρχει αφορά τη ρύθμιση του θέματος που ήταν σε εκκρεμότητα από το 2003 λόγω της ύπαρξης του επαγγελματικού ασυμβιβάστου. 
Κυρίες και κύριοι συνάδελφοι, ο Γενικός Γραμματέας της Κοινοβουλευτικής Ομάδας της Νέας Δημοκρατίας με επιστολή του μας γνωρίζει ότι στο συζητούμενο νομοσχέδιο Κοινοβουλευτικός Εκπρόσωπος ορίζεται ο Βουλευτής Ευβοίας κ. Κωνσταντίνος Μαρκόπουλος.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδος με επιστολή του μας γνωρίζει ότι στο συζητούμενο νομοσχέδιο ορίζει Κοινοβουλευτικό Εκπρόσωπο τη Βουλευτή κ. Σοφία Καλαντίδου.
Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης Αστέριος στο συζητούμενο νομοσχέδιο ορίζει ειδικό αγορητή το Βουλευτή κ. Μαυρουδή Βορίδη. 
Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς με επιστολή του μας γνωρίζει ότι στο συζητούμενο νομοσχέδιο ορίζει Κοινοβουλευτικό Εκπρόσωπο το Βουλευτή, κ. Παναγιώτη Λαφαζάνη. 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, μου επιτρέπετε;
ΠΡΟΕΔΡΟΣ (Δημήτριος Σιούφας): Παρακαλώ.
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα ήθελα, κύριε Πρόεδρε,  να πω ότι συμφωνούμε με τη διατύπωση της σχετικής προσθήκης. Νομίζω όμως ότι ορθώς θα έπρεπε να ενσωματωθεί η σχετική προσθήκη στο άρθρο 3 και κακώς διορθώθηκε. 
ΠΡΟΕΔΡΟΣ (Δημήτριος Σιούφας): Θα το δούμε αμέσως τώρα. 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Για να το μοιράσουμε στους συναδέλφους. 
Ευχαριστώ. 
ΠΡΟΕΔΡΟΣ (Δημήτριος Σιούφας): Το λόγο έχει ο εισηγητής της Νέας Δημοκρατίας κ. Καλλιώρας.
ΗΛΙΑΣ ΚΑΛΛΙΩΡΑΣ: Αγαπητοί συνάδελφοι, όλοι σας γνωρίζετε ότι  η εισοδηματική πολιτική την οποία συζητούμε σήμερα δεν σχετίζεται ή κινείται στο κενό. Η εισοδηματική πολιτική στηρίζεται στη γενικότερη οικονομική κατάσταση της χώρας και βεβαίως, λόγω της συγκυρίας, που όλοι γνωρίζετε κυρίως αυτή τη στιγμή, επηρεάζεται από τη διεθνή συγκυρία.  Θα έλεγα, κατά την άποψή μου ότι ένα 80% της ελληνικής οικονομίας στα μακρομεγέθη της επηρεάζεται από μακρομεγέθη της διεθνούς οικονομίας και επαναλαμβάνω ότι οι Έλληνες πολίτες καταλαβαίνουν πάρα πολύ καλά τι σημαίνει πρόκληση, τι σημαίνει διεθνής οικονομία, τι σημαίνει διεθνής συγκυρία. 
(Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
Θέματα περιβάλλοντος, θέματα πετρελαίου. Ποιος  θα πίστευε –λίγοι είναι αυτοί που πιστεύανε- ότι το 2003 λόγου χάριν το πετρέλαιο  θα είχε 23 δολάρια το βαρέλι και σήμερα θα είχε αυξηθεί κατά 110 δολάρια το βαρέλι και μιλάω ακριβώς πριν τρεις εβδομάδες από σήμερα. 
 Επίσης, το διεθνές χρηματοπιστωτικό σύστημα και κυρίως των Η.Π.Α. –μιλώντας επαναλαμβάνω για τη διεθνή συγκυρία- και με τη χαμηλή διασφάλιση στα στεγαστικά δάνεια, βλέπουμε πού έχει οδηγήσει πολλές τράπεζες στεγαστικού κυρίως χαρακτήρα σε δάνεια δηλαδή, στις Η.Π.Α.. 
Επίσης, ποιος θα πίστευε ότι πριν λίγο καιρό θα μαθαίναμε ότι σούπερ μάρκετ στην Αμερική θα έδινε το ρύζι  μέχρι έξι κιλά σε κάθε πελάτη μπαίνοντας στο σούπερ μάρκετ. Το λέω πολύ απλά, γιατί όσοι μας βλέπουν εκτός Βουλής πρέπει να καταλαβαίνουν και αυτά τα οποία λέμε και εντός της Βουλής, πέρα  από τα τεχνικά - τεχνοκρατικά. Άρα λοιπόν, έχουμε μια βαριά μορφή διεθνούς συγκυρίας πάνω στην  οποία στηρίζουμε τη δημοσιονομική μας πολιτική, αλλά κυρίως επαναλαμβάνω αυτό που συζητάμε σήμερα, την εισοδηματική πολιτική. 
Θέλω να πω δύο πράγματα σ’ αυτήν τη λογική. Πρώτα απ’ όλα για τα δέκα χρόνια  της Ευρωπαϊκής Κεντρικής Τράπεζας ο κ. Τρισέ, στην έκθεσή του για την επέτειο των δέκα ετών, μίλησε και είπε επί λέξει: «Οι κραδασμοί από τις αντίξοες οικονομικές συνθήκες που επικρατούν στη διεθνή σκηνή δεν έχουν παρέλθει». Έχει μεγάλη σημασία να το πω όπως έχει πολύ μεγάλη σημασία να τονίσω ότι δύο μέρες πριν, ο Χένρι Πόλσον, ο Υπουργός Οικονομικών των Η.Π.Α., μιλώντας στο Αμπού Ντάμπι είπε ότι: «η κρίση θα έχει διάρκεια αρκετών μηνών ακόμα». Αυτές οι δύο σχετικές δηλώσεις έχουν τη σημειολογία και την αξία τους στο θέμα που συζητούμε σήμερα. 
Κύριε Πρόεδρε και αγαπητοί συνάδελφοι, για να είμαστε ειλικρινείς ποτέ δεν είπε η Νέα Δημοκρατία και ο ίδιος μάλιστα ο Πρωθυπουργός από το Βήμα αυτό εδώ και δεν έχουμε αποκρύψει ποτέ ότι υπάρχουν ακόμα πολλά σοβαρά προβλήματα και στην οικονομία και στην πατρίδα μας γενικότερα. Δεν τα ωραιοποιήσαμε και όπως λέει ο Πρωθυπουργός δεν τα αρνούμαστε, δεν κάναμε κάτι τέτοιο και ούτε θα κάνουμε. Δηλαδή, καταλαβαίνουμε και το λέμε στους πολίτες, ότι υπάρχει ένας δύσκολος δρόμος μπροστά μας, αλλά αυτό που θέλω να κρατάει ο Έλληνας πολίτης και οι συνάδελφοί μου από τη δική μου εισήγηση σήμερα είναι ότι μέχρι εδώ τα αποτελέσματα μας έχουν δείξει ότι βρισκόμαστε στο σωστό δρόμο. Άρα πρέπει να συνεχίσουμε, παρά επαναλαμβάνω τις διεθνείς αντιξοότητες και τη διεθνή συγκυρία. 
Αγαπητοί συνάδελφοι, ό,τι κάνει σήμερα η Κυβέρνηση με το νομοσχέδιο που συζητούμε, το κάνει με δύο άξονες.  Έχει  δηλαδή τη λογική, πρώτον, να εξαντλήσει τις δυνατότητες που αφορούν στο πόσα χρήματα θα δοθούν σε μισθούς και συντάξεις και δεύτερον, χωρίς να έχουμε καταφυγή σε νέο δανεισμό. 
Επίσης, θέλω να πω με απλό τρόπο ότι από το 2007 και σε σχέση μ' αυτό που θα ψηφίσουμε αυτές τις μέρες, με το σχέδιο νόμου που συζητούμε σήμερα, βάζουμε 1.000.000.000 ευρώ παραπάνω ακριβώς για την εισοδηματική μας πολιτική. 
Να το πω λίγο διαφορετικά. Αν είχαμε 100 ευρώ εισοδηματική πολιτική σήμερα με στοιχεία αναφορά στο έτος 2007, θα είχαμε 33 ευρώ τα οποία θα δίναμε για τους μισθούς και κάτι παραπάνω από 11 ευρώ για τις συντάξεις. Δηλαδή, από τα 45.000.000.000 ευρώ που έχουμε το 2007 για να πληρώσουμε μισθούς και συντάξεις, τα 15.000.000.000 είναι για μισθούς –για πρωτογενείς δαπάνες μιλάω- και τα 5,2 δισεκατομμύρια είναι για τις συντάξεις. Το 45% των χρημάτων των πρωτογενών δαπανών, φεύγουν προς αυτές τις δύο κατευθύνσεις, μισθούς και συντάξεις.
Με αυτό θέλω να πω ότι η χώρα μας όντως βρίσκει μια δυσκολία εγγενή από τα συγκεκριμένα νούμερα και από την κατάσταση που έχει διαμορφωθεί από τις ανελαστικές πρωτογενείς δαπάνες για μισθούς και συντάξεις. Αυτό, δεν σημαίνει ότι δεν προχωράμε μπροστά γιατί για πρώτη φορά φέτος, ενσωματώνουμε το 1/3 του κινήτρου απόδοσης –αυτό έχει ιδιαίτερη σημασία και θα επαναληφθεί με το 1/3 του χρόνου και το 1/3 παραχρόνου- ούτως ώστε στο ενιαίο μισθολόγιο που θα έχουμε θα έχει τη δυνατότητα πλέον ο δημόσιος υπάλληλος να έχει ενσωματωμένο το κίνητρο απόδοσης. 
Αν πέρα από το κίνητρο απόδοσης λάβουμε υπ’ όψιν μας την ωρίμανση των αποδοχών, την αύξηση για τα δώρα των εορτών και για το επίδομα άδειας και την εισοδηματική πολιτική που συζητάμε, μέσα από το πλαίσιο αυτών των τεσσάρων παραμέτρων, η αύξηση δεν είναι μεγάλη, το καταλαβαίνω, είναι στα όρια της αντοχής του προϋπολογισμού, έχουμε αύξηση στον κατώτατο μισθό κατά 9,2 στο σύνολο. 
Θέλω να πω και ορισμένα άλλα πράγματα τα οποία συμβαδίζουν με την έννοια του δημοσίου υπαλλήλου, δηλαδή τι έχει κάνει η Κυβέρνηση ώστε να μπορούμε να καταλάβουμε ποια είναι η μέριμνά της μέσα σ’ αυτήν τη δύσκολη διεθνή συγκυρία. Το αφορολόγητο για τους δημοσίους υπαλλήλους είναι στις 12.000 ευρώ. Θα πω πέντε παραδείγματα. Οι φορολογικοί συντελεστές είναι στο 25% μέχρι 30.000 ευρώ. Επίσης, με το σύστημα των αποδείξεων έχουμε φοροαπαλλαγή που ισχύει για όλους τους Έλληνες. Έχουμε το επίδομα θέσης ευθύνης και το επίδομα βιβλιοθήκης, στις συντάξιμες αποδοχές. Σας έδωσα πέντε παραδείγματα τα οποία ενισχύουν τους μισθούς για περισσότερη ανταπόκριση στις ανάγκες των δημοσίων υπαλλήλων. 
Αν πάμε στους συνταξιούχους, θα σας δώσω και εδώ πέντε παραδείγματα. Στο Λ.Α.Φ.Κ.Α. είμαστε στην καταβολή των τελευταίων δύο εξαμηνιαίων δόσεων του 2008 που βοηθάνε γιατί είναι μεγαλύτερες σε ποσοστό. Οι πολιτικοί συνταξιούχοι θα πάρουν τη δεύτερη δόση από 1ης Ιουλίου, περίπου 35 ευρώ από τα 140 ευρώ. Επίσης, οι στρατιωτικοί συνταξιούχοι από 1η Σεπτεμβρίου θα πάρουν την τελευταία τέταρτη δόση για τις ειδικές συνθήκες, το επίδομά τους. Όλα αυτά έχουν δρομολογηθεί και βοηθούν προς την κατεύθυνση της ενίσχυσης των συνταξιούχων. Είναι και οι στρατιωτικές συντάξεις και οι συντάξεις των αναπήρων ειρηνικής περιόδου αμάχου πληθυσμού που το πήγαμε από το 80% στο 90% με δύο νόμους του παρελθόντος. 
Αν μιλήσουμε για επίδομα ευθύνης, επίδομα βιβλιοθήκης, για το 25% στο θανόντα  ή στην θανούσα από τους δύο συνταξιούχους του δημοσίου, ή αν δώσω διάσταση στις αποδοχές των δικαστικών λειτουργών, ή αν αναφερθώ στους λογοτέχνες και στους καλλιτέχνες, σας δίνω δέκα συγκεκριμένες κατηγορίες όπου η εισοδηματική πολιτική έρχεται να βοηθήσει στο να κάνουμε κάτι παραπάνω για τους συνταξιούχους και τους δημοσίους υπαλλήλους.
Στο ίδιο σχέδιο νόμου που συζητάμε υπάρχει η παράγραφος που καθορίζει τα του δικού μας οίκου και τη βουλευτική θητεία. Ξέρουμε όλοι ότι μέχρι σήμερα τέσσερα χρόνια ή δύο εκλογικές επιτυχίες ενός βουλευτή σήμαιναν ότι θα έπαιρνε σύνταξη στα εξήντα πέντε χρόνια. 
Αυτό -και σωστά κάνουμε, το είχα ζητήσει και εγώ πριν φθάσουμε στη συζήτηση για το ασφαλιστικό που ισχύει αυτή τη στιγμή για όλους τους Έλληνες- απλά σημαίνει ότι κατά κανόνα χρειάζονται τρεις εκλογικές αναμετρήσεις –γι’ αυτό τα τέσσερα χρόνια τα κάνουμε οκτώ- δηλαδή τρεις εκλογές ενός Βουλευτή για να μπορεί να πάρει, μετά τα οκτώ χρόνια, στα εξήντα πέντε του, τη σύνταξή του. 
Ακόμη, στο ίδιο σχέδιο νόμου –χαίρομαι που είμαι εισηγητής- πολλοί Έλληνες, σε εκείνα τα προνόμια και τα ευεργετήματα που υπήρχαν στους αναπήρους πολέμου, έρχονται άλλες πέντε κατηγορίες, οι οποίες προστίθενται συγκεκριμένα στο σχέδιο νόμου, όπου πλέον εξισώνουμε τους αναπήρους πολέμου, τους στρατιωτικούς και όλους τους άλλους Έλληνες. Σας το λέω επακριβώς: «Στρατιωτικούς αναπήρους ειρηνικής περιόδου, αναπήρους αγωνιστές αντιδικτατορικού αγώνα, αναπήρους αγωνιστές του Δημοκρατικού Στρατού, αναπήρους πολέμου άμαχου πληθυσμού και επίσης αναπήρους άμαχου πληθυσμού». Σ’ αυτές τις πέντε περιπτώσεις αποδίδουμε δίκαιο, τους εξισώνουμε και επίσης δίνουμε και το δικαίωμα σε όσους άλλους έλκουν το δικαίωμα από αυτές τις κατηγορίες, σε συγγενικά μέλη, να μπορούν να έχουν τη δυνατότητα να πάρουν αυτά τα ωφελήματα. 
Είναι μια πολύ δίκαια ρύθμιση και πρέπει να σας πω ότι και στην επιτροπή, όταν καλέσαμε δύο από αυτές τις κατηγορίες, τα λόγια από τα Πρακτικά της Βουλής αποδίδουν ποια είναι η πραγματικότητα και χαίρομαι γι’ αυτήν την εξέλιξη.
Επίσης, μία άλλη διάταξη αφορά την Κύπρο. Μετά από τριάντα τέσσερα χρόνια, αγαπητοί συνάδελφοι, αναγνωρίζονται τα γεγονότα που έλαβαν χώρα το 1964 στην Τυληρία και Λευκωσία, το 1967 στην Κοφίνου και τους Αγίους Θεοδώρους καθώς και κατά τη χρονική περίοδο Ιουλίου-Αυγούστου το 1974 στην Κύπρο. Και στις τρεις αυτές περιπτώσεις έρχεται η Νέα Δημοκρατία και στα άτομα τα οποία απεβίωσαν ή θεωρούνται αγνοούμενοι, αποδίδει πλέον, κατά ένα πολύ μεγάλο βαθμό, δικαιοσύνη. Θέλω, λοιπόν, να πω ότι όλοι αυτοί προάγονται στους τελικούς βαθμούς και όχι μόνο. 
Ποιο είναι όμως το σημείο αναφοράς και γιατί έχει ιδιαίτερη σημασία; Διότι μετά από τριάντα τέσσερα χρόνια, όπως μας είπαν και οι συγγενείς των αγνοουμένων, που βεβαίως πρώτα απ’ όλα θέλουν να βρουν τους ανθρώπους τους με τον έναν ή τον άλλον τρόπο –το θυμόμαστε και ξέρουμε- αποδίδουμε δικαιοσύνη κατά ένα πολύ μεγάλο μέρος και αποδίδουμε την τιμή που οφείλουμε σ’ αυτούς οι οποίοι το 1964, το 1967 και το 1974 βρέθηκαν να υπηρετούν την πατρίδα μας προς εθνικό όφελος.
Επίσης, υπάρχει διάταξη στην οποία θέλω να αναφερθώ, που έχει σχέση με τα κρατικά ομόλογα είτε αυτά είναι τράπεζες είτε ασφαλιστικά ταμεία όπου για μια ακόμη φορά επαναλαμβάνουμε μία ρύθμιση για να αποδοθεί η δικαιοσύνη, δηλαδή να πληρώνουν το φόρο που πρέπει, ανάλογα με το χρόνο διακράτησης. Θα ακούσουμε και τον κύριο Υπουργό να σας λέει –και έτσι είναι- ότι μέσα στον επόμενο χρόνο θα γίνει οριστική ρύθμιση και δεν θα χρειάζεται –όπως κάνουμε από το 2000 μέχρι σήμερα- να προχωρούμε προς την κατεύθυνση μιας νέας ρύθμισης και πάλι.
Φίλες και φίλοι συνάδελφοι, οι μεταρρυθμίσεις, όσο και να θέλουν μερικοί να αποδομήσουν αυτήν την έννοια, συνεχίζουν να αποδίδουν καρπούς. Εγώ σκέπτομαι το εξής. Εάν αυτή η κρίση που έχουμε σήμερα μας είχε βρει τρία χρόνια νωρίτερα, δηλαδή πριν κλείσει το θέμα της επιτήρησης, πού θα ήταν σήμερα η κατάσταση, με μία δημοσιο-οικονομική πολιτική, την οποία δεν θα μπορούσαμε να ασκήσουμε και δεν θα είχαμε καν τη δυνατότητα να φέρνουμε προϋπολογισμούς στη Βουλή;
Θέλω, λοιπόν, να σας πω, με το χέρι στην καρδιά, ότι κάνουμε το καλύτερο, εξαντλούμε όλα τα περιθώρια τα οποία υπάρχουν, χωρίς να δανειζόμαστε και κάνουμε την εισοδηματική πολιτική που πρέπει για τους Έλληνες πολίτες. Σημείο αναφοράς,  να σας αναφέρω και τις κοινωνικές μεταβιβάσεις που το 2004 ήταν 29.000.000.000 ευρώ και πέρυσι έφθασαν τα 40.000.000.000 ευρώ. Αυτό σημαίνει ότι υπάρχει κοινωνικό μέρισμα και η Νέα Δημοκρατία  το αποδίδει.
 Σκεφθείτε επίσης, ότι υπάρχει το ειδικό Ταμείο Κοινωνικής Αλληλεγγύης, υπάρχει το Εθνικό Ταμείο Κοινωνικής Συνοχής κατά της Φτώχειας και επίσης από 1 Ιανουαρίου 2009 έρχεται και η κατώτατη Εθνική Σύνταξη. 
Άρα, λοιπόν, η φιλοσοφία της Νέας Δημοκρατίας είναι όχι να δίνουμε μόνο εκεί που χρειάζεται αλλά γενικότερα σ’ όλες τις βάρκες, μικρές ή μεγάλες, να σηκωθεί η παλίρροια, το κύμα να μπορεί να φθάσει πιο ψηλά για όλους τους Έλληνες ώστε να μπορούν να ζουν καλύτερα.
Θα ήθελα να πω και ένα τελευταίο. Ακούσαμε και στην επιτροπή πολλές φορές να γίνεται συζήτηση για την οικονομική πολιτική και την κατάσταση της χώρας και να βγάζουν χολή και μιζέρια πολλοί συνάδελφοι, κυρίως της Αξιωματικής Αντιπολίτευσης, τους οποίους, βέβαια, κατανοώ. 
Προχθές, διάβασα ένα τίτλο σε μία εφημερίδα που κάποιος είπε: «Καραμανλής ή κάθοδος στον Άδη». Θέλω να σας πω ότι μεταξύ των δύο είναι προφανές τι θα διαλέξει ο ελληνικός λαός και δεν περίμενα ποτέ απ’ ένα κόμμα εξουσίας να συζητά πως θα κάνει ένα πολιτικό γάμο μ’ ένα μικρότερο κόμμα αντί να κάνει προτάσεις. Αυτό είναι που με στεναχωρεί και αυτό ήθελα να καυτηριάσω. 
Θα ήθελα προτάσεις από το κόμμα της Αξιωματικής Αντιπολίτευσης και όχι απλά να μας καταγγέλλει, φέρνοντάς μας δήθεν σε δύσκολη θέση με τη μιζέρια δήθεν που παράγει η Νέα Δημοκρατία. Προφανώς, κύριε Πρόεδρε, ψηφίζω το σχέδιο νόμου.
(Χειροκροτήματα από την πτέρυγα της Νέας Δημοκρατίας)
 ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα. 	
Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει Κοινοβουλευτικό Εκπρόσωπο τον κ. Κουσελά.
Το λόγο έχει ο εισηγητής του ΠΑ.ΣΟ.Κ. κ. Κουτμερίδης.
ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε. 
Κυρίες και κύριοι συνάδελφοι, συζητούμε την εισοδηματική και την επιδοματική πολιτική της Κυβέρνησης της Νέας Δημοκρατίας. Το σχέδιο νόμου που συζητούμε σήμερα αποτελεί μία ποικιλία διαφόρων ρυθμίσεων και διευθετήσεων σε θέματα μισθολογικά, συνταξιοδοτικά και επιδοματικά, που αφορούν ασφαλώς χιλιάδες συνταξιούχους και δημοσίους υπαλλήλους. 
Το κεντρικό, όμως, θέμα του νομοσχεδίου μας είναι η κατάθεση της πρότασης της Κυβέρνησης για την εισοδηματική πολιτική του έτους 2008. Πρόκειται για ένα μικρό νομοσχέδιο το οποίο αποτελείται από τρία κεφάλαια, τα οποία αναπτύσσονται σε δέκα άρθρα.
Στο πρώτο κεφάλαιο ρυθμίζονται θέματα της εισοδηματικής πολιτικής της Κυβέρνησης που αφορούν τους συνταξιούχους του δημοσίου για το έτος 2008. Ρυθμίζεται ο καθορισμός του επιδόματος εξομάλυνσης, συνταξιοδοτικά θέματα Βουλευτών και θέματα πολεμικών συντάξεων και αναπήρων ειρηνικής περιόδου. 
Η Κυβέρνηση, με έντεχνο επικοινωνιακό τρόπο, μιλάει για αυξήσεις των συντάξεων της τάξεως του 5% που καλύπτουν δήθεν τον πληθωρισμό. Η αλήθεια, όμως, είναι πως οι αυξήσεις αυτές είναι πολύ κατώτερες του πληθωρισμού, με αποτέλεσμα να υπάρχει μία πραγματική μείωση των εισοδημάτων των συνταξιούχων.
Η εισοδηματική πολιτική της Κυβέρνησης προβλέπει για τους συνταξιούχους αυξήσεις από 0,5 έως 1 ευρώ την ημέρα για το 2008, τη στιγμή που όλοι γνωρίζουμε ότι εκατοντάδες είδη πρώτης ανάγκης έχουν αυξηθεί από την αρχή του έτους έως και 50%. 
Στη συνέχεια γίνεται μία μείωση και ένας επανακαθορισμός του επιδόματος εξομάλυνσης. Όλοι γνωρίζουμε πως το επίδομα εξομάλυνσης δίδεται στους συνταξιούχους για να μειώσει ή να εξομαλύνει τις εισοδηματικές τους απώλειες από την εισοδηματική πολιτική και να τους εξισώσει, κατά κάποιο τρόπο, με τους εν ενεργεία δημοσίους υπαλλήλους.
Η Κυβέρνηση μ’ ένα επικοινωνιακό και πονηρό τρόπο κατ’ αρχάς ενσωματώνει το 1/3 του κινήτρου απόδοσης στις βασικές αποδοχές, που είναι περίπου 29 έως 50 ευρώ και στη συνέχεια μειώνει το επίδομα εξομάλυνσης, δηλαδή στην ουσία δεν έχουμε κανένα κέρδος. Κανένα όφελος για τους συνταξιούχους. 
Οι αυξήσεις που προβλέπει η εισοδηματική πολιτική της Κυβέρνησης για τους συνταξιούχους είναι 3% αύξηση από 1 Ιανουαρίου 2008 και 2% αύξηση από 1 Οκτωβρίου 2008. 
Αυτά τα ποσοστά η Κυβέρνηση τα προσθέτει με ένα δικό της αυθαίρετο τρόπο και μας μιλά για αυξήσεις της τάξεως του 5% και ότι δήθεν καλύπτουν τον πληθωρισμό.
Νομίζω πως η Κυβέρνηση υποτιμά τη νοημοσύνη των συνταξιούχων. Βεβαίως, η αλήθεια είναι πως ο μέσος όρος αυτής της ετήσιας αύξησης είναι περίπου 3,3%. Αν αυτό το ποσοστό μειωθεί με τις επιπλέον κρατήσεις, σε συνάρτηση με τον πληθωρισμό, ο οποίος σήμερα τρέχει περισσότερο από 4,5%, όλοι αντιλαμβάνεστε ότι έχουμε μια δραστική μείωση των πραγματικών εισοδημάτων των συνταξιούχων.
Εμείς, βέβαια προτείνουμε την ενσωμάτωση του κινήτρου απόδοσης στο βασικό μισθό, αλλά όχι και τη μείωση του επιδόματος εξομάλυνσης. Στη συνέχεια, η ρύθμιση που αφορά τα συνταξιοδοτικά θέματα των Βουλευτών θεωρούμε ότι κινείται προς τη σωστή κατεύθυνση. 
Μετά και την ψήφιση του ασφαλιστικού νομοσχεδίου από την Κυβέρνηση, όπου προβλέπονται αυξήσεις στα όρια ηλικίας συνταξιοδότησης των εργαζομένων, αλλά και στις μητέρες, έτσι θεωρούμε και εμείς ότι είναι λογικό να αυξηθούν και τα χρόνια θεμελίωσης της σύνταξης των Βουλευτών.
Επίσης, όπως ανέφερε και ο Πρόεδρος της Βουλής, με τη νέα τάξη πραγμάτων, δηλαδή με την άρση του ασυμβιβάστου, δίδεται η δυνατότητα σε όλους τους Βουλευτές να επιλέξουν αν θα εργαστούν ή όχι στο δημόσιο. Νομίζω ότι γίνεται ξεκάθαρο πως ο προϋπολογισμός της Βουλής καλύπτει το χρονικό διάστημα από την ισχύ του ασυμβιβάστου το 2003 έως το 2008 (31 Ιουλίου 2008).
Κυρίες και κύριοι συνάδελφοι, στο δεύτερο κεφάλαιο του σχεδίου νόμου αναφέρεται κυρίως η εισοδηματική πολιτική της Κυβέρνησης για το 2008 σε δημοσίους υπαλλήλους καθώς και η χορήγηση ορισμένων επιδομάτων, η οποία όμως γίνεται μ’ έναν άναρχο και πρόχειρο τρόπο. Θα έλεγα ότι έχουμε έναν «πλειστηριασμό» επιδομάτων.
Κυρίες και κύριοι Βουλευτές, η εισοδηματική πολιτική της Κυβέρνησης για το 2008 είναι πραγματικά μια κοροϊδία, μια κοροϊδία για τους δημοσίους υπαλλήλους με τις αυξήσεις που τους δίνει. Η Κυβέρνηση και πάλι με επικοινωνιακό τρόπο προσπαθεί να ξεγελάσει και να υποτιμήσει τη νοημοσύνη των δημοσίων υπαλλήλων και μιλά για αυξήσεις, οι οποίες φθάνουν δήθεν και καλύπτουν τον πληθωρισμό.
Η αλήθεια είναι, όμως, πως πρόκειται για αυξήσεις-κοροϊδία που θα οδηγήσουν στη δραματική μείωση των εισοδημάτων των δημοσίων υπαλλήλων και οι οποίες κινούνται από 0,60 λεπτά έως 0,80 λεπτά την ημέρα! Για πρώτη φορά από τότε που ισχύει το μισθολόγιο, η εισοδηματική πολιτική θα δοθεί σε δύο δόσεις 2,5% από 1 Ιανουαρίου 2008 και 2% από 1 Οκτωβρίου 2008.
Η Κυβέρνηση, βέβαια, με τη δική της μεταρρυθμιστική λογική προσθέτει αυτά τα δύο ποσοστά –2,5% και 2%- και μας μιλά για αυξήσεις της τάξεως του 4,5%, ότι δήθεν καλύπτουν τον πληθωρισμό. Και πάλι αναρωτιέμαι: Ποιον πραγματικά κοροϊδεύει η Κυβέρνηση; 
Η αλήθεια είναι πως ο ετήσιος μέσος όρος αύξησης είναι περίπου 3%. Γνωρίζουμε ότι ο επίσημος και πάντα υποεκτιμημένος πληθωρισμός τρέχει ανοδικά από τις αρχές του έτους και ξεπερνά το 4,5%, ενώ οι ονομαστικές αυξήσεις των μισθωτών του δημοσίου από τις αρχές του έτους είναι περίπου στο 2%. Δηλαδή, έχουμε και πάλι τεράστιες απώλειες των πραγματικών εισοδημάτων των δημοσίων υπαλλήλων. 
Παράλληλα, η Κυβέρνηση σε μια προσπάθειά να εξωραΐσει τα πράγματα, ανακοινώνει πως ενσωματώνει στο βασικό μισθό για το 2008 το 1/3 του κινήτρου απόδοσης για όλες τις κατηγορίες των δημοσίων υπαλλήλων, με προοπτική να δώσει και το άλλο 1/3 το 2009 και το υπόλοιπο1/3 το 2010.
Όμως και με βάση αυτές τις εξελίξεις, οι μικτές αποδοχές των δημοσίων υπαλλήλων από 1 Ιανουαρίου 2008, για όλες τις κατηγορίες εκπαίδευσης, θα αυξηθούν περίπου στο 2%.
Κυρίες και κύριοι συνάδελφοι, είναι γεγονός πως βρισκόμαστε σε μία κρίσιμη οικονομική χρονική συγκυρία. Η παγκόσμια οικονομία εμφανίζει σημάδια ύφεσης. Το χρηματοπιστωτικό σύστημα αντιμετωπίζει διαρθρωτικά προβλήματα. Η συνεχιζόμενη επιβράδυνση της αμερικάνικης οικονομίας μεταφέρει τα σημάδια της ύφεσης και στην Ευρώπη. Η Ευρωζώνη δέχεται πιέσεις, τόσο εξαιτίας του πληθωρισμού, όσο και εξαιτίας της οικονομικής επιβράδυνσης. Τα σενάρια για την οικονομική ύφεση αναζωπυρώνονται συνεχώς, γιατί οι αγορές αντιμετωπίζουν νέα αδιέξοδα. Οι οικονομίες των κρατών πιέζονται ασφυκτικά, ενώ τα χειρότερα μάλλον έρχονται.
Η οικονομία της χώρας μας βρίσκεται σε μία δύσκολη θέση, προκαλώντας την αρνητική αναθεώρηση όλων των οικονομικών της στοιχείων. Επιδεινώνονται όλα τα οικονομικά μεγέθη της ελληνικής οικονομίας, δηλαδή, έχουμε μία αρνητική αναθεώρηση όλων των οικονομικών μεγεθών. Έχουμε επιβράδυνση της ανάπτυξης. Παρατηρείται συνεχής επέκταση του πληθωρισμού. Έχουμε επιδείνωση του ισοζυγίου τρεχουσών συναλλαγών. Έχουμε υποχώρηση της ανταγωνιστικότητας. Έχουμε επέκταση της φοροδιαφυγής, μείωση των εσόδων, ανεξέλεγκτη ακρίβεια και υπερδανεισμό των νοικοκυριών.
Στη χώρα μας, οι πολίτες, οι καταναλωτές μαστίζονται από μία πρωτοφανή ακρίβεια και από μία αχαλίνωτη κερδοσκοπία. Η μεγάλη ταχύτητα διάβρωσης των μισθών των εργαζομένων και συνταξιούχων από τον πληθωρισμό, την ακρίβεια, το υψηλό κόστος ζωής, έχουν φέρει πραγματικά σε απόγνωση χιλιάδες νοικοκυριά. Δυστυχώς, οι Έλληνες εργαζόμενοι βλέπουν τα εισοδήματά τους να συρρικνώνονται κάθε χρόνο και περισσότερο και αυτό αποδίδεται στην πολιτική λιτότητας της Κυβέρνησης, στη συνεχή αύξηση του πληθωρισμού, στην εκτόξευση των τιμών στα είδη πρώτης ανάγκης και στα τιμολόγια των Δ.Ε.Κ.Ο..
Δυστυχώς, όμως, η Κυβέρνηση, αδύναμη και ανίκανη να παρέμβει, συνεχίζει να αυτοθαυμάζεται με τις δήθεν μεταρρυθμίσεις της.
Κυρίες και κύριοι συνάδελφοι, είναι γεγονός πως η ελληνική οικονομία βρίσκεται σε μία κρίσιμη φάση και το πρόβλημα είναι πως, αν η Κυβέρνηση δεν το αντιληφθεί σύντομα και δεν λάβει τα αναγκαία μέτρα, η κατάσταση θα πάρει ανεξέλεγκτες διαστάσεις. Διότι, πραγματικά, έχουμε ένα εκρηκτικό μίγμα προβλημάτων, με τον πετρελαϊκό τυφώνα, με την κερδοσκοπία, με τον πληθωρισμό, που έχουν δημιουργήσει συνθήκες δυστυχίας στα ελληνικά νοικοκυριά.
Η πρωτοφανής έξαρση της ακρίβειας σε συνδυασμό με την αχαλίνωτη κερδοσκοπία, αλλά και η παροιμιώδης ανικανότητα της Κυβέρνησης και των ελεγκτικών της μηχανισμών να προστατεύσουν τον Έλληνα καταναλωτή, έχουν επιφέρει μία δραματική μείωση της αγοραστικής δύναμης των ελληνικών νοικοκυριών. Η καραμέλα του εισαγόμενου πληθωρισμού τελειώνει. Τελειώνει, γιατί, δυστυχώς, οι τιμές λιανικής πώλησης σε δεκάδες προϊόντα πρώτης ανάγκης διαμορφώνονται στη χώρα μας αρκετά υψηλότερα από ό,τι στις περισσότερες ευρωπαϊκές χώρες.
Το πρόσφατο, μάλιστα, «διατροφικό θρίλερ» με είδη πρώτης ανάγκης, αλλά και οι αλλεπάλληλες αποκαλύψεις που έρχονται στο φως της δημοσιότητας, έχουν υποχρεώσει τελικά τους Έλληνες πολίτες, τους Έλληνες καταναλωτές και να αγοράζουν ακριβά, αλλά και να τρώνε ανθυγιεινά.
Η γενιά των 600 ευρώ είναι μία θλιβερή πραγματικότητα της Κυβέρνησης. Μία νέα γενιά νεόπτωχων δημιουργείται στη χώρα μας. Απειλείται η κοινωνική συνοχή. Απειλείται η κοινωνική αλληλεγγύη, η κοινωνική δικαιοσύνη. Δυστυχώς, το μέρισμα της ανάπτυξης δεν διανέμεται δίκαια.
Παράλληλα, όμως, έχουμε την άνιση διανομή της φτώχειας, γιατί, δυστυχώς, το κόστος της οικονομικής κρίσης καλούνται να το πληρώσουν και πάλι τα μεσαία και λαϊκά στρώματα.
Τα ελληνικά νοικοκυριά αναγκάζονται να στραφούν στον εύκολο δανεισμό από τις τράπεζες. Παρατηρούμε έναν ανεξέλεγκτο υπερδανεισμό των ελληνικών νοικοκυριών. Από αυτά το 70% δηλώνουν αδυναμία εξόφλησης αυτών των καταναλωτικών δανείων. Η αποταμίευση αποτελεί πλέον ένα παλιό καλό παρελθόν για τον Έλληνα πολίτη. 
Επίσης, παρατηρούμε πτωτική πορεία των εσόδων για το πρώτο τετράμηνο του 2008, πράγμα που δημιουργεί ιδιαίτερη ανησυχία σε όλους μας για την ορθή εκτέλεση του προϋπολογισμού, αλλά και για τη λήψη νέων μέτρων. 
Κυρίες και κύριοι συνάδελφοι, με την κατάθεση της εισοδηματικής πολιτικής της Κυβέρνησης για το 2008, ολοκληρώνεται ο κύκλος της οικονομικής πολιτικής της Κυβέρνησης της Νέας Δημοκρατίας. Ένας κύκλος που χαρακτηρίζεται από συνεχιζόμενη λιτότητα, από αντιλαϊκά μέτρα, από άδικη διανομή του εισοδήματος, από προβλήματα επιβίωσης για τα ελληνικά νοικοκυριά και από επέκταση της φτώχειας στη χώρα μας. Η εισοδηματική πολιτική λιτότητας της Κυβέρνησης, μαζί με μία επιδοματική αναρχία που υπάρχει σ’ έναν κατ’ ευφημισμόν ενιαίο μισθολόγιο, συνθέτουν τα χαρακτηριστικά της μισθολογικής πολιτικής της Κυβέρνησης για το 2008, που όμως αυξάνουν τις εισοδηματικές απώλειες, μεγεθύνουν τις οικονομικές ανισότητες και δημιουργούν συνθήκες αβεβαιότητας και αναξιοπρεπούς διαβίωσης των ελληνικών νοικοκυριών. 
Κυρίες και κύριοι συνάδελφοι, η χώρα μας χρειάζεται μία άλλη οικονομική πολιτική, μια οικονομική πολιτική που να στηρίζει την παραγωγική βάση, να διευκολύνει την παραγωγή πλούτου, αλλά κυρίως να τον αναδιανέμει δίκαια σε όλους για να δημιουργήσουμε έτσι τις βάσεις για μια δίκαιη κοινωνία. 
Για όλους αυτούς τους λόγους που ανέφερα, εμείς καταψηφίζουμε επί της αρχής την εισοδηματική και επιδοματική πολιτική της Κυβέρνησης για το 2008. 
Σας ευχαριστώ. 
(Χειροκροτήματα από την πτέρυγα του ΠΑ.ΣΟ.Κ.)
 ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτμερίδη. 
Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων,  είκοσι εννέα μαθήτριες  και μαθητές και τρεις συνοδοί-δάσκαλοι από το 2ο Δημοτικό Σχολείο Ληξουρίου Κεφαλλονιάς. Μαζί τους βρίσκονται και δεκατρείς γονείς. 
Και ο Βουλευτής σας εδώ, ο κ. Παρίσης, χειροκροτεί.
Η Βουλή τους καλωσορίζει και τους εύχεται καλές σπουδές και καλή επιστροφή στην ιδιαίτερη πατρίδα τους, την καταπληκτική Κεφαλλονιά. 
(Χειροκροτήματα από όλες τις πτέρυγες της Βουλής)
Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Καλαντίδου. 
ΣΟΦΙΑ ΚΑΛΑΝΤΙΔΟΥ: Ευχαριστώ, κύριε Πρόεδρε.
Κυρίες και κύριοι Βουλευτές, το σχέδιο νόμου: «Αύξηση συντάξεων του Δημοσίου, εισοδηματική πολιτική έτους 2008 και άλλες διατάξεις» συνεχίζει την επιβολή σκληρής αντιλαϊκής πολιτικής, που χρόνια τώρα εφαρμόζεται στο όνομα της ανταγωνιστικότητας της ελληνικής οικονομίας, στο δρόμο της Ευρωπαϊκής Ένωσης.
Η εισοδηματική πολιτική για το 2008 οδηγεί σε δραματική μείωση της αγοραστικής δύναμης των μισθών και των συντάξεων στο δημόσιο τομέα, σε μια περίοδο αντιλαϊκής πολιτικής, που οδηγεί από τη μία πλευρά τα λαϊκά στρώματα, τους εργαζόμενους, στη φτώχεια και στη στέρηση των όποιων δικαιωμάτων και από την άλλη συμβάλλει στην αύξηση των κερδών των πολυεθνικών και των καρτέλ των βιομηχάνων. 
Τα επιχειρήματα για διεθνή κρίση, εισαγόμενη ακρίβεια, τήρηση της δημοσιονομικής πολιτικής γιατί δεν υπάρχουν χρήματα είναι προσχηματικά. Παγκόσμια ο παραγόμενος πλούτος είναι τεράστιος. 
Εγώ, στη συζήτησή μας, μόνο ένα θα παρακαλέσω. Να σκεφθούμε ότι μία χούφτα κεφαλαιοκράτες συγκεντρώνουν τόσα κέρδη όσα πολλοί προϋπολογισμοί κρατών μαζί. Και στη χώρα μας η κερδοφορία τραπεζών, επιχειρήσεων αποτελεί σκανδαλώδη πρόκληση σε μια περίοδο που το λαϊκό εισόδημα συνθλίβεται, η λαϊκή οικογένεια χάνει κατακτήσεις στην εργασία, στην ασφάλιση, στις παροχές υγείας, πρόνοιας και παιδείας. 
Πέφτει ολόπλευρα το επίπεδο της ποιότητας ζωής των εργαζομένων. Χαρακτηριστικά όμως αναφέρω τα ρεκόρ των καθαρών κερδών που σημείωσαν τριακόσιες εισηγμένες επιχειρήσεις στο Χρηματιστήριο το 2007. Σημείωσαν αύξηση στα 39%, 11,318 δισεκατομμύρια ευρώ με πρωταθλήτριες δεκαπέντε τράπεζες που η κερδοφορία τους έκανε άλμα σε ύψος κατά 70%. Εντυπωσιακό είναι το γεγονός ότι εάν αφαιρεθούν τα καθαρά κέρδη του χρηματοοικονομικού κλάδου, η θετική μεταβολή για τις υπόλοιπες διακόσιες ογδόντα πέντε επιχειρήσεις πέφτει –εάν μπορούμε να πούμε ότι πέφτει- στο 16,5% ενώ ο αντίστοιχος ρυθμός αύξησης στην Ευρωπαϊκή Ένωση δεν ξεπέρασε το 10%.
 Κέρδη ρεκόρ κατέγραψαν το 2007 και οι περισσότερες από τις επιχειρήσεις που ελέγχονται άμεσα ή έμμεσα από το κράτος. Το συνολικό κέρδος τους ξεπέρασε τα 2,084 δισεκατομμύρια ευρώ. Ο Ο.Τ.Ε. 662.000.000 ευρώ, η Δ.Ε.Η. 222.000.000 ευρώ και κάτι, η Ε.ΥΔ.Α.Π. 43.300.000 ευρώ. Σύμφωνα με τις εκτιμήσεις της «CITIGROUP», η ελληνική αγορά προσφέρει από τα υψηλότερα κέρδη ανά μετοχή και αποτελεί μετά τη Φινλανδία μια μεγάλη δύναμη κερδοφορίας στην Ευρώπη, ενώ το ελληνικό Χρηματιστήριο χαρακτηρίζεται ως παράδεισος για τους κυνηγούς μερισμάτων, προσφέροντας τις υψηλότερες μερισματικές αποδόσεις όχι μόνο στην Ευρώπη αλλά και σε όλο τον κόσμο.
Τα κέρδη των βιομηχανιών τροφίμων, το πρώτο τρίμηνο του έτους έτρεχαν με ξέφρενους ρυθμούς 278,3%. Στο ίδιο τρίμηνο αποκαλυπτικά είναι τα στοιχεία για τα κέρδη των εισηγμένων επιχειρήσεων στο Χρηματιστήριο. Οι βιομηχανίες τροφίμων, οι εταιρείες λιανικού εμπορίου και τα διυλιστήρια αποκόμισαν τεράστια κέρδη, με τις ανατιμήσεις σε τρόφιμα και καύσιμα. Οι αυξήσεις στα τιμολόγια για το ρεύμα, το νερό και το τηλέφωνο είναι γνωστές σε όλους. 
Όλα αυτά τα κέρδη καταγράφονται, την ώρα που το 60% των μισθωτών ζει με λιγότερα από 1000 ευρώ το μήνα. Ενδεικτικό της επιδείνωσης των μικρών νοικοκυριών αποτελούν τα στοιχεία της έρευνας που διενήργησε η G.P.O. για λογαριασμό της Γενικής Γραμματείας Καταναλωτή, σύμφωνα με την οποία ο ένας στους τέσσερις δανειολήπτες, δηλαδή το 24%, αδυνατεί να εξοφλήσει τις δόσεις δανείων. Το 41% -καλοκαίρι έρχεται- δεν έχει οικονομική δυνατότητα έστω για μια εβδομάδα διακοπών τον χρόνο. Το 38% των συμπολιτών μας έχει χρέος σε τράπεζα για εξόφληση καρτών και δανείων. Το 18%, δηλαδή ένα εκατομμύριο πεντακόσιοι ενενήντα τριακόσιοι πέντε άνθρωποι στη χώρα μας, ζει κάτω από το όριο της φτώχειας. Το 14% δεν έχει οικονομική δυνατότητα να θερμάνει το σπίτι του. Είναι οι τελευταίες δημοσκοπήσεις.
Το Κ.Κ.Ε. λοιπόν ξεκινά από εδώ: Χρήματα υπάρχουν, ο λαός μπορεί να ζήσει καλύτερα, πλούτος παράγεται, το θέμα είναι ποιος τον καρπώνεται ή μάλλον, καλύτερα, οι εργαζόμενοι που παράγουν τον πλούτο δεν τον καρπώνονται, ζουν στη φτώχεια. Για το Κομμουνιστικό Κόμμα Ελλάδας το ύψος  των συντάξεων και των μισθών, δεν αποτελεί έρευνα σε εργαστήριο, δεν αποτελεί απομονωμένο γεγονός. Επηρεάζουν πολλοί παράγοντες το ύψος των μισθών και των συντάξεων. Μπορεί να παίρνεις ένα μισθό καλό και στον ιδιωτικό τομέα και στο δημόσιο αλλά να δουλεύεις δέκα με δώδεκα ώρες. Σημαίνει αυτό ότι είναι καλή η ζωή σου; 
Παράγοντες, λοιπόν, που επηρεάζουν το μισθό είναι οι εργασιακές σχέσεις, το ωράριο εργασίας, οι παροχές υγείας και παιδείας, οι αυξήσεις στις τιμές στα είδη λαϊκής κατανάλωσης. Το Κομμουνιστικό Κόμμα Ελλάδας ενδιαφέρεται για το πώς μπορεί η λαϊκή οικογένεια να τα βγάλει πέρα, να ζήσει καλύτερα καλύπτοντας τις σύγχρονες ανάγκες της επιδιώκοντας ποιότητα σε κάθε πτυχή της ζωής της εργατικής οικογένειας, τέτοια ποιότητα που να ταιριάζει με τον πλούτο που παράγεται, με την εξέλιξη της επιστήμης, να ταιριάζει και να συνάδει με την ανάπτυξη της τεχνολογίας και της τεχνικής. 
Στο νομοσχέδιο που συζητούμε, στην ουσία, κατά την άποψή μας, δεν μιλάμε για αυξήσεις.
Είναι τέτοιες οι αυξήσεις, τόσο κατώτερες του πληθωρισμού, με αποτέλεσμα να υπάρχει πραγματική μείωση των εισοδημάτων των συνταξιούχων, οι οποίοι σε ποσοστό 70% περίπου παίρνουν συντάξεις έως 600 ευρώ και οι αυξήσεις για το 2008 είναι από 0,5 ευρώ έως 1 ευρώ την ημέρα, ενώ ξεκινάμε με μία σύνταξη σε μία κλίμακα από 370 ευρώ. Οι αυξήσεις για τους μισθωτούς ξεκινάνε από 0,57 ευρώ έως και 0,80 ευρώ και οδηγούν με ακρίβεια στη δραματική μείωση της αγοραστικής δύναμης των υπαλλήλων. 
Εκτός από τα παραπάνω –θα αναφερθούμε αναλυτικά- πρέπει να πούμε ότι με αυτά τα στοιχεία το νομοσχέδιο συνεχίζει στην ίδια ρότα ανάπτυξης, η οποία έχει δημοσιονομική πειθαρχία και εξυγίανση για τους συνταξιούχους και για τους μισθωτούς, αλλά από την άλλη χαρίζει απλόχερα στο μεγάλο κεφάλαιο. Γι’ αυτό διαφωνούμε επί της αρχής και το καταψηφίζουμε.
Στη χώρα μας όλοι γνωρίζουμε καλά ότι δεν φορολογείται το μεγάλο κεφάλαιο, γιατί μιλούμε για έσοδα και για το πώς θα δαπανήσουμε. Δεν φορολογούμε ή φορολογούμε όλο και λιγότερο τους βιομήχανους, τους εφοπλιστές, τη μεγάλη ακίνητη περιουσία και καλούμε με διάφορες ρυθμίσεις –βλέπε την κατώτατη σύνταξη ή τα διάφορα ταμεία αλληλεγγύης- τους φτωχούς να μοιράσουν τη φτώχεια τους.
Ένα στοιχείο μόνο θα αναφέρω για το ότι δεν φορολογείται το μεγάλο κεφάλαιο. Θα αναφέρω τη μείωση του φορολογικού συντελεστή από 29% στο 25% για τις κεφαλαιουχικές εταιρείες. Βέβαια και από τη συζήτηση στην επιτροπή, αλλά και από τον εισηγητή, φαίνεται ότι έρχονται οι λύσεις με την ανταγωνιστικότητα των επιχειρήσεων, δηλαδή με την αύξηση των κερδών τους και με τον έλεγχο της ελεύθερης αγοράς και τον υγιή ανταγωνισμό.
Πραγματικά, τόσο καιρό αυτά ζούμε. Για χρόνια τα ζούμε αυτά, γι’ αυτά μιλούμε. Ποιος νομίζετε ότι μπορεί να το πιστέψει; Η ελεύθερη αγορά δεν ελέγχεται. Ή, μάλλον, το κέρδος ελέγχει την ελεύθερη αγορά. Και σ’ αυτήν την αγορά, ο υγιής ανταγωνισμός οδηγεί στο μονοπώλιο, όχι στις φθηνότερες τιμές. Το μεγάλο ψάρι τρώει το μικρό.
Έτσι, λοιπόν, σήμερα, με τον πληθωρισμό στο 4,6%, την ακρίβεια να εξανεμίζει το λαϊκό εισόδημα, τα δάνεια στις τράπεζες να σφίγγουν θηλιά, θεωρούμε προκλητικά απαράδεκτη την εισοδηματική πολιτική του 2008 και γι’ αυτό –επαναλαμβάνω- την καταψηφίζουμε. 
Βέβαια, πρέπει να σημειώσουμε –αναλυτικά θα αναφερθούμε σ’ όλα τα άρθρα- ότι η εισοδηματική πολιτική, οι αυξήσεις στο δημόσιο έχουν σημασία για όλους τους εργαζόμενους γιατί αποτελούν τον μπούσουλα, τη βάση για τις αυξήσεις και στον ιδιωτικό τομέα.
Επίσης, να υπογραμμίσουμε ότι οι δύο δόσεις της εισοδηματικής πολιτικής –κάτι που γινόταν στον ιδιωτικό τομέα και γι’ αυτό κατακρίνονταν οι παρατάξεις ακόμα και στο συνδικαλιστικό επίπεδο- κατά την άποψή μας, δυναμιτίζουν τις συμβάσεις εργασίας, τις απαξιώνουν πραγματικά από το έργο τους. Δεν αρνούμαστε, βέβαια, ότι υπάρχουν και κάποιες θετικές διατάξεις, στις οποίες αναλυτικά θα αναφερθούμε στην κατ’ άρθρον συζήτηση και θα τις ψηφίσουμε. 
Διαφωνούμε συνολικά με την επιδοματική πολιτική που ακολουθείται χρόνια τώρα και ακολουθήθηκε στο παρελθόν και από τη Νέα Δημοκρατία και από το ΠΑ.ΣΟ.Κ. που στην ουσία κρατά τους μισθούς και τις συντάξεις καθηλωμένα σε χαμηλά επίπεδα, διαιρεί τους εργαζόμενους, τους κρατά σε μία ιδιότυπη ομηρία. 
Παρ’ όλα αυτά, δεν μπορούμε να μην ψηφίσουμε τις μικρές αυξήσεις στα επιδόματα που προβλέπει το σχέδιο νόμου. Σ’ αυτήν τη λογική και για την ίση αντιμετώπιση των εργαζομένων, καταθέσαμε και μία τροπολογία με το γενικό αριθμό 228 και τον ειδικό αριθμό 59, για να αντιμετωπίζονται ακριβώς ισότιμα οι εργαζόμενοι που παρέχουν την ίδια υπηρεσία, έχουν τις ίδιες γνώσεις, κ.λπ., όπως επίσης ζητούμε να καταργηθεί και το μέρος της παραγράφου 2 του άρθρου 6 που αφορά το επίδομα της ειδικής απασχόλησης στους εργαζόμενους των υγειονομικών περιφερειών.
Αυτά τα δύο τα αναφέρω κρίνοντάς τα ίσως ως τα πιο σοβαρά και δείχνοντας την αντίθεσή μας στην επιδοματική πολιτική, αναφέροντας επίσης ότι δεν μπορούμε να μην ψηφίσουμε έστω αυτές τις ελαφρύνσεις για τους εργαζόμενους.
Σημειώνω, επίσης, ότι θα αναφερθώ ιδιαίτερα στο άρθρο 3 που αφορά τη βουλευτική σύνταξη με βάση τη δική μας άποψη και λογική που έχουμε γι’ αυτό το θέμα. 
Τέλος, θέλουμε να πούμε ότι το Κομμουνιστικό Κόμμα Ελλάδας δεν μπορεί να καλλιεργεί αυταπάτες ότι με μέτρα έτσι ή αλλιώς διαχείρισης μπορούν να αλλάξουν τα πράγματα ριζικά προς το καλύτερο για τους εργαζόμενους, για όλο το λαό μας. 
Εμείς, παίρνοντας αφορμή και από αυτήν τη συζήτηση, καλούμε τους εργαζόμενους να αλλάξουν τους συσχετισμούς σε όλα τα επίπεδα, και στο συνδικαλιστικό και στο κοινωνικό και στο πολιτικό, με μία και μοναδική κατεύθυνση: Την κατεύθυνση ενάντια στα κέρδη των μονοπωλίων, ενάντια στα μονοπώλια. Και αυτό, διότι έχουμε πεποίθηση –και αυτό θεωρούμε σωστό- ότι δεν μπορούν να υπάρχουν ταυτόχρονα τέτοια κέρδη στα μονοπώλια μαζί με τα δικαιώματα και την καλή ζωή των εργαζομένων. 
Καλούμε τους εργαζόμενους να οργανώσουν ένα κίνημα ισχυρό που θα διεκδικεί αυξήσεις στους μισθούς που να καλύπτουν τις σύγχρονες ανάγκες τους. Σήμερα, εμείς προτείνουμε για κατώτερο μισθό 1.400 ευρώ και κατώτερη σύνταξη 1.120 ευρώ. 
Καλούμε τους εργαζόμενους να δυναμώσουν, να οργανώσουν ένα κίνημα που να διεκδικεί κατάργηση του Φ.Π.Α. στα είδη λαϊκής κατανάλωσης, γιατί έτσι αντιμετωπίζεται η ακρίβεια. Δωρεάν φάρμακα για όλους τους συνταξιούχους, μείωση των τιμολογίων σε όλες τις πρώην Δ.Ε.Κ.Ο., πρόγραμμα λαϊκής στέγης που να καλύπτει τις ανάγκες του λαού για πρώτη κατοικία. 
Πιστεύουμε -και έχουμε την αίσθηση ότι το πιστεύουν και όλοι οι εργαζόμενοι, όλος ο λαός, αλλά απλώς δεν εμπιστεύονται ακόμα τη δύναμή τους- ότι όσο αυτό το κίνημα θα δυναμώνει, τόσο θα κατακτά δικαιώματα που θα ανακουφίζουν το καθημερινό του πρόβλημα, θα ανακουφίζουν την καθημερινότητα του λαού. 
Ταυτόχρονα, όμως, αυτό το κίνημα θα ανοίγει και το δρόμο για μια κοινωνία χωρίς εκμετάλλευση. 
Ευχαριστώ πολύ. 
ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντίδου. 
Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Παναγιώτης Λαφαζάνης. 
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
Κύριε Υφυπουργέ, πραγματικά σας λυπάμαι για τη δυσχερή θέση να είστε εδώ στο νομοσχέδιο που φέρνετε, σ’ ένα νομοσχέδιο λεηλασίας μισθών και συντάξεων. 
Στη θέση σας θα έπρεπε να ήταν τουλάχιστον ο κ. Αλογοσκούφης, αν όχι ο κύριος Πρωθυπουργός, διότι αυτοί είναι οι εγκέφαλοι που αποφασίζουν αυτές τις τραγικές, νοσηρές πολιτικές, οι οποίες κατακρεουργούν τα εισοδήματα.
Κι όμως, ο κ. Αλογοσκούφης δεν μας έκανε την τιμή να έρθει ούτε στην επιτροπή -και απ’ ό,τι βλέπω, μας κατέθεσε μία σωρεία τροπολογιών εδώ- αλλά ούτε και στην Ολομέλεια.
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μου επιτρέπετε, κύριε Λαφαζάνη; 
ΠΑΝΑΓΙΩΤΗΣ ΛΑΦΑΖΑΝΗΣ: Να σας επιτρέψω; Τι να σας επιτρέψω, κύριε Υφυπουργέ;  
ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αφήστε να ολοκληρώσει ο κ. Λαφαζάνης. 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μα, τι λέτε, κύριε Λαφαζάνη; Αφού ξέρετε ότι ο κ. Αλογοσκούφης είναι στο ECOFIN.
ΠΡΟΕΔΡΕΥΩΝ (Γεώργιος Σούρλας): Κύριε Λαφαζάνη, επιτρέπετε τη διακοπή στον Υπουργό; 
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, κύριε Πρόεδρε. 
ΠΡΟΕΔΡΕΥΩΝ (Γεώργιος Σούρλας): Κύριε Λαφαζάνη, θα κρατηθεί ο χρόνος σας. 
Κύριε Υπουργέ, έχετε το λόγο. 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Λαφαζάνη, γνωρίζετε ότι και την προηγούμενη, αλλά και αυτή την εβδομάδα υπάρχουν οι συνεδριάσεις του EUROGROUP, του ECOFIN και μία σειρά άλλων συμμετοχών.
ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, κύριε Υπουργέ, και στην επιτροπή είναι το ECOFIN; 
ΠΑΝΑΓΙΩΤΗΣ ΛΑΦΑΖΑΝΗΣ: Τρεις εβδομάδες κρατάει αυτό το ECOFIN; 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Βεβαίως! Οι υποχρεώσεις των επιτροπών είναι πολλές.
ΠΑΝΑΓΙΩΤΗΣ ΛΑΦΑΖΑΝΗΣ: Μα, τι λέτε τώρα, κύριε Υφυπουργέ; 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Και είναι σημαντικές αυτές οι επιτροπές. 
ΠΑΝΑΓΙΩΤΗΣ ΛΑΦΑΖΑΝΗΣ: Εγώ πήγα να ελαφρύνω τη θέση σας…
ΠΡΟΕΔΡΕΥΩΝ (Γεώργιος Σούρλας): Κύριε Λαφαζάνη, αφήστε να ολοκληρώσει ο κύριος Υπουργός και στη συνέχεια μπορείτε να απαντήσετε εσείς.  
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν μπορείτε να χρησιμοποιείτε συνεχώς το ίδιο επιχείρημα, κύριε Λαφαζάνη, ενώ ξέρετε πολύ καλά ότι ο κύριος Υπουργός έχει διεθνείς υποχρεώσεις και στην επιτροπή, αλλά και στο ECOFIN!
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, εγώ προσπάθησα να ελαφρύνω τη θέση σας, αλλά εσείς ο ίδιος την κάνετε δυσχερή! Τρεις εβδομάδες ECOFIN, πρώτη φορά ακούω!
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν μπορείτε να χρησιμοποιείτε συνεχώς το ίδιο επιχείρημα!
ΠΡΟΕΔΡΕΥΩΝ (Γεώργιος Σούρλας): Κύριε Λαφαζάνη, συνεχίστε. 
ΠΑΝΑΓΙΩΤΗΣ ΛΑΦΑΖΑΝΗΣ: Και το λέω αυτό, διότι, κύριε Υφυπουργέ, αυτό το νομοσχέδιο που φέρνετε, είναι νομοσχέδιο ντροπής και αίσχους. Υποτιμάτε τόσο πολύ τη νοημοσύνη των δημοσίων υπαλλήλων και των συνταξιούχων της χώρας μας; Διότι όσον αφορά αυτό το νομοσχέδιο, δεν πρόκειται μόνο για τους συνταξιούχους του δημοσίου, αλλά όλους τους συνταξιούχους. Τα έχετε καταφέρει και σ’ αυτό το θέμα. Διότι οι συντάξεις που αποφασίζετε με αυτό το νομοσχέδιο αφορούν και τις αυξήσεις στις συντάξεις του Ι.Κ.Α., αλλά και τις αυξήσεις στις συντάξεις του Ο.Α.Ε., στη μεγάλη πλειοψηφία των ταμείων. 
	Δεν ακολουθούν αυτές οι αυξήσεις τις αντίστοιχες συλλογικές συμβάσεις. Ποια είναι η αύξηση που δίδετε, κύριε Υφυπουργέ, ή, μάλλον, που δίδει η Κυβέρνησή σας με αυτό το νομοσχέδιο στους μισθούς του δημοσίου; Δίδετε αύξηση 2,5% από 1 Ιανουαρίου 2008 και 2% από 1 Οκτωβρίου 2008. Δύο δόσεις. 
	Κατ’ αρχάς εφαρμόζετε το εφεύρημα, το περίφημο αυτό τέχνασμα που ανακάλυψε η πλειοψηφία της Γ.Σ.Ε.Ε., για να συνάπτει συλλογικές συμβάσεις για τους χαμηλόμισθους με το Σ.Ε.Β.. Νομίζετε ότι με τις δύο δόσεις θα μπορέσετε να ξεγελάστε τον κόσμο και να του εμφανίσετε το 2,5% και το 2% ως 4,5%, όπως λέτε; 
	Θυμάστε το παλιό «0+0=17». Τα ίδια τρικ κάνετε και εσείς. Διότι το 2,5% από 1η Ιανουαρίου 2008…
	ΔΗΜΗΤΡΙΟΣ ΚΟΥΣΕΛΑΣ: Όχι, ήταν «0+0=14»!
	ΠΑΝΑΓΙΩΤΗΣ ΛΑΦΑΖΑΝΗΣ: Όχι, «0+0=17». Το θυμάμαι καλά. Ήταν επί κυβερνήσεως Μητσοτάκη. 
	Λοιπόν, τώρα είναι «2.5+2=4,5», αν το δίνουμε σε δύο δόσεις. Δηλαδή και την τελευταία μέρα του χρόνου να το δίναμε το 2%, θα λέγαμε 4,5%. 
	Αυτά τα τρικ υποτιμούν τη νοημοσύνη των δημοσίων υπαλλήλων, οι οποίοι,  βεβαίως, καταλαβαίνουν περί τίνος πρόκειται. Καταλαβαίνουν, όπως είπα, τα τεχνάσματα της πλειοψηφίας της Γ.Σ.Ε.Ε. με τον Σ.Ε.Β., τα οποία θέλουν να καλύψουν τη σκληρή άγρια λιτότητα, την κλοπή εισοδήματος, την αφαίμαξη των εισοδημάτων. Διότι το 2,5% συν 2% είναι στην ουσία 3,01% μέσος όρος στο έτος. 
	Και σας ρωτώ, κύριε Υφυπουργέ μου: Τι πάει να πει 3,01%; Σε ποια χώρα ζείτε; Βλέπετε πού τρέχει ο επίσημος πληθωρισμός, ο υποεκτιμημένος πληθωρισμός, ο οποίος δεν αντιπροσωπεύει την πραγματική αύξηση των τιμών; Ξέρετε με πόσο κινείται τώρα; Είναι 4,6%. Μέχρι το τέλος του χρόνου είναι βέβαιο ότι θα έχουμε επίσημο, υποεκτιμημένο πληθωρισμό πάνω από 5%. 
Ξέρετε πού έχει πάει η πραγματική ακρίβεια; Κυριολεκτικά καλπάζει και σαρώνει τις αγορές. Ιδιαίτερα σαρώνει τα είδη πρώτης λαϊκής ανάγκης., τα είδη λαϊκής κατανάλωσης. Είναι αυξημένα μέχρι και 100% σε σχέση με πέρυσι. 
	Και σας ρωτώ: Αυξήσεις 3,01% ξέρετε τι σημαίνει; Κλοπή εισοδήματος. Κανονικά αυτό θα έπρεπε να επισύρει και άλλου είδους διώξεις. Όχι μόνο πολιτικές ευθύνες για σκληρά ανάλγητες πολιτικές. Με ποιο δικαίωμα λέτε στο δημοσιοϋπαλληλικό κόσμο, στον κόσμο που στηρίζει το κράτος -με τα προβλήματα που έχει και για τα οποία ευθύνεται η πολιτική σας και διαχρονικά οι κυβερνήσεις- με μια απόφαση που μονομερώς λαμβάνει ο Υπουργός Οικονομίας και Οικονομικών και συλλογικά η Κυβέρνηση «σας μειώνω τα εισοδήματα»; «Εσείς θα ζείτε σε ακόμη μεγαλύτερη φτώχεια.» Γιατί, κύριε Υφυπουργέ; Γιατί θα πέσει το βιοτικό τους επίπεδο; 
	Και σας ρωτώ: Γιατί δεν κάνετε αυτό και στις τιμές; Γιατί βάζετε αυτήν τη σκληρή, ανάλγητη διατίμηση στο μισθό και στη σύνταξη και δεν το κάνετε αυτό και για τις τιμές των προϊόντων; Όταν σας λέμε «βάλτε καμμιά οροφή στις τιμές των προϊόντων», μας λέτε «αυτό σημαίνει διατίμηση, γυρίζουμε τριάντα χρόνια πίσω». Και όμως, τη διατίμηση την επιβάλλετε στους μισθούς και στις συντάξεις. 
	Αντίθετα, τις πολυεθνικές αλυσίδες, όπως είδα, ο κ. Φώλιας τις εκλιπαρεί ως ικέτης μήπως ρίξουν 1% και 2% τις τιμές στα προϊόντα τους. Γιατί αυτά τα δύο μέτρα και τα δύο σταθμά; 
Τι είστε; Κυβέρνηση των πολυεθνικών αλυσίδων; Κυβέρνηση των τραπεζών, που αύξησαν τα κέρδη τους πέρυσι κατά 70%, και βλέπω ότι στο πρώτο τρίμηνο τα κέρδη επί των αυξημένων κερδών του 70% να αυξάνονται κατά 25%. Αυτά τα κέρδη ανακοίνωσε, αυξημένα κατά 25% το πρώτο τρίμηνο η Εθνική και η ALPHA BANK. Είστε Κυβέρνηση των τραπεζών και των τραπεζιτών;
Είστε Κυβέρνηση του κ.  Βγενόπουλου; Είστε Κυβέρνηση του κ. Αράπογλου, ο οποίος έσπευσε ταυτόχρονα να καταργήσει με μία μονοκονδυλιά και τις συλλογικές συμβάσεις στο χώρο των τραπεζών με την Ο.Τ.Ο.Ε.; Βεβαίως, όμως, το κακό παράδειγμα το δίνετε εσείς, διότι έχετε καταργήσει –και αυτό βεβαίως ισχύει διαχρονικά- τις ελεύθερες συλλογικές διαπραγματεύσεις στο δημόσιο. Και ακολουθούν, βεβαίως, παίρνουν τη σκυτάλη με την ενθάρρυνση, εάν όχι και την καθοδήγησή σας, οι τραπεζίτες. Και πάτε να καταργήσετε, δηλαδή, την ουσία της ύπαρξης του συνδικαλιστικού κινήματος. Γιατί αυτές οι αθλιότητες; Πώς είναι δυνατόν να λέτε 3% θα είναι η αύξηση κατά μέσο όρο το 2008 και την ίδια ώρα να αυξάνετε το απλό εισιτήριο	στις αστικές συγκοινωνίες κατά 100%; Πώς γίνεται αυτό το πράγμα; Είναι 100% η αύξηση του απλού εισιτηρίου, 3% είναι η αύξηση στους μισθούς στο δημόσιο και 3% και κάτι παραπάνω είναι η αύξηση για τους συνταξιούχους, δηλαδή, κάτω από τον πληθωρισμό και πολύ πιο κάτω από την ακρίβεια. 
Πώς λέτε ότι αυξάνουμε κατά 3% τους μισθούς και ταυτόχρονα αυξάνετε τα διόδια μέχρι 135%; Πώς γίνεται να αυξάνετε κατά 3% τους μισθούς και τα τιμολόγια του ηλεκτρικού ρεύματος σε τρεις δόσεις πέρυσι αυξήθηκαν πάνω από 20%; Τι πολιτικές είναι αυτές; Πού απευθύνονται αυτές οι πολιτικές;
Πώς είναι δυνατόν να κερδίζουν συνεχώς όλο και περισσότερα όλο και πιο λίγοι και στους πολλούς να επιβάλλετε μονομερή σκληρή λιτότητα, η οποία υποβαθμίζει απόλυτα το βιοτικό επίπεδο των εργαζομένων; Για το δημόσιο έπρεπε να ισχύει κανονικά η αυτόματη τιμαριθμική αναπροσαρμογή με ένα γνήσιο τιμάριθμο και από εκεί και πέρα να ξεκινούν οι ελεύθερες συλλογικές διαπραγματεύσεις, προκειμένου να διεκδικούν και στο δημόσιο οι εργαζόμενοι μερίδιο από την παραγωγικότητα και κάλυψη του εισοδήματος που έχασαν από τα προηγούμενα χρόνια. Διότι δεν είναι η πρώτη χρονιά που εφαρμόζετε αυτήν την εισοδηματική πολιτική. Και πέρυσι είχατε εφαρμόσει την ίδια ακριβώς πολιτική και μάλιστα με απόλυτη μείωση του εισοδήματος των εργαζομένων. Διότι από τις κρατήσεις για τη σταδιακή επέκταση που έγινε πέρυσι των 140 ευρώ στους συνταξιούχους, είχαμε απόλυτη μείωση για μεγάλες κατηγορίες εργαζομένων στο δημόσιο. Είχαμε απόλυτη μείωση του εισοδήματός τους. Και τώρα θα συμβεί αυτό, διότι το 3% και αυτό είναι κατά μέσο  όρο και είναι και αυτό πλασματικό. Είναι πιο κάτω οι αυξήσεις που δίνετε. Και θα σας εξηγήσω γιατί είναι πιο κάτω. Γιατί ενσωματώνετε το 1/3 του κινήτρου απόδοσης, με βάση το οποίο υπολογίζετε την αύξηση του 2,5% συν 2%, αλλά δεν υπολογίζετε και τις κρατήσεις, τις εισφορές που θα δώσουν οι μισθωτοί του δημοσίου γι’ αυτό το 1/3 του κινήτρου απόδοσης. 
Εάν αφαιρέσουμε αυτές τις κρατήσεις για τους εργαζόμενους υποχρεωτικής εκπαίδευσης, στα πρώτα κλιμάκια, θα πληρώσουν παραπάνω εισφορές απ’ ό,τι θα πάρουν αύξηση. Αυτό σημαίνει ότι θα έχουμε περαιτέρω μείωση και θα είναι κάτω από το 3% η αύξηση. Και αν προσθέσουμε και τη φορολογία και τη φορολογική λεηλασία, όπου για ονομαστικές αυξήσεις κάτω του επίσημου πληθωρισμού και πολύ πιο κάτω από την ακρίβεια θα πληρώσουν οι εργαζόμενοι περισσότερους φόρους, διότι παραμένει το ίδιο το αφορολόγητο όριο και δεν τιμαριθμοποιούνται τα φορολογικά κλιμάκια, καταλαβαίνετε ότι η κλοπή παίρνει ιλιγγιώδεις διαστάσεις. 
Αυτό κάνετε στο δημόσιο. Και ύστερα θέλετε να κάνετε αλλαγές στο δημόσιο και να το προχωρήσετε μπροστά με τέτοια μισθολογική πολιτική; Πού πάτε τα πράγματα; Έτσι διαλύετε κυριολεκτικά το δημόσιο, τα απαξιώνετε στην κυριολεξία. Ανοίγετε δρόμους ιδιωτικοποίησης του βαθέως κράτους πλέον και ίσως αυτή είναι απ’ ό,τι φαίνεται και η επιλογή σας. Διότι δεν εξηγείται αλλιώς να κάνετε αυτού του είδους τις άγριες πολιτικές για τους μισθούς και τις συντάξεις στο δημόσιο. Δεν εξηγείται. Και βεβαίως, αυτό το μήνυμα το παίρνει και η πλειοψηφία της Γ.Σ.Ε.Ε., διότι έχετε ανακοινώσει σχεδόν από τον προϋπολογισμό μιας τέτοιας κατεύθυνσης εισοδηματική πολιτική και υπογράφει παρεμφερείς, λίγο πιο βελτιωμένες -αλλά επί της ουσίας των πραγμάτων λιτότητα- συμφωνίες η Γ.Σ.Ε.Ε. με το Σ.Ε.Β. για τους χαμηλόμισθους και τους χαμηλοσυνταξιούχους. 
Για τους χαμηλόμισθους των 580 ευρώ, οι οποίοι θα πάρουν με βάση αυτές τις συμφωνίες μεταξύ Γ.Σ.Ε.Ε. – Σ.Ε.Β. αυξήσεις της τάξης του 0,80 ευρώ,  0,90 ευρώ τη μέρα. Αυτές είναι οι αθλιότητες οι οποίες συμβαίνουν την ώρα που τα κέρδη καλπάζουν, την ώρα που διευρύνονται οι κοινωνικές ανισότητες, την ώρα που έχουμε αύξηση της παραγωγικότητας, την ώρα που έχουμε αύξηση του Α.Ε.Π.. Με αυτές τις πολιτικές διευρύνονται αφάνταστα οι κοινωνικές ανισότητες στη χώρα μας. 
Είσαστε μία Κυβέρνηση που υπηρετεί μία επιχειρηματική ολιγαρχία πρώτα από όλα των τραπεζών, μία επιχειρηματική ολιγαρχία η οποία θησαυρίζει, κυριολεκτικά, λυμαίνοντας την ελληνική οικονομία και τους εργαζόμενους. Αυτή είναι η πολιτική σας. 
Εμείς, προφανώς, όχι μόνο θα καταψηφίσουμε και θα καταγγείλουμε αυτήν την πολιτική, αλλά και θα την αντιπαλέψουμε. Θα πρωτοστατήσουμε στην ανάπτυξη αγώνων, για να ηττηθεί αυτή η πολιτική. Αλλά δεν κάνετε μόνο αυτά. 
Βλέπω εδώ -και σας έχουν διαμαρτυρηθεί οι εργαζόμενοι στις υγειονομικές περιφέρειες- ότι δεν φτάνει που κάνετε αυτές τις πολιτικές άγριας λιτότητας αλλά έρχεστε να κόψετε στους εργαζόμενους στις υγειονομικές περιφέρειες το επίδομα ειδικής απασχόλησης και μάλιστα το κόβετε και αναδρομικά. Δηλαδή, θα τους βάλετε να πληρώσουν, να επιστρέψουν οι άνθρωποι περίπου 1.800 ευρώ. Και σας ρωτώ, γιατί το κάνετε αυτό; Δεν φτάνει που δίνετε αυξήσεις ψίχουλα, αλλά έρχεστε και κόβετε από κατηγορίες εργαζομένων ένα επίδομα το οποίο δίνατε και μάλιστα να ζητάτε την αναδρομική επιστροφή του; Αυτά είναι τρομερά πράγματα και δεν μας εξηγείτε γιατί τα κάνετε. 
Επίσης, έχουμε ένα επίδομα που δίνετε στους εργαζόμενους στο Υπουργείο Παιδείας και κακώς βεβαίως αυτές οι επιδοματικές πολιτικές συνεχίζονται. Βεβαίως, όταν πρόκειται για μία κάποια αύξηση εμείς θα τη στηρίξουμε, αλλά δεν στηρίζουμε αυτήν την επιδοματική λογική μέσω των οποίων επιχειρούνται αποσπασματικές επιλεκτικές αυξήσεις από εδώ και από εκεί. Αλλά και αυτό το επίδομα που δίδετε, δεν το επεκτείνετε και στους υπαλλήλους των Γενικών Γραμματειών της Νέας Γενιάς και στην εκπαίδευση ενηλίκων και στις διοικήσεις των Α.Ε.Ι. και των Τ.Ε.Ι.. Γιατί το περιορίζετε αυτό το επίδομα τόσο πολύ;
Επίσης, σας ετέθη υπ’ όψιν σας από τους γεωλόγους ένα αίτημα το οποίο είναι δίκαιο. Οι γεωλόγοι του Υ.ΠΕ.ΧΩ.Δ.Ε. παίρνουν ένα ειδικό επίδομα. Όσοι είναι γεωλόγοι και δουλεύουν στον άλλο δημόσιο τομέα, σε άλλα Υπουργεία ή Ο.Τ.Α. δεν το παίρνουν το επίδομα. Ζητούν ισότιμη αντιμετώπιση με αυτή των μηχανικών. Όπως ο μηχανικός, όπου και να δουλεύει, θα το παίρνει το επίδομα, να το παίρνει και ο γεωλόγος. 
Θέλω να μας απαντήσετε σε αυτό το αίτημα, εάν είναι βάσιμο και δίκαιο και αν το κρίνετε ότι πρέπει, εν πάση περιπτώσει, να το ικανοποιήσετε. 
Επίσης, σας επισημαίνω το γεγονός, ότι επανειλημμένως σας έχω θέσει ένα θέμα όσον αφορά τους τυφλούς, που παίρνουν μία σύνταξη από θανόντες στον πόλεμο ή σε ειρηνική περίοδο. Και ήλθε μία διάταξη επί ΠΑ.ΣΟ.Κ., που λέει ότι όταν είναι έγγαμοι, όταν παντρευτούν δηλαδή, τη χάνουν αυτήν τη σύνταξη. Και μιλάμε για τυφλούς, που αρκετοί είναι ηλικιωμένοι, έχουν εισοδήματα πείνας και πενίας. Γιατί το κάνετε αυτό; Τιμωρείτε δηλαδή έναν τυφλό που έπαιρνε μία σύνταξη λόγω του αδελφού του ή του πατέρα του, που έπεσε στον πόλεμο, αν παντρευτεί; Είναι δυνατόν να γίνεται αυτό; 
Σας έχω παρακαλέσει επανειλημμένα να το δείτε θετικά αυτό το αίτημα και να το ικανοποιήσετε. Περιμένω και σε αυτό μία απάντηση. 
	Τελειώνω θέτοντας και ένα άλλο θέμα για το οποίο νομίζω ότι έχετε δώσει κάποιες υποσχέσεις. Αναφέρομαι στο ιπτάμενο προσωπικό του Ε.Κ.Α.Β., δηλαδή στους ιατρούς και τους διασώστες των ελικοπτέρων του Ε.Κ.Α.Β. οι οποίοι δουλεύουν στο δημόσιο και ζητούν και αυτοί μία ανάλογη συνταξιοδοτική μεταχείριση με τους ιπτάμενους στο Πολεμικό Ναυτικό, στην Πολεμική Αεροπορία και στην Αστυνομία. Νομίζω ότι το αίτημά τους είναι δίκαιο. Απ’ ό,τι μου έχει λεχθεί, εσείς έχετε πει ότι θέλετε να το ικανοποιήσετε, όμως δεν βλέπω αυτό το νομοσχέδιο να περιλαμβάνει μία διάταξη η οποία να ικανοποιεί αυτό το δίκαιο αίτημα ανθρώπων, οι οποίοι διακινδυνεύουν τη ζωή τους πετώντας πάρα πολλές ώρες στον αέρα για να σώσουν ανθρώπινες ζωές.
	Είναι προφανές ότι θα καταψηφίσουμε το νομοσχέδιο. Καταγγέλλουμε αυτό το νομοσχέδιο, όχι απλώς το καταψηφίζουμε. Θα προσπαθήσουμε να το ακυρώσουμε στην πράξη με αγώνες. Βεβαίως θα μιλήσω και επί των άρθρων γιατί υπάρχουν ορισμένες διατάξεις που θα ψηφίσουμε.
	Σας ευχαριστώ.
(Χειροκροτήματα από την πτέρυγα του ΣΥ.ΡΙΖ.Α.)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λαφαζάνη.
	Το λόγο έχει ο ειδικός αγορητής του Λαϊκού Ορθόδοξου Συναγερμού κ. Βορίδης.
	ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, εγώ την υποβολή των αιτημάτων –γιατί προφανώς η Βουλή έχει μετατραπεί σε εκπρόσωπο συνδικαλιστικών τάξεων ή τουλάχιστον ορισμένες πτέρυγές της- θα την αφήσω για την επόμενη συζήτηση επί των άρθρων. Θα τοποθετηθώ κατ’ αρχάς στα θέματα της εισοδηματικής πολιτικής.
	Τα βασικά επιχειρήματα της Κυβέρνησης για να υπερασπίσει την εισοδηματική πολιτική τα οποία ακούστηκαν από την πλευρά του ειδικού αγορητή της ήταν ότι με το παρόν σχέδιο νόμου η Κυβέρνηση εξαντλεί τις δυνατότητές της προσπαθώντας βεβαίως να αποφύγει να καταφύγει σε πρόσθετο δανεισμό και ότι βεβαίως αυτή η εισοδηματική πολιτική είναι στα όρια της αντοχής του προϋπολογισμού.
	Κύριε Υφυπουργέ, όπως ανέπτυξα και στην επιτροπή, μοιραία αυτός ο ισχυρισμός σας μας εισάγει σε μία συζήτηση του γιατί είναι αυτά τα όρια του προϋπολογισμού. Όταν ο ισχυρισμός σας είναι «τελικά αυτό μπορούμε, αυτό κάνουμε, αυτή είναι η δυνατότητά μας, αυτό δίνουμε», δεν μπορούμε να αποσυνδέσουμε την εισοδηματική πολιτική από τη γενικότερη οικονομική πολιτική της Κυβερνήσεως. 
Το σημαντικό ερώτημα ειδικώς για ό,τι έχει να κάνει με τους μισθούς του δημοσίου και τις συντάξεις του δημοσίου είναι το ποια υπήρξε η πολιτική σας όλα αυτά τα χρόνια, ώστε να μπορέσετε τελικώς να φτάσετε τους μισθούς των δημοσίων υπαλλήλων σ’ ένα επίπεδο τουλάχιστον ευρωπαϊκό και να μην ερχόμαστε βεβαίως εδώ να συζητάμε στα σοβαρά το αν είναι σημαντική εισοδηματική πολιτική η αύξηση των 11 ευρώ, των 16 ευρώ ή ακόμα και των 44 ευρώ το μήνα, τη στιγμή που ζούμε σ’ ένα περιβάλλον ακρίβειας και σ’ ένα περιβάλλον όπου πραγματικά αυτές οι αυξήσεις ούτε καν καλύπτουν τον πληθωρισμό, όπως επισημάνθηκε από προηγούμενους ομιλητές.
	Έχετε κάνει μία επιλογή και αυτή είναι η επιλογή της αναπαραγωγής, ουσιαστικά, του τρόπου διαχειρίσεως του κράτους, του τρόπου διαχειρίσεως του πολιτικού συστήματος ακριβώς με τον τρόπο που το διαχειρίστηκε το ΠΑ.ΣΟ.Κ. όλα αυτά τα χρόνια. Είστε πιστό αντίγραφο της πασοκικής πολιτικής. Γιατί; Διότι στην πραγματικότητα το μείζον που θα ήταν ο εξορθολογισμός της λειτουργίας του δημοσίου, το μείζον που θα ήταν ο εξορθολογισμός της λειτουργίας του κρατικού μηχανισμού, αυτό που εσείς εξαγγείλατε ως επανίδρυση του κράτους και για το οποίο εξελέγητε, το εγκαταλείψατε την επόμενη μέρα το πρωί. Και μάλιστα εξ οικείων τα βέλη.
Σε ερώτηση την οποία υπέβαλε ο Βουλευτής της Νέας Δημοκρατίας κ. Γιακουμάτος στον Υπουργό Εσωτερικών, κ. Παυλόπουλο, απεκαλύφθη ότι ο αριθμός των απασχολουμένων στο δημόσιο τομέα σήμερα ανέρχεται στο αριθμό των επτακοσίων επτά χιλιάδων εκατόν σαράντα τριών ανθρώπων. Και ότι βεβαίως όχι απλώς δεν τον μειώσατε αλλά κατά τι τον αυξήσατε όλα αυτά τα χρόνια. Αν αυτό εννοείτε συμμάζεμα και εξορθολογισμό του δημόσιου τομέα τότε νομίζω ότι δεν θα με αδικήσετε αν σας πω ότι έχετε απόλυτη συμφωνία με το ΠΑ.ΣΟ.Κ.. Και μιας και είναι και εποχή που συζητάμε για τις συνεργασίες πεδίον δόξης λαμπρόν να συνεργαστείτε να συνεχίσετε αυτή τη λαμπρή πολιτική. 
Εκείνο το οποίο λέμε εμείς είναι ότι υπάρχει διαφορετική πολιτική. Υπάρχει η πολιτική του εξορθολογισμού και μάλιστα πολιτική για την οποία σας  εγκαλούν ακόμα και Βουλευτές σας. Γιατί θα ήταν απλό το ζήτημα να γυρίσετε να πείτε ξεκάθαρα ότι δεν υπάρχουν διορισμοί για ορισμένα χρόνια μέχρι ο αριθμός των δημοσίων υπαλλήλων να φτάσει σε ένα φυσιολογικό σημείο. Γιατί δεν γίνεται; Θα μπορούσε κάλλιστα να γίνει αν ακολουθούσατε μια πολιτική –σας ξαναλέω- ανασυγκροτήσεως του κράτους. 
Και ποια είναι η πολιτική της ανασυγκροτήσεως του κράτους; Πού υπάρχουν πραγματικές ανάγκες; Εκεί να μετακινείται προσωπικό. Όχι να έχουμε αυτήν την κατάσταση ενός δημοσίου, όπου όλοι ομολογούμε ότι δεν λειτουργεί. Εγώ σας ανακαλώ στη μνήμη συζήτηση των τελευταίων ημερών. Λειτουργεί η Επιτροπή Ανταγωνισμού; Δεν λειτουργεί. Λειτουργούν οι εποπτικοί μηχανισμοί της αγοράς; Δεν λειτουργούν. Λειτουργούσαν οι επιτροπές που συνεκροτήθησαν στην Τράπεζα της Ελλάδος για να εποπτεύουν, τη χρήση των αποθεματικών των ταμείων; Δεν λειτουργούν. Λειτουργούν οι μηχανισμοί της αγοράς, ο Ε.Φ.Ε.Τ., η εποπτεία της ποιότητας των τροφίμων; Δεν λειτουργούν. 
Έχουμε λοιπόν ένα κράτος που, από όπου και να το πιάσεις, δεν λειτουργεί, πλην όμως κοιτάζουμε να το αναπαράγουμε. Γιατί; Διότι η πολιτική σας εξουσία η κομματοκρατία, η δική σας εξουσία αναπαράγεται όχι μέσα από μια σχέση διαλεκτικής και πειθούς με τον ελληνικό λαό αλλά μέσα από μια σχέση μικρορουσφετιού και διαιωνίσεως τελικώς αυτού του νοσηρού τεράστιου δημόσιου τομέα. 
Πώς επηρεάζει, κύριε Υπουργέ, αυτό την εισοδηματική πολιτική; Γιατί το είπατε αυτό, ότι είναι μια συζήτηση που κακώς την κάναμε στην Επιτροπή Οικονομικών. Τώρα, δόξα τω Θεώ, είμαστε στην Ολομέλεια μπορούμε να την ανοίξουμε τη συζήτηση αυτή.- Μα, κάνετε την εξής επιλογή. Πολλούς και κακοπληρωμένους υπαλλήλους. Αυτή είναι η επιλογή σας. Και ταυτόχρονα εκτρέφετε ένα γραφειοκρατικό τέρας μόνο και μόνο γιατί αναπαράγετε την κομματοκρατία. 
Θαρσείν χρη. Χρειάζεται λοιπόν να τολμάτε στην πολιτική. Και χρειάζεται να ξεκινήσετε αυτήν τη βαθιά τομή που τόσο έχετε καθυστερήσει στη Δημόσια Διοίκηση για να μπορείτε εν συνεχεία να πείτε και πραγματικά ότι δίνετε μισθούς στους δημοσίους υπαλλήλους. 
Να σας πω κάτι ακόμη το οποίο προέκυψε και απ’ αυτήν την ενδιαφέρουσα ερώτηση του κ. Γιακουμάτου, αλλά προκύπτει ούτως ή άλλως από τον προϋπολογισμό. Κρατικές δαπάνες για μισθοδοσία εγγεγραμμένες στον προϋπολογισμό: 23,6 δισ. ευρώ. Μπορείτε παρακαλώ πολύ να το διαιρέσετε με το 707.143 που είναι ο αριθμός των δημοσίων υπαλλήλων; Ξέρετε ποιο είναι το μηνιαίο κόστος που έχει ο Έλληνας φορολογούμενος για κάθε δημόσιο υπάλληλο;  Είναι 2.781,14 ευρώ. Αυτό είναι το μηνιαίο κόστος. Είστε ικανοποιημένος; Σε κάθε υπάλληλο, κατά μέσο όρο, δίνετε αυτά τα χρήματα. 
Και το ερώτημα είναι «μα αν παίρνουν αυτά τα χρήματα γιατί είναι παραπονούμενοι». Απάντηση: γιατί δεν τα παίρνουν. Ξέρετε πια ότι έχετε διαμορφώσει τάξεις υπερπρονομιούχων δημοσίων υπαλλήλων -όχι ολίγων, της μειοψηφίας μεν, αλλά όχι ολίγων- υπερυψηλά αμειβομένων. Και για να συντηρήσετε αυτούς  τους μανδαρίνους είστε υποχρεωμένοι βεβαίως να πηγαίνετε να δίνετε στον συνταξιούχο 11 ευρώ, ως εισοδηματική πολιτική. 
Πάμε στο ζήτημα της επιδοματικής πολιτικής. Άκουσα από όλες τις πτέρυγες περίπου την καταδίκη των επιδοματικών πολιτικών. 
Αλλά με το που ακούω την καταδίκη, παραδείγματος χάριν, από τον ΣΥ.ΡΙΖ.Α., των επιδοματικών πολιτικών –δηλαδή τι; Πάρτε κι ένα επίδομα εδώ, πάρτε κι ένα επίδομα εκεί, ώστε να μη φαίνεται στο μισθό, αλλά και ταυτόχρονα να μην υπολογίζεται στις συντάξεις – την ίδια στιγμή που το ακούω ως καταδίκη, την ίδια στιγμή ακούω να υπερψηφίζει τα επιδόματα μέσα στο νομοσχέδιο αυτό.
Ε, τώρα να αποφασίσουμε, εάν είμαστε κατά των επιδοματικών πολιτικών, θα πρέπει εδώ όλοι να συμφωνήσουμε ότι δεν ψηφίζουμε τέτοιου τύπου επιδόματα, ακόμα και αν τα φέρνει η Κυβέρνηση και ακόμα κι αν είναι βελτιώσεις. Γιατί πρέπει να αντισταθούμε σε αυτήν τη λογική που λέει ότι εδώ διάφορες ευνοούμενες ομάδες γραφειοκρατών και δημοσίων υπαλλήλων, επειδή έχουν προνομιακές σχέσεις με τον άλφα ή με το βήτα Υπουργό, θα παίρνουν περισσότερα χρήματα από τους άλλους.
Έχετε ακούσει γι’ αυτό το φοβερό επίδομα αποδοτικότητος, το οποίο παρεμπιπτόντως πήραν όλοι οι δημόσιοι υπάλληλοι, διότι όλοι είχαν εξαιρετική απόδοση; Ένα γενικευμένο επίδομα αποδοτικότητος, το οποίο εδόθη σε όλους. Είναι λογικά πράγματα αυτά; Εάν δεν θέλετε να δώσετε κάτι, μην το δίνετε.
Διαβάζω με στοιχεία εδώ ότι – ακούστε τώρα, αν είναι δυνατόν – υπάλληλος στο Πρωτόκολλο του Υπουργείου Οικονομικών έχει 50% περισσότερες αποδοχές από την αντίστοιχη υπάλληλο στο Πρωτόκολλο του Υπουργείου Υγείας. Είναι πιο δύσκολο το Πρωτόκολλο στο Υπουργείο Οικονομικών; Συμβαίνει κάτι το εξαιρετικό και πρέπει να παίρνει περισσότερα χρήματα αυτή η υπάλληλος; Η λύση, λοιπόν, βρίσκεται πράγματι στο ενιαίο μισθολόγιο. Η λύση βρίσκεται πράγματι στο ότι κάποια στιγμή θα πρέπει να διαμορφωθεί μια τέτοια σχέση μέσα στο χώρο των δημοσίων υπάλληλων.
Και επίσης, για να συνεννοηθούμε, εμείς δεν λέμε ότι πρέπει αύριο το πρωί να καταργηθούν πραγματικά επιδόματα – προσέξτε, πραγματικά- που αντιστοιχούν σε ειδικές δυσχέρειες, σε ειδικές δυσκολίες, σε ειδικές εντάσεις εργασίας, σε ειδικές απαιτήσεις. Αυτά βεβαίως να δίδονται. Αλλά όμως όχι επιδοματική πολιτική υπό την έννοια ότι χορηγείται μια παροχή σε όλους και τη βαφτίζουμε έτσι μόνο και μόνο για να μην την πούμε μισθό, για να μην υπάρχουν όλα τα άλλα.
Έρχομαι στο συγκεκριμένο: είναι σαφές – και εδώ να μην κοροϊδευόμαστε – ότι έχετε μειώσει εν προκειμένω τις αποδοχές. Και να πω γιατί. Εγώ δεν θα το συζητήσω, είναι επιλογή σας να δώσετε αυτά τα χρήματα στο επίπεδο της εισοδηματικής πολιτικής. Εμείς λέμε και το τονίζουμε ότι η εισοδηματική σας πολιτική είναι προϊόν της οικονομικής σας πολιτικής, είναι προϊόν της πολιτικής σας στη Δημόσια Διοίκηση. Υπ’ αυτήν την έννοια είναι χρεοκοπημένη, προφανώς δεν την υπερψηφίζουμε.
Λέτε όμως κάτι άλλο: ότι ενσωματώνετε – και ότι αυτό είναι ένα από τα βασικά, αν θέλετε, προνόμια που δίνετε εδώ – αυτό το πριμ παραγωγικότητας. Προσέξτε τι κάνετε. Το πριμ παραγωγικότητας ήταν 150 ευρώ. Αυτό είχε μια φορολογία 1%. Τώρα, με το που το ενσωματώνετε στο μισθό, αυτό ξαφνικά αποκτά κρατήσεις. Το κίνητρο δηλαδή απόδοσης πλέον έχει κρατήσεις 4% υπέρ του Μετοχικού Ταμείου Πολιτικών Υπαλλήλων, 3% υπέρ του Ταμείου Επικουρικής Ασφάλισης Δημοσίων Υπαλλήλων, 4% υπέρ του Ταμείου Προνοίας Δημοσίων Υπαλλήλων, 6,67% για κύρια σύνταξη και 2,55% για υγειονομική περίθαλψη, σύνολο κρατήσεων 20,22%.
(Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
Αυτό σημαίνει τι; Στα 150 ευρώ ο υπάλληλος έχει κρατήσεις 30,33 ευρώ στους δώδεκα μισθούς. Στο χέρι δηλαδή παίρνει 119, 67, στο χρόνο 1436,04 ευρώ. Για το δώρο και το επίδομα θα παίρνει 288 ευρώ επιπλέον. Στο χέρι καθαρά ο υπάλληλος θα λαμβάνει 1782 ευρώ ετησίως. Δηλαδή, η συγκεκριμένη αύξησή σας οδηγεί σε μείωση 57,96 ευρώ από αυτά που έπαιρνε ετησίως.
Αυτό, λοιπόν, το οποίο φέρνετε και λέτε, ότι ξαφνικά μπαίνει και αποτελεί πρόσθετο ωφέλημα, όχι μόνο δεν αποτελεί πρόσθετο ωφέλημα, αλλά οδηγεί σε μείωση. Υπολογίστε εκεί – γιατί νομίζω ότι εκεί θα συμφωνήσουμε όλοι – και ότι η αύξηση που δίνετε είναι στο 3,3% σε επίπεδο έτους, ανεξάρτητα αν ο επόμενος χρόνος ξεκινά από υψηλότερο σημείο. Πάντως, η ετήσια αύξηση που δίνετε, είναι 3,3%. Δηλαδή, δεν τους δίνετε ούτε τον πληθωρισμό. Αυτή είναι η πραγματικότητα, για να εξηγούμαστε. 
Λέτε ότι είναι «η πολιτική που μπορούμε». Αυτό είναι ένα άλλο ζήτημα. 
Είναι, λοιπόν, προφανές ότι σε αυτή την εισοδηματική πολιτική εμείς δεν μπορούμε να συμφωνήσουμε. 
Θα πω και κάτι ακόμα, που είναι ενδεικτικό της προθέσεώς σας και θέλω να το συσχετίσω, παρότι έχω πολύ λίγο χρόνο. Φέρνετε ένα άρθρο, το τελευταίο στις λοιπές διατάξεις, το οποίο ουσιαστικά τι κάνει; Χαρίζετε για μια ακόμη φορά τους τόκους των ομολόγων στις τράπεζες. Και αυτό αναπαράγεται για πάρα πολύ καιρό. 
Τι κάνετε, λοιπόν, εδώ; Ο πολύς κόσμος νομίζει ότι οι τόκοι των ομολόγων φορολογούνται με 10% για όλους τους κατόχους τους, φόρος που πράγματι παρακρατείται κατά την καταβολή των τόκων. Όμως, στην περίπτωση των τραπεζών και των ασφαλιστικών εταιρειών αυτός τους επιστρέφεται, καθώς εκπίπτει από το φόρο εισοδήματος που οφείλεται με βάση τη φορολογία εισοδήματος χρήσης. Δηλαδή, αφορολόγητα ομόλογα, υπό την έννοια της εκπτώσεως από το εισόδημά τους, μόνο για τις τράπεζες! Την ώρα, λοιπόν, που εσείς κάνετε αυτήν την εισοδηματική πολιτική της περιστολής, έχετε τη δυνατότητα να χαρίσετε τόκους ομολόγων στις τράπεζες. Θα σας πω ότι είναι αρκετά εκατομμύρια ευρώ η συγκεκριμένη ρύθμιση, παρότι λέτε μέσα στην έκθεση ότι αυτό ουσιαστικά θα καλυφθεί από αλλού. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, επιφυλάσσομαι για τις λοιπές διατάξεις να μιλήσω στην επί των άρθρων τοποθέτησή μου. 
Θα ήθελα, όμως, να κλείσω με ένα ζήτημα, το οποίο ανέκυψε και το οποίο επιθυμώ να θέσω, διότι, κύριε Υπουργέ, θα πρέπει να το εξετάσετε. Και αυτό αφορά το εξής: Με την προσθήκη, την οποία πρότεινε ο Πρόεδρος της Βουλής, ουσιαστικά οι Βουλευτές πλέον πρέπει να καταβάλλουν τις ασφαλιστικές τους εισφορές. Ξεκαθαρίζω ότι αυτό είναι ορθό, εφόσον ασκούν επάγγελμα. Είναι ξεκάθαρο ότι έτσι πρέπει να γίνει και αυτό είναι σωστό. 
Όμως, γεννιέται ένα ζήτημα ειδικά για τους Βουλευτές που είναι δημόσιοι υπάλληλοι, το οποίο είναι το εξής: Ουσιαστικά και οιονεί υπάρχει ασυμβίβαστο, το οποίο για τους Βουλευτές που είναι δημόσιοι υπάλληλοι εξακολουθεί να ισχύει. Γιατί; Διότι δεν μπορούν να εκλεγούν Βουλευτές, εάν προηγουμένως δεν παραιτηθούν. Επανέρχονται όμως στην υπηρεσία τους, μετά την παύση και τη λήξη της βουλευτικής τους θητείας. 
Απευθύνω, λοιπόν, συγκεκριμένο ερώτημα: Αφού δεν μπορούν να πάνε στη δουλειά τους, αφού δεν μπορούν να είναι δημόσιοι υπάλληλοι, αφού δεν μπορούν να έχουν εισόδημα, αφού το κώλυμά τους είναι κώλυμα συνταγματικό, γιατί ειδικά για τους Βουλευτές αυτούς δεν θα έπρεπε να ισχύει η ρύθμιση, η οποία ίσχυε επί ασυμβιβάστου για όλους; Αφού όταν υπήρχε το ασυμβίβαστο, ουσιαστικά η Βουλή κάλυπτε τις ασφαλιστικές εισφορές με τη σκέψη ότι δεν επιτρέπεται η άσκηση επαγγέλματος και επομένως από πού να καταβληθούν αυτές οι ασφαλιστικές εισφορές -και ορθά το είχε ρυθμίσει έτσι- γιατί για τους δημοσίους υπαλλήλους, που έχουν ασυμβίβαστο γιατί πρέπει να παραιτηθούν, γιατί δεν μπορούν να επιστρέψουν στις εργασίες τους, γιατί δεν μπορούν να έχουν πρόσθετο εισόδημα, δεν εμμένουμε στην κάλυψη, ειδικώς για αυτούς, των ασφαλιστικών τους εισφορών από το Κοινοβούλιο; 
Κύριε Πρόεδρε, θα επανέλθω σε μια σειρά από μερικότερα ζητήματα στην κατ’ άρθρον συζήτηση. Εννοείται ότι θα καταψηφίσουμε την εισοδηματική σας πολιτική. 
(Χειροκροτήματα από την πτέρυγα του Λαϊκού Ορθόδοξου Συναγερμού)
ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε τώρα στον κατάλογο των συναδέλφων ομιλητών. 
Ο κ. Ελευθέριος Αυγενάκης. Απών.
Ο κ. Κωνσταντίνος Γείτονας έχει το λόγο. 
ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
Κυρίες και κύριοι συνάδελφοι, ασφυκτική, θα έλεγα, για τους δημοσίους υπαλλήλους και τους συνταξιούχους, τσιφούτικη και, σε τελευταία ανάλυση, απαράδεκτη είναι και η φετινή εισοδηματική πολιτική. 
Μας είπε ο κ. Υφυπουργός στην επιτροπή ότι «δεν είναι βέβαια το επιθυμητό, αλλά αυτό που επιβάλλει το εφικτό». Με άλλα λόγια, μας είπε ότι το πνεύμα σας είναι πρόθυμο, αλλά η σαρξ ασθενής. 
Πράγματι, κύριες και κύριοι συνάδελφοι της Νέας Δημοκρατίας, η σάρκα της οικονομίας εξασθένησε επί των ημερών σας, αλλά και το πνεύμα σας, όπως έχει αποδειχθεί και από άλλες δράσεις, ιδιαίτερα όσον αφορά την ανακούφιση των αδυνάτων, είναι τελείως απρόθυμο.
Στα πέντε χρόνια που κυβερνάτε ακούστε ποια είναι η αλήθεια για την οικονομία: Η παραγωγική δυναμική της χώρας  υπονομεύεται. Αυτό για μένα είναι το μεγαλύτερο αρνητικό αποτέλεσμα της πολιτικής σας. Ο παρασιτισμός ενισχύεται. Τα προϊόντα μας χάνουν έδαφος. Έχουμε έκρηξη στο έλλειμμα του ισοζυγίου συναλλαγών και ιδιαίτερα στο εμπορικό ισοζύγιο. Η οικονομία αφελληνίζεται και περνάει σε ξένα χέρια. Το ξεπούλημα του Ο.Τ.Ε. είναι η σταγόνα που ξεχειλίζει το ποτήρι. Επιβεβαιώνονται δε καθημερινά οι φόβοι μας για τη φετινή πορεία της οικονομίας. Η ανάπτυξη επιβραδύνεται, η ανεργία αυξάνει και ο πληθωρισμός πια είναι εκτός ελέγχου. Εσείς μας είπατε για 4,6%, ίσως το Μάιο κλείσει στο 5%. Δηλαδή γυρίζουμε σε επίπεδα προ δεκαετίας. Και δεν είναι μόνο αυτό. Ο κρυφός πληθωρισμός που ουσιαστικά πλήττει τα φτωχά νοικοκυριά, φτάνει στο 6,2%, σύμφωνα με μελέτες. Γιατί; Διότι αυτό τον πληθωρισμό, τον πραγματικό, για τα φτωχά εισοδήματα, τον προσδιορίζουν οι μεγάλες αυξήσεις στα δέκα κυριότερα, πρώτης ανάγκης είδη, που καταναλώνουν τα φτωχά νοικοκυριά. 
Και ενώ, κύριε Υπουργέ, στην Ευρωπαϊκή Ένωση ήδη και στα Συμβούλια Υπουργών μιλούν για μέτρα ανακούφισης από τον πληθωρισμό, στην Ελλάδα, που είμαστε πρωταθλητές στην ακρίβεια, η Κυβέρνηση αγρόν αγοράζει. Εμμένετε σε εισοδηματική πολιτική λιτότητας. Και σε κατάσταση πανικού επιχειρείτε μέτρα μερεμέτια και βασίζεστε στην φιλευσπλαχνία της αγοράς για να χτυπήσετε την ακρίβεια. Για όνομα του Θεού!
Γίνατε ως Κυβέρνηση –και αυτό θα το πω γιατί την είχατε θεοποιήσει την αγορά και μας λέγατε «αφήστε ελεύθερη την αγορά»- η χλεύη των κερδοσκόπων, τους οποίους χαϊδεύατε. Τώρα σας δουλεύουν και από πάνω. Αφού τους αφήσατε και έκαναν αυξήσεις 50%, τώρα λένε «άντε, να σας δώσουμε και 1% έως 3% από τα πενιχρά μας κέρδη»! Καταντήσατε η χλεύη των κερδοσκόπων, τους οποίους κανακεύετε.
ΑΔΑΜ ΡΕΓΚΟΥΖΑΣ: Εσείς δεν ήσαστε με την ελεύθερη αγορά; 
ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, αλλά όχι ασύδοτη αγορά. Τώρα το ανακαλύψατε ότι δεν σημαίνει ασύδοτη αγορά! 
Κοντολογίς, λοιπόν, αυτή είναι η πραγματικότητα της ελληνικής οικονομίας τον πέμπτο χρόνο που κυβερνάτε. Δηλαδή, συρρίκνωση των εισοδημάτων των πολλών και άνοιγμα της ψαλίδας της αδικίας.
Όσον αφορά τώρα το πρόθυμο πνεύμα που δήθεν έχετε και εδώ πολλή υποκρισία. Μιλούσατε προεκλογικά και είχατε τάξει στους δημοσίους υπαλλήλους νέο μισθολόγιο. Συνεχίζετε, όμως, την επιδοματική πολιτική, η οποία ξέρουμε ότι είναι άδικη. Και όσον αφορά την εισοδηματική πολιτική συνεχίζετε να δίνετε ονομαστικές αυξήσεις κάτω από τον πληθωρισμό. Πραγματικές αυξήσεις δεν υπάρχουν. 
Για τις συντάξεις, για τους πολιτικούς συνταξιούχους, παρουσιάσατε με τυμπανοκρουσίες ότι τις αυξάνετε ενσωματώνοντας το 1/3 του κινήτρου απόδοσης στις βασικές αποδοχές και λέγατε ότι αυτό θα τις επηρεάσει προς τα πάνω. Επειδή, όμως, έχετε βάλει πλαφόν και στις συντάξεις, τι κάνετε; Για να μην περάσετε το πλαφόν μειώνετε ουσιαστικά το επίδομα εξομάλυνσης. Εάν αφαιρέσουμε, λοιπόν, τη μείωση του επιδόματος εξομάλυνσης και τις πρόσθετες κρατήσεις, μηδέν εις το πηλίκον. Τους αδικείτε κατάφωρα. Μας το είπε ο πρόεδρος των πολιτικών συνταξιούχων, στην ακρόαση στη Βουλή. Ρώτησα στη Βουλή και ξαναρωτάω στην Ολομέλεια: Πόσο θα κόστιζε αν κρατούσατε στα ίδια επίπεδα το επίδομα εξομάλυνσης, αν δεν το μειώνατε γι’ αυτούς τους ανθρώπους που είναι αδικημένοι και ως προς τη σύνταξη και ως προς τα οικογενειακά επιδόματα; Έκανα την ερώτηση στην επιτροπή και απάντηση δεν πήρα. Ελπίζω, κύριε Υπουργέ, να πάρω απάντηση στην Ολομέλεια.
Όσον αφορά δε τους μισθούς των δημοσίων υπαλλήλων, δίνονται αυξήσεις σε δυο δόσεις, 2,5% και 2% επιπλέον για τους τελευταίους τρεις μήνες. Και αυτό μας το παρουσιάζετε 4,5%. Ο δε κύριος Υπουργός μας είπε ότι δεν είναι 4,5%, είναι και οι ωριμάνσεις, είναι και όλα τα άλλα -μας είπε να δούμε στον προϋπολογισμό- και φθάνει το 8,5%. Ξέρετε τι μου θυμίζει αυτό, κυρίες και κύριοι συνάδελφοι; Το 0+0 ίσον 14% της εποχής Μητσοτάκη. Τώρα μας λέτε ότι  2,5%+2% μας κάνει 8%. Η αλήθεια, όμως, είναι ότι στους μισθούς η ονομαστική αύξηση, μεσοσταθμικά,  είναι γύρω στο 3%. Ο κύριος Υπουργός μας έλεγε στην επιτροπή ότι είναι το ίδιο και δεν είναι έτσι που το λογαριάζουμε. Ε, τότε, λοιπόν, αν είναι το ίδιο, δώστε απευθείας το 4,5%.
Αν μάλιστα λάβουμε υπ’ όψιν ότι αυτό το 2,5% συν 2% δίδεται μόνο στις βασικές αποδοχές και όχι στο σύνολο, τότε μιλάμε για ονομαστική αύξηση που είναι της τάξης, ανάλογα με το εισόδημα, 2% έως το πολύ 2,5% στις συνολικές αποδοχές. ΄Οταν έχω πληθωρισμό που θα φτάσει το 5%! Αυτή είναι η πραγματικότητα.
Συνολικά, στα χρόνια που κυβερνάτε συντελείται, για μένα, η πιο βίαιη αναδιανομή εισοδημάτων υπέρ των ολίγων. Ονομαστικές αυξήσεις κάτω από τον πληθωρισμό, ακρίβεια και αύξηση των δαπανών των οικογενειών, μεγάλη αύξηση για τα δημόσια αγαθά. Οι αυξήσεις στα τιμολόγια των Δ.Ε.Κ.Ο., οι απανωτές αυξήσεις στα φάρμακα, οι εξωπραγματικές ανατιμήσεις στα σχολικά δίδακτρα αυξάνουν συνεχώς το κόστος των δημόσιων αγαθών για τους πολίτες. Και συνολικά το κόστος ζωής γίνεται δυσβάσταχτο για τα μικρού αλλά πια –και αυτή είναι η μεγάλη «επιτυχία» σας- και του μεσαίου εισοδήματος νοικοκυριά. Κι αντί για ανακουφιστική εισοδηματική πολιτική για τους αδύνατους, ακολουθείτε κι εδώ μια ταξική οικονομική πολιτική υπέρ των ολίγων με κυριαρχία των μεσαζόντων. Αυτή λοιπόν είναι η αλήθεια και τα δάκρυα που δήθεν χύνει η παράταξή σας για τους αδύνατους είναι κροκοδείλια. 
Το ΠΑ.ΣΟ.Κ., ως κόμμα κυβερνητικής ευθύνης, παίρνει συνεχώς πρωτοβουλίες και για τα προβλήματα της φτώχειας και της ακρίβειας. Πέρα από τις εναλλακτικές προτάσεις μας, ήδη προτείναμε δύο συγκεκριμένα πράγματα. Πρώτον, άμεση μείωση των τιμολογίων των κρατικών επιχειρήσεων, γιατί μ’ αυτές πυροδοτήσατε τον πληθωρισμό και δεύτερον άμεση και σωστή εφαρμογή της υπάρχουσας νομοθεσίας για τον ανταγωνισμό και ενεργοποίηση των ελεγκτικών μηχανισμών. Κινήσεις που θα οδηγούσαν οπωσδήποτε σε μεσοσταθμική μείωση περίπου γύρω στο 8% ορισμένων βασικών ειδών διατροφής. Γύρω στο 8% θα έπεφταν οι τιμές.
 Τελειώνω, κύριε Πρόεδρε, επισημαίνοντας, πρώτον ότι είναι  σωστή η τροποποίηση που έκανε ο Πρόεδρος της Βουλής για τη μη καταβολή από τη Βουλή των ασφαλιστικών εισφορών Βουλευτών από τη στιγμή που ήρθη το επαγγελματικό ασυμβίβαστο.
Θεωρώ επίσης θετική τη διάταξη για τους αγνοουμένους στην Κύπρο. Και στηρίζω τρία αιτήματα, για το ένα έχουμε καταθέσει και τροπολογία! Για να υπαχθούν οι υπάλληλοι των Γενικών Γραμματειών Νέας Γενιάς και Εκπαίδευσης Ενηλίκων του Υπουργείου Παιδείας στη ρύθμιση του άρθρου 7. Για τους γεωλόγους, είναι εκατόν εβδομήντα άνθρωποι που δεν παίρνουν το επίδομα, που το παίρνουν οι γεωλόγοι του Υ.ΠΕ.ΧΩ.Δ.Ε., ενώ κι αυτοί δουλεύουν στο δημόσιο και ασχολούνται με τα έργα. Πρέπει να το πάρουν. Και τέλος, και για την απάλειψη της κατάργησης του επιδόματος στους υπαλλήλους των υγειονομικών υπηρεσιών. Το είχατε δώσει με νόμο και τώρα το καταργείτε. Δεν κατάλαβα τι γίνεται και πώς σκέπτεστε.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ζητώ την έγκρισή σας για να δώσουμε τώρα το λόγο στον κ. Ελευθέριο Αυγενάκη, ο οποίος όταν εξεφωνήθη το όνομά του, ήταν έξωθεν της Αιθούσης.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Φίλιππος Πετσάλνικος): Η Βουλή παρέσχε την έγκριση. 
Ορίστε, κύριε Αυγενάκη, έχετε το λόγο.
ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε, ευχαριστώ και τους συναδέλφους.
Κύριε Υπουργέ, κυρίες και κύριοι συνάδελφοι, η συζήτηση του σημερινού νομοσχεδίου είναι σημαντική γιατί μας δίνει την ευκαιρία να συζητήσουμε και να προβληματιστούμε για τη λειτουργία της Δημόσιας Διοίκησης και του δημόσιου τομέα. 
Το παρόν σχέδιο νόμου πολύ σωστά επανακαθορίζει το επίδομα εξομάλυνσης που καταβάλλεται με τις πολιτικές συντάξεις του δημοσίου. Συνοπτικά, οι κύριες αλλαγές που επιφέρουν οι επιμέρους ρυθμίσεις του νομοσχεδίου, αφορούν: Στο άρθρο 1, καθορίζει τα ποσά του επιδόματος εξομάλυνσης, έτσι ώστε η βασική σύνταξη των δημοσίων υπαλλήλων να αυξηθεί συνολικά κατά 5% μέσα στο 2008. 
Με τις διατάξεις του άρθρου 3 θεσπίζεται η αύξηση του χρόνου βουλευτικής θητείας για θεμελίωση δικαιώματος βουλευτικής σύνταξης. Δηλαδή τα τέσσερα χρόνια βουλευτικής θητείας που όριζε η ισχύουσα νομοθεσία για τη θεμελίωση δικαιώματος σύνταξης Βουλευτή, ο χρόνος αυτός διπλασιάζεται. Με τον τρόπο αυτό γίνεται προσπάθεια εναρμόνισης της βουλευτικής σύνταξης με τη γενικότερη προσπάθεια της Κυβέρνησης για την ασφαλιστική μεταρρύθμιση και τη μακροπρόθεσμη επιβίωση του ασφαλιστικού μας συστήματος.
Και να θυμίσω σ’ αυτό το σημείο τις κριτικές που ακούστηκαν από συναδέλφους της Αντιπολίτευσης το Μάρτιο σ’ αυτήν την Αίθουσα, όπου συζητούσαμε το ασφαλιστικό νομοσχέδιο. Μας κατηγορούσατε ότι δεν αυξάνουμε τα όρια της θητείας για τους Βουλευτές προκειμένου να αποκτήσουμε δικαιώματα συνταξιοδότησης. Για άλλη μια φορά επιβεβαιώνεται η σταθερή πολιτική της Κυβέρνησης να υλοποιεί τις εξαγγελίες της, να κάνει πράξη τους λόγους της. Το είπαμε το Μάρτιο και το ψηφίζουμε αύριο. Και έχω αρκετή περιέργεια να δω πόσοι από εμάς που το Μάρτιο ζητούσαμε την αύξηση των ορίων για τη θεμελίωση δικαιώματος βουλευτικής σύνταξης θα υπερψηφίσουμε τώρα τη διάταξη αυτή. Να δούμε αν εννοούμε αυτά που λέμε και αν πραγματικά θέλουμε να τα εφαρμόζουμε ή αν απλώς ρητορεύουμε. 
Το άρθρο 4 εξομοιώνει τις συντάξεις των αναπήρων της ελληνικής περιόδου με τα ευεργετήματα των θυμάτων πολέμου και αναπήρων πολέμου. Η ρύθμιση αυτή στηρίζεται στις αρχές της ίσης μεταχείρισης, της ισονομίας και της ισότητας. Οι διαφορετικές ρυθμίσεις που ίσχυαν μέχρι τώρα για διαφορετικές κατηγορίες αναπήρων είχαν δημιουργήσει ευνοούμενους και αδικημένους. Η δίκαιη και ίση μεταχείριση των αναπήρων ειρηνικής περιόδου, αντιδικτατορικού αγώνα, του δημοκρατικού στρατού και άμαχου πληθυσμού ικανοποιεί ηθικά τους εξομοιούμενους οι οποίοι απολαμβάνουν πλέον τα ίδια ευεργετήματα. 
Πολύ βασικές και σημαντικές είναι και οι ρυθμίσεις του κεφαλαίου Β΄ για την εισοδηματική πολιτική του έτους 2008. Στο άρθρο 5 αναπροσαρμόζονται οι αποδοχές όλων των κατηγοριών των δημοσίων υπαλλήλων. Οι βασικοί μισθοί αυξάνονται κατά 4,5%. Έτσι αναπροσαρμόζονται αυτόματα οι βασικοί μισθοί όλων των βαθμών όλων των κατηγοριών. Παράλληλα αυξάνονται όλες οι άλλες παροχές προς τους υπαλλήλους, αφού η βάση υπολογισμού είναι ο βασικός μισθός. 
Με τον τρόπο αυτόν υλοποιείται η εξαγγελθείσα εισοδηματική πολιτική της Κυβέρνησης για το έτος 2008 για τους δημοσίους υπαλλήλους. Η Κυβέρνηση υλοποιεί όλες τις δεσμεύσεις της προς τους εργαζόμενους της Δημόσιας Διοίκησης και του δημόσιου τομέα. 
Όμως, κύριοι συνάδελφοι, η τήρηση των εξαγγελιών, η επίτευξη των στόχων και η αποτελεσματικότητα και η αποδοτικότητα του καθενός πρέπει να μας βαρύνουν όλους. Τα δικαιώματα συνοδεύονται και από υποχρεώσεις, όπως και οι υποχρεώσεις από δικαιώματα. Δυστυχώς, πολλές είναι οι φορές στη χώρα μας που επικρατεί η παράλογη λογική να απαιτούμε, να διεκδικούμε και να ζητούμε τα δικαιώματά μας. Και πολύ καλά κάνουμε. Σιωπούμε, όμως και αγνοούμε τις υποχρεώσεις μας, τις υποχρεώσεις που όλοι μας έχουμε. Και θα ήθελα στη σημερινή συζήτηση να σταθώ στο θέμα των υποχρεώσεων των δημοσίων υπαλλήλων.
Κυρίες και κύριοι συνάδελφοι, ο δημόσιος τομέας είναι ο μεγάλος ασθενής στη χώρα μας. Χαρακτηρίζεται από αναποτελεσματικότητα και χαμηλή αποδοτικότητα, από απουσία αξιολόγησης, από έλλειψη ενθουσιασμού των υπαλλήλων, από ελλιπή εξυπηρέτηση των πολιτών, από χρονοβόρες και γραφειοκρατικές διαδικασίες. Είναι γνωστή σε όλους μας η εικόνα που έχουν χιλιάδες πολίτες για τις δημόσιες υπηρεσίες και η εικόνα αυτή δεν στηρίζεται σε μύθους και στερεότυπα αλλά στις καθημερινές εμπειρίες των πολιτών, στην ταλαιπωρία στην οποία υπόκεινται οι πολίτες όταν κάνουν τις συναλλαγές τους με δημόσιες υπηρεσίες. Η εικόνα αυτή δεν είναι καθόλου κολακευτική ούτε για τις υπηρεσίες ούτε για το προσωπικό. Δεν τιμά ούτε τους υπαλλήλους ούτε τις υπηρεσίες τους που έχουν κληθεί να υπηρετήσουν.
Δεν υπάρχει αμφιβολία, κύριοι συνάδελφοι, ότι υπάρχουν πολλοί εργατικοί και αξιόλογοι δημόσιοι υπάλληλοι. Υπάρχουν. Και εγώ γνωρίζω προσωπικά αρκετούς φιλότιμους δημοσίους υπαλλήλους. Είναι αυτοί οι λίγοι φιλότιμοι υπάλληλοι του δημοσίου που κρατούν ουσιαστικά και τις υπηρεσίες. Διαφορετικά θα είχαν καταρρεύσει. Θα είχε καταρρεύσει όλο το σύστημα. Δυστυχώς, όμως, αυτοί αποτελούν την εξαίρεση και όχι τον κανόνα. Όπως λέει όμως και μια λαϊκή παροιμία «κοντά στα χλωρά καίγονται και τα ξερά».
Δεν είναι, λοιπόν, τυχαίο ότι όλες οι διεθνείς εκθέσεις -του ΟΟΣΑ, της Παγκόσμιας Τράπεζας, του Ο.Η.Ε.- για την Ελλάδα, για την ανάπτυξη της χώρας για την πορεία της ελληνικής οικονομίας δίνουν έμφαση στην αναποτελεσματικότητα της Δημόσιας Διοίκησης και των δημοσίων υπηρεσιών και προτείνουν αύξηση της αποδοτικότητας και της αποτελεσματικότητας στη Δημόσια Διοίκηση ως απαραίτητη στοιχειώδη προϋπόθεση για να πετύχει η οποιαδήποτε προσπάθεια μεταρρύθμισης και βελτίωσης στην οικονομία και στην κοινωνία.
Και να καταθέσω σ’ αυτό το σημείο, κύριοι συνάδελφοι, ότι πολύ συχνά εμείς οι Βουλευτές γινόμαστε αποδέκτες εγγράφων με αιτήματα διαφόρων κατηγοριών δημοσίων υπαλλήλων για την απόδοση του «Χ» επιδόματος, του «Ψ» επιδόματος κ.ο.κ..
Πώς θα αισθάνονταν, αναρωτιέμαι, οι κατηγορίες αυτών των υπαλλήλων, αν από τη φορολογία τους και το υστέρημά τους καλούνταν να πληρώσουν ανάλογα επιδόματα σε ιδιωτικούς υπαλλήλους; 
Κυρίες και κύριοι, εμείς αναγνωρίζουμε τα δικαιώματα των δημοσίων υπαλλήλων και τους στηρίζουμε για την άσκηση του έργου τους. Πρέπει, όμως, οι υπάλληλοι να συνειδητοποιήσουν και να αντεπεξέλθουν στις υποχρεώσεις τους και η βασική τους υποχρέωση, όπως προστάζει το Σύνταγμα, είναι να εκτελούν τα καθήκοντα απέναντι στο ελληνικό κράτος και να υπηρετούν τον ελληνικό  λαό.
Κυρίες και κύριοι συνάδελφοι, αποτελεί βασική υποχρέωση των δημοσίων υπαλλήλων η εξυπηρέτηση του πολίτη, η αύξηση της αποδοτικότητας και της παραγωγικότητας, η βελτίωση της αποτελεσματικότητας, η ικανοποίηση των στόχων που βάζουν οι υπηρεσίες, η αξιολόγηση των υπαλλήλων και η συνεχής βελτίωσή τους και πραγματικά θέλω να δω ποια είναι η ανταπόκριση των υπαλλήλων σε θέματα αξιολόγησης. Κυρίες και κύριοι, οι δημόσιοι υπάλληλοι πρέπει να λειτουργούν ως λειτουργοί του δημοσίου, σύμφωνα με το ρόλο που τους επιφυλάσσει το Σύνταγμα και η θεσμική τους θέση. Εμείς τους αναγνωρίζουμε τα δικαιώματα και περιμένουμε να τηρήσουν τις υποχρεώσεις τους.
Κλείνοντας, να τονίσω ότι δεν υπάρχουν Έλληνες δύο κατηγοριών, δεν υπάρχουν Έλληνες δύο ταχυτήτων, οι δημόσιοι και οι μη δημόσιοι υπάλληλοι. Οι δημόσιοι υπάλληλοι, όπως όλοι μας, έχουν και δικαιώματα, αλλά και υποχρεώσεις. Πολύ δε περισσότερο όλοι εμείς που βρισκόμαστε κάτω από την ευρύτερη κατηγορία του δημοσίου υπαλλήλου και κρατικού λειτουργού έχουμε και υποχρεώσεις και ευθύνες απέναντι στους πολίτες, ευθύνη να εργαζόμαστε με γνώμονα την εξυπηρέτηση του πολίτη και το κοινό καλό για τη σημερινή και αυριανή κοινωνία. 
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΣΥ.ΡΙΖ.Α. κ. Αθανάσιος Λεβέντης. 
ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
Κυρίες και κύριοι συνάδελφοι, έχουμε μια σκληρή, ανελέητη εισοδηματική πολιτική για τη συντριπτική πλειοψηφία των Ελλήνων εργαζομένων, μη εξαιρουμένων και των δημοσίων υπαλλήλων. Από την άλλη, η ακρίβεια καλπάζει και όλοι το ξέρουμε. Υπάρχουν είδη πρώτης ανάγκης, βασικά είδη που έχουν αυξηθεί από 30%, 50%, 100%, ίσως και περισσότερο. Το νερό, ένα μπουκάλι νερό έχει ένα ευρώ, 350 δραχμές. Το λάδι, αν πάτε στα σούπερ-μάρκετ, θα το αγοράσετε 7,5 ευρώ το λίτρο, ο δε αγρότης το πουλάει 2,60 το κιλό και το κιλό είναι πολύ περισσότερο από το λίτρο, όπως ξέρουμε. Επομένως, αγοράζει το κιλό ο οποιοσδήποτε καταναλωτής στο σούπερ-μάρκετ 8,5 ευρώ περίπου. Αυτά είναι πράγματα απαράδεκτα. Οι συνταξιούχοι του Ι.Κ.Α., η συντριπτική πλειοψηφία παίρνει από 600, ίσως και πιο κάτω, ευρώ. Του Ο.Γ.Α. γύρω στα 400 ευρώ. Τώρα, υπάρχουν μεγάλες ανισότητες όσον αφορά τους δημοσίους υπαλλήλους, όσον αφορά τους συνταξιούχους, αλλά όλοι τους συνολικά πολύ απέχουν από το μέσο ευρωπαϊκό όρο όσον αφορά τις συντάξεις και τους μισθούς. 
Βέβαια, ελέχθησαν εδώ και από τον εισηγητή της Νέας Δημοκρατίας πολλά για τη διεθνή συγκυρία που είναι σκληρή, για τα προβλήματα πετρελαίου και λοιπά. Όντως είναι αυτά, όπως αναφερθήκατε και στο περιβάλλον, που έχουμε σοβαρά προβλήματα και πρέπει να το προστατεύσουμε. Μην πούμε, όμως, ότι προστατεύουμε το περιβάλλον και γι’ αυτό εμείς έχουμε ακρίβεια, γιατί το περιβάλλον, τουλάχιστον εκεί που παράγονται τα αγαθά, όπως είναι παραδείγματος χάριν το Θριάσιο, εκεί δεν προστατεύεται με κανένα τρόπο. Είναι καταδικασμένο και από τις προηγούμενες κυβερνήσεις και από την τωρινή και φοβάμαι και από τις επόμενες εκεί να γίνεται αυτός ο χαμός κυριολεκτικά. Υπάρχει, βέβαια, οπωσδήποτε μία οικονομική ύφεση, οικονομική κρίση διεθνής, αλλά τα προβλήματα εδώ στη χώρα μας δεν προέκυψαν χθες, προχθές, είναι διαχρονικά, είναι διαρκείας και τα ζουν καλύτερα απ’ όλους οι Έλληνες εργαζόμενοι, τα ζει η Ελληνίδα νοικοκυρά που πάει να ψωνίσει στο μπακάλικο, στο σούπερ-μάρκετ. 
Και έρχεται τώρα με την επιδοματική πολιτική η Κυβέρνηση να μπαλώσει κάπως τα πράγματα. Και είπε ο κ. Βορίδης: «Διαφωνείτε με την επιδοματική πολιτική; Τότε μην ψηφίζετε αυτά τα επιδόματα». Μα, κύριε Βορίδη, εμείς λέμε ότι αυτά θα πρέπει να αυξηθούν, όχι τα επιδόματα, οι μισθοί. Πλην όμως, αν αυτήν τη στιγμή προσφέρει αυτό το ελάχιστο, δεν μπορούμε να το αρνηθούμε, ακόμα και αυτό. Δεν θα της κακοφανεί της Κυβέρνησης. Τι θα πούμε στον Έλληνα εργαζόμενο; Εσείς δεν θα το ψηφίσετε αυτό; Θα πείτε να μην το πάρει αυτό το επίδομα;
Εμείς διαφωνούμε γι’ αυτήν τη λύση κατηγορηματικά. Να αυξηθούν οι μισθοί, να αυξηθούν οι συντάξεις, αλλά εφόσον βάζει αυτό το δίλημμα αυτήν τη στιγμή η Κυβέρνηση δεν μπορούμε να το αρνηθούμε. Γι’ αυτό το ψηφίζουμε. Όχι γιατί λέμε ότι αυτή είναι η σωστή λύση. 
Και βέβαια τα επιδόματα που δίνετε εδώ, κύριε Υπουργέ, είναι ελάχιστα. Είναι 2,5% + 2%. Αναφέρθηκε σ’ αυτό εκτενώς ο κ. Λαφαζάνης και είπε ότι αυτό το ποσοστό συνολικά στο έτος μας κάνει 3,2%. Αν όμως, υπολογίσουμε ότι αυξάνοντας αυτό το ποσό και ενσωματώνοντάς το στο μισθό θα αυξηθεί και η φορολογία, τότε αυτό που παίρνουν είναι ακόμη λιγότερο. Αυτό δεν επιτρέπει στη συντριπτική πλειοψηφία των εργαζομένων να επιβιώσει. Εδώ πια δεν υποφέρουν μόνο τα χαμηλά εισοδήματα, αλλά και τα κάπως υψηλότερα. Θα το συναντήσετε αυτό, κύριε Υπουργέ, όπου και να πάτε. Αυτό που με αγανάκτηση τονίζει όλος ο κόσμος όπου και να βρεθούμε είναι ότι δεν μπορούν να ζήσουν, δεν μπορούν να τα βγάλουν πέρα, αγκομαχούν. Αυτό θα έχει και τις επιπτώσεις του στο μέλλον έτσι όπως προχωράμε.
Από την άλλη μεριά, υπάρχουν κάποιοι που θησαυρίζουν κυριολεκτικά και ξέρουμε ποιοι είναι. Είναι τα οικονομικά συμφέροντα, τα μεγάλα μονοπώλια, οι τράπεζες που αυξάνουν κάθε χρόνο τα κέρδη τους κατά 60%, 70%, 100%. Υπάρχει και μια μονάδα στο χώρο της υγείας, η οποία αύξησε πέρσι τα κέρδη της κατά 1050%. Καταλαβαίνουμε λοιπόν από πού προέρχονται αυτά τα κέρδη, ποιος τα πλήρωσε. Μα, ο ελληνικός λαός τα πληρώνει. Θα μου πείτε ότι σε αυτήν τη μονάδα είναι ιδιώτες και να μην πάνε. Πού να πάνε όμως; Στο δημόσιο σύστημα υγείας; Δυστυχώς, τα προβλήματά του είναι γνωστά. Παρά το ότι εμείς υποστηρίζουμε με όλες μας τις δυνάμεις το Εθνικό Σύστημα Υγείας, ξέρουμε τις αδυναμίες που υπάρχουν και γι’ αυτό λέμε ότι θα πρέπει αλλιώς να αντιμετωπιστούν τα πράγματα. 
Ο κ. Βορίδης είπε ότι έχουν αυξηθεί οι δημόσιοι υπάλληλοι. Δεν ξέρω ποια είναι τα νούμερα, αλλά αυτό που ξέρω με πλήρη βεβαιότητα είναι ότι δεν έχουν αυξηθεί εκεί που υπάρχει η μεγαλύτερη ανάγκη. Για παράδειγμα στο χώρο της υγείας το νοσηλευτικό και στο άλλο προσωπικό, έχουμε 2,8 νοσηλεύτριες ανά χιλίους κατοίκους, τη στιγμή που ο μέσος ευρωπαϊκός όρος είναι 8,3 ανά χιλίους κατοίκους. Δηλαδή έχουμε λιγότερο από ένα τη στιγμή που οι άλλοι έχουν τρεις και η Φιλανδία έχει πέντε. 
Εδώ λοιπόν δεν μπορούμε να πούμε ότι έχουμε πολλούς δημόσιους υπαλλήλους. Πιστεύω ότι κανένας δεν θα συμφωνήσει σε αυτό. 
Τώρα, αυτά τα επιδόματα που δίνετε τα δίνετε σε κάποιες ομάδες και αυτό ενισχύει την ανισότητα που υπάρχει. Έρχεστε όμως και τα κόβετε από τις Δ.Υ.ΠΕ. οι οποίες ήδη περιορίστηκαν. Και εφόσον περιορίστηκαν οι Δ.Υ.ΠΕ. και από δέκα επτά έγινε επτά το προσωπικό επιβαρύνεται για να κάνει μεγαλύτερο έργο. Και όμως, κόβετε αυτό το επίδομα. Γι’ αυτό διαμαρτύρονται και πολύ δικαιολογημένα. Επαναλαμβάνω ότι τα επιδόματα δεν είναι η λύση. Πλην, όμως, εφόσον αυτήν τη στιγμή μόνο αυτή η διέξοδος υπάρχει, τουλάχιστον να μην τα στερήσετε από αυτούς που τα έπαιρναν μέχρι τώρα και μάλιστα να τους τα ζητάτε αναδρομικά πίσω. 
Και βέβαια δεν είναι μόνο αυτό το προσωπικό που μας λείπει. Είναι και άλλες κατηγορίες προσωπικού που επίσης έχουμε ανάγκη. Εμείς καταψηφίζουμε επί της αρχής αυτό το νομοσχέδιο, το οποίο είναι αποσπασματικό, δεν λύνει τα προβλήματα, δεν ξεπερνάει τις ανισότητες οι οποίες υπάρχουν και συνολικά δεν βελτιώνει την κατάσταση των εργαζομένων και ιδιαίτερα των συνταξιούχων που είναι αυτοί που βρίσκονται στην πιο δύσκολη μοίρα.
ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Πρόεδρος του Λαϊκού Ορθόδοξου Συναγερμού  κ. Καρατζαφέρης. 
Ορίστε κύριε Πρόεδρε, έχετε το λόγο. 
ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, είμαι σίγουρος πως αν σας έλεγαν πριν από πέντε χρόνια ότι μετά από πέντε χρόνια διακυβερνήσεως της χώρας από εσάς θα ήταν αυτή η κατάσταση της εισοδηματικής πολιτικής, θα το θεωρούσατε θρίλερ. Και όμως σήμερα είναι μια υπαρκτή πραγματικότητα. 
Προσπάθησα να καταλάβω τι συμβαίνει, ακούγοντας τον εισηγητή σας. Βέβαια, λέγεται πάντα η μισή αλήθεια και όχι όλη η αλήθεια. Ο εισηγητής σας είπε πως όλα αυτά τα καταφέρατε χωρίς να βάλετε φόρους. Μα, κερδίσατε τόσα λεφτά από το πετρέλαιο που ούτε μπορούσατε να τα είχατε φανταστεί. Εδώ έχετε τη δυνατότητα, αν το θέλετε, με τα λεφτά που βγάζετε, με 130 δολλάρια το πετρέλαιο, να μειώσετε και μια μονάδα το Φ.Π.Α.. Τέτοια περιθώρια έχετε. 
Ας λέμε την αλήθεια στον ελληνικό λαό. Ας πούμε την αλήθεια πως για κάθε λίτρο βενζίνη που βάζει ο κ. Ρεγκούζας, ή οποιοσδήποτε το ένα ευρώ πάει σε εσάς. Σε κάθε λίτρο, ένα ευρώ πάει στο κράτος. πολλά τα λεφτά. Έχετε γεμίσει τα ταμεία. Από εκεί και πέρα μην κοροϊδεύουμε τον κόσμο ότι δεν προσθέτουμε καινούριους φόρους κ.λπ.. Φορολογείται ο ελληνικός λαός από τη βενζίνη και όλα τα άλλα έμμεσα. 
Σας βλέπω να ακολουθείτε την περπατησιά του ΠΑ.ΣΟ.Κ.. Ό,τι έκανε το ΠΑ.ΣΟ.Κ κάνετε και εσείς. Προσπαθώ να δω ποια είναι η διαφορά μεταξύ του κ. Χριστοδουλάκη και του κ. Αλογοσκούφη. Σιαμαίοι είναι, φίλοι ήταν εξάλλου, συνυπήρξαν και καθηγητές, ίδια πολιτική. 
Από ό,τι ακούω και βλέπω κάθε μέρα στις τηλεοράσεις, πηγαίνετε και για ένα «γάμο». Εμείς να ευχηθούμε βίο ανθόσπαρτο και να ρωτήσουμε, ο Δήμαρχος της Τήλου θα χοροστατήσει, ο κ. Αλιφέρης; 
(Χειροκροτήματα από την πτέρυγα του Λαϊκού Ορθόδοξου Συναγερμού)
Δεν ξέρω, αλλά φαίνεται ότι κάποια πράγματα οδεύουν προς αυτή την κατεύθυνση. Μπορούμε να αλλάξουμε πολιτική; Μπορούμε να είμαστε αξιοπρεπείς; Δημόσιοι υπάλληλοι προσφέρουν υπηρεσία στο έθνος. 
Μη ζηλεύετε, κύριε Ρεγκούζα, αν θέλετε διαρκείας για την Τήλο να σας βγάλω! 
ΑΔΑΜ ΡΕΓΚΟΥΖΑΣ: Έχει λίστα! 
ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εδώ το θέμα τοποθετείται στην εξής βάση. Δημόσιοι υπάλληλοι, προσφέρουν όλοι υπηρεσία στο κράτος. Μπορούμε να μιλήσουμε για τα ίδια χρήματα παντού; Όλοι τα ίδια λεφτά, βάσει χρόνων υπηρεσίας και βάσει προσόντων, δηλαδή έχεις τελειώσει πανεπιστήμιο, είσαι πέντε χρόνια είτε στο Υπουργείο Γεωργίας είτε στο Υπουργείο Παιδείας είτε στα κεντρικά είτε έξω από το κεντρικά, τα ίδια λεφτά. 
Έρχεστε τώρα και λέτε θα δώσουμε λεφτά στους εργαζόμενους του Υπουργείου Παιδείας, αυτούς που είναι στη κεντρική διοίκηση. Ωραία, και αυτός που είναι απέναντι στο σχολείο, στην Πλάκα στα πεντακόσια μέτρα πιο μακριά, όχι. Ποια είναι η λογική; Δεν καταλαβαίνω ποια είναι αυτή η λογική. 
Γιατί προσπαθούμε και κάνουμε ταξικές διαφορές και μάλιστα μου κάνει εντύπωση που η Αριστερά έρχεται και υιοθετεί αυτήν την επιδοματική πολιτική. Δηλαδή αυτός  που μπορεί τα παίρνει. Ο άλλος που δεν είχε μέσο τον οποιονδήποτε Υπουργό ή παράγοντα να μην τα πάρει. Όχι, το δίκαιο. Ίδια χρόνια υπηρεσίας, ίδια προσόντα, ίδιος μισθός όπου και να δουλεύεις. Επίσης, να υπάρχει και μια δυνατότητα ευελιξίας να παίρνουμε από τον έναν τομέα στον άλλο. 
Επτακόσιες επτά χιλιάδες εργαζόμενοι στο δημόσιο. Έχουμε τον ίδιο πληθυσμό με το Βέλγιο. Έχει διακόσιες δέκα πέντε χιλιάδες. Για τέτοιες διαφορές μιλάμε, πεντακόσιες χιλιάδες παραπάνω; Έχουμε τη Δημόσια Διοίκηση που έχει η Ιταλία με πενήντα εκατομμύρια; Επτακόσιες, επτά χιλιάδες, όταν ενεργός πληθυσμός είναι επτά εκατομμύρια γιατί τα άλλα είναι παιδιά, ένας στους δέκα είναι δημόσιος υπάλληλος. Και λέμε ότι δεν έχουμε δημοσίους υπαλλήλους;
Βεβαίως και δεν έχουμε νοσηλευτές, αλλά έχουμε χιλιάδες άλλους που κάθονται σε κάποια Υπουργεία και πάνε και δεν υπάρχει καρέκλα, μένουν όρθιοι. Ξέρετε ότι υπάρχουν υπηρεσίες Υπουργείων που λένε «θα κάθεσαι τις μονές ώρες στην καρέκλα και θα κάθομαι στις ζυγές»; Αυτή είναι η κατάσταση και εμείς δεν μπορούμε να ρυθμίσουμε αυτά τα πράγματα; 
Για δέκα χρόνια να μην κάνετε προσλήψεις. Αλλά πώς να μην κάνετε προσλήψεις; Από το παράθυρο βάζει ο κ. Παυλόπουλος, γιατί με κάθε διορισμό επί πέντε μέλη μέσα στην οικογένεια μαζεύει ψηφαλάκια και ας πηγαίνει το κράτος εκεί που πηγαίνει, προς τον Καιάδα. Αυτή είναι η πραγματικότητα. Ή θα φτιάξουμε κράτος ή θα είμαστε έρμαιοι των απαιτήσεων, της πελατειακής σχέσης και όλων αυτών των πραγμάτων.
Και την ίδια ώρα που ερχόσαστε και δίνετε αυτά τα επιδόματα από το «παράθυρο» έρχεται ο συμπαθέστατος Δήμαρχος Πειραιά κ. Φασούλας και λέει: «ρε παιδιά, κλείνουν το δήμο. Δεν μπορώ να πληρώσω. Θα κλείσω το λιμάνι». Και εσείς το σκέπτεστε, λες και φταίει η δημοτική αρχή αν ο προηγούμενος ήταν απλοχέρης και ο προ-προηγούμενος έκανε «αταξίες» στη διαχείριση. Η ουσία είναι η εξής. Θα πληρωθούν οι δημοτικοί υπάλληλοι του Πειραιά ή όχι; Μπορείτε να έχετε μια συμπεριφορά τίμια προς όλο τον ελληνικό λαό και όχι ταξικά, εκεί που εξυπηρετείστε; 
Και σας ρωτώ, κύριε Υπουργέ. Αν δεν ήταν ο κ. Φασούλας που εξελέγη με ένα άλλο κόμμα και ήταν ένας οικείος δήμαρχος δεν θα του βρίσκατε μία λύση, όπως έχετε βρει σε άλλους, όπως ανέχεστε άλλους, σαν τις μεγάλες απάτες που γίνονται στη Θεσσαλονίκη; Ή δεν έχετε πληροφορηθεί το μεγάλο αλισβερίσι που γίνεται στη Θεσσαλονίκη, ότι έχουν μπει μέσα δικαστές, εισαγγελείς και το κλέψιμο πηγαίνει σύννεφο; Αλλά είναι οικείος ο δήμαρχος και δεν πρέπει να θίγετε καταστάσεις. Ε, αυτό δεν είναι πολιτική! Αυτά είναι μία πολιτική του παρελθόντος. Είπατε ότι θα την ξεπεράσετε. Ήρθατε για να εκσυγχρονίσετε το κράτος. Ποιο εκσυγχρονισμό του κράτους έχουμε όταν γυρίζετε σελίδες πίσω και μάλιστα πολλές σελίδες πίσω;
Πρέπει να καταλάβετε ορισμένα πράγματα, ότι αν δεν αλλάξετε πολιτική δεν θα μπορέσετε να ωφελήσετε τον τόπο. Και αν βλέπετε τα ποσοστά σας και βρίσκονται σ’ αυτό το ναδίρ, είναι ακριβώς γιατί δεν κάνετε πολιτική. Κι αν αισθάνεστε καλά που προηγείστε του ΠΑ.ΣΟ.Κ. είναι γιατί το ΠΑ.ΣΟ.Κ. δεν μπορεί να ορθοποδήσει. Αλλά 30% δεν είχε ποτέ η Νέα Δημοκρατία. Τουλάχιστον όταν την υπηρετούσα εγώ ήταν πάνω από το 40%. Τώρα την έχετε καταντήσει κάτω από το 30%. Και θα πάει και παρακάτω, γιατί ακριβώς αυτή η πολιτική δεν εμπνέει τον κόσμο. Απελπίζει τον κόσμο. 
ΑΔΑΜ ΡΕΓΚΟΥΖΑΣ: Ποσοστά δημοσκοπήσεων είναι αυτά.
ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εάν στα ποσοστά των δημοσκοπήσεων είστε στο 30% στα πραγματικά θα είστε στο 25%, κύριε Ρεγκούζα, και θα το δείτε, θα το διαπιστώσετε. Περιμένετε και θα δείτε τις εξελίξεις. Έχουμε ευρωεκλογές. Αν ξαναδείτε στις ευρωεκλογές έντεκα ευρωβουλευτές εγώ θα παραιτηθώ. Κι είμαι έτοιμος να παραιτηθώ και στους δέκα, κύριε Ρεγκούζα. Αυτή είναι η κατάστασή σας. Θα πέσετε κάτω. Γιατί αυτή η πολιτική είναι μια πολιτική προσβλητική για τον ελληνικό λαό και προβληματική βέβαια. Αυτή είναι η αλήθεια. 
Και θα σας πω, κύριε Ρεγκούζα, επειδή ήσαστε στο Υπουργείο Οικονομικών το εξής. Πιάσατε από τα λιμάνια σήμερα –κοκορευόταν ο Υπουργός- πολύ περισσότερο απ’ ό,τι υπολόγιζε. Το άκουσα στην τηλεόραση. Πολλά λεφτά! Γιατί δεν κάνατε το ίδιο στον Ο.Τ.Ε.; Εφόσον αποφασίσατε να δώσετε τα λιμάνια και πιάσατε δεκαεφτά φορές παραπάνω απ’ ό,τι υπολογίζατε, τρελά λεφτά, -το άκουγα στα κανάλια, σ’ όλες τις ειδήσεις- και μπράβο σας, εφόσον λοιπόν πιάνετε λεφτά, γιατί τον Ο.Τ.Ε. δεν τον δώσατε με παγκόσμιο διαγωνισμό; Υπάρχει ή δεν υπάρχει αυτή τη στιγμή από μεγάλο τηλεπικοινωνιακό οργανισμό της Άπω Ανατολής μια προσφορά πολύ μεγαλύτερη απ’ αυτήν που πετύχατε από τους Γερμανούς; 
ΑΔΑΜ ΡΕΓΚΟΥΖΑΣ: Θα τα πούμε την άλλη βδομάδα αυτά. 
ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Θα είναι αργά. Μετά από την εξόδιο ακολουθία ό,τι και να πεις δεν έχει καμμία αξία. Τώρα που είναι σε κώμα μπορείτε να κάνετε κάποια ένεση. Αλλά δεν μπορεί να έρχεται αυτή τη στιγμή τηλεπικοινωνιακός οργανισμός και να σας λέει ότι εγώ προσφέρω περισσότερα από τριάντα ένα και εσείς να επιμένετε με τα είκοσι έξι. Κάτι μυρίζει. 
Όπως μυρίζει, κυρίες και κύριοι συνάδελφοι, κι αυτό με την «SIEMENS». Και δεν βλέπω να σας συγκινεί. Έρχεται εισαγγελέας και μάλιστα εισαγγελέας ο οποίος δεν διάκειται εχθρικά προς τη Νέα Δημοκρατία και βρίσκει κάποια πράγματα. Κι έρχομαι και λέω και μιλάω σε τίμιους ανθρώπους μέσα στην Αίθουσα: Όταν ακούγεται ότι η «SIEMENS» «λάδωσε» υψηλότατο πολιτικό πρόσωπο με την χορηγία μίας δεξιώσεως, όταν λέγεται και υπάρχει μέσα στην κατάθεση, στη δικογραφία του κ. Αθανασίου –και προσέξτε με, σας παρακαλώ πάρα πολύ- ότι πήρε επιταγή ένα μεγάλο κόμμα, ερωτώ: Πού είναι η υπηρεσία ξεπλύματος «μαύρου» χρήματος, ο κ. Ζορμπάς να παρέμβει; Δεν έχουμε διακίνηση «μαύρου» χρήματος; Έπρεπε αμέσως με το που έγινε γνωστό να μπει ο Ζορμπάς και να κάνει τις δικές του ανακρίσεις. Όμως τον Ζορμπά τον έχετε εξοβελίσει, τον κλείσατε απέξω, γιατί δεν σας άρεσαν αυτά τα οποία σας έβγαλε για τα ομόλογα, τα ανομολόγητα για τα ομόλογα. Δεν σας εξυπηρετούσε και τον πετάξατε απέξω. Να λοιπόν που γίνεται μεγάλη διασπάθιση του δημοσίου  χρήματος, γίνονται διάφορα «παιχνίδια», για τα οποία δεν μπορείτε επαρκώς να απολογηθείτε στον ελληνικό λαό. 
Σήμερα η «ΗΜΕΡΗΣΙΑ» έχει μια ολόκληρη σελίδα που λέει: «Πλειστηριασμοί της Εθνικής Τράπεζας». Είναι εβδομήντα ακίνητα, κύριε Υπουργέ! Το πρώτο στον Βύρωνα, το δεύτερο στο Νέο Ηράκλειο, το τρίτο στην Καλογρέζα, το τέταρτο στα Σεπόλια. 
Δεν είδα κανένα που να είναι από Εκάλη ή από Κολωνάκι. Τι είναι αυτά τα σπίτια; Τα σπίτια του φουκαρά είναι. Τα σπίτια των 70-80 τετραγωνικών, τα σπίτια εκείνου που δεν έχει. Εβδομήντα σπίτια πλειστηριάζονται σήμερα. 
Και είστε ευτυχείς γι’ αυτήν την εξέλιξη, που το επιτρέπετε; Εσείς που υποτίθεται θα εκσυγχρονίζατε το κράτος, όταν προχθές είπατε –οδηγία προς τις τράπεζες- να είναι 10% το ανώτατο επιτόκιο των πιστωτικών καρτών και μέσα σε επτά ώρες το πήρατε πίσω και έγινε η οδηγία σύσταση; 
Και ποιος σας άκουσε από τη σύσταση; Ποιος σας άκουσε από τη σύσταση να τα παρακολουθήσει; Εγώ δεν άκουσα καμμία τράπεζα να λέει «κατεβαίνω στο 10%». Άρα, οι τράπεζες δεν σας παίρνουν στα σοβαρά, δεν σας φοβούνται.
Ποια εισοδηματική πολιτική; Των δύο ταχυτήτων; Δεν έχουμε δυόμισι εκατομμύρια Έλληνες που ζουν κάτω από το όριο της φτώχειας, που δεν έχουν τη δυνατότητα να πάρουν μια φορά το μήνα κρέας, που δεν μπορούν να στείλουν το παιδί τους στα Αγγλικά; Ή είναι ψέματα αυτά; Ή δεν τα ξέρετε; Για όλους αυτούς τι κάνετε; Ποια είναι η πολιτική; Τα ψευτοεπιδόματα; Αυτή είναι η ιστορία; Κοροϊδευόμαστε μεταξύ μας; 
Σας είπε πριν ο εισηγητής του ΛΑ.Ο.Σ. κ. Βορίδης για το επίδομα παραγωγικότητας που το πήραν όλοι. Τι επίδομα παραγωγικότητας είναι, όταν το παίρνουν όλοι; Παραγωγικότητα σημαίνει ότι από τους δέκα, οι δύο, οι τρεις, οι τέσσερις είναι άξιοι και το παίρνουν. Όταν το δίνεις σε όλους, δεν είναι επίδομα παραγωγικότητας! Είναι να κοροϊδευόμαστε μεταξύ μας! Είναι ένα θέμα, το οποίο πρέπει να το δείτε και να το δείτε πάρα πολύ σοβαρά.
Έρχομαι εις τους αναπήρους. Στους αναπήρους πολέμου πρέπει να δώσετε τα περισσότερα που μπορείτε, σε αναπήρους πολέμου, σ’ αυτούς οι οποίοι έδωσαν τη ζωή τους για την πατρίδα! Σε αναπήρους με «η», όχι σε αναπείρους με «ει» που παρασύρθηκαν κάποια εποχή και γύρισαν τα όπλα εναντίον της πατρίδος! 
Να το ξεκαθαρίσουμε γιατί τα έχουμε ισοπεδώσει όλα σ’ αυτήν την Αίθουσα! Να δώσετε σ’ αυτούς που αντιστάθηκαν στη χούντα. Ναι! Να δώσετε σ’ αυτούς που αντιστάθηκαν στο Γερμανό και Ιταλό κατακτητή μέχρι τον Οκτώβριο του ’44. Από κει και πέρα, θέλει ψάξιμο. Θέλει ψάξιμο ποιος και γιατί!
Αυτά, λοιπόν, σας τα λέω γιατί πιστεύω ότι εξόχως έχετε χάσει την ιδεολογία σας και είσαστε φοβικοί απέναντι σε αιτήματα της Αριστεράς. Σηκώστε το ανάστημά σας! 
(Χειροκροτήματα από την πτέρυγα του Λαϊκού Ορθόδοξου Συναγερμού)
Η ιδεολογία την οποία είχατε πριν από πολλά χρόνια ήταν ιδεολογία κυρίαρχη, ενώ τώρα έχει γίνει ιδεολογία δουλική!
(Χειροκροτήματα από την πτέρυγα του Λαϊκού Ορθόδοξου Συναγερμού)
ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής της Νέας Δημοκρατίας κ. Αθηνά Κόρκα-Κώνστα.
ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
Εγώ θα αναφερθώ σ’ αυτό το σημαντικό σχέδιο νόμου που συζητάμε σήμερα, όσον αφορά την εισοδηματική πολιτική του 2008 για τους λειτουργούς του δημοσίου, για τους εργαζόμενους στο δημόσιο, στα νομικά πρόσωπα δημοσίου δικαίου, τους υπαλλήλους Ο.Τ.Α., τα στελέχη των Ενόπλων Δυνάμεων και των Σωμάτων Ασφαλείας, καθώς και για τους συνταξιούχους. Και είναι σημαντικό ότι στο συγκεκριμένο νομοσχέδιο ρυθμίζονται και διάφορα άλλα θέματα, τα οποία ήσαν εκκρεμή επί χρόνια. 
Βέβαια, κυρίες και κύριοι συνάδελφοι, η εισοδηματική πολιτική έχει σχέση με την οικονομία και θα πρέπει να θυμίσω κι εγώ την κατάσταση, τη διεθνή κατάσταση –την ανέφερε διεξοδικά ο εισηγητής μας. Πρέπει να ληφθούν υπ’ όψιν οι διεθνείς συγκυρίες, η διεθνής ύφεση. Πρέπει να ληφθεί υπ’ όψιν η αύξηση της τιμής του πετρελαίου, γιατί δεν μιλάμε για απλή αύξηση, όταν μέσα σε ένα χρόνο από τα 23 δολάρια έφτασε στα 130 δολάρια. Πρέπει να ληφθούν υπ’ όψιν και άλλοι παράγοντες, αύξηση επιτοκίων κ.λπ.. 
Βέβαια, θα ήθελα να θυμίσω –και δεν πρέπει να ξεχνάμε- και τη δυσχερή θέση που είχε βρεθεί η χώρα μας τα προηγούμενα χρόνια, όταν το 2004 παρέλαβε την κυβέρνηση η Νέα Δημοκρατία. Δηλαδή, είχαμε τότε μια οικονομία με μεγάλα προβλήματα, μεγάλες αδυναμίες, μια οικονομία που ασφυκτιούσε από το υψηλό δημόσιο χρέος, ασφυκτιούσε από το έλλειμμα. Και να μην ξεχάσουμε και τα τέσσερα χρόνια που βρισκόμαστε στη διαδικασία της δημοσιονομικής προσαρμογής.
Παρά ταύτα όμως, μέσα στα τέσσερα χρόνια δημιουργήθηκε η δυνατότητα και για τη μείωση του ελλείμματος κάτω από το 3% και για τη  μείωση του δημοσίου χρέους και για τη μείωση της ανεργίας. 
Η Κυβέρνηση βέβαια προσπαθεί να ενισχύσει το εισόδημα των εργαζομένων, κάνοντας ταυτόχρονα πιστή εκτέλεση του προϋπολογισμού, όπως αυτός ψηφίστηκε μέσα σε αυτή την Αίθουσα. Γίνεται μια μεγάλη προσπάθεια πάνω σ’ αυτό. Με αυξήσεις στην εισοδηματική πολιτική στη φετινή χρονιά δίνεται η αύξηση. Και το σημαντικότερο είναι πως αυτή η αύξηση που δίνεται είναι μεγαλύτερη από το μέσο όρο του πληθωρισμού.
Και σήμερα, η Κυβέρνηση, αλλά και εμείς, θα θέλαμε όλοι και σ΄ αυτήν την Αίθουσα να υπήρχε η ευκαιρία να δίνονταν και περισσότερα χρήματα, να αμείβονταν ακόμα περισσότερο μισθωτοί και συνταξιούχοι.
Αντιλαμβανόμαστε όλοι, κυρίες και κύριοι συνάδελφοι, τις ανάγκες και τα προβλήματα που μπορεί να έχει κάθε μία οικογένεια, όπως όλοι γνωρίζουμε και τα προβλήματα που αναφέρουν οι συνάδελφοι περί ακρίβειας κ.λπ.. Και συζητήθηκε και μέσα σ΄ αυτήν την Αίθουσα και αυτό, ότι δηλαδή γίνεται μεγάλη προσπάθεια με μέτρα που η εφαρμογή τους στοχεύει στην καταπολέμηση της ακρίβειας. Και εμείς ζούμε στις περιφέρειες, ζούμε μέσα στον κόσμο.
Θα σταθώ σ' αυτό που ανέφεραν οι συνάδελφοι της Αντιπολίτευσης. Μίλησαν για άγρια λιτότητα, για πενιχρές αυξήσεις, για ψίχουλα, για εξανεμισμό του χρήματος. Και θέλω, επίσης, να επισημάνω ότι ίδιες εκφράσεις ακριβώς -και μου έκανε εντύπωση αυτό- ακούσαμε από ορισμένους και κατά την ακρόαση φορέων. Θέλουν όλοι, όμως, αυτοί να ξεχάσουμε αυτήν την κατάσταση που υπήρχε την προηγούμενη δεκαετία; Και εγώ θέλω -και αναφέρομαι στους συναδέλφους του ΠΑ.ΣΟ.Κ.- να υπενθυμίσω ξανά: Πότε δόθηκε αύξηση μεγαλύτερη του πληθωρισμού από την προηγούμενη κυβέρνηση; Θα ήθελα να θυμίσω ότι αυτό δεν έγινε ούτε καν το 2003, που ήταν χρονιά προεκλογική και που γνώριζαν όλοι οι τότε κυβερνώντες πάρα πολύ καλά ότι θα ήταν μία άλλη κυβέρνηση, αυτή, που θα αναλάμβανε αυτά τα βάρη.
Επίσης ακούστηκαν, κυρίες και κύριοι συνάδελφοι, σ΄ αυτήν την Αίθουσα ότι γίνεται μία προσπάθεια με προσθέσεις, αφαιρέσεις και διαιρέσεις, μία προσπάθεια με αλχημείες, ούτως ώστε να παρουσιαστεί ακόμα λιγότερο αυτό το ποσό, που επαναλαμβάνω ότι θα θέλαμε ίσως να ήταν περισσότερο. Και θέλω να επισημάνω αυτό που ειπώθηκε και το είπε ο κύριος Υπουργός και κατά τη συζήτηση στην επιτροπή, ότι προβλέπεται 1.000.000.000 ευρώ παραπάνω το 2008 για μισθούς και συντάξεις από ό,τι την προηγούμενη χρονιά. Υπάρχει μία επιβάρυνση του προϋπολογισμού αυξημένη κατά 8,6% για τους μισθούς και 8,9% για τις συντάξεις. Ανέφερε και κάτι αντίστοιχο: Στα 100 ευρώ που ξοδεύθηκαν, τα 44,3% των πρωτογενών δαπανών κατευθύνονται για μισθούς και συντάξεις.
Και σήμερα, γνωρίζουμε ότι όλα αυτά τα προβλήματα οδεύουν προς λύση, με όσο καλύτερες δυνατότητες μπορούμε. Και αυτό επιτυγχάνεται, γιατί τηρούνται ταυτόχρονα και οι προεκλογικές δεσμεύσεις και μειώνονται και οι ανισότητες μεταξύ των πολιτών.
Ταυτόχρονα, πρέπει αυτήν την αύξηση, κυρίες και κύριοι συνάδελφοι, να τη συνδέσουμε και με τις έμμεσες -θα τις πω με αυτήν την έκφραση- ελαφρύνσεις που εδόθησαν μέσω της φορολογικής μεταρρύθμισης. Όταν τρία εκατομμύρια τριακόσιοι συμπολίτες μας δεν πληρώνουν φόρο, λόγω της αύξησης του αφορολόγητου ορίου, αυτό είναι σημαντικό. Δυόμισι εκατομμύρια συμπολίτες μας σε χαμηλά και μεσαία εισοδήματα πληρώνουν σταδιακά λιγότερους φόρους με τη μείωση των φορολογικών συντελεστών, όταν ταυτόχρονα έχει επέλθει και φοροαπαλλαγή έμμεση, πρόσθετη με την εφαρμογή του συστήματος των αποδείξεων, όταν θεσμοθετείται το επίδομα θέσης αντίστοιχα, όταν πολίτες με αναπηρία ωφελούνται από την αύξηση εκπιπτόμενης δαπάνης χωρίς δικαιολογητικά, κάτι το οποίο είναι νόμος του κράτους και εφαρμόζεται στα 2.400 ευρώ. Αν συνδέσουμε δε αυτές τις ρυθμίσεις και με όλη αυτήν την προσπάθεια που γίνεται για ενίσχυση των οικονομικά ασθενέστερων με το Ε.Κ.Α.Σ., με το Ταμείο Αλληλεγγύης, με την αύξηση που δίνεται στα επιδόματα ανεργίας και συμπληρώσουμε επίσης και τα παρακάτω, ότι ολοκληρώνεται και η αποπληρωμή των αναδρομικών του Λ.Α.Φ.Κ.Α., ότι καταβάλλεται τον Ιούλιο το επίδομα στους πολιτικούς συνταξιούχους, η επόμενη δόση στους στρατιωτικούς συνταξιούχους -η τελευταία δόση του επιδόματος ειδικών συνθηκών- βοηθούν και γίνεται αναπροσαρμογή των αυξήσεων. Αν προσθέσουμε δε και τον ρυθμό ανάπτυξης μέσω των επενδύσεων, κινούμαστε και προσπαθούμε να κινηθούμε στη σωστή κατεύθυνση.
Αρχίζουν, δηλαδή και απολαμβάνουν σιγά σιγά οι πολίτες τους καρπούς αυτής της μεγάλης και επίπονης προσπάθειας. Θα έχουμε την ευχέρεια να πούμε περισσότερα στη συζήτηση επί των άρθρων.
Παρά ταύτα, κυρίες και κύριοι συνάδελφοι, θα ήθελα να σταθώ και εγώ και στις ρυθμίσεις αυτές που αφορούν στις βουλευτικές συντάξεις, γιατί θεωρώ πάρα πολύ σωστό το γεγονός ότι απαιτούνται οκτώ χρόνια κοινοβουλευτικής θητείας για τη συνταξιοδότηση στα εξήντα πέντε χρόνια, όσον αφορά την ηλικία των Βουλευτών, δηλαδή, προϋποτίθεται συνήθως να εκλέγονται τουλάχιστον τρεις φορές και όχι μόνο με μία κοινοβουλευτική θητεία.
Θα ήθελα να αναφερθώ, επίσης, στην μέριμνα που δίνεται για τους συνταξιούχους αναπήρους πολέμου, θύματα πολέμου, καθώς και ειρηνικής περιόδου. Στη διάρκεια της συζήτησης στην επιτροπή εισπράξαμε όλοι τις ευχαριστίες αυτού του φορέα για την μέριμνα που δίνει η πολιτεία για την ίση μεταχείριση με άλλους συνταξιούχους.
Και το σημαντικότερο στο οποίο θέλω, επίσης, να σταθώ είναι το άρθρο που αφορά τους αγνοούμενους ή αυτούς που απεβίωσαν κατά την περίοδο αυτή της Κύπρου. Είπε τότε, εν μέσω συγκινήσεως όλων, η εκπρόσωπός τους, ότι τριάντα τέσσερα χρόνια μετά, έρχεται η πολιτεία να λάβει μέριμνα γι’ αυτούς τους ανθρώπους. Και το δίνει αυτή η Κυβέρνηση. Και θεωρώ ότι αυτό αποτελεί τον ελάχιστο φόρο εθνικής και ηθικής τιμής. Και είναι παρά πολύ σημαντική διάταξη.
Καταλήγοντας, κυρίες και κύριοι συνάδελφοι, θα ήθελα να πω ότι το μεταρρυθμιστικό πρόγραμμα της Κυβέρνησης προχωρά με διαφαινόμενα τα θετικά αποτελέσματα αυτής της στρατηγικής για την κοινωνία και με δεσμεύσεις που γίνονται πράξεις. 
Το παρόν σχέδιο νόμου της εισοδηματικής πολιτικής που προχωρά στη σωστή κατεύθυνση, προσπαθεί κατά το δυνατόν να καλύψει εύστοχα πολυπληθείς κοινωνικές ομάδες που έχουν πολύ μεγάλη σημασία, όπως είναι ο κλάδος των δημοσίων υπάλληλων, των συνταξιούχων, για την καλυτέρευση της ποιότητας ζωής τους. 
Φυσικά, υπερψηφίζω την εισοδηματική πολιτική του 2008.
(Χειροκροτήματα από την πτέρυγα της Νέας Δημοκρατίας)
 ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΠΑ.ΣΟ.Κ. κ. Βασίλειος Κεγκέρογλου έχει το λόγο. 
ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η σημερινή αρνητική και ζοφερή κατάσταση για τη χώρα και την κοινωνία δεν εμφανίστηκε «ως κεραυνός εν αιθρία». Είναι αποτέλεσμα των πολιτικών που ακολούθησε τέσσερα χρόνια τώρα η Κυβέρνηση της Νέας Δημοκρατίας. Η Ελλάδα, αντί θα θέτει στόχους, να σχεδιάζει, να παίρνει πρωτοβουλίες και να χαράζει τη δική της πορεία, χάνει ένα προς ένα τα πλεονεκτήματα που το προηγούμενο διάστημα κέρδισε με πολύ κόπο. 
Ξεπουλάτε ό,τι θεωρείται δημόσια περιουσία, ιδιωτικοποιείτε ό,τι είναι δημόσιο αγαθό, αποδομείτε το κοινωνικό κράτος. Η οικονομία μας με την πολιτική σας αφελληνίζεται. Η ανταγωνιστικότητά της μειώνεται συνεχώς. Όλοι οι δείκτες, ακόμη και μετά τις αλχημείες της Στατιστικής Υπηρεσίας χειροτερεύουν συνεχώς. Ο ρυθμός ανάπτυξης είναι ο μικρότερος των τελευταίων ετών, την ίδια ώρα που ο πληθωρισμός καλπάζει με 4,6%. 
Ταυτόχρονα, ο πλούτος κατανέμεται άνισα και συγκεντρώνεται στα χέρια των λίγων, το εισόδημα των περισσοτέρων Ελλήνων μειώνεται και το κόστος ζωής αυξάνεται ραγδαία. Χίλια ευρώ είναι η αύξηση του κόστους ζωής τα πέντε τελευταία χρόνια για μία τετραμελή οικογένεια, που αυτή η αύξηση οδηγεί ολοένα και περισσότερες οικογένειες στον υπερδανεισμό. Το 20% του πληθυσμού ζει κάτω από το όριο της φτώχειας. Οι νέοι άνεργοι ελπίζουν στα 400 ευρώ και στην καλύτερη περίπτωση στα 700 ευρώ, με άγνωστες συνθήκες εργασίας. 
Αυτή η κατάσταση είναι αποτέλεσμα της συνειδητής πολιτικής που ευνοεί τους μεσάζοντες, μιας πολιτικής που ακολουθείται εις βάρος των χαμηλών και μεσαίων εισοδημάτων και της ανυπαρξίας πολιτικής για την αγορά. 
Σήμερα, με την ανοχή και την αδράνεια της Κυβέρνησης, συντελείται μία μεγάλη κλοπή του λαϊκού εισοδήματος. Οι αποσπασματικές και σπασμωδικές ενέργειες, όπως αυτές ανακοινώνονται κάθε φορά, είναι «πλίνθοι και κέραμοι ατάκτως εριμμένα». Δεν αποτελούν μέρος συνεκτικού σχεδίου για την αντιμετώπιση της κατάστασης. Τα σαράντα ένα μέτρα που εξέπνευσαν πριν καν εφαρμοστούν, συμπληρώθηκαν με άλλα επτά της ίδιας αναποτελεσματικότητας. 
Τα καρτέλ, κυρίες και κύριοι συνάδελφοι, δεν αντιμετωπίζονται με ευχές, ούτε με τις αντιφατικές πολιτικές. Να βρίσκεται δηλαδή νοθευμένο το εισαγόμενο ηλιέλαιο και να βάζετε σε διατίμηση το ελαιόλαδο. Έλεος πια, κύριοι της Κυβέρνησης! Η επίκληση από τη μεριά σας της διεθνούς οικονομικής συγκυρίας και των διεθνών τιμών πετρελαίου δεν αποτελεί πλέον άλλοθι, για τον απλούστατο λόγο ότι όλες οι χώρες της Ευρωπαϊκής Ένωσης από τον ίδιο κρουνό αγοράζουν πετρέλαιο, όλες οι χώρες της Ευρωπαϊκής Ένωσης στο ίδιο οικονομικό περιβάλλον κινούνται, όμως καμμία σχέση δεν έχει η ασυδοσία και η ανεξέλεγκτη κατάσταση που υπάρχει στην Ελλάδα, με αυτά που υπάρχουν στην Ευρωπαϊκή Ένωση. Και αυτό, γιατί υπάρχουν σε πολλές χώρες υπεύθυνες κυβερνήσεις που με μέτρα και πολιτικές ανακόπτουν την όποια αρνητική συγκυρία. 
Θα πρέπει να πούμε για άλλη μία φορά ότι η πραγματική αύξηση των διεθνών τιμών αργού πετρελαίου εξισορροπείται σε μεγάλο βαθμό από την ενίσχυση του ευρώ και έτσι, επιτέλους, πρέπει να σταματήσετε την επίκληση αυτού του επιχειρήματος. 
Η Κυβέρνηση από το 2005 και μετά συνεχώς αυξάνει τους έμμεσους φόρους, αυξάνει το φόρο εργασίας έναντι της μείωσης του φόρου κεφαλαίου. Αυξάνει το Φ.Π.Α., αυξάνει τον ειδικό φόρο καυσίμων, τα ειδικά τέλη κινητής τηλεφωνίας, τα τέλη για την Ε.Ρ.Τ., αυξάνει τα τιμολόγια των Δ.Ε.Κ.Ο.. Το ηλεκτρικό αυξήθηκε κατά 27%, 17% ζητάει επιπλέον ο Αθανασόπουλος. Με τις αυξήσεις στα φάρμακα, με όλες τις αυξήσεις στις βασικές υπηρεσίες η Κυβέρνηση έχει καταστεί ο επίσημος τροφοδότης της ακρίβειας. 
Κυρίες και κύριοι συνάδελφοι, δεν έφταναν όλα αυτά, ήρθαν και αλλαγές που είχαν να κάνουν με το φόρο ακινήτων. Καταργήσατε το φόρο που πλήρωναν δέκα με δεκαπέντε χιλιάδες Ελληνες, που έχουν και κατέχουν μεγάλη ακίνητη περιουσία και επιβάλατε φόρο σε τέσσερα εκατομμύρια ακίνητα και τις επόμενες μέρες που θα αρχίσουν να ζητούν οι εφορίες την καταβολή αυτού του φόρου, θα αντιμετωπίσετε τη λαϊκή οργή. Μεταφέρατε τα βάρη από τους λίγους στους πολλούς.
Κυρίες και κύριοι Βουλευτές της Νέας Δημοκρατίας, πιστεύετε, όπως κάθε φορά διατρανώνετε σ’ αυτήν την Αίθουσα στην ελεύθερη αγορά, όμως αποδείχτηκε ότι πιστεύετε στην ασύδοτη αγορά. Πιστεύετε στην αυτορρύθμιση, αλλά οδηγήσατε στην απορρύθμιση. Για να μιλάμε για στοιχειώδη ρύθμιση στην αγορά, χρειάζονται πρώτα απ’ όλα ξεκάθαροι και ισχυροί κανόνες, συνθήκες υγιούς ανταγωνισμού που δεν έρχονται από μόνες τους. Πρέπει να λειτουργούν οι πολύπλευροι έλεγχοι και οι αποτελεσματικοί μηχανισμοί. Με μερεμέτια και ημίμετρα δουλειά δεν γίνεται. Η μείωση των τιμών πρέπει να ξεκινήσει από τα τιμολόγια των Δ.Ε.Κ.Ο.. Η Κυβέρνηση πρέπει να πάρει αποφάσεις και αυτή να δώσει το παράδειγμα στους υπόλοιπους. 
Αγαπητοί συνάδελφοι, σε κάθε περίπτωση και ανεξάρτητα από το βαθμό που αποδέχεται κανένας τα αίτια της αύξησης του κόστους ζωής, ένα είναι σίγουρο, ότι έχουμε μία μεγάλη αύξηση του κόστους ζωής και χρειάζεται στήριξη του εισοδήματος της ελληνικής οικογένειας προκειμένου να ανταπεξέλθει στις νέες συνθήκες που διαμορφώθηκαν. Η εισοδηματική και φορολογική πολιτική είναι δύο από τους κύριους μηχανισμούς που μπορεί να αξιοποιήσει μία κυβέρνηση για να υλοποιήσει πολιτικές αναδιανομής του εισοδήματος και στήριξης των οικονομικά αδυνάτων.
Σήμερα, η μείωση των κοινωνικών ανισοτήτων και η ανακοπή του μεγάλου ρεύματος αύξησης της φτώχειας απαιτούν μία ριζοσπαστική πολιτική αναδιανομής του εισοδήματος ανάλογη με αυτή που εφαρμόστηκε το 1981-1985 από τον Ανδρέα Παπανδρέου, μία πολιτική που ούτε καν έχετε στο μυαλό σας. Με το νομοσχέδιο που συζητάμε σήμερα, η Κυβέρνηση όχι μόνον δεν φαίνεται διατεθειμένη να κινηθεί σε μία τέτοια κατεύθυνση αλλά με τις μικρές ονομαστικές αυξήσεις που δίνει στους μισθούς και στις συντάξεις η πραγματικότητα λέει ότι μειώνονται. 
Και δεν είναι μόνον αυτό. Σε ορισμένες περιπτώσεις υπάρχει και μείωση των ήδη υφισταμένων αποδοχών. Παράδειγμα για τους εργαζόμενους των υγειονομικών περιφερειών προωθείται με το άρθρο 6 η κατάργηση της χορήγησης του επιδόματος ειδικής απασχόλησης που τους είχε δοθεί. Η κατάργηση αυτή του επιδόματος δημιουργεί σοβαρά οικονομικά προβλήματα για τους εργαζόμενους αφού καλούνται να επιστρέψει ο καθένας ποσό 1.800 ευρώ.
Κυρίες και κύριοι συνάδελφοι, οι εργαζόμενοι και οι συνταξιούχοι δεν ελπίζουν πια τίποτε από τη Νέα Δημοκρατία. Οι ελπίδες τους στρέφονται πλέον στο ΠΑ.ΣΟ.Κ. με μια απαίτηση, να απαλλάξει τον τόπο από την πιο επιζήμια και αντιλαϊκή κυβέρνηση!
Και έρχομαι τώρα στο θέμα της κατάργησης του ασυμβίβαστου. Οφείλω να πω ότι με την κατάργηση του ασυμβίβαστου, της άσκησης επαγγέλματος από Βουλευτές που αποφάσισε η Νέα Δημοκρατία με τη σύμπραξη και άλλων δυνάμεων, εκ των πραγμάτων δημιουργούνται Βουλευτές δύο ταχυτήτων. Οι Βουλευτές πλήρους και αποκλειστικής απασχόλησης και οι μερικής ενασχόλησης. Κυρίες και κύριοι συνάδελφοι, για να είμαστε ξεκάθαροι: Όποιος επιλέγει να ασκεί και επάγγελμα παράλληλα με τα κοινοβουλευτικά καθήκοντα, δεν πρέπει να έχει δεύτερο συνταξιοδοτικό δικαίωμα ως Βουλευτής. Να είμαστε ξεκάθαροι. Κάθε ‘Ελληνας για το ίδιο χρονικό διάστημα που εργάζεται έχει δικαίωμα σε μια κύρια ασφάλιση. Γιατί εμείς να έχουμε δύο; Θα παρακαλέσω πάρα πολύ η ρύθμιση της κατάργησης του ασυμβίβαστου να ακολουθηθεί από μια ανάλογη ρύθμιση που έχει να κάνει με την κατάργηση αυτού του δικαιώματος που μέχρι τώρα έχουν οι Βουλευτές!
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής της Νέας Δημοκρατίας Νατάσσα Ράγιου.
ΝΑΤΑΣΣΑ ΡΑΓΙΟΥ: Ευχαριστώ, κύριε Πρόεδρε.
Κυρίες και κύριοι συνάδελφοι, δεν νομίζω ότι υπάρχει κάποιος που να διαφωνεί για το επιβεβλημένο των αυξήσεων σε μισθούς και συντάξεις του δημοσίου. Παρ’ όλα αυτά, δεν μπορεί να μην αντιλαμβανόμαστε, όπως ξεκάθαρα είπε και ο Υφυπουργός Οικονομίας και Οικονομικών κ. Λέγκας, ότι πρέπει να τοποθετούμαστε με βάση το εφικτό. 
Με αίσθημα ευθύνης και σεβασμού, λοιπόν, στο δημόσιο χρήμα, οφείλουμε να δώσουμε την πραγματική εικόνα της οικονομίας στον Ελληνικό Λαό που μας παρακολουθεί και που ασφαλώς και κρίνει και θυμάται και αντιλαμβάνεται.
Η Κυβέρνηση της Νέας Δημοκρατίας προχωρά στη δημιουργία ενός νέου μισθολογίου που θα δώσει στους Έλληνες πολίτες να καταλάβουν κάποιες αδικίες του παρελθόντος και, παράλληλα, θα ικανοποιήσει σ’ ένα βαθμό πραγματικές ανάγκες των εργαζομένων.
Ξέρετε, ο κάθε Πρωθυπουργός θα ήθελε πλουσιοπάροχα να μοιράζει λεφτά σε μισθούς και συντάξεις. Άλλωστε, αυτό θα τον βόλευε ώστε να κερδίσει ψήφους και επανεκλογή της Κυβέρνησής του, κάτι που έγινε στο παρελθόν και εξασφάλισε τη βιωσιμότητα μίας κυβέρνησης. Απλώς, πρέπει να θυμηθούμε και να σκεφτούμε ότι κανείς δεν τα βγάζει από την τσέπη του. Απλώς, χρεώνει τις επόμενες γενιές.
Υπενθυμίζω για την ιστορία μία λεπτομέρεια που μπορεί να καταγραφεί ως τέτοια, με ή χωρίς «εισαγωγικά». Το 1985, ο τότε Υπουργός κ. Σημίτης απαγόρευσε στις ιδιωτικές επιχειρήσεις να δίνουν αύξηση στο προσωπικό τους για πέντε χρόνια. 
Άκουσα φωνές της Αντιπολίτευσης που μιλούν με απαξιωτικές εκφράσεις γι’ αυτό το νομοσχέδιο που κατατίθεται σήμερα και πραγματικά λυπάμαι που είναι τόσο εύκολα τα απαξιωτικά λόγια. Όπως έλεγε ο αείμνηστος Μάνος Χατζιδάκης, δύο είναι οι εχθροί της πολιτικής και του πολιτισμού, ο «λαϊκισμός» και ο «ελιτισμός».
Κανονικά, ο λαϊκισμός δεν χρειάζεται επίθετα, αφού όπως όλοι γνωρίζουμε είτε εκφράζεται σαν αυτός καθαυτός, είτε καμώνεται τον «ελιτισμό» που είναι η άλλη όψη του νομίσματος. Άραγε, δεν αποτελεί ώθηση προς μία πορεία διαστρέβλωσης των πάντων ο απαξιωτικός λόγος, ο σκέτος και στείρος αντιπολιτευτικός λόγος; Και βεβαίως το ερώτημα είναι ρητορικό.
Κυρίες και κύριοι, η ουσία είναι μία. Μ’ αυτό το νομοσχέδιο αξιοποιήθηκαν όλα τα περιθώρια του προϋπολογισμού, ώστε και οι αυξήσεις για τους μισθωτούς και οι αυξήσεις για τους συνταξιούχους να είναι οι μεγαλύτερες δυνατές στα όρια της αντοχής του. Βεβαίως, αντιλαμβανόμεθα όλοι πως η διεθνής συγκυρία στην παγκόσμια οικονομία των χωρών του πλανήτη λόγω της αύξησης των τιμών του πετρελαίου λόγω της διεθνούς χρηματοπιστωτικής κρίσης, κ.λπ., θα μπορούσε να είναι και αποτρεπτική για μία τέτοιου είδους πολιτική.
Παρ’ όλα αυτά, η Κυβέρνηση της Νέας Δημοκρατίας, σε πολύ δύσκολες στιγμές για τα θεμέλια της ελληνικής οικονομίας, κάνει αυτό που πρέπει και αυτό που μπορεί. Πιο συγκεκριμένα, επειδή οι αριθμοί είναι αυτοί που ακούγονται και πρέπει να ακούγονται και να απομνημονεύονται όσο το δυνατόν περισσότερο, μ’ αυτό το νομοσχέδιο επανακαθορίζονται και αναπροσαρμόζονται οι βασικοί μισθοί και τα επιδόματα.
Ο βασικός μισθός των λειτουργών και υπαλλήλων του δημοσίου –και μιλάμε για τους υπαλλήλους των Ο.Τ.Α., των Νομικών Προσώπων Δημοσίου Δικαίου και για τα στελέχη των Ενόπλων Δυνάμεων και των Σωμάτων Ασφαλείας- αυξάνεται κατά 4,5%. Ο κατώτατος βασικός μισθός για την κατηγορία Υ.Ε., ο οποίος στο τέλος του 2007 ανερχόταν στα 651 ευρώ, με την εφαρμογή της εισοδηματικής πολιτικής της Νέας Δημοκρατίας ανέρχεται από τον Οκτώβριο του 2008 στα 711 ευρώ, δηλαδή αυξάνεται κατά 9,2%. Αντίστοιχα, ο κατώτατος μισθός για την κατηγορία Δ.Ε. αυξάνεται στα 830 ευρώ, για την κατηγορία Τ.Ε. στα 938 ευρώ και για την κατηγορία Π.Ε. στα 985 ευρώ. 
Ενισχύεται το εισόδημα μεγάλης μερίδας υπαλλήλων, όπως των εκπαιδευτικών της πρωτοβάθμιας και δευτεροβάθμιας εκπαίδευσης του προσωπικού της Κεντρικής Υπηρεσίας του Υπουργείου Εθνικής Παιδείας και Θρησκευμάτων και, επιπλέον, δίνεται έκτακτη αμοιβή ποσού 3.000 ευρώ σε τρεις δόσεις μέσω της αύξησης επιδομάτων, λαμβάνοντας υπ’ όψιν και τις ιδιαίτερες συνθήκες εργασίας τους.
Αυξάνονται συνολικά οι βασικοί μισθοί των ενστόλων, των μονίμων στελεχών των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος, οι οποίες φθάνουν από 11,1% έως 11,4%. Εκατόν εβδομήντα χιλιάδες πολιτικοί συνταξιούχοι του δημοσίου λαμβάνουν αυξήσεις 3,5%.
Ρυθμίζονται θέματα πολεμικών και αναπηρικών συντάξεων, κάτι στο οποίο στεκόμαστε όλοι. Μετά από σαράντα χρόνια, η Κυβέρνηση της Νέας Δημοκρατίας, αναγνωρίζοντας έμπρακτα την προσφορά στην πατρίδα όλων εκείνων των στρατιωτών, των στρατιωτικών που δεν ζουν πια ή θεωρούνται αγνοούμενοι, κάνει πράξη την εξομοίωσή τους. Τουλάχιστον, μ’ αυτόν τον τρόπο απολαμβάνουν όλες οι κατηγορίες των ίδιων ευεργετημάτων.
Και εδώ, θα μου επιτρέψετε να πω ότι κάποτε έπρεπε να δικαιωθούν οι ήρωες που χάθηκαν στην Κύπρο. 
Όμως, κύριε Υπουργέ, επισημαίνω από το Βήμα της Βουλής ότι εκτός από τους νεκρούς ή τους αγνοούμενους Έλληνες που πολέμησαν στην Κύπρο, υπάρχουν και ορισμένοι που είναι ακόμα ζωντανοί και αντιμετωπίζουν πάρα πολύ σοβαρά προβλήματα υγείας, όντες ανασφάλιστοι και εγκαταλειμμένοι στο έλεος της μοίρας τους. 
Εκτιμώ ότι η ελληνική πολιτεία πρέπει να σκύψει με μεγάλη ευαισθησία και ενδιαφέρον πάνω σ’ αυτές τις περιπτώσεις των Ελλήνων πολεμιστών που επέδειξαν τέτοιο ηρωισμό στα γεγονότα της Κύπρου και σήμερα νιώθουν και είναι στο περιθώριο. Όσοι είδαν παρόμοιες εκπομπές στην τηλεόραση, όπως αυτή του κ. Χαρδαβέλα, νομίζω ότι λύγισαν. 
Κυρίες και κύριοι συνάδελφοι, στον κρατικό προϋπολογισμό του 2008 αναμένεται να δοθούν 1.000.000.000 ευρώ περισσότερα από πέρυσι. Σύμφωνα με τα στοιχεία, η συνολική αύξηση των μισθολογικών δαπανών εκτός συντάξεων, θα φτάσει στο 8,9% το 2008 έναντι 6,2% το 2007 και η δαπάνη για αποδοχές και συντάξεις θα αυξηθεί μέσα στο 2008 κατά 8,9% έναντι 6,8% του 2007.
 Επίσης, ο ακαθάριστος ετήσιος μέσος μισθός σε τρέχουσες τιμές διαμορφώθηκε στα 26.900 ευρώ το 2007, από 17.461 ευρώ το 2000 και σε μονάδες σταθερής αγοραστικής δύναμης από 69,6% του μέσου όρου της ευρωζώνης το 2002, στα 84,4% το 2007.
Προκλήσεις και αντιξοότητες υπάρχουν και δεν αντιλέγει κανείς. Πάντοτε υπήρχαν και πάντοτε θα υπάρχουν. Δεν είναι, όμως, ότι δεν ακούει η Κυβέρνηση τη φωνή του ελληνικού λαού, όπως κάποιοι πάρα πολύ εύκολα και αγόγγυστα προπαγανδίζουν μέσα και έξω από αυτήν την Αίθουσα. 
Δεν θέλουμε να πούμε ότι οι Έλληνες μισθωτοί του Δημοσίου είναι οι ευνοημένοι. Κανείς δεν το λέει αυτό. Όμως, έχει γίνει μία πολύ καλή προετοιμασία στη διαμόρφωση ενός άλλου μισθολογίου. Ενός μισθολογίου που έχει στόχο μία δυναμική οικονομία και μία δίκαιη κοινωνία, για να αποκτήσει επιτέλους η χώρα μας την αξιοπιστία που διεκδικεί και που της ανήκει. 
Κυρίες και κύριοι της Αντιπολίτευσης, παρά τις δύσκολες εποχές που διανύει η χώρα, οι Έλληνες εξακολουθούν να στηρίζουν το έργο της Νέας Δημοκρατίας. Γι’ αυτό μη απορείτε για το συνεχές και σταθερό προβάδισμά της στις δημοσκοπήσεις. Ο λαός στηρίζει μία Κυβέρνηση, επειδή τη βλέπει αποφασισμένη να κερδίσει το στοίχημα για την Ελλάδα της νέας εποχής. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
 ΠΡΟΕΔΡΕΥΩΝ (Φίλιππος Πετσάλνικος): Έχει ολοκληρωθεί ο πρώτος κύκλος των Βουλευτών. 
Στο σημείο αυτό, θα ήθελα να ρωτήσω τον κ. Υφυπουργό εάν θα κάνει τώρα τη δική του τοποθέτηση. 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μάλιστα, κύριε Πρόεδρε. 
ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Οικονομίας και Οικονομικών κ. Λέγκας. 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, με το παρόν νομοσχέδιο, με την εισοδηματική πολιτική του 2008, η Κυβέρνηση της Νέας Δημοκρατίας απαντά θετικά στην κοινά διαπιστωμένη ανάγκη για ουσιαστική στήριξη του εισοδήματος της ελληνικής οικογένειας. 
Απαντά θετικά στην κοινά διαπιστωμένη ανάγκη για ουσιαστική αύξηση του εισοδήματος εκατοντάδων χιλιάδων λειτουργών του δημόσιου τομέα, των νομικών προσώπων δημοσίου δικαίου, των Ενόπλων Δυνάμεων, των Σωμάτων Ασφαλείας. 
Απαντά θετικά στην κοινά διαπιστωμένη ανάγκη για ουσιαστική στήριξη του εισοδήματος εκατοντάδων χιλιάδων συνταξιούχων. 
Επιπρόσθετα, απαντά θετικά και αποδίδει την οφειλόμενη εκ μέρους της ελληνικής πολιτείας αναγνώριση στους Έλληνες που αγωνίστηκαν στην Κύπρο, στους χιλιάδες στρατιωτικούς αναπήρους της ειρηνικής περιόδου, στους αγωνιστές του αντιδικτατορικού αγώνα, στους αγωνιστές του δημοκρατικού στρατού, στους αναπήρους πολέμου, άμαχου πληθυσμού.
Με το νομοσχέδιο αυτό, η Κυβέρνηση της Νέας Δημοκρατίας αποδεικνύεται συνεπής στις δεσμεύσεις της και κυρίως στη βασική της δέσμευση, η οποία είναι να βρίσκεται αποφασιστικά, καθοριστικά και αποτελεσματικά στο πλευρό κάθε ελληνικής οικογένειας, κάθε Ελληνίδας και κάθε Έλληνα. 
Σπεύδω πριν απ’ όλα να ξεκαθαρίσω για μας, για την Κυβέρνηση ότι η εκπλήρωση του στόχου αυτού, δηλαδή το να στηρίζουμε έμπρακτα την ελληνική οικογένεια, είναι μία διαδρομή με πολλούς σταθμούς. Μια διαδρομή με πολλούς σταθμούς, αλλά χωρίς τέρμα. Πάντοτε θα υπάρχουν ανάγκες, αλλά και πάντοτε η Κυβέρνηση της Νέας Δημοκρατίας θα απαντά θετικά στις ανάγκες αυτές. 
Η προσπάθεια αυτή, λοιπόν, είναι διαρκής και γι’ αυτό για μας η “Ιθάκη” δεν είναι το τέρμα, αλλά το ίδιο το ταξίδι. 
	Με αυτήν την αρχή στο μυαλό μας φροντίζουμε ώστε κάθε χρόνο οι αυξήσεις να είναι όσο το δυνατόν μεγαλύτερες. Γιατί η πολιτική μιας κυβέρνησης κρίνεται με ορίζοντα τετραετίας. Όμως, οι απαιτήσεις, οι ανάγκες των πολιτών δεν μπορούν –και είναι φυσικό ότι δεν νοείται- να περιμένουν. Γι’ αυτό και οι αυξήσεις που δίνονται από φέτος –υπενθυμίζω ότι είναι 4,5% στους μισθούς και 5% στις συντάξεις- είναι πραγματικά ουσιαστικές αυξήσεις και όχι αυξήσεις για δύο, πέντε ή δώδεκα μήνες. Είναι αυξήσεις που αναφέρονται σε όλο τον εργασιακό και συνταξιοδοτικό βίο. Προφανώς και θα θέλαμε να δώσουμε ακόμη μεγαλύτερες αυξήσεις. 
	Δέχομαι ότι όλοι σ΄ αυτήν την Αίθουσα θα θέλαμε να συζητούμε σήμερα ένα νομοσχέδιο με ακόμη μεγαλύτερες αυξήσεις. Προσωπικά πιστεύω ότι δεν υπάρχει πολιτικό Κόμμα, Βουλευτής και πολιτικός που να μη θέλει να είναι όσο το δυνατόν πιο χρήσιμος στους πολίτες. Αν θέλετε, και όσο το δυνατόν πιο αρεστός. Μόνο που η χρησιμότητα αυτή δεν κρίνεται μόνο στο πεδίο του εντυπωσιασμού και του πομπώδους λόγου, της άκριτης υιοθέτησης του οποιουδήποτε αιτήματος, της ανέξοδης παροχολογίας. Η χρησιμότητα κρίνεται στην πράξη, στην εφαρμοσμένη πολιτική, στο ποσό που βλέπει ο δημόσιος υπάλληλος και ο συνταξιούχος στις αποδοχές του. 
	Γι’ αυτό τα λόγια –και ακούσαμε πολλά τόσο σήμερα στην Ολομέλεια όσο και την περασμένη εβδομάδα στην επιτροπή- μπορεί να ακούγονται ωραία, όμως η πραγματικότητα είναι εδώ μπροστά μας. Σε αυτήν την πραγματικότητα κινείται η Κυβέρνησή μας, με την κοινή λογική, αν θέλετε, με υπευθυνότητα για τον τόπο και με έγνοια για κάθε άνθρωπο και για την ελληνική οικογένεια. 
	Γι’ αυτό και η εισοδηματική πολιτική του 2008 διακρίνεται από δύο κυρίως αρχές: Την αρχή της οικονομικής ισορροπίας και την αρχή της μέγιστης δυνατής κοινωνικής αποτελεσματικότητας. 
	Και εδώ θα ήθελα να πω ότι αρεστός μπορεί εύκολα να γίνει ο καθένας μας. Άλλωστε, το έργο αυτό το έχουμε δει αρκετές φορές στο παρελθόν. Εμείς, ωστόσο, επιλέγουμε -και έχουμε ακούσει πολλές φορές τον Κώστα Καραμανλή στην Εθνική Αντιπροσωπεία να το ξεκαθαρίζει- να είμαστε χρήσιμοι στον τόπο και όχι απλώς αρεστοί. 
	Γι’ αυτό και δεν επιλέγουμε τον εύκολο δρόμο. Επιλέγουμε το δρόμο της ευθύνης. Αυξάνουμε τους μισθούς και τις συντάξεις, εξαντλώντας κάθε δυνατότητα του προϋπολογισμού και -εδώ δεν είμαι υπερβολικός να παρατηρήσω- υπερβαίνοντας και τα όρια του προϋπολογισμού κατά τι. 
	Ωστόσο, επισημαίνω ότι η εισοδηματική πολιτική του 2008 υλοποιείται ταυτόχρονα και με την κοινωνική πολιτική, που είναι πραγματικά ουσιαστική. Θυμίζω την αύξηση του Ε.Κ.Α.Σ. στα 230 ευρώ -αύξηση 18% σε σχέση με το 2007-την αύξηση των συντάξεων του Ο.Γ.Α. στα 330 ευρώ -αύξηση 19% σε σχέση με πέρυσι- την αύξηση του κατώτατου επιδόματος ανεργίας στα 404 ευρώ, τη σύσταση, επίσης, του Εθνικού Ταμείου για την Κοινωνική Συνοχή και για τους οικονομικά ασθενέστερους. 
Επίσης, η εισοδηματική πολιτική του 2008 υλοποιείται με τη φορολογική πολιτική που φέρνει σημαντικές φοροελαφρύνσεις  σε όλους τους Έλληνες και κυρίως στους χαμηλοεισοδηματίες. Θυμίζω την αύξηση του φορολογικού ορίου στα 12.000 ευρώ, τη μείωση των φορολογικών συντελεστών –μέχρι το 25% για εισοδήματα έως 30.000  ευρώ- την πρόσθετη φοροαπαλλαγή με την εφαρμογή του συστήματος των αποδείξεων. 
	Ακόμη υλοποιείται, κυρίες και κύριοι συνάδελφοι, με την αναπτυξιακή μας πολιτική. Ενδεικτικά αναφέρω ότι ακόμη και σε αυτήν την αρνητική συγκυρία ο ρυθμός ανάπτυξης της ελληνικής οικονομίας αναμένεται να είναι διπλάσιος από το μέσο όρο της ευρωζώνης. Με βάση τις τελευταίες προβλέψεις της Ευρωπαϊκής Επιτροπής για το 2008 και για το 2009, ο ρυθμός ανάπτυξης της ελληνικής οικονομίας προβλέπεται να διαμορφωθεί στο 3,4% και στο 3,3% αντίστοιχα έναντι 1,7% και 1,5% αντίστοιχα για την Ευρωζώνη. Τα αποτελέσματα του πρώτου τριμήνου που είδαμε σήμερα στο φως της δημοσιότητας δείχνουν ακόμη μεγαλύτερες διαφορές σε σχέση με την αντίστοιχη ανάπτυξη που τρέχει η Ευρωζώνη. 
	Επίσης, δεν είναι τυχαίο ότι οι επενδύσεις ως ποσοστό του Α.Ε.Π. από το 24,4% το 2004 αυξήθηκαν στο 25,7% το 2007. 
Αυτό ισοδυναμεί με πάνω από 3.000.000.000 ευρώ που είναι η τρίτη καλύτερη επίδοση μεταξύ των δεκαπέντε χωρών της Ευρωζώνης. 
Είναι χαρακτηριστικό ότι μέσω του επενδυτικού νόμου έχουν εγκριθεί τετρακόσια είκοσι περίπου επενδυτικά σχέδια με ύψος επενδύσεων που πλησιάζει τα 10.000.000.000 ευρώ. Τα σχέδια αυτά, κυρίες και κύριοι συνάδελφοι, δημιουργούν σχεδόν είκοσι τρεις χιλιάδες νέες άμεσες θέσεις εργασίας και πολύ περισσότερες έμμεσες. Επιπροσθέτως, με τις συμπράξεις δημοσίου-ιδιωτικού τομέα προωθούνται τριάντα τέσσερα έργα προϋπολογισμού 4.000.000.000 ευρώ.
Κυρίες και κύριοι συνάδελφοι, είπα στην Επιτροπή Οικονομικών, το επαναλαμβάνω και σήμερα ότι η συζήτηση για την εισοδηματική πολιτική γίνεται στην περιοχή στην οποία συγκλίνουν το πολιτικά επιθυμητό με το οικονομικά εφικτό. Γι’ αυτό, λοιπόν, πρέπει να έχουμε υπ’όψιν μας τα εξής στοιχεία: Το ανέφερα και στην επιτροπή, από τα 100 ευρώ που ξόδεψε ο κρατικός προϋπολογισμός το 2007 –αναφέρομαι στις πρωτογενείς δαπάνες- τα 33 ευρώ διατέθηκαν για την πληρωμή μισθών στο δημόσιο και τα 11,3 ευρώ για τις συντάξεις. Δηλαδή το 44,3% των πρωτογενών δαπανών του δημοσίου κατευθύνθηκε στην πληρωμή μισθών και συντάξεων ή αλλιώς, από τα 45.000.000.000 ευρώ των πρωτογενών, τα 15.000.000.000 διατέθηκαν για μισθούς, τα 6.000.000.000 περίπου για συντάξεις. Οι αριθμοί αυτοί βεβαίως μπορεί να ακούγονται ως ψυχρά νούμερα, όμως αφορούν εκατοντάδες χιλιάδες συνανθρώπους μας, τους οποίους η Κυβέρνηση έχει από το Μάρτιο του 2004 αδιάλειπτα στην πρώτη γραμμή του ενδιαφέροντός της, με πράξεις βεβαίως και όχι με λόγια.
Είναι ενδεικτικό ότι στα προαναφερθέντα 20.000.000.000 ευρώ που διατέθηκαν το 2007 για μισθούς και συντάξεις, στον προϋπολογισμό του 2008 προβλέπεται αύξηση του 8,6% στους μισθούς και του 8,9% στις συντάξεις, αύξηση, που αν μη τι άλλο είναι αξιοσημείωτη. Και όσο και αν η Αντιπολίτευση προσπαθεί να θολώσει τα νερά, η αλήθεια είναι μία: Την πρώτη Οκτωβρίου όλοι οι μισθοί στο δημόσιο θα είναι αυξημένοι κατά 4,5% και οι συντάξεις κατά 5%. Αναφέρω χαρακτηριστικά ότι ο κατώτατος βασικός μισθός, ο οποίος στο τέλος του 2007 ανερχόταν στα 651 ευρώ για την κατηγορία Υ.Ε., υποχρεωτικής εκπαίδευσης, με την ενσωμάτωση του κινήτρου απόδοσης και την εφαρμογή της εισοδηματικής πολιτικής του 2008, θα ανέλθει από 1-10-2008 στα 711 ευρώ. Αντίστοιχα, ο κατώτατος μισθός για την κατηγορία Δ.Ε. θα αυξηθεί στα 830 ευρώ για την κατηγορία τεχνολογικής εκπαίδευσης στα 938 ευρώ και για την κατηγορία πανεπιστημιακής εκπαίδευσης στα 985 ευρώ. 
Θέλω με την ευκαιρία αυτή να επαναλάβω ότι μαζί με την εισοδηματική πολιτική προωθούνται και άλλες ρυθμίσεις της Κυβέρνησης, οι οποίες συντείνουν στον ίδιο στόχο, έχουν το ίδιο αποτέλεσμα, την αύξηση του διαθέσιμου εισοδήματος. 
Σταχυολογώ την ωρίμανση των μισθών κατά 1,13% φέτος, τις προαγωγές και τα νέα κλιμάκια, τη θεσμοθέτηση του επιδόματος θέσης ευθύνης, το οποίο αναφέρεται σε σαράντα με πενήντα χιλιάδες περίπου δημοσίους υπαλλήλους, την ενσωμάτωση του επιδόματος βιβλιοθήκης στις συντάξιμες αποδοχές, αλλά και τη σταδιακή ενσωμάτωση και άλλων επιδομάτων στο μισθό. 
Βεβαίως βασικό χαρακτηριστικό, το νέο στοιχείο, αν θέλετε, της εισοδηματικής πολιτικής του 2008 είναι η ενσωμάτωση του 1/3 του κινήτρου απόδοσης στο βασικό μισθό, άλλο 1/3 ενσωματώνεται το 2009 και το τελευταίο 1/3 ενσωματώνεται το 2010. Τονίζω ότι πρόκειται για ένα πρώτο, για ένα καθοριστικό βήμα, για ένα νέο μισθολόγιο στο δημόσιο τομέα.
Θέλω με την ευκαιρία να επισημάνω, κυρίες και κύριοι συνάδελφοι, ότι αρκετοί συνάδελφοι από όλα τα κόμματα εξέφρασαν ομολογουμένως στην επιτροπή κατά τη συζήτηση του νομοσχεδίου, ενδιαφέρουσες απόψεις, σχετικά με την παραγωγικότητα του δημόσιου τομέα, με την κατάσταση που επικρατεί, με τη σύνδεση των αμοιβών με την παραγωγικότητα, με το εν πολλοίς ισοπεδωτικό σύστημα αμοιβών, με την ποιότητα ή όχι των υπηρεσιών.
Η Κυβέρνηση, κυρίες και κύριοι συνάδελφοι, καλωσορίζει αυτόν τον προβληματισμό, ο οποίος άλλωστε αναπτύσσεται σε ένα μεγάλο τμήμα της ελληνικής κοινωνίας. Η Κυβέρνηση, όμως, δεν μένει στη συζήτηση, δεν μένει μόνο στις διαπιστώσεις. Ανοίγει θέματα, καταθέτει προτάσεις, προωθεί νομοθετικές παρεμβάσεις, παίρνει πρωτοβουλίες. Αναφέρω ενδεικτικά το νέο μισθολόγιο, την ενσωμάτωση των ειδικών λογαριασμών στον προϋπολογισμό, την προωθούμενη μεταρρύθμιση που αφορά το νέο τρόπο σύνταξης του κρατικού προϋπολογισμού μέσω του προϋπολογισμού των προγραμμάτων. 
Σε κάθε περίπτωση, θέλω να πω και πάλι ότι η κριτική, επιθυμητή και αναγκαία είναι. Όμως, δεν νοείται να γίνεται κριτική για τη χορήγηση των επιδομάτων και την ίδια ώρα να συζητείται και να ζητείται η επέκταση των επιδομάτων αυτών σε άλλες κατηγορίες. Αν μη τι άλλο, αυτό συνιστά αντίφαση. Δεν νοείται η Αξιωματική Αντιπολίτευση να κάνει κριτική στην Κυβέρνηση, επειδή δεν χορηγείται ένα επίδομα, όταν ήταν αυτή η ίδια που καταψήφισε το επίδομα αυτό, όταν συζητήθηκε σε ένα άλλο νομοσχέδιο. Δεν νοείται ένα κόμμα εξουσίας, ένα κόμμα που φιλοδοξεί να έλθει στην εξουσία, να κάνει κριτική στις αυξήσεις και παράλληλα να μην καταθέτει συγκεκριμένες προτάσεις, προτάσεις τόσο για το ποιο ποσό πρέπει να διατεθεί φέτος για την εισοδηματική πολιτική, όσο και για το ποιες αυξήσεις θα έπρεπε να δοθούν και σε ποιους, ή για το ποια επιδόματα έπρεπε να δοθούν και με ποιο τρόπο. Και το κυριότερο –αυτό το ζήτημα θα πρέπει να απαντηθεί τουλάχιστον από ένα κόμμα εξουσίας- από πού θα εξευρεθούν οι πόροι για τη χρηματοδότηση της εισοδηματικής πολιτικής.
Κυρίες και κύριοι συνάδελφοι της Αξιωματικής Αντιπολίτευσης, όταν μιλάτε στη Βουλή, δεν απευθύνεστε σε μας, απευθύνεστε στους Έλληνες πολίτες, οι οποίοι βεβαίως και περιμένουν να ακούσουν. Στο κάτω-κάτω τον περασμένο Σεπτέμβριο είχαμε εκλογές και εσείς διακηρύσσατε σε όλους τους τόνους ότι είσθε έτοιμοι, ότι έχετε κυβερνητικό πρόγραμμα και μάλιστα κυβερνητικό πρόγραμμα κοστολογημένο και με συγκεκριμένα μέτρα. Δεν μπορεί στο πρόγραμμά σας να μην είχατε συμπεριλάβει, να μην είχατε σκεφθεί πώς θα αντιμετωπίσετε την εισοδηματική πολιτική. Σας ακούμε, λοιπόν, περιμένουμε τις προτάσεις σας και ελπίζουμε αυτές οι προτάσεις να είναι διαφορετικές από το παρελθόν.
Περιμένουμε βεβαίως και την αυτοκριτική σας, γιατί αν εξαιρεθεί το προεκλογικό 2004, όταν η τότε απερχόμενη Κυβέρνηση τα έδινε όλα στην απέλπιδα προσπάθειά της να μειώσει τη διαφορά στις εκλογές, τα χρόνια από το 1998 και μετά, οι αυξήσεις που έδωσε ήταν πολύ κατώτερες του πληθωρισμού. Υπενθυμίζω το 1998 με πληθωρισμό 3,9%, η αύξηση ήταν 2,5%. Το 1999 με πληθωρισμό 2,7%, η αύξηση ήταν 2%. Το 2000 με πληθωρισμό 3,9%, η αύξηση ήταν 2%. Το 2001 με πληθωρισμό 3% η αύξηση ήταν μόλις 2,2%. Το 2002 με πληθωρισμό 3,4%, η αύξηση ήταν 2,5%. Το 2003 με πληθωρισμό 3,1%, η αύξηση ήταν 2,5%.
Κυρίες και κύριοι συνάδελφοι, το συζητούμενο νομοσχέδιο πέραν της εισοδηματικής πολιτικής αντιμετωπίζει με γενναιότητα και μία σειρά εκκρεμοτήτων αλλά και δίκαιων αιτημάτων. Αναφέρω σε τίτλους την επέκταση των προνομίων και των ευεργετημάτων των αναπήρων πολέμου, των αναπήρων της Εθνικής Αντίστασης και των θυμάτων πολέμου 1940-1941, στους στρατιωτικούς αναπήρους ειρηνικής περιόδου, τους αναπήρους αγωνιστές του αντιδικτατορικού αγώνα, τους αναπήρους του αμάχου πληθυσμού, καθώς και τους έλκοντες δικαίωμα από τους παραπάνω αναπήρους. Αναγνωρίζουμε μετά από πολλά χρόνια την προσφορά των στελεχών των ελληνικών Ενόπλων Δυνάμεων που απεβίωσαν ή θεωρούνται αγνοούμενοι εξαιτίας της εμπλοκής τους με οποιονδήποτε τρόπο στα γεγονότα που έλαβαν χώρα το 1964 στην Τυληρία και τη Λευκωσία, το 1967 στην Κοφίνου και τους Αγίους Θεοδώρους, καθώς και κατά τη χρονική περίοδο από 20 Ιουλίου έως 20 Αυγούστου του 1974 στην Κύπρο. Όλοι αυτοί προάγονται σε ανώτερους βαθμούς. Με τις διατάξεις αυτές η Κυβέρνηση της Νέας Δημοκρατίας αποδεικνύει την ευαισθησία της. 
ΠΑΝΑΓΙΩΤΗΣ ΛΑΦΑΖΑΝΗΣ: Ξεχάσατε αυτήν την κατηγορία…
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Είναι τουλάχιστον κακόβουλο, γιατί αν ξέχασα αυτήν την κατηγορία, τουλάχιστον στην αρχή της τοποθέτησής μου, την ανέφερα. 
Αν θέλετε να το επαναλάβω: Αναγνωρίζουμε μετά από πολλά χρόνια την προσφορά των στελεχών των ελληνικών Ενόπλων Δυνάμεων που απεβίωσαν ή θεωρούνται αγνοούμενα εξαιτίας της εμπλοκής τους με οποιονδήποτε τρόπο στα γεγονότα που έλαβαν χώρα το 1964 στην Τυληρία και Λευκωσία, το 1967 στην Κοφίνου και τους Αγίους Θεοδώρους, καθώς και κατά τη χρονική περίοδο από 20 Ιουλίου έως 20 Αυγούστου 1974 στην Κύπρο. 
Με τις διατάξεις αυτές, η Κυβέρνηση της Νέας Δημοκρατίας αποδεικνύει την ευαισθησία, αλλά και την ιστορική της ευθύνη. Πιστεύω ότι “ευαισθησία” και “ευθύνη” είναι δύο έννοιες -κλειδιά στην πολιτική μας γενικότερα. Η Κυβέρνηση της Νέας Δημοκρατίας αφουγκράζεται τις ανάγκες της κοινωνίας, έχει πλήρη συναίσθηση της κατάστασης στην ελληνική και διεθνή συγκυρία, έχει πάνω απ’ όλα την πολιτική βούληση, αλλά και την αποφασιστικότητα. Μιλάμε στις Ελληνίδες και τους Έλληνες τη γλώσσα της αλήθειας και μόνο. Μιλάμε τη γλώσσα της ευθύνης. Αυτή η γνήσια αμφίδρομη σχέση μας με την κοινωνία, οδηγεί την πολιτική μας σταθερά στο δρόμο της κοινωνικής ευαισθησίας, στο δρόμο της αποτελεσματικότητας. Αυτή η γνήσια αμφίδρομη σχέση μας με την κοινωνία, διατηρεί μία πλατειά κοινωνική συμμαχία που παρά τις δυσκολίες, πετυχαίνει ολοένα και υψηλότερους στόχους. Αυτή η γνήσια αμφίδρομη σχέση μας με την κοινωνία, θέτει με σύνεση, αλλά και με προοπτική τους στόχους της πολιτικής μας αύριο. 
Η Κυβέρνηση της Νέας Δημοκρατίας, κυρίες και κύριοι συνάδελφοι, εμπιστεύεται και στηρίζει τον Έλληνα. Η Κυβέρνηση της Νέας Δημοκρατίας εφαρμόζει μία οικονομική πολιτική με αρχή, μέση και τέλος. Στόχος μας και το διακηρύσσουμε συνεχώς είναι μία δίκαιη κοινωνία, μία δυναμική κοινωνία. Αυτό το στόχο υπηρετούμε καθημερινά, αυτό το στόχο υπηρετεί και το νομοσχέδιο που συζητούμε σήμερα. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Δημήτρης Κουσελάς έχει το λόγο.
ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
Κυρίες και κύριοι συνάδελφοι, άκουσα πάρα πολύ προσεκτικά τον Υφυπουργό να μιλά επί της εισοδηματικής πολιτικής και αναρωτήθηκα αν και κατά πόσο η Κυβέρνηση καταλαβαίνει τι συμβαίνει στην ελληνική κοινωνία και ποια είναι η κατάσταση που έχει διαμορφώσει με την πολιτική της, ή αν δεν την ενδιαφέρει καθόλου αυτή η κατάσταση. Μάλλον, απ’ ό,τι φαίνεται, δεν έχει συνειδητοποιήσει ότι με τις πράξεις, τις παραλείψεις και την ανικανότητά της να ελέγξει την αγορά, να διαχειριστεί αυτήν την ανεξέλεγκτη κατάσταση που επικρατεί σήμερα, έχει συμβάλλει αποφασιστικά στον τυφώνα της ακρίβειας που κυριολεκτικά σαρώνει τα εισοδήματα των Ελλήνων πολιτών, των ελληνικών νοικοκυριών. 
Έχετε τεράστιες ευθύνες, κύριε Υπουργέ, γιατί αφήσατε τα καρτέλ να λειτουργούν κυριολεκτικά ανενόχλητα. Αφήσατε ανεξέλεγκτα τα κυκλώματα που λυμαίνονται την αγορά στα τρόφιμα, στα είδη λαϊκής κατανάλωσης, στο πετρέλαιο και στα φάρμακα. Και πυροδοτήσατε εσείς οι ίδιοι την ακρίβεια με τις απανωτές αυξήσεις των τιμολογίων των Δ.Ε.Κ.Ο.. Αυξήσεις που ήταν μέχρι σήμερα πολύ πάνω από τον πληθωρισμό. 
Πυροδοτήσατε την ακρίβεια αυξάνοντας το Φ.Π.Α. και όλους τους έμμεσους φόρους. Οδηγήσατε έτσι και οδηγείτε, τα νοικοκυριά σε απόγνωση. Τα αναγκάζετε να περικόπτουν είδη βασικής ανάγκης στα τρόφιμα, στην ένδυση, στην υπόδηση. Και είναι χαρακτηριστικές οι καταστάσεις οι οποίες  βγαίνουν από τις πρόσφατες δημοσκοπήσεις, ότι για παράδειγμα το 32% των εργαζομένων στον ιδιωτικό τομέα προστρέχει σήμερα στην οικογενειακή βοήθεια, προκειμένου να τα φέρει σε πέρας. Ότι ένα 37% των Ελλήνων πολιτών δεν έχει τη δυνατότητα να πληρώσει ούτε καν τα τιμολόγια των Δ.Ε.Κ.Ο. Χιλιάδες άλλωστε είναι τα νοικοκυριά για τα οποία η επιβίωση αποτελεί πρόβλημα, υπό αυτές τις συνθήκες. 
Δεν μιλάμε βέβαια για τις διακοπές -γιατί καλοκαίρι έρχεται- γιατί απ’ ό,τι φαίνεται και απ’ ό,τι λένε οι έρευνες, το 47% των Ελλήνων δεν θα μπορέσει τέλος να κάνει καθόλου διακοπές! Για πρώτη φορά το κόστος ζωής στη χώρα μας ξεπέρασε το 90% του κόστους της ευρωζώνης, με μισθούς βέβαια πολύ χαμηλότερους από τους αντίστοιχους της Ευρωζώνης. Αντί για την πραγματική σύγκλιση, που είχατε υποσχεθεί, με τις υπόλοιπες ευρωπαϊκές, χώρες έχουμε συνεχώς απόκλιση. 
Ακούσαμε όλοι, κυρίες και κύριοι συνάδελφοι, τον κ. Δούκα να διερωτάται πρόσφατα πως μπορεί κάποιοι να επιζούν με 1000 ευρώ το μήνα. Για σκεφθείτε, κυρίες και κύριοι συνάδελφοι, πόσοι αναγκάζονται να ζήσουν με πολύ λιγότερα! Γιατί σύμφωνα με έκθεση της Ευρωπαϊκής Επιτροπής για την κοινωνική συνοχή 2,5 εκατομμύρια συμπολίτες μας έχουν ετήσιο εισόδημα μέχρι 8.000 ευρώ το χρόνο, δηλαδή διαθέτουν λιγότερα από 22 ευρώ τη μέρα και το 1,6% του ελληνικού πληθυσμού διαθέτει μέχρι 5 ευρώ. Αυτή είναι η κατάσταση!
Από την άλλη πλευρά γνωρίζετε πάρα πολύ καλά ότι είχατε διαμορφώσει, όταν διαμορφώνατε αυτήν την εισοδηματική πολιτική, έναν προϋπολογισμό που θα έτρεχε με 3% ή το πολύ 3,5% πληθωρισμό και ο πληθωρισμός τρέχει σήμερα με πάνω από 4,5% -o κ. Κοντοπυράκης σας είπε ότι δεν ξέρει που θα φθάσει-. Και αυτός βέβαια είναι ο επίσημος πληθωρισμός, δεν είναι ο πραγματικός πληθωρισμός, αυτός που αφορά στους ασθενέστερους. Γιατί όπως έδειξε πρόσφατη έρευνα των «Νέων», ο πραγματικός πληθωρισμός ξεπερνάει το 6,2%. για τις ασθενέστερες, για τις λαϊκές τάξεις. 
Σύμφωνα με μετρήσεις της EUROSTAT για την Ελλάδα, μόνο φέτος η ακρίβεια στα τρόφιμα αφαίρεσε από κάθε μη προνομιούχο πολίτη 180 ευρώ, ενώ 500 ευρώ είναι η συνολική αφαίρεση από το εισόδημα των Ελλήνων πολιτών από την αύξηση της ακρίβειας.
 Και σε σχέση με το μείζον αυτό ζήτημα, δεν θέλω να αναφερθώ ούτε στα άσφαιρα μέτρα του Υπουργείου Ανάπτυξης, μέτρα που άλλωστε το άλλο Υπουργείο, το Υπουργείο Οικονομίας, αμφισβητεί, ούτε στις «συμφωνίες κυρίων» που εσείς στο παρελθόν τις λοιδορούσατε, ούτε στις αποσπασματικές μειώσεις των τιμών, οι οποίες δεν είναι ούτε καν ασπιρίνες για να αντιμετωπίσουν το μεγάλο αυτό πρόβλημα. 
Επίσης, δεν θα σταθώ ούτε στη συναισθηματική κατάσταση του Πρωθυπουργού, που τη μεταδίδει έντεχνα από τα Μ.Μ.Ε., που κρύβεται κατά τα άλλα πίσω από τους Υπουργούς, του,  εμφανιζόμενος σαν «θυμωμένος». 
Εάν ο κ. Καραμανλής είναι θυμωμένος ή εξοργισμένος, ας φροντίσει η Κυβέρνησή του να πάρει πραγματικά μέτρα και όχι μέτρα στάχτη για τα μάτια των Ελλήνων πολιτών! Και πρώτα από όλα, ας σταματήσει να πετάει τη μπάλα στην εξέδρα. Γιατί είδαμε σήμερα μία επιστολή που έστειλε στην Ευρωπαϊκή Ένωση, στον κ. Μπαρόζο, ζητώντας από την Ευρωπαϊκή Ένωση να πάρει μία σειρά από μέτρα που ο ίδιος, εδώ στη χώρα μας, δεν τα έχει  πάρει.
 Το πρώτο που θα έπρεπε να κάνει είναι να τολμήσει να μειώσει τα τιμολόγια των Δ.Ε.Κ.Ο.. Όμως βλέπουμε διοικητές μεγάλων επιχειρήσεων, όπως είναι ο Διοικητής της Δ.Ε.Η., που αντί να πάει σε μείωση των τιμολογίων των Δ.Ε.Κ.Ο., διεκδικεί αυτήν τη στιγμή να αφεθεί ελεύθερη η τιμολόγηση των υπηρεσιών που προσφέρει η Δ.Ε.Η..
Το δεύτερο που θα έπρεπε να κάνει, είναι να ενεργοποιήσει τους ελεγκτικούς μηχανισμούς, με στενή παρακολούθηση και έλεγχο της αγοράς, να ενεργοποιήσει τη νομοθεσία για το σπάσιμο των ολιγοπωλιακών καταστάσεων και των καρτέλ, που είναι πια γνωστά και που κυριολεκτικά λυμαίνονται την αγορά, να προστατεύσει ουσιαστικά και αποτελεσματικά τους δανειολήπτες. Ήδη ο Πρόεδρος του ΠΑ.ΣΟ.Κ., έχει υποβάλλει πρόταση πέντε σημείων για το ζήτημα αυτό, αλλά δυστυχώς η Κυβέρνηση, κύριε Υπουργέ, μέχρι σήμερα κωφεύει και την αγνοεί.
 Τέλος, να αλλάξει εισοδηματική πολιτική, μία εισοδηματική πολιτική που διαμορφώθηκε κάτω από τελείως διαφορετικές συνθήκες. Είναι αυτό που συζητάμε σήμερα, στα μέσα του χρόνου, ενώ η εισοδηματική πολιτική διαμορφώθηκε το Δεκέμβριο, κάτω από τελείως διαφορετικούς όρους και προϋποθέσεις. 
	Στοιχειώδης, λοιπόν, ευαισθησία της Κυβέρνησης απέναντι σ’ όλον αυτόν τον κόσμο που δεν μπορεί να επιβιώσει θα ήταν, από τη στιγμή που διαμορφώνεται μία τέτοια κατάσταση, να αλλάξει στοιχειωδώς τουλάχιστον την εισοδηματική πολιτική, ώστε να είναι μία εισοδηματική πολιτική που να περιέχει αυξήσεις και όχι μειώσεις.
	Η σημερινή σας στάση, λοιπόν, δηλαδή το να επιμένετε να περάσετε έτσι, χωρίς διάλογο και με το έτσι θέλω, με μία ισχνή κοινοβουλευτική πλειοψηφία αυτήν την εισοδηματική πολιτική, σαν να μη συμβαίνει τίποτα, σαν να μην έχει αλλάξει τίποτα όλο αυτό το χρονικό διάστημα στην ελληνική κοινωνία και στην ελληνική οικονομία αποτελεί πρόκληση πρώτου μεγέθους. 
	Είπε ο κύριος Υπουργός ότι η εισοδηματική πολιτική απαντά θετικά στην ανάγκη για στήριξη του εισοδήματος. Όχι μόνο αυτή η εισοδηματική πολιτική δεν απαντά θετικά, κύριε Υπουργέ, στην ανάγκη για στήριξη του εισοδήματος, αλλά αντί για αυξήσεις περιέχει μειώσεις. 
Έρχομαι κατ’ αρχάς στο θέμα των συντάξεων. Όπως τόνισε και ο εισηγητής μας, οι συνταξιούχοι παίρνουν αύξηση από μισό μέχρι ένα ευρώ τη μέρα. Η αύξηση στις συντάξεις, που προκύπτει από την ενσωμάτωση του 1/3 του κινήτρου απόδοσης στους βασικούς μισθούς των εν ενεργεία, αφαιρείται με την ισόποση μείωση του επιδόματος εξομάλυνσης. Μιλάμε δηλαδή για μεσοσταθμική αύξηση της τάξης του 3,3%, μικρότερη κατά 1,3% και αυτού του πληθωρισμού. Αυτήν την μεταχείριση επιφυλάσσετε σε συνταξιούχους από τους οποίους οι εφτά στους δέκα, παίρνουν συντάξεις κάτω από 600 ευρώ το μήνα! 
	Σ’ ό,τι αφορά τους δημοσίους υπαλλήλους, όπως σας επεσήμανε και η Α.Δ.Ε.Δ.Υ., οι δικές σας υποσχέσεις και αυτές του κυρίου Πρωθυπουργού για τη λειτουργία του νέου μισθολογίου για τρίτη συνεχή χρονιά από το 2006 μέχρι σήμερα, παραμένουν στα αζήτητα. Για πρώτη φορά από τότε που εφαρμόζεται το νέο μισθολόγιο, επιχειρείτε «αυξήσεις» σε δύο δόσεις, 1η Ιανουαρίου και 1η Οκτωβρίου. Γνωρίζετε πολύ καλά ότι οι αυξήσεις αυτές, δεν είναι σε καμμία περίπτωση της τάξης του 4,5%. Μεσοσταθμικά, η αύξηση αυτή δεν ξεπερνά το 3%, όμως δεν είναι ούτε 3% και αυτό γιατί οι αυξήσεις τις οποίες υπολογίζετε, δεν δίνονται στα επιδόματα, παρά μόνο στο βασικό κορμό του ενιαίου μισθολογίου. Μία σειρά από επιδόματα δεν παίρνουν την αύξηση, με αποτέλεσμα αυτή να πέφτει στο 2,5%. 
	Όπως επίσης απέδειξε η Α.Δ.Ε.Δ.Υ. στην ακρόαση των φορέων, ο τρόπος ενσωμάτωσης του 1/3 του κινήτρου απόδοσης, όχι μόνο δεν αυξάνει τις καταβαλλόμενες αποδοχές στους δημοσίους υπαλλήλους αλλά τις μειώνει κιόλας, από τη στιγμή που το όφελος που προκύπτει είναι μόλις 58 ευρώ, ενώ η αύξηση των κρατήσεων ανέρχεται σε 72 ευρώ. 
Έχω εδώ και θα σας καταθέσω τη μισθοδοσία Απριλίου και Ιουνίου εργαζόμενου στο δημόσιο με είκοσι πέντε χρόνια υπηρεσίας, κύριε Υπουργέ. Είναι ΠΕ και η αύξηση που παίρνει –το καταθέτω για τα Πρακτικά- είναι 6 ευρώ το δεκαπενθήμερο, δηλαδή συνολικά 12 ευρώ! Είναι στη διάθεσή σας η μισθοδοσία για να μη λέτε ότι με αυτές τις αυξήσεις επιτυγχάνετε κοινωνική ισορροπία και κοινωνική αποτελεσματικότητα.
(Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Ταυτόχρονα ξέρετε πολύ καλά ότι αντί για καλό κάνετε κακό, γιατί χαλάτε το ενιαίο μισθολόγιο και τη σχέση που υπήρχε μεταξύ αρχικού και καταληκτικού κλιμακίου, αλλά και τις σχέσεις των επί μέρους μισθολογίων για τους εργαζόμενους, που είναι υποχρεωτικής εκπαίδευσης, τους Δ.Ε., τους Τ.Ε. και τους Π.Ε.. Ουσιαστικά δηλαδή μιλάμε για αυξήσεις κάτω από 2%. Αν σ’ αυτά συνυπολογίσουμε όχι τις φορολογικές ελαφρύνσεις που είπατε πριν αλλά τις φορολογικές επιβαρύνσεις –γιατί περί φορολογικών επιβαρύνσεων πρόκειται -και αυτές που αφορούν τους έμμεσους φόρους και το ενιαίο τέλος ακινήτων, η επιβάρυνση είναι πολύ μεγαλύτερη.
	Κύριε Υπουργέ, σας άκουσα να λέτε ότι από τα 100 ευρώ των πρωτογενών δαπανών, τα 44,3 πήγαν για μισθούς και συντάξεις και αναρωτήθηκα πραγματικά τι εννοείτε μ’ αυτήν σας την τοποθέτηση. Τι θέλετε να πείτε; Ότι έχουμε καλοπληρωμένους δημόσιους υπαλλήλους; Αυτό ισχυρίζεστε, ή ότι έχουμε έναν υπερδιογκωμένο δημόσιο τομέα;
Εάν έχουμε ένα μεγάλο δημόσιο τομέα, τότε θα πρέπει να κάνετε την αυτοκριτική σας εδώ, μπροστά στο Εθνικό Κοινοβούλιο, γιατί σε μια τετραετία φορτώσατε τον δημόσιο τομέα με τριακόσιες έως τετρακόσιες χιλιάδες συμβασιούχων επιπλέον, εσείς οι οποίοι θα λήγατε μια και καλή το θέμα των συμβασιούχων.
Επίσης, σας άκουσα να ισχυρίζεστε -και εσείς και ο εισηγητής της Πλειοψηφίας- ότι μ’ αυτά τα μέτρα που παίρνετε, εξαντλείτε τα περιθώρια του προϋπολογισμού, ότι αυτά, όπως είπατε στην επιτροπή, υπερβαίνουν και τις προβλέψεις του προϋπολογισμού.
Ποιου προϋπολογισμού, όμως, κύριε Υπουργέ; Τον προϋπολογισμό εσείς τον διαμορφώνετε και εσείς τον εκτελείτε. Εσείς δεν επιλέξατε, κύριε Υπουργέ, να αφαιρέσετε από τα έσοδα του προϋπολογισμού, ακόμα 1.000.000.000 το χρόνο έσοδα, μειώνοντας τους φορολογικούς συντελεστές στις τριάντα επτά χιλιάδες μεγαλύτερες επιχειρήσεις;
Εσείς δεν αποφασίσατε να αυξήσετε τα περιθώρια των καθαρών κερδών, στους μερισματούχους και στους μεγαλομετόχους, μειώνοντας και πάλι τα έσοδα του κρατικού προϋπολογισμού; Εσείς δεν αφήσατε να υπάρξει καθίζηση στα έσοδα από την είσπραξη του Φ.Π.Α. στο πρώτο κιόλας τετράμηνο του 2008, όταν είχατε υπολογίσει αύξηση των εσόδων από την είσπραξη του Φ.Π.Α. 12% και η είσπραξη έπεσε στο 6%;
Για ποιες αντοχές του προϋπολογισμού, λοιπόν, μιλάμε; Τις αντοχές και τις επιλογές εσείς τις κάνατε. Μη μας ρωτάτε, λοιπόν, τι προτείνουμε εμείς σ’ ένα πλαίσιο, που έχετε διαμορφώσει, με τη δική σας πολιτική.
Κι εγώ ειλικρινά σας ερωτώ: εάν σήμερα δεν υπάρχουν περιθώρια να πάρουν πραγματικές αυξήσεις, όπως λέτε, οι εργαζόμενοι, όταν ταυτόχρονα ισχυρίζεστε ότι έχουμε διπλάσιους ρυθμούς ανάπτυξης από τον μέσο ευρωπαϊκό όρο, τότε πότε επιτέλους οι εργαζόμενοι θα πάρουν πραγματικές αυξήσεις; Όταν δεν τις παίρνουν τώρα που έχουμε διπλάσιους ρυθμούς, θα τις πάρουν όταν μπούμε στην περίοδο της οικονομικής ύφεσης; Γιατί μιλήσατε για την κρίση στην παγκόσμια οικονομία και τη διαφαινόμενη ύφεση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ολοκληρώνω, κύριε Πρόεδρε.
Το ερώτημα είναι: τι έκανε η Κυβέρνησή σας, σε σχέση με τη διαφαινόμενη οικονομική ύφεση, προκειμένου να θωρακίσει την ελληνική οικονομία και να διατηρήσει τους υψηλούς ρυθμούς ανάπτυξης, τους οποίους παραλάβατε; Ξέρετε ποια ήταν τα αποτελέσματα; Η Ελλάδα από την πρώτη θέση που κατείχε στην Ευρωζώνη ως προς το ρυθμό ανάπτυξης, βρίσκεται σήμερα τέταρτη. Με πρώτο το Λουξεμβούργο, την Ιρλανδία, την Φινλανδία, είμαστε τέταρτη χώρα.
Δεύτερον, μειώσατε με τις πολιτικές σας την ανταγωνιστικότητα της οικονομίας και το έλλειμμα του ισοζυγίου τρεχουσών συναλλαγών υπερδιπλασιάστηκε. Το 2007 είναι το υψηλότερο στην Ευρωζώνη. Είναι και αυτός ένας από τους μεγάλους «άθλους» του κ. Αλογοσκούφη.
Το δημόσιο χρέος της χώρας, αυξάνεται κατ’ έτος σε μέσα επίπεδα 13.000.000.000 ευρώ. Στο διάστημα 2003-2007 αυξήθηκε κατά 68.000.000.000 ευρώ. Ως προς τον πληθωρισμό τα είπαμε: είμαστε πρωταθλητές σε επίπεδο Ευρωζώνης!
Αλλά εγώ αυτό που θέλω να ρωτήσω είναι ποια ήταν, αλήθεια, η εισοδηματική πολιτική που κάνατε, όταν δεν διαφαινόταν η οικονομική κρίση που είπατε, δηλαδή τις χρονιές 2005 και 2006; Έδωσε πραγματικές αυξήσεις η εισοδηματική σας πολιτική εκείνη τη συγκεκριμένη περίοδο;
Και τέλος, για να μη δημιουργούνται εντυπώσεις: εμένα δεν μου αρέσει να κάνω συμψηφισμούς, αλλά επειδή αναφερθήκατε σε ορισμένα νούμερα που αφορούν στο παρελθόν, φαίνεται ότι επιλέξατε τις χρονιές στις οποίες θέλατε να αναφερθείτε. Γιατί αφήσατε έξω το 1997, όταν ο πληθωρισμός έτρεχε με 5,5% και οι αυξήσεις που δόθηκαν ήταν 8,5% και το 2004, όταν με πληθωρισμό 3,4% οι αυξήσεις ήταν 6,4%. Αυτά για να συμπληρώνεται το πάζλ -και είναι επίσημα στοιχεία δεν είναι δικά μου!
Και κλείνοντας, θέλω να πω το εξής: εμείς δεν είμαστε ευχαριστημένοι σε κάθε περίπτωση και με αυτά που είπα, δεν θέλω να στηρίξω την εισοδηματική πολιτική που κάναμε.
Εμείς, όμως, κύριε Υπουργέ, κυρίες και κύριοι συνάδελφοι, όπου κάναμε θυσίες, τις κάναμε, έχοντας και στόχο και θετικό αποτέλεσμα για την κοινωνία. Ασκήσαμε -και είναι γεγονός αυτό- μια περιοριστική πολιτική, προκειμένου να μπει η χώρα μας στην Οικονομική και Νομισματική Ένωση. Εάν η Ελλάδα αυτήν τη στιγμή δεν είχε μπει στην Ο.Ν.Ε., τότε θα είχαμε υποτίμηση της τάξης του 40% τουλάχιστον.
Εσείς επιβάλατε θυσίες και χθες και σήμερα, χωρίς στόχο και αποτέλεσμα. Οι μόνοι ευνοημένοι είναι οι οικονομικά ισχυροί και οι μόνοι ριγμένοι είναι οι οικονομικά ασθενέστεροι. Αυτά πιστεύω ότι τα βλέπει και τα καταλαβαίνει σήμερα ο κάθε Έλληνας πολίτης. Μόνο όσοι έχουν πολιτική αχρωματοψία δεν καταλαβαίνουν αυτές τις επιλογές και αυτά τα αποτελέσματα. 
Με όλα αυτά, κύριε πρόεδρε, είναι φανερό ότι ως ΠΑ.ΣΟ.Κ. καταψηφίζουμε επί της αρχής αυτό το νομοσχέδιο. Είναι ένα νομοσχέδιο ταξικό, είναι μια πολιτική, που δεν έχει σχέση με τη δική μας φιλοσοφία, που όπως είπε ο εισηγητής μας, είναι μια φιλοσοφία δίκαιης αναδιανομής του παραγόμενου πλούτου στην Ελλάδα, μια φιλοσοφία, η οποία εγγυάται όχι μόνο την απόδοση του πληθωρισμού, αλλά και ενός μεγάλου μέρους από την αύξηση της παραγωγικότητας στους ίδιους τους εργαζόμενους. 
Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μαρκόπουλος.
ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Είναι εύκολο σ’ αυτήν την Αίθουσα, όταν συζητάμε για ένα τόσο σοβαρό ζήτημα, όπως είναι το ζήτημα της εισοδηματικής πολιτικής της χώρας, ο καθένας από τη δική του πλευρά να επιχειρήσει να παρουσιάσει το ποτήρι είτε μισοάδειο είτε μισογεμάτο. Βέβαια, δεν θα παρασυρθώ σ’ αυτήν την τεχνική και απαντώντας, εάν θέλετε, όπως είναι και ο ρόλος μου, στο συνάδελφο που κατέβηκε πριν από λίγο από το Βήμα, τον Κοινοβουλευτικό Εκπρόσωπο της Αξιωματικής Αντιπολίτευσης, αλλά και στην κριτική της Αντιπολίτευσης γενικότερα, να παρουσιάσω ένα ποτήρι μισογεμάτο, όταν παρουσιάστηκε μισοάδειο. 
Είμαι, όμως, υποχρεωμένος να υπενθυμίσω κάτι, διότι κανείς δεν αποτελεί παρθενογένεση πολιτικού χώρου. Όλοι αποτελούμε κόμματα, τα οποία συγκρίνονται στις επιδόσεις, στις επιδόσεις της πολιτικής άσκησης στην κοινωνία, στις επιδόσεις που έχουν στην πολιτική, όταν βρέθηκαν στην κυβέρνηση. Η σύγκριση, λοιπόν, στη ζωή και στην πολιτική, είναι ίσως το βασικότερο συστατικό από το οποίο μπορούμε να εξάγουμε χρήσιμα συμπεράσματα. 
Είμαι υποχρεωμένος, λοιπόν, να υπενθυμίσω ότι στην περίπτωση της Ο.Ν.Ε. -αυτού του κατορθώματος στο οποίο θεωρώ ότι συνέβαλαν όλες οι πολιτικές δυνάμεις και που, βέβαια, κυβέρνηση ήταν η κυβέρνηση του ΠΑ.ΣΟ.Κ.- η Νέα Δημοκρατία άσκησε γόνιμη αντιπολιτευτική πολιτική, στήριξε τα οικονομικά μέτρα της κυβέρνησης προς την κατεύθυνση να πιάσουμε τους όρους του παιχνιδιού της εισόδου στην Οικονομική και Νομισματική Ένωση και σε καμμία περίπτωση, δεν επιχείρησε αυτό το οποίο επιχειρείται σήμερα, το μάδημα της μαργαρίτας μιας οικονομικής πολιτικής, που έχει ως στόχο τον ισολογισμένο προϋπολογισμό του 2010, κάτι το οποίο αποτελεί δέσμευση του ελληνικού κράτους απέναντι στην Ευρωπαϊκή Ένωση. 
Και το λέω αυτό, διότι δεν μπορώ να δεχθώ το γεγονός ότι σε καλύτερες συνθήκες, σε ανάλογες περιπτώσεις, εμείς δίνουμε αυξήσεις, οι οποίες έστω και λίγο ξεπερνούν το μέσο πληθωρισμό, τη στιγμή κατά την οποία, για να πιάσουμε τα όρια της Ο.Ν.Ε., συμφωνήσαμε πολλές φορές σ’ αυτήν την Αίθουσα, να δώσουμε αυξήσεις κάτω από τον πληθωρισμό και βέβαια, μπήκαμε στη Νομισματική Ένωση, με μια αναλογία του εθνικού νομίσματος τέτοια, η οποία ξέρουμε όλοι πολύ καλά πόσο καταστροφική ήταν για την ισορροπία της οικονομίας στη χώρα και για την τσέπη του κάθε μισθωτού, του κάθε πολίτη αυτής της χώρας. 
Κατηγορείται η Κυβέρνηση ότι δεν έχει οικονομικό σχέδιο. Είναι σαφέστατο, όμως, ότι από το 2004, ακολουθείται μια πολύ συγκεκριμένη προοπτική: Η μείωση του ελλείμματος, η έξοδος από την επιτήρηση, στην οποία μπήκαμε χωρίς δική μας ευθύνη, η προοπτική του ισολογισμένου προϋπολογισμού το 2010, με δύο σταθμούς, τους οποίους έχουμε σήμερα μπροστά μας. 
Για πρώτη φορά έχουμε την αύξηση των μισθών του δημόσιου τομέα, χωρίς δανεισμό από τα πλεονάσματα του προϋπολογισμού. Παρακαλώ πολύ, θα «προκαλέσω» πολιτικά: Πότε στο παρελθόν, από τη Μεταπολίτευση και μετά, είδαμε τέτοιο σκηνικό στην Ελλάδα; 
Δεύτερον, έχουμε την είσοδο για πρώτη φορά, σταδιακά και κατά το 1/3, στην προοπτική ενός ενιαίου μισθολογίου για τους δημοσίους υπαλλήλους. Και ενώ αυτό το οποίο επιχειρείται για πρώτη φορά, δεν το στηρίζετε -είναι δικαίωμά σας να κάνετε κριτική για αντιπολίτευση- οφείλω να πω και να θυμίσω από την άλλη πλευρά, την καταστροφική προφητεία για την αύξηση του Φ.Π.Α. μετά τον τελευταίο προϋπολογισμό που ψηφίσαμε, την εγκατάλειψη αυτού του σκηνικού, διότι είδατε ότι η προφητεία σας έπεσε έξω για την αύξηση του Φ.Π.Α. και την καινούργια θεωρία, τη θεωρία που λέει ότι η Κυβέρνηση προσήλθε ενώπιον της οικονομικής ύφεσης, στην οποία φαίνεται ότι μπαίνει, λόγω των αιφνιδιαστικών αυξήσεων του πετρελαίου, ολόκληρος ο κόσμος και η Ευρωπαϊκή Ένωση, χωρίς σχέδιο. Και παρουσιάζετε σ’ αυτήν την Αίθουσα ότι το μόνο σχέδιο και προφητεία, για να μπορέσουμε να γλιτώσουμε από την ύφεση, είναι οι μεγάλες αυξήσεις στο δημόσιο τομέα.
Σας ερωτώ και έρχομαι στη συλλογιστική την οποία είχαμε ακούσει σ’ αυτήν την Αίθουσα πολλά χρόνια πριν: Θέλετε υπέρογκες αυξήσεις –και για εμάς θα ήταν ευχάριστο να τις εξαγγείλουμε- για να καλύψουμε τις υπερκοστολογημένες τιμές των σούπερ μάρκετ; Θέλετε να τροφοδοτήσουμε την ακρίβεια ή θέλετε να την κατεβάσουμε; Θέλετε, δηλαδή, να δώσουμε την ευκαιρία στους πολίτες να μην εξαντλήσουν το δικαίωμα και την επίδοσή τους ως καταναλωτές ή θέλετε να έχουμε μία οικονομική πολιτική με προοπτική το 2010 και να δώσουμε τον αγώνα εναντίον των καρτέλ, όπως ακριβώς το είπατε;
Είναι διλήμματα της πολιτικής, τα οποία είναι εύκολο στην Αντιπολίτευση να τα αποφεύγει, διότι στο κάτω-κάτω δεν κρίνεται για την πολιτική της. Κριθήκατε, όμως, στο παρελθόν και «πέσατε» το 2004, με δύο κορυφαία αιτήματα της κοινωνίας, την ακρίβεια, την οποία προσπαθήσατε να κατευνάσετε  τότε, γιατί σας είχε ξεφύγει, μ’ έναν Υπουργό Εμπορίου ο οποίος κυκλοφορούσε με μία κάμερα πίσω του και έκανε αυτά τα οποία έκανε -έτσι νόμιζε και δεν το λέω υποτιμητικά, αλλά το αποτέλεσμα ήταν θλιβερό για εσάς- και μ’ ένα δεύτερο, τη διάλυση του δημόσιου τομέα σε μία εξαιρετικά αντιπαραγωγική βάση. 
Μας είπατε, λοιπόν, ότι εμείς μπήκαμε στην ύφεση χωρίς προετοιμασία. Θα σας πω, λοιπόν, εκ μέρους της Νέας Δημοκρατίας, ότι η προετοιμασία για την αντιμετώπιση της ύφεσης και της φτώχειας –κάνω μία παρένθεση για να πω ότι η φτώχεια υπάρχει σε όλο τον κόσμο, υπερβάλλουσα φτώχεια, απόλυτα ισοπεδωμένη στον πρώην υπαρκτό σοσιαλισμό, που είναι ανύπαρκτος πλέον- γίνεται με ουσιαστικά έργα. Αυτή η Κυβέρνηση, χρησιμοποιώντας τον όρο των συγχρηματοδοτούμενων έργων, αύξησε ουσιαστικά τη δυνατότητα και το δυναμισμό των δημόσιων δαπανών. Αυτή η Κυβέρνηση, εξασφάλισε 22.000.000.000 για τη στήριξη της αγροτικής πολιτικής μέχρι το 2013. Αυτή η Κυβέρνηση, εξασφάλισε και δεσμεύτηκε για το 80% του Ε.Σ.Π.Α., του τελευταίου χρηματοδοτικού πρωτόκολλου της Ευρωπαϊκής Ένωσης προς την Ελλάδα, να πάει στην περιφέρεια. 
Αυτά τα έργα είναι δουλειά για την περιφέρεια, είναι στήριξη των αγροτών, είναι θέσεις εργασίας, είναι ακαθάριστο εγχώριο προϊόν, είναι ισολογισμένος προϋπολογισμός έως το 2010, είναι προοπτική για τη χώρα. Αυτή είναι η αντιμετώπιση της ύφεσης. Εάν η αντιμετώπιση της ύφεσης είναι να δανειστούμε για να δώσουμε 10 ευρώ παραπάνω σήμερα και να χρεώσουμε τις επόμενες γενιές, σας λέω ότι το μοντέλο απέτυχε. Και όχι μόνο απέτυχε στον πολιτικό διάλογο εδώ, αλλά απέτυχε και στα εκλογικά του αποτελέσματα, διότι υποστήκατε  τρεις αλλεπάλληλες ήττες τα τελευταία τέσσερα χρόνια. 
Δεν αντιλαμβάνεστε ως κόμμα της Αξιωματικής Αντιπολίτευσης ότι πρέπει να αλλάξετε ρότα και κριτική και να παρουσιάσετε ένα εξαιρετικά διαφορετικό μοντέλο, συνυφασμένο με την Ευρωπαϊκή Ένωση; Γιατί κατηγορείτε τον Πρωθυπουργό ότι έκανε προτάσεις στην Ευρωπαϊκή Ένωση; Γιατί, δηλαδή, κατηγορείτε την Ελλάδα ότι προσπαθεί να πάρει ένα πρωταγωνιστικό ρόλο, στο μέγεθος των χωρών της μεσογειακής λεκάνης, στην Ευρωπαϊκή Ένωση και να αλλάξει τη ρότα της οικονομικής πολιτικής;
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
Κατηγορείτε τη Κυβέρνηση –και έχετε κάθε λόγο να το κάνετε, διότι δεν έχετε και τίποτε άλλο να κάνετε εξάλλου- για το γεγονός ότι οι αυξήσεις των τιμολογίων των Δ.Ε.Κ.Ο. είναι οι μεγάλοι υπεύθυνοι για την αύξηση του κοστολογίου της ζωής. Ξεχνάτε όμως να πείτε ότι το 48% των ρολογιών της Δ.Ε.Η., δεν έχει υποστεί αύξηση τα τελευταία δύο χρόνια, ξεχνάτε να πείτε δηλαδή ότι η αύξηση στη Δ.Ε.Η., αφορά τις μεγάλες καταναλώσεις. Και, βεβαίως, έχετε δίκιο για το γεγονός ότι σε αυτήν τη κρίσιμη στιγμή, η απαίτηση του διοικητού της Δ.Ε.Η. για απελευθέρωση των τιμολογίων μοιάζει μια παράφωνη εστία φωνής. Αλλά η απόφαση δεν ανήκει σ’ αυτόν. Ανήκει στη Κυβέρνηση. 
Εισοδηματική πολιτική και στήριξη των κατώτερων μισθωτών και εισοδημάτων της χώρας αυτής, δεν είναι μόνο τι δίνουμε. Είναι και τι δεν παίρνουμε. Γιατί ξεχάσατε ότι μειώσαμε τους συντελεστές φορολογίας και για τις ατομικές επιχειρήσεις και για τους ίδιους τους μισθωτούς, ότι τρία εκατομμύρια πολίτες αυτής της χώρας δεν πληρώνουν, δεν κάνουν καν ουσιαστικά δήλωση φορολογική, ότι μειώσαμε τους συντελεστές για τις ανταλλαγές των περιουσιών της γονικής παροχής και μεταξύ των πολιτών, ότι αυξήσαμε το Ε.Κ.Α.Σ. πολύ πάνω από τον πληθωρισμό, ότι δώσαμε το Λ.Α.Φ.Κ.Α. πίσω και ότι κάναμε ό,τι μπορούσαμε στα πλαίσια των δυνατοτήτων αυτής της χώρας και με την προοπτική να μη δανειζόμαστε τώρα, για να χρεώνουμε τους επόμενους και στον ισολογισμένο προϋπολογισμό του 2010 να προσφέρουμε αυτά που μπορούμε. 
Εγώ δέχομαι για την οικονομία του χρόνου ότι η Αντιπολίτευση οφείλει και πρέπει, τουλάχιστον, στην εισοδηματική πολιτική, να ζητάει περισσότερα. Οφείλετε όμως να αποδεχθείτε ότι αυτή η Κυβέρνηση διαθέτει μέτρο, διαθέτει πολιτική στόχευση, διαθέτει αν το θέλετε, ένα επίπεδο οικονομικής πολιτικής της χώρας και αποτελεσμάτων, τα οποία προσβλέπει κατάματα και τα οποία τα έχει δηλώσει στη Βουλή. Έχει δεσμευτεί στους Έλληνες πολίτες. Και βεβαίως δεν μπορούμε σήμερα, τη δύσκολη συγκυρία την οποία ζούμε, να τη χρησιμοποιούμε ως το μεγαλύτερο παράδειγμα αποτυχίας μιας οικονομικής πολιτικής στην προοπτική των επομένων χρόνων. Ο στόχος της οικονομικής πολιτικής, ευρύτερα για το δημόσιο τομέα, αλλά και της πολιτικής αυτής της Κυβέρνησης, είναι να εκσυγχρονιστεί ο δημόσιος τομέας, να γίνει πιο παραγωγικός, να γίνει πιο σύγχρονος, να γίνει περισσότερο ψηφιακός, να αισθάνονται οι υπάλληλοι του δημοσίου ότι υπηρετούν τον πολίτη, να συμφιλιώσουμε το δημόσιο με το μέσο πολίτη, διότι αισθάνεται πάρα πολλές φορές και πολύ περισσότερες φορές στο παρελθόν ότι δεν είχε τη δυνατότητα να τύχει των καλύτερων υπηρεσιών. Και τέλος, να προσφέρουμε μια καλύτερη ποιότητα ζωής. 
Δεν δέχομαι την καχυποψία της Αντιπολίτευσης ούτε την έλλειψη των επιχειρημάτων. Δεν δέχομαι επίσης ότι αυτή η Κυβέρνηση δεν είναι μια κυβέρνηση του μεσαίου χώρου. Αντλούμε τη δύναμη από τους πολίτες και οφείλουμε να την επιστρέψουμε με αποδεδειγμένη, υπαρκτή και αποτελεσματική πολιτική. 
Αυτή η Κυβέρνηση δεν έχει καμμία δέσμευση, ούτε οικονομική ούτε κοινωνική. Αντιμετωπίζουμε εξίσου τους πολίτες αυτής της χώρας και προσπαθούμε να ισορροπήσουμε μεταξύ αυτών που έχουν και αυτών που δεν έχουν, μεταξύ αυτών που έχουν τη δυνατότητα να έχουν μεγάλες επιχειρήσεις, να διευκολύνουμε το έργο τους για να πετύχουμε το μεγάλο στόχο της μείωσης της ανεργίας και από την άλλη πλευρά, να μπορέσουμε να δώσουμε στους πολίτες αυτής της χώρας, αυτά τα οποία τους αξίζουν. 
Κατά τα άλλα, εκτός από τα οικονομικά καρτέλ τα οποία οφείλουμε να αντιμετωπίσουμε σ’ αυτήν τη χώρα κατά τον καλύτερο τρόπο θα πρέπει να ενισχύσουμε την Επιτροπή Ανταγωνισμού και να της δώσουμε τη δυνατότητα να ανακαλύψει και άλλα καρτέλ εκεί και όπου υπάρχουν. Αλλά να θυμόμαστε ότι το πρώτο καρτέλ ήταν η συμφωνία συγκεκριμένης ομάδας σούπερ-μάρκετ με τον πρώην Υπουργό Οικονομικών τον κ. Χριστοδουλάκη, προεκλογικά να πωλούν κάτω από τη τιμή κόστους με πιστωτικά στο τέλος του χρόνου, για να μειωθεί τεχνητά και εις βάρος της φορολογίας του ελληνικού κράτους, το τότε κόστος, για να αντιμετωπίσετε την ακρίβεια. Να πούμε ότι είναι η πρώτη φορά που ακούστηκε η λέξη οικονομικό καρτέλ σ’ αυτήν τη χώρα. Και να πούμε βέβαια ότι παραλάβαμε μία Επιτροπή Ανταγωνισμού με τέσσερα άτομα και τώρα έχει πενήντα. Και αν χρειαστεί να τα κάνει και εκατό για να είναι πιο αποτελεσματικά, θα το κάνουμε. 
Θα το κάνουμε γιατί είναι μικρή η χώρα. Είναι εύκολο να σταθούν τα καρτέλ σε μια τόσο μικρή χώρα. Δηλαδή, είναι πολύ εύκολο να παραβούμε τους όρους του ανταγωνισμού. Είναι πολύ δύσκολο όμως για όλους εμάς, να συμφωνήσουμε ποια είναι τα όρια του κέρδους και της αισχροκέρδειας και να βάλουμε εκείνους τους όρους του παιχνιδιού, που θα φέρουν την Ελλάδα σε καλύτερο επίπεδο σε ό,τι αφορά την ακρίβεια. Διότι η κριτική την οποία ακούμε για την ακρίβεια, δεν έχει προτάσεις. Δεν μας έχετε πει την άποψή σας για το πού τελειώνουν τα όρια του κέρδους και αρχίζουν τα όρια της αισχροκέρδειας. Δεν το έχει λύσει ούτε η Ευρωπαϊκή Ένωση. Και βεβαίως δεν το κάνατε ούτε και εσείς όταν ήσασταν Κυβέρνηση. 
Απέναντι, λοιπόν, στα οικονομικά καρτέλ, εσείς ασχοληθείτε με το δικό σας πολιτικό καρτέλ, ασχοληθείτε με το εάν θέλετε να μας αντιμετωπίσετε μόνοι σας ή με παρέα, ασχοληθείτε με τα ιδεολογικά και πολιτικά σας αδιέξοδα. Στηρίξτε αυτήν την Κυβέρνηση με την κριτική σας και με την αρνητική σας ψήφο, αλλά και με προτάσεις. Διότι οι άναρθρες κραυγές στο πολιτικό σκηνικό, πρέπει να ξέρετε ότι δεν οδηγούν ψηλά αλλά μάλλον σε χαμηλό πέταγμα.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης.
ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
Κύριε Υφυπουργέ, εμείς στο Λαϊκό Ορθόδοξο Συναγερμό είμαστε πρακτικοί άνθρωποι και πιστεύουμε ότι μετά από κάθε μαραθώνια συζήτηση που γίνεται στη Βουλή, πρέπει να υπάρχει και ένα απτό αποτέλεσμα. Και με βάση τα όσα άκουσα από εσάς αλλά και όσα άκουσα από τους συναδέλφους των άλλων παρατάξεων, βγαίνει μια αλήθεια, ένα συμπέρασμα, ότι πρέπει ο δημόσιος τομέας στην Ελλάδα να μειωθεί. Δηλαδή, οι επτακόσιες επτά χιλιάδες δημόσιοι υπάλληλοι, θα πρέπει  να μειωθούν και ταυτόχρονα οι εναπομείναντες να αρχίσουν να αμείβονται πολύ καλύτερα. 
Άρα, λοιπόν, σας πληροφορώ ότι ήδη ο αγαπητός συνάδελφος κ. Βορίδης, έχει λάβει εντολή από το κόμμα μας, να ετοιμάσει μια πρόταση νόμου την οποία ευελπιστούμε ότι όλοι θα συνυπογράψετε, διότι όλοι εδώ μέσα συνομολογήσατε ότι είστε αλληλέγγυοι στην πρόταση που κατέθεσε ο Λαϊκός Ορθόδοξος Συναγερμός περί μείωσης του υπερτροφικού δημόσιου τομέα. Διαφορετικά, θα είστε ανακόλουθοι όσον αφορά τις πράξεις σας. Διότι με τα λόγια συναινέσατε στη γραμμή του Λαϊκού Ορθόδοξου Συναγερμού και αυτό είναι μια πρόοδος. Μην περιμένετε, λοιπόν, να γίνουμε κυβέρνηση για να κάνουμε ορισμένα πράγματα. Μπορείτε και εσείς τώρα, να προχωρήσετε στη σωστή κατεύθυνση.
Όμως θα μου επιτρέψετε, αγαπητοί συνάδελφοι, να πω το εξής. Το Βατερλό της σημερινής Κυβέρνησης είναι διπλό και βρίσκεται εν εξελίξει. 
Το ένα είναι το Βατερλό της ακρίβειας. Κατεβάστε όσα νομοσχέδια θέλετε για την εισοδηματική πολιτική. Πείτε για πραγματικές αυξήσεις. Πείτε γι’ αυξήσεις 2,5% + 2%. Ό,τι θέλετε πείτε. Η πραγματικότητα είναι ότι η ακρίβεια κυριολεκτικά κατατρώει το οικογενειακό εισόδημα. Αυτό είναι το ένα Βατερλό της Κυβερνήσεώς σας. 
Το άλλο Βατερλό, είναι στο μέτωπο της φτώχειας. Διότι καλά μιλάμε για εισοδήματα, αλλά πρέπει να ξέρουμε ότι υπάρχουν και οι κολασμένοι αυτής της χώρας. Και οι κολασμένοι, είναι οι άνθρωποι που έχουν ατομικό εισόδημα κάτω από 5.910 ευρώ αναφερόμενος στο όριο φτώχειας ανά άτομο ή κάτω από το επίπεδο των 12.500 ευρώ, αναφερόμενος σε μια οικογένεια με δύο ενήλικες και δύο εξαρτώμενα ανήλικα μέλη.
Άρα, λοιπόν, θα πρέπει να συνυπολογίσουμε και την ακρίβεια και τη φτώχεια, όταν μιλάμε για εισοδηματική πολιτική. Εσείς το συνυπολογίσατε; Το συνυπολογίσατε εγώ θα πω. Και τι κάνατε; Κάνατε ένα Εθνικό Ταμείο Κοινωνικής Συνοχής. Το έχετε εξαγγείλει τέσσερις φορές. Θα το εξαγγείλει ο κ. Αλογοσκούφης –μαθαίνουμε- και πέμπτη φορά. Θα το εξαγγείλει και έκτη φορά, μόνο που θα μείνει σε επίπεδο εξαγγελιών. Γιατί; Διότι υπάρχει μία τεράστια αοριστία όσον αφορά τους πόρους, όσον αφορά τους δικαιούχους του ταμείου αυτού και βεβαίως -θα μου επιτρέψετε να πω- και όσον αφορά τα προγράμματα που θα προωθεί το Εθνικό Ταμείο Κοινωνικής Συνοχής. 
Μου θυμίζει δε το Εθνικό Ταμείο Κοινωνικής Συνοχής, το διαβόητο πλέον, που έγινε γεφύρι της Άρτας, ταμείο, το Ειδικό Ταμείο Κοινωνικής Αλληλεγγύης, το οποίο υποτίθεται ότι και αυτό θα το είχατε συστήσει στην προοπτική καταπολέμησης της ανεργίας. Αυτό το ταμείο, ο νόμος του οποίου έγινε στις αρχές του 2007, σας ερωτώ, κύριε Υφυπουργέ, γιατί ακόμα δεν έχει συσταθεί; Γιατί ακόμα δεν έχει λειτουργήσει; Εξαγγέλλετε απλώς πράγματα, γιατί βλέπετε το πρόβλημα το οποίο, το δείτε, δεν το δείτε εσείς, λίγο μας ενδιαφέρει, γιατί το βιώνει ο ίδιος ο πολίτης. Αλλά δεν υποτιμάτε τη νοημοσύνη των πολιτών, τη στιγμή που μιλάτε για ταμεία επί ταμείων, τα οποία όμως σε κάθε περίπτωση δεν ενεργοποιούνται; Αυτό είναι ένα πρόβλημα το οποίο θα πρέπει να απαντηθεί εκ μέρους σας. 
Έρχομαι στο ζήτημα της φτώχειας, που συναρτάται άμεσα με το εισόδημα και το επίπεδο διαβίωσης των πολιτών.  Θα κομίσω γλαύκας εις Αθήνας, εάν πω ότι το ποσοστό των Ελλήνων που είναι κάτω από το όριο της φτώχειας είναι στο 20,5%. Δηλαδή, αγαπητοί συνάδελφοι, είναι δύο εκατομμύρια διακόσιες χιλιάδες συνέλληνες κάτω από το όριο της φτώχειας και κάθε χρόνο, προστίθενται εκατό χιλιάδες. Αντί δηλαδή να αμβλυνθεί, οξύνεται το φαινόμενο. Θα μου επιτρέψετε όμως, να μη μείνω σ’ αυτήν τη στείρα κριτική γενικά περί φτώχειας αλλά να δώσω κάποια ποιοτικά στοιχεία του φαινομένου αυτού, που είναι αρκετά ενδιαφέροντα. 
Ποιοτικό στοιχείο πρώτο: Η φτώχεια εμφανίζεται ιδιαίτερα οξυμένη όσον αφορά τα άκρα των οικογενειών. Και για να γίνω περισσότερο σαφής, οξύνεται ιδιαίτερα το φαινόμενο, όταν αναφερόμαστε στην μονογονεϊκή οικογένεια, που είναι γύρω στις εκατόν τριάντα χιλιάδες με την τελευταία απογραφή, αν δεν κάνω λάθος, και στο άλλο άκρο που είναι οι πολυμελείς οικογένειες, δηλαδή αυτές που έχουν τρία παιδιά και άνω, που είναι γύρω στις εκατόν εννιά χιλιάδες με την τελευταία απογραφή. Ποιο είναι όμως το ενδιαφέρον στοιχείο; Διότι αυτό είναι το λογικό. Μια πολυμελής οικογένεια ή μια μονογονεϊκή οικογένεια, να πλήττεται από το φαινόμενο της φτώχειας, από την έξαρση του φαινομένου αυτού. Ποιο είναι όμως το ενδιαφέρον στοιχείο; Το ενδιαφέρον στοιχείο είναι ότι αρχίζει πλέον η κρίση να ακουμπά και την κλασική ελληνική οικογένεια, δηλαδή αυτή που αποτελείται από τους δυο γονείς, άντε να υπάρχει και τρίτος ενήλιξ και δυο ανήλικα εξαρτώμενα παιδιά. Άρα, λοιπόν, τι σημαίνει; Ότι η φτώχεια αρχίζει να κλονίζει πλέον, να πλήττει τον σκελετό της ελληνικής οικογένειας, της ελληνικής κοινωνίας. Άρα, όλοι καταλαβαίνουμε τα προβλήματα κοινωνικής συνοχής, που εκπηγάζουν από μια τέτοια ζοφερή πραγματικότητα.
Θα σας δώσω ένα δεύτερο ποιοτικό στοιχείο που εξηγεί το πρώτο, δηλαδή γιατί υπάρχει αυτή η όξυνση του φαινομένου της φτώχειας. Διότι, κύριε Υφυπουργέ, ο δείκτης ανισότητας στην κατανομή του εισοδήματος, είναι καταλυτικός. Τι λέει αυτός ο δείκτης, τον οποίον δεν μπορείτε να αμφισβητήσετε; Λέει ότι όσον αφορά το ποσοστό του εθνικού εισοδήματος που καρπώθηκε το πλουσιότερο 20% τμήμα του πληθυσμού, είναι 6,1 φορές μεγαλύτερο από το ποσοστό του εθνικού εισοδήματος, που καρπώθηκε το φτωχότερο 20% του πληθυσμού. 
Άρα καταλαβαίνετε ότι κάποιοι εξαπλασίασαν το εισόδημά τους και κάποιοι άλλοι αντιστοίχως, υπέστησαν αυτήν τη δραματική μείωση.
Θα σας δώσω και κάποια άλλα ενδιαφέροντα στοιχεία, που  τα άκουσα και στην επιτροπή από τον κ. Αλογοσκούφη. Πλέον συνομολογείτε και συνομολογούμε όλοι, την ανικανότητα του κοινωνικού κράτους. Διότι ποιον άλλον όρο θα μπορούσε να χρησιμοποιήσει κάποιος, όταν μετά τις κοινωνικές μεταβιβάσεις που γίνονται, μόνο το 13% αυτών που βρίσκονται κάτω από το όριο της φτώχειας, ανεβαίνουν πάνω από αυτό το όριο; Και βεβαίως αν το συγκρίνουμε με την Ευρωπαϊκή Ένωση, που μετά τις κοινωνικές μεταβιβάσεις βγαίνει πάνω από το όριο της φτώχειας το 38,5%, μπορούμε να καταλάβουμε την ανικανότητα και την αναπηρία του κοινωνικού κράτους στην Ελλάδα.
Θα σας πω και ένα άλλο στοιχείο, το οποίο αποτελεί ντροπή για τη σύγχρονη Ελλάδα. Κύριε Υφυπουργέ, εκατό χιλιάδες Έλληνες ζουν με συσσίτια, δηλαδή, με συσσίτια, που παίρνουν από φιλανθρωπικούς συλλόγους, από το φιλανθρωπικό δίκτυο της εκκλησίας, από τους ξενώνες που έχουν διάφοροι δήμοι. Και έτσι αυτοί οι άνθρωποι, προσπαθούν να τα βγάλουν πέρα. Είναι εκατό χιλιάδες συνέλληνες, που νοιώθουν να καταπατάται σε καθημερινή βάση η ανθρώπινη αξιοπρέπειά τους. Προσέξτε το εξής στοιχείο: Το κόστος των συσσιτίων, δίδεται όπως ξέρετε από δωρεές των μεσαίων στρωμάτων της ελληνικής κοινωνίας.  Όμως η κρίση, η ακρίβεια, η φτώχεια, αρχίζουν και πλήττουν και τα μεσαία στρώματα της ελληνικής κοινωνίας. Αυτό στην πράξη, σημαίνει ότι οι δωρεές που εκμαιεύονταν από τα μεσαία κοινωνικά στρώματα, θα αρχίζουν δραματικά σταδιακά να συρρικνώνονται. Άρα ακόμη περισσότερο, θα βιώνουμε αυτήν την πραγματικότητα των κολασμένων ανθρώπων στην πατρίδα μας.
Σκέφτομαι τους συνέλληνες, που πίστεψαν τα λεχθέντα προεκλογικώς από τον αξιότιμο Πρωθυπουργό της χώρας. Τι είχε πει τότε ο Πρωθυπουργός ως προσωπικό του στοίχημα; Επανίδρυση του κράτους. Τίποτε δεν προχώρησε. Ευημερία. Μόνο ευημερία δεν υπάρχει. Κάθε χρόνο προστίθενται εκατό χιλιάδες νεόπτωχοι. Δεν χρειάζεται μεγάλο μυαλό, για να καταλάβει κάποιος την αφερεγγυότητα των πρωθυπουργικών λόγων. Είχε μιλήσει και για ασφάλεια. Πώς ο οικογενειάρχης ο Έλληνας, να νοιώσει ότι βιώνει σε ένα περιβάλλον οικονομικής και κοινωνικής ασφάλειας και ευστάθειας, όταν πλανάται το φάσμα της ανεργίας, το φάσμα της ακρίβειας, όταν το παραμικρό που μπορεί να τους συμβεί στη ζωή, μπορεί να φέρει και αυτόν και την οικογένειά του, κάτω από το όριο της φτώχειας;
Άρα, ο αξιότιμος Πρωθυπουργός της χώρας και η Κυβέρνησή του, έχουν χάσει ένα προσωπικό στοίχημα, διότι οι Έλληνες εμπιστεύτηκαν τον κ. Καραμανλή, γιατί είχαν βιώσει μια πασοκική πραγματικότητα, που ούτε το ίδιο το ΠΑ.ΣΟ.Κ. θέλει να την θυμάται, δηλαδή, την πολιτική Σημίτη. Έτσι οι Έλληνες, στράφηκαν σε μια εναλλακτική λύση. Αλλά έπεσαν από τη Σκύλα στη Χάρυβδη. Αυτή είναι η πραγματικότητα. 
Επιτρέψτε μου να πω και κάτι ακόμα, αναφερόμενος στο θέμα της ακρίβειας.
Ξέρετε το πρόβλημά σας είναι το εξής, ότι ενώ ιδεολογικά είστε υπέρ της απελευθέρωσης της αγοράς και του ανταγωνισμού –και μπορούμε να συμφωνήσουμε εδώ- παράλληλα δεν κατανοείτε κάτι, ότι στην παρούσα συγκυρία, στην παρούσα οικονομική πραγματικότητα της Ελλάδος, δεν μπορεί να λειτουργήσει αυτό, δηλαδή η ελεύθερη αγορά και ο ανταγωνισμός, διότι πολύ απλά είναι ένα ατελές, ένα αταίριαστο για την ελληνική πραγματικότητα σύστημα, λόγω της ολιγοπωλιακής συγκρότησης της οικονομίας μας.
Άρα, λοιπόν, τη στιγμή που η ίδια μας η οικονομία είναι ολιγοπωλιακή, πώς περιμένετε να λειτουργήσει αυτός ο ανταγωνισμός; Άρα, τι κάνετε; Παλινωδείτε συνεχώς, μιλάτε για αγορανομία, νέα αγορανομία, για παγώματα τιμών, για διατιμήσεις και παράλληλα εμφανίζεστε ως υποστηρικτές του δόγματος της ελεύθερης αγοράς, της ελεύθερης οικονομίας και του ανταγωνισμού. 
Ξέρετε, θα πρέπει το παρελθόν να μας διδάξει κάποια πράγματα. Τι μπορεί να μας διδάξει; Ότι εβδομήντα πέντε επιχειρήσεις είναι αυτές που ελέγχουν το 80% των προϊόντων ευρείας λαϊκής κατανάλωσης. Εβδομήντα πέντε επιχειρήσεις! Και εγώ σας ερωτώ: Δεν μπορεί να ασκηθεί ένας ασφυκτικός έλεγχος επί των εβδομήντα πέντε αυτών επιχειρήσεων; Να το πω με άλλα λόγια διαφορετικά, δεν πρέπει να υπάρξει μια στενή παρακολούθηση των επιχειρήσεων αυτών; Να το πω πάλι διαφορετικά, δεν πρέπει να έχουν την αίσθηση διαρκούς επιτήρησης αυτές οι εβδομήντα πέντε επιχειρήσεις; Διότι όταν …
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε, τελειώνω.
… όταν θα αισθάνονται πίσω τους την ανάσα του κρατικού ελέγχου, τότε κατά έμμεσο τρόπο, θα χαλιναγωγούν και τις τιμές της αγοράς και έτσι θα έχουμε μια σταθερότητα τιμών. Τι έχετε καταφέρει ή ποιος κίνδυνος υπάρχει; Να μετατρέψετε την Ελλάδα σε Αφρική! 
Ευχαριστώ πολύ.
(Χειροκροτήματα από την πτέρυγα του  Λαϊκού Ορθόδοξου Συναγερμού)
ΠΡΟΕΔΡΕΥΩΝ (Αναστάσιος Νεράντζης): Επανερχόμαστε τώρα στον κατάλογο των αγορητών επί της αρχής.
Το λόγο έχει ο Βουλευτής του ΠΑ.ΣΟ.Κ. κ. Ιωάννης Κουτσούκος.
ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
Αγαπητές κυρίες και κύριοι συνάδελφοι, μιλάμε σήμερα για την εισοδηματική πολιτική στο δημόσιο, ένα νομοσχέδιο με ιδιαίτερη σημασία, μια και καθορίζει τις αυξήσεις για τους εργαζομένους στο δημόσιο, στα νομικά πρόσωπα δημοσίου δικαίου και τους Ο.Τ.Α., τις αυξήσεις των συντάξεων. Κυρίως, όμως, η εισοδηματική πολιτική που καθορίζει η Κυβέρνηση, αποτελεί πιλότο για τις αυξήσεις στο γενικότερο κύκλο της οικονομίας και προσδιορίζει σ’ ένα μεγάλο βαθμό τις εξελίξεις.
Νομίζω ότι η Κυβέρνηση και σ’ αυτόν το χώρο, το χώρο των δημοσίων υπαλλήλων, έχει επιδείξει τη μέγιστη ανακολουθία σε σχέση με τις δεσμεύσεις της. Μου έκανε εντύπωση το γεγονός ότι τόσο ο εισηγητής της Νέας Δημοκρατίας, ο Κοινοβουλευτικός της Εκπρόσωπος –αξιόλογοι κατά τα άλλα συνάδελφοι- όσο και ο Υπουργός, ξέχασαν –γιατί δεν φαντάζομαι ότι δεν γνωρίζουν- την προσωπική δέσμευση του Πρωθυπουργού, το Νοέμβριο του 2004, κύριε Υφυπουργέ, στο Συνέδριο της Α.Δ.Ε.Δ.Υ.. Αν δεν την έχετε, να σας τη στείλω να τη διαβάσετε. 
Είπε στο Σώμα των συνέδρων: «από τις αρχές του 2005, ξεκινάμε τη συζήτηση για την εφαρμογή ενός νέου μισθολογίου στο δημόσιο». Ο κύριος Πρωθυπουργός τότε, με νωπή τη λαϊκή εντολή, καλλιεργούσε ακόμη ένα κλίμα προσδοκιών σ’ όλους τους Έλληνες πολίτες και κατά συνέπεια και στους εργαζόμενους και τους συνταξιούχους του δημοσίου.
Ήταν ένα κλίμα που διαψεύστηκε όμως, γιατί και τα τρία χρόνια που ακολούθησαν, το 2005, το 2006 και το 2007, ακολούθησε μία πολιτική λιτότητας με αυξήσεις μικρότερες από τον πληθωρισμό. Και όχι μόνο αυτό, αλλά αγνόησε και το θεσμικό πλαίσιο των συλλογικών διαπραγματεύσεων στο δημόσιο, ένα θεσμικό πλαίσιο, που έδινε τη δυνατότητα μέσα από το διάλογο να προσδιοριστούν οι άξονες, οι αρχές και οι στόχοι μιας νέας πολιτικής στο δημόσιο, που θα αύξαινε από τη μία μεριά τα εισοδήματα, αλλά και από την άλλη, θα εξορθολόγιζε ένα μισθολογικό πλαίσιο, το οποίο δεν υπακούει πάντα σε κανόνες ορθολογικής διαχείρισης των δημόσιων πόρων. 
Και θα πρέπει να σας θυμίσω, μια και στο Βήμα να μην πω ότι είπατε ψέματα, δεν είπατε την αλήθεια πάντως, ότι το ΠΑ.ΣΟ.Κ. με τους Πρωθυπουργούς του, τον Ανδρέα Παπανδρέου το 1985 και τον Κώστα Σημίτη το 1997 και το 2003, έκανε μετά από διάλογο με την Α.Δ.Ε.Δ.Υ. τρία μισθολόγια, τα οποία χαιρέτισαν τότε οι δημόσιοι υπάλληλοι, γιατί κάθε φορά που γίνεται μισθολόγιο αυξάνουν οι βασικοί μισθοί. Κατά συνέπεια αυξάνονται οι συνολικές αποδοχές και αυξάνονται και οι συντάξιμες αποδοχές. 
Και μια και είστε επί των Οικονομικών, κύριε Υπουργέ, πρέπει να δείτε -και να πείτε στους συνεργάτες σας να το εξετάσουν- ότι κάθε φορά που γίνεται μισθολόγιο -και σας προτρέπω να δείτε αυτά τα τρία παραδείγματα- η επιβάρυνση στον προϋπολογισμό είναι περίπου τριπλάσια από μία εισοδηματική πολιτική. Έχει ευρύτερες συνέπειες το να κάνεις ένα μισθολόγιο στο δημόσιο. Απαιτεί μια γενναία πολιτική, την οποία φυσικά δεν έχει η Κυβέρνησή σας. Αυτή είναι η πραγματικότητα κι αυτήν την πραγματικότητα δεν μπορείτε να τη διαψεύσετε, όσα επιχειρήματα και να επιστρατεύσετε.
Άκουσα με έκπληξη τον εισηγητή της Νέας Δημοκρατίας στην προσπάθειά του να δικαιολογήσει τις ανακολουθίες της Κυβέρνησης να επικαλείται τη δυσμενή οικονομική κατάσταση και την αύξηση της τιμής του πετρελαίου. Φαντάζομαι, αγαπητοί συνάδελφοι, ότι λίγα μαθηματικά ξέρουμε όλοι μας. Θέλω να σας θυμίσω ότι το 2000 το βαρέλι το πετρέλαιο είχε 60 δολάρια, η ισοτιμία με το ευρώ ήταν 1,2. Άρα είχε 72 ευρώ το βαρέλι. Και σήμερα έχει περίπου 115 –εκεί κινείται-  η ισοτιμία είναι 0,62, άρα το βαρέλι έχει 71,93 ευρώ. Δηλαδή είναι και φθηνότερο. 
ΚΩΝΣΤΑΝΤΙΝΟΣ ΑΓΟΡΑΣΤΟΣ: Το 2000; Κάποιο λάθος κάνετε. 
ΓΙΑΝΝΗΣ ΚΟΥΤΣΟΥΚΟΣ: Αν κάνω λάθος να με διαψεύσετε.
ΚΩΝΣΤΑΝΤΙΝΟΣ ΑΓΟΡΑΣΤΟΣ: Σας διαψεύδω. Κάνετε λάθος.
ΓΙΑΝΝΗΣ ΚΟΥΤΣΟΥΚΟΣ: Εκείνο που έχει σημασία όμως είναι ότι η ανατίμηση του ευρώ από τη μια πλευρά και το γεγονός ότι το ΠΑ.ΣΟ.Κ. κατοχύρωσε την οικονομία της χώρας εντάσσοντάς την στην Ο.Ν.Ε. έχει απορροφήσει σ’ ένα μεγάλο βαθμό τις αυξήσεις στο πετρέλαιο. Ο μόνος που κερδίζει σε βάρος του καταναλωτή που πληρώνει τη μεγάλη αύξηση της βενζίνης είναι το κράτος με την αύξηση των εσόδων από το Φ.Π.Α., από τον ειδικό φόρο κατανάλωσης και φυσικά οι εταιρείες των πετρελαιοειδών και τα διυλιστήρια.
Με αυτά, λοιπόν, τα έωλα επιχειρήματα έρχεστε να δικαιολογήσετε γιατί ασκείτε μια πολιτική λιτότητας. Και επίσης νομίζω ότι ξέρετε τη στοιχειώδη αριθμητική του μέσου όρου, για να καταλάβετε ότι το 2,5% από 1-1-2008 και το 2% από 1-10-2008 δεν κάνουν, κύριε Υπουργέ, 4,5% σε ετήσια βάση. Κάνουν μεσοσταθμικά 2,59%. Κάντε το σας παρακαλώ. 
Εδώ για τι επιχειρείτε να μας πείσετε; Επιχειρείτε να μας πείσετε ότι το 2,5% + 2% κάνει 9,2% για να μας θυμίσετε την αλήστου εποχής μαθηματική εξίσωση του κ. Μητσοτάκη, το 0+0=14 με το οποίο γέλαγε όλος ο κόσμος. Με αυτά τα επιχειρήματα προσπαθείτε να πείσετε για μια πολιτική, η οποία είναι ανακόλουθη κι η οποία συνεχώς υποβαθμίζει το βιοτικό επίπεδο των εργαζομένων στο δημόσιο.
Έχει σε όλα τα επίπεδα καταγραφεί η δημιουργία νεόπτωχων και το άνοιγμα της ψαλίδας, εκεί δηλαδή που είπατε ότι θα κάνετε σύγκλιση. Υπάρχει η σχετική μελέτη του Ινστιτούτου Εργασίας της Γ.Σ.Ε.Ε., Α.Δ.Ε.Δ.Υ., που λέει ότι ο παραγόμενος πλούτος δεν μοιράζεται αναλογικά σ’ αυτούς που τον παράγουν. 
Σας έχουμε καταθέσει εδώ στοιχεία που δείχνουν ότι κάθε ελληνική οικογένεια επιβαρύνεται επιπλέον 350 ευρώ το μήνα από την ακρίβεια. Κι ακούσαμε και το επιχείρημα ότι δεν δίνετε μεγάλες αυξήσεις για να συγκρατήσετε την ακρίβεια! Δηλαδή, μην πάνε οι δημόσιοι υπάλληλοι στα σούπερ μάρκετ κι αυξηθούν οι τιμές! Αυτά τα ακούσαμε εδώ, από το Βήμα της Βουλής. Να μην τρελαθούμε, δηλαδή! Γιατί κάθε φορά που ο κ. Φώλιας ανακοινώνει μέτρα –σαράντα ένα, δέκα, πενήντα ένα κ.ο.κ.- αυξάνονται οι τιμές. Και μας λέτε ότι δεν έχουμε προτάσεις.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Οι προτάσεις είναι πάρα πολύ καθαρές: αναδιανομή εισοδήματος με πραγματικές αυξήσεις πάνω από τον πληθωρισμό, με μείωση του συντελεστή φορολογίας στην άμεση φορολογία -που τον αυξήσατε- και  επί του παρόντος με μείωση των τιμών. 
Είστε δέσμιοι των καρτέλ, αλλιώς θα τα καλούσατε να μειώσουν τις τιμές γιατί έχουν κάνει κατάχρηση της δεσπόζουσας θέσης τους στην αγορά και βεβαίως θα μειώνατε τις τιμές στις δημόσιες υπηρεσίες και στις Δ.Ε.Κ.Ο. που ελέγχετε. Υπάρχουν προτάσεις, αλλά δεν θέλετε γιατί άλλη είναι η πολιτική σας. 
Ευχαριστώ, κύριε Πρόεδρε. 
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος του ΠΑ.ΣΟ.Κ. κ. Χρήστος Χάιδος.
ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
Κύριε Υφυπουργέ, κύριοι συνάδελφοι, συζητούμε σήμερα το σχέδιο νόμου με τίτλο «Αύξηση των συντάξεων του δημοσίου, εισοδηματική πολιτική έτους 2008 και άλλες διατάξεις». Το συζητούμε τόσο αργά, έξι μήνες μετά την έναρξη του τρέχοντος έτους. Γιατί τόσο μεγάλη καθυστέρηση για τόσο μηδαμινές ονομαστικές αυξήσεις; 
Όμως, σε μια περίοδο που οι μισθοί των εργαζομένων σε πραγματική αξία μειώνονται, αυτό μοιάζει με σύντομο ανέκδοτο. Σε μια περίοδο που από τη νεοφιλελεύθερη πολιτική της Κυβέρνησης της Νέας Δημοκρατίας τα νοικοκυριά στενάζουν από τη λιτότητα, την ανεργία, την ακρίβεια και την υπερχρέωση, η ονομαστική αύξηση των μισθών και των συντάξεων σε ποσοστό μικρότερο του επίσημου πληθωρισμού, αυτή που αντιστοιχεί στο μισό ευρώ ημερησίως, μοιάζει με κοροϊδία.
Παλαιότερα, ο ίδιος ο Πρωθυπουργός χαρακτήριζε ψίχουλα τις λογικές αυξήσεις των μισθών από τις κυβερνήσεις του ΠΑ.ΣΟ.Κ.. Τώρα, πώς χαρακτηρίζονται αυτές οι αυξήσεις που δεν είναι ούτε καν ψίχουλα; Μήπως αέρας κοπανιστός θα ταίριαζε καλύτερα; Αλλά δεν είναι αέρας. Η πολιτική σας είναι τυφώνας για τους πολλούς, τους αδύναμους, τους εργαζόμενους και τα πλατιά λαϊκά στρώματα. 
Μιλούσατε και διακηρύττατε την ανάγκη σύγκλισης των μισθών, των συντάξεων και της αγοραστικής δύναμης των εργαζομένων στη χώρα μας με το μέσο όρο της Ευρωπαϊκής Ένωσης. Πώς θα επιτευχθεί αυτό με μισθούς αισθητά μικρότερους από το μέσο όρο της Ευρωπαϊκής Ένωσης, οι οποίοι αντί να αυξάνονται ονομαστικά, μειώνονται πολλές φορές λόγω των περικοπών των εισοδημάτων, διαφόρων επιδομάτων, των υπερωριών και πολλές φορές των εκτός έδρας αποζημιώσεων;
Καταθέτω για τα Πρακτικά τη διαμαρτυρία της Συντονιστικής Επιτροπής των Σωματείων Εργαζομένων στις Υγειονομικές Περιφέρειες για την κατάργηση της χορήγησης του επιδόματος της ειδικής απασχόλησης στους εργαζόμενους των Υγειονομικών Περιφερειών και την επιστροφή αναδρομικά όπου χορηγήθηκε. 
(Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είμαστε προτελευταίοι στην Ευρωπαϊκή Ένωση στον τομέα των μισθών, ουραγοί, δηλαδή, στους μισθούς, αλλά πρωταθλητές στην ακρίβεια! Όλα τα είδη λαϊκής κατανάλωσης αυξάνονται κατακόρυφα. 
Αυτό ονομάζεται απόκλιση, κύριοι της Νέας Δημοκρατίας, και όχι σύγκλιση! Αν σ’ αυτά προστεθεί η περαιτέρω φορολογική επιβάρυνση των μισθωτών –αφού με βάση τα στοιχεία, ο μέσος μισθωτός το 2008 θα καταβάλει για φόρους το 8% του εισοδήματός του, ενώ το 2004 αυτό το ποσοστό ήταν 4%- τότε προκύπτει συνολικά ότι κάθε  μισθωτός θα χάσει κατά μέσο όρο 520 ευρώ το χρόνο από τα εισοδήματά του για το 2008.
Λέτε ότι κάνετε μεταρρυθμίσεις. Μεταμορφώσεις θα ταίριαζε καλύτερα. Μεταμορφώνετε καθημερινά τα μεσαία στρώματα σε φτωχά και οδηγείτε τους φτωχούς στην εξαθλίωση και την περιθωριοποίηση. Για πρώτη φορά τις τελευταίες δεκαετίες το φάσμα της ανέχειας προβάλλει απειλητικό και για κατηγορίες συμπατριωτών μας που έως χθες ζούσαν άνετα. 
Πάνω από δύο εκατομμύρια Έλληνες ζουν κάτω από το όριο της φτώχειας, ενώ άλλα δύο εκατομμύρια βρίσκονται κοντά σ’ αυτό. Τα τεφτέρια και η ρετσίνα ξεροσφύρι -σήμα κατατεθέν της δεξιάς- επέστρεψαν στα μαγαζιά της γειτονιάς. Μετατρέψατε την επιβίωση σε μελαγχολική γιορτή για εκατομμύρια συνανθρώπους μας. Και πολλοί απ’ αυτούς τους νέους πένητες, που διαρκώς αυξάνονται, κατορθώνουν να επιβιώνουν μέσω των συσσιτίων. Και οι νεόπτωχοι είναι σε μεγάλο αριθμό νέοι άνθρωποι, που δεν τους τακτοποιήσατε ούτε στα «STAGE» των 600 ευρώ, όπως κάνατε για κάποια άλλα γαλάζια παιδιά, χωρίς κανόνες και χωρίς διαφάνεια.
Πολλοί δημόσιοι υπάλληλοι, πολλοί εργαζόμενοι, πολλοί συνταξιούχοι, αλλά και πολλοί άνεργοι καταφεύγουν στα δάνεια για να επιβιώσουν, δάνεια με ειδεχθείς όρους στα ψιλά γράμματα. Για πρώτη φορά στην ιστορία της χώρας, το συνολικό ποσό των δανείων, όλων των δανείων, ξεπέρασε το ποσό των συνολικών καταθέσεων. Και συχνά, οι δύσμοιροι δανειολήπτες δεν μπορούν να ανταποκριθούν στις υποχρεώσεις, αδυνατούν να πληρώσουν τις δόσεις και τους κατάσχουν περιουσιακά στοιχεία, ακόμη και την πρώτη κατοικία και εσείς δεν κάνετε τίποτε. Υποσχέσεις και σ’ αυτόν τον τομέα.
Απ’ αυτήν την εξέλιξη μόνο οι τραπεζίτες κερδίζουν. Έχουν τα μεγαλύτερα κέρδη στην Ευρωπαϊκή Ένωση. Αυτοί και οι άλλοι ισχυροί επωφελούνται από τη λιτότητα και τα αντιλαϊκά μέτρα που εφαρμόζετε. Κατά 300% αυξήθηκαν τα κέρδη των μεγάλων οικονομικά επιχειρήσεων, όπως δείχνουν τα επίσημα στοιχεία που δημοσιεύτηκαν σήμερα στον Τύπο. Με τις αποφάσεις σας διευκολύνονται οι μεσάζοντες και τα ολιγοπώλια. Από την ανοχή σας επωφελούνται οι κερδοσκόποι και τα καρτέλ.
Αυτήν την άδικη αναδιανομή του πλούτου εις βάρος των πολλών και των αδυνάτων την υφίστανται καθημερινά στο πετσί τους οι πολίτες και δεν μπορείτε να τους ξεγελάσετε ούτε με επικοινωνιακά τερτίπια ούτε με προπαγανδιστικά τρικ περί αυξήσεων, σαν αυτές που συζητούμε σήμερα. Δεν πείθετε ούτε με υποκρισίες του τύπου της «συμφωνίας κυρίων» με τους εκπροσώπους των αλυσίδων της αγοράς. Εσείς είστε δεμένοι με τις αλυσίδες της νεοφιλελεύθερης αντίληψης για την ελεύθερη και ασύδοτη αγορά.
Όμως, η αγορά χρειάζεται κοινωνική παρέμβαση. Χρειάζεται κανόνες στη λειτουργία της. Χρειάζεται τόνωση μέσω της ενίσχυσης των μικρών και μεσαίων εισοδημάτων, για να αυξηθεί η παραγωγή και η κατανάλωση. Εσείς, όμως, με την πολιτική σας επιτυγχάνετε ακριβώς τα αντίθετα. Αυξάνετε την ανεργία, μειώνετε την παραγωγή, την οποία αναπληρώνετε με τις ανεξέλεγκτες εισαγωγές και ελαττώνετε ουσιαστικά τα εισοδήματα των πολλών. Αυτό φέρνει ύφεση, εξαθλίωση, ανασφάλεια και προβληματισμό στην κοινωνία, σε μια κοινωνία που απαιτεί μια άλλη πολιτική, πολιτική ανάπτυξης, κοινωνικής δικαιοσύνης και ευημερίας για όλους, μια πολιτική στην οποία εσείς δεν πιστεύετε και δεν την εφαρμόζετε. Κινείστε, όπως και μ’ αυτό το νομοσχέδιο, προς την αντίθετη κατεύθυνση.
Γι’ αυτό το καταψηφίζω, όπως και τη συνολική οικονομική πολιτική της Κυβέρνησης, που είναι τραγική για τους πολλούς και αδύνατους και επωφελής μόνο για τους λίγους και ισχυρούς.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Αναστάσιος Νεράντζης): Πάντα συνεπής στην ώρα του ο κ. Χάιδος.
Το λόγο έχει ο συνάδελφος του ΠΑ.ΣΟ.Κ. από τη Θεσσαλονίκη κ. Γιάννης Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
Για τους εργαζόμενους στις Δ.Υ.ΠΕ. και την τραγωδία της Κυβέρνησης στο θέμα αυτό, για το επίδομά τους, θα μιλήσουμε και αύριο, όπως και για τους γεωλόγους που εξαιρείτε στα επιδόματα, γιατί, απ’ ό,τι φαίνεται, στην Κυβέρνησή σας υπάρχουν Υπουργεία δύο ταχυτήτων. Υπάρχουν τα Υπουργεία πολυτελείας που μπορούν να δίνουν επιδόματα στους εργαζόμενους και αντίστοιχα επιδόματα δεν μπορούν να παίρνουν οι ίδιοι εργαζόμενοι, με τις ίδιες σπουδές, τις ίδιες εμπειρίες και την ίδια δουλειά σε άλλα Υπουργεία. Και έτσι δημιουργείτε πολλαπλές ταχύτητες, όσον αφορά την επιδοματική σας πολιτική.
Επίσης, θα μιλήσουμε, βεβαίως και για τα θύματα, για τους αγνοούμενους της Κύπρου. Και φυσικά, αναφορικά με τη διάταξη που αναφέρεστε στα άτομα με ειδικές ανάγκες, υπάρχει ένα θέμα που σας το είχαμε θέσει κι εμείς κι ο κ. Λαφαζάνης κι άλλοι συνάδελφοι. Πρόκειται για μια διάταξη για τους τυφλούς και την ανάγκη προστασίας που έχουν και που είναι ευκαιρία τώρα, αφού έχετε ανάλογη διάταξη, να συμπεριλάβετε κι αυτούς, που θα έλεγα ότι κατά κυριολεξία δικαιούνται αυτής της προστασίας. Θα μιλήσουμε, όμως, αύριο γι’ αυτό.
Είπατε πως το ΠΑ.ΣΟ.Κ., ενώ αντιπολιτεύεται την πολιτική των επιδομάτων, από την άλλη πλευρά ζητά επιδόματα και για άλλες κατηγορίες εργαζομένων. Θα συμφωνήσουμε ότι η πολιτική των επιδομάτων δεν είναι μια παραγωγική πολιτική απέναντι στη Δημόσια Διοίκηση και τους δημοσίους υπαλλήλους, όταν γίνεται για ρουσφετολογικούς λόγους ή υποκρύπτει την εύνοια κάποιου Υπουργού ή κρατικού αξιωματούχου σε ορισμένες ειδικές κατηγορίες και σε περιορισμένες ομάδες υπαλλήλων. 
Όταν, όμως, τα επιδόματα, όπως και η εισοδηματική πολιτική, έχουν να κάνουν με τη μετρήσιμη παραγωγικότητα, τότε πράγματι έχουν τη σημασία τους. Διαφορετικά, η ισοπέδωση της Δημόσιας Διοίκησης δεν ευνοεί την παραγωγικότητά της και βεβαίως και τη διαφάνεια. Είναι, όμως, ένα ευρύτερο πολιτικό ζήτημα και φαντάζομαι ότι θα μας δοθεί η δυνατότητα να το συζητήσουμε, όταν επιτέλους θα φέρετε την άποψη και την πρότασή σας για την πολλαπλώς και ποικιλοτρόπως εξαγγελλόμενη διοικητική μεταρρύθμιση της χώρας, που από αλλού την ξεκινήσατε, αλλού την πάτε και για την οποία ο κ. Παυλόπουλος, συνεχώς, αναβάλλει τις ανακοινώσεις και κανείς δεν ξέρει ποιοι είναι οι στόχοι σας.
Βεβαίως, όλα αυτά είναι ενταγμένα στους επικοινωνιακούς σας σχεδιασμούς, δεν έχουν ουσία, δεν έχουν βάθος. Το μόνο που θέλουν είναι να κρατούν και να διατηρούν την αίσθηση ότι είστε Κυβέρνηση μεταρρυθμίσεων, ανεξάρτητα από το αν έχετε χάσει κάθε πνοή και κάθε μεταρρυθμιστική δυναμική και κάθε πρωτοβουλία που τη βαφτίζετε μεταρρύθμιση ουσιαστικά αποδομεί τον αναπτυξιακό, παραγωγικό και κοινωνικό ιστό της χώρας. Ένα από τα χαρακτηριστικότερα των παραδειγμάτων είναι και η πώληση του Ο.Τ.Ε., τόσο αυτή καθ’ εαυτή η πράξη, όσο και η μέθοδος η οποία επελέγη από εσάς γι’ αυτήν την πώληση.
Η παραγωγικότητα, όμως, της Δημόσιας Διοίκησης και των δημοσίων υπαλλήλων έχει να κάνει και με τη δομή και με το μοντέλο, έχει να κάνει ασφαλώς και με στοχευμένους και μετρήσιμους στόχους, έχει να κάνει με ένα όραμα και για τη χώρα και για το ρόλο του δημόσιου τομέα. 
Καθημερινά προπηλακίζετε το δημόσιο τομέα και τους δημοσίους υπαλλήλους, αλλά μαζί με τις αρνητικές και κάκιστες πλευρές που υπάρχουν στη Δημόσια Διοίκηση, στους θύλακες αδιαφάνειας και διαφθοράς, υπάρχουν και εκείνοι που κρατούν όρθια τη διοίκηση της χώρας και δίνουν πνοή στον τόπο, λύνουν προβλήματα στην καθημερινότητα του πολίτη και αντέχουν την πολιτική των κομματικών διώξεων, της ευνοιοκρατίας, αντέχουν την πολιτική των χαμηλών προσδοκιών της Κυβέρνησής σας, αντέχουν, βεβαίως, και τη βάναυση εισοδηματική πολιτική, που μαζί με τον πληθωρισμό και την ακρίβεια ροκανίζουν παντοιοτρόπως την αγοραστική τους δύναμη και παρ’ όλα αυτά ανθίστανται, υπομένουν και κρατούν όρθιο τον τόπο μαζί με τους άλλους πολίτες.
Θα πρέπει, λοιπόν, όλα αυτά να συζητηθούν στα πλαίσια της μεγάλης συζήτησης, η οποία πρέπει να είναι μια μεγάλη δημόσια διαβούλευση για τη μεγάλη διοικητική ανατροπή, την αλλαγή του διοικητικού και του αναπτυξιακού μοντέλου. Επιτέλους η Ελλάδα πρέπει να αποκτήσει σύγχρονη και ευρωπαϊκή δομή, για να μπορεί να βάζει στόχους και να μπορεί σ’ αυτούς τους στόχους να εντάσσει το σύνολο της κοινωνίας και να τους πετυχαίνει, να προχωρά μπροστά.
Αυτή η συζήτηση θέλουμε να ανοίξει, αυτήν τη συζήτηση επιδιώκουμε για να φανούν και οι διαχωριστικές γραμμές και οι πολιτικές και οι ιδεολογικές, κυρίως οι προγραμματικές, για να φανεί ποιο κόμμα έχει όραμα, ποιο κόμμα έχει πρόταση και ποιο δεν έχει, ποιο απλώς διαχειρίζεται επικοινωνιακά την επιθυμία της ελληνικής κοινωνίας να πάει ο τόπος μπροστά.
Κυρίες και κύριοι συνάδελφοι, τόσο ο Κοινοβουλευτικός Εκπρόσωπος της Νέας Δημοκρατίας, όσο και ο Υφυπουργός, στις παρεμβάσεις τους και πάλι απαρίθμησαν τα δεκάδες δισεκατομμύρια που εισρέουν σε τούτον τον τόπο και που είναι απότοκα της δικής τους πολιτικής και βεβαίως τη μεγάλη ανάπτυξη και την ευημερία μέσα στην οποία ζει ο τόπος αυτός.
Εγώ, αγαπητοί συνάδελφοι της Νέας Δημοκρατίας, πολύ απλά και πολύ γρήγορα και με δικά σας νούμερα θα σας αποδείξω, πόσο πίσω είστε από την προηγούμενη περίοδο, την περίοδο του ΠΑ.ΣΟ.Κ., όσον αφορά τους κοινοτικούς πόρους, τη Γ΄ Προγραμματική Περίοδο, τους πόρους που είχε διασφαλίσει η χώρα μας και τις επενδύσεις που είχαν γίνει για την ανάπτυξη, αλλά και για τις εισοδηματικές αγροτικές ενισχύσεις, για να μην επαίρεστε μιλώντας απλώς για δεκάδες δισεκατομμύρια.
Το Γ΄ Κοινοτικό Πλαίσιο Στήριξης, όπως ξέρετε, είχε διασφαλισμένους πόρους και έχει ακόμη, παρ’ ότι πολλούς απ’ αυτούς τους έχετε διαγράψει. Και μιλάμε για περίπου 2,5 δισεκατομμύρια ευρώ μέχρι τώρα. Και αν δεν ήταν η καταστροφή της Πελοποννήσου για να τη χρησιμοποιήσετε ως επιχείρημα στην Ευρωπαϊκή Ένωση, προκειμένου να πάρετε ακόμη ένα χρόνο για τα Περιφερειακά Επιχειρησιακά Προγράμματα και για μία σειρά από έργα του Ταμείου Συνοχής –όπως είναι οδικοί άξονες, το μετρό της Θεσσαλονίκης- τότε η καταστροφή θα ήταν ολοσχερής όσον αφορά την Γ΄ Προγραμματική Περίοδο και θα ήταν πάνω από τα 6.000.000.000 ευρώ κοινοτικών πόρων που θα είχαν χαθεί.
Αυτά τα 25.000.000.000 είναι 20.000.000.000 για την Δ΄ Προγραμματική Περίοδο, η οποία έπρεπε να έχει ξεκινήσει την 1-1-2007. Είμαστε στα μέσα του 2008 και ακόμα δεν έχετε διαμορφώσει τις διαχειριστικές αρχές. Η διετία, το ένα τρίτο της Προγραμματικής Περιόδου, είναι από χέρι χαμένη.
Θέλω, λοιπόν, να σας πω ότι τα 5.000.000.000 του Δ΄ Κοινοτικού Πλαισίου Στήριξης που υπολείπονται του Γ΄ Κοινοτικού Πλαισίου Στήριξης, εάν σ’ αυτό προσθέσετε και τον πληθωρισμό – 3% περίπου μεσοσταθμικά σας βάζω εγώ και όχι 4% που είναι τώρα και πλέον- με μία δεκαετία, είναι ένα 30% απώλεια ακόμη, περίπου άλλα 6.000.000.000 ευρώ. Ούτε το 50% της Γ΄ Προγραμματικής Περιόδου πόρους δεν θα έχετε διασφαλίσει για το Δ΄ Κοινοτικό Πλαίσιο Στήριξης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ολοκληρώνω, κύριε Πρόεδρε.
Τα ίδια και χειρότερα –γιατί έχουμε μπροστά μας και την ενδιάμεση αναθεώρηση των αγροτικών ενισχύσεων στην Ευρωπαϊκή Ένωση- ζουν και θα ζήσουν σ’ αυτήν την Προγραμματική Περίοδο οι αγρότες, οι οποίοι γνωρίζουν ότι έχουν 10% τουλάχιστον μείωση του ετήσιου εισοδήματός τους, σύμφωνα με τα στοιχεία που μας δίνει η EUROSTAT και όχι μόνο μέσα απ’ αυτό που ζουν οι ίδιοι.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ολοκληρώνω, κύριε Πρόεδρε και ευχαριστώ για την ανοχή σας.
Μιλάτε συνεχώς για τις συμβάσεις παραχώρησης και για τα 9.000.000.000 ευρώ των συμβάσεων παραχώρησης. Και σας ερωτώ ευθέως. Δύο χρόνια έχουν περάσει από την υπογραφή της πρώτης σύμβασης παραχώρησης. Πείτε μου αν ένα απ’ αυτά τα έργα έχει ξεκινήσει, εκτός από κάποιες προκαταρκτικές εργασίες στον άξονα της κεντρικής Πελοποννήσου. Πείτε μου ποια άλλη σύμβαση παραχώρησης έχει αρχίσει. Το μόνο που ξέρουμε είναι ότι υπάρχουν ήδη παραχωρησιούχοι και αυξημένες τιμές διοδίων από τον Π.Α.Θ.Ε., ενώ κανένα έργο δεν έχει ξεκινήσει.
Αυτή είναι η αλήθεια της πολιτικής σας.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
Κυρίες και κύριοι συνάδελφοι, θα ήθελα να σας ανακοινώσω ότι ο Βουλευτής Β΄Αθήνας κ. Μιχαήλ Χρυσοχοΐδης ζητεί άδεια ολιγοήμερης απουσίας του στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια.
Το λόγο έχει η Βουλευτής του ΠΑ.ΣΟ.Κ. στο Νομό Ηρακλείου κ. Μαρία Σκραφνάκη.
ΜΑΡΙΑ ΣΚΡΑΦΝΑΚΗ: Ευχαριστώ, κύριε Πρόεδρε.
Κύριε Υφυπουργέ, κυρίες και κύριοι συνάδελφοι, το παρόν σχέδιο νόμου είναι καθρέφτης της γενικότερης οικονομικής πολιτικής της Κυβέρνησης που χαρακτηρίζεται από τη συνεχιζόμενη λιτότητα, τα αντιλαϊκά μέτρα, τη φορολογική επιβάρυνση των οικονομικά ασθενέστερων, την άδικη αναδιανομή του πλούτου.
Οι πολίτες δεν μπορούν να τα βγάλουν πέρα. Δεν μπορούν να ζήσουν αξιοπρεπώς και να καλύψουν τις βασικές τους ανάγκες. Η εισοδηματική και φορολογική πολιτική σας απειλεί την κοινωνική συνοχή. Θα έχουμε κοινωνικές εκρήξεις την επόμενη περίοδο. Δημιουργείτε με την πολιτική σας μία νέα γενιά πτωχών. Κάθε χρόνο έχουμε μείωση της αγοραστικής δύναμης των καταναλωτών και το κόστος ζωής στην Ελλάδα ξεπερνά για πρώτη φορά το 90% του κόστους ζωής της Ευρωζώνης.
Το νομοσχέδιο που συζητούμε σήμερα περιλαμβάνει ρυθμίσεις σε θέματα συνταξιοδοτικά, μισθολογικά και επιδοματικά που αφορούν μισθούς και συντάξεις. Το κεντρικό θέμα, όμως, του νομοσχεδίου είναι η κατάθεση της πρότασης της Κυβέρνησης για την εισοδηματική πολιτική του 2008, η οποία κάθε χρόνο δεν δίνει πραγματικές αυξήσεις, αλλά οδηγεί σε περαιτέρω συρρίκνωση των εισοδημάτων και διευρύνει τις ανισότητες.
Συγκεκριμένα, όσον αφορά τα εισοδήματα των συνταξιούχων, προσπαθείτε με επικοινωνιακό τρόπο να πείσετε ότι δίνετε αυξήσεις στις συντάξεις της τάξης του 5%. Αυτό είναι ψέμα, διότι δίνετε αύξηση σε δύο δόσεις: Δίνετε 3% από 1/1/2008 και 2% από 1/10/2008. Μπορεί αθροιστικά αυτά τα νούμερα να μας δίνουν το 5% στο τέλος του έτους, αλλά από 1/1/2008 έως 31/9/2008 η αύξηση θα είναι 3% και όχι 5%. 
Είναι εμφανές ότι προσπαθείτε να παραπλανήσετε τους συνταξιούχους. Η αλήθεια είναι ότι ο μέσος όρος της ετήσιας αύξησης θα είναι 3,3% που φυσικά με τη σειρά του θα μειωθεί περαιτέρω αν λάβουμε υπόψη τις κρατήσεις και τον καλπάζοντα πληθωρισμό. Οι αυξήσεις που δίνετε στους συνταξιούχους και προκύπτουν και από τους πίνακες που είναι μέσα στο σχέδιο νόμου, είναι από 0,50 έως 1 ευρώ την ημέρα.
Κύριε Υπουργέ, οι επτά στους δέκα συνταξιούχους σήμερα παίρνουν συντάξεις μικρότερες από 600 ευρώ. Την ίδια ώρα, η ετήσια έκθεση της EUROSTAT μας θέτει πρωταθλητές της ακρίβειας. 
Στη χώρα μας, οι αυξήσεις τον τελευταίο χρόνο σε βασικά καταναλωτικά αγαθά είναι μέχρι και τετραπλάσιες, σε σχέση με το μέσο όρο της Ευρωζώνης. Σας ρωτώ, λοιπόν, το εξής: Πώς θα ζήσουν αυτοί οι άνθρωποι; Τι θα πρωτοπληρώσουν μ’ αυτά τα χρήματα; Τη Δ.Ε.Η., το νερό, το ενοίκιο, τα φάρμακα;  
Και έρχεστε σήμερα και τους δίνετε αύξηση 0,50 έως 1 ευρώ την ημέρα για να ζήσουν. Ουσιαστικά τους εμπαίζετε. 
Όσον αφορά τους δημοσίους υπαλλήλους, ισχυρίζεστε, επίσης, ότι τους δίνετε αυξήσεις ύψους 4,5%. Από 1/1/2008 δίδετε αυξήσεις 2,5% και από 1/10/2008 δίνετε 2%.  
Ενώ, λοιπόν, δίνετε τις αυξήσεις τμηματικά, τις υπολογίζετε με αυθαίρετο τρόπο αθροιστικά στο 4,5%. Η πραγματική αύξηση των μισθών κατά μέσο όρο θα είναι γύρω στο 2%, πολύ κάτω από τα επίπεδα του πληθωρισμού, ο οποίος κλείνει στο μήνα Μάιο έως το 4,7% και μέχρι το τέλος του έτους εκτιμάται ότι θα αγγίξει ή θα ξεπεράσει το 5%.
Κύριοι της Κυβέρνησης, εσείς υποστηρίζετε μόνο το μεγάλο κεφάλαιο. Αυτοί αυξάνουν τον πλούτο τους και οι μισθοί των υπαλλήλων παραμένουν καθηλωμένοι. 
Εμείς ως ΠΑ.ΣΟ.Κ. λέμε να ψηφιστεί ένα νέο μισθολόγιο, στο οποίο οι αυξήσεις θα καλύπτουν τουλάχιστον τον πληθωρισμό, ώστε να μπορούν οι μισθωτοί να αντεπεξέλθουν στις βασικές τους ανάγκες. 
Σε ό,τι αφορά το άρθρο 3 και τα συνταξιοδοτικά θέματα των Βουλευτών, θεωρώ ότι η ρύθμιση που προβλέπει την αύξηση των ορίων συνταξιοδότησης στα οκτώ από τα τέσσερα χρόνια που είναι σήμερα κινείται στη σωστή κατεύθυνση και συμφωνεί με το περί δικαίου αίσθημα. 
Σ’ αυτό το σημείο, θα ήθελα να καταθέσω την προσωπική μου γνώμη και για το θέμα των συντάξεων των Βουλευτών. Όλοι οι Βουλευτές έχουμε κάποιο επάγγελμα και είμαστε ασφαλισμένοι σε κάποιο συνταξιοδοτικό φορέα. Όταν πάρουμε με το καλό τη σύνταξή μας από τον ασφαλιστικό μας φορέα, προτείνω αυτή η κύρια σύνταξη να προσαυξάνεται ανάλογα με τις κρατήσεις που μας έχουν γίνει για όσο καιρό είμαστε Βουλευτές. 
Κυρίες και κύριοι συνάδελφοι, θα ήθελα ακόμα να σταθώ στην κατάργηση με το παρόν σχέδιο νόμου του επιδόματος της ειδικής απασχόλησης για όσους υπηρετούν στις κεντρικές υπηρεσίες των υγειονομικών περιφερειών. Το επίδομα δόθηκε από την Κυβέρνηση της Νέας Δημοκρατίας με το ν. 3627/2007 και σήμερα, πάλι η Κυβέρνηση της Νέας Δημοκρατίας το παίρνει πίσω με την παράγραφο 2 του άρθρου 6. Θεωρώ ότι αυτό που κάνετε δεν είναι σωστό και δείχνει την αναξιοπιστία σας. Το επίδομα ειδικής απασχόλησης είναι πάγιο και δίκαιο αίτημα των εργαζομένων στις κεντρικές υπηρεσίες των υγειονομικών περιφερειών και πρέπει να δοθεί.    
Όσον αφορά επίσης το άρθρο 9 και την αναπροσαρμογή των επιδομάτων μόνο σε ορισμένες κατηγορίες εργαζομένων, πιστεύουμε ότι μ’ αυτόν τον τρόπο δημιουργούμε ανισότητες. 
Βεβαίως και συμφωνούμε να δοθούν τα επιδόματα που αναφέρονται στο σχέδιο νόμου, διότι θα ανακουφίσουν ορισμένες κοινωνικές ομάδες, αλλά όχι με τέτοιο πρόχειρο και ρουσφετολογικό τρόπο. 
	Για παράδειγμα, το επίδομα που δίδεται στους γεωλόγους και γεωτεχνικούς που υπηρετούν στο Υ.ΠΕ.ΧΩ.Δ.Ε πρέπει να το πάρουν όλοι οι γεωλόγοι και οι γεωτεχνικοί, οπουδήποτε και αν υπηρετούν, αφού προσφέρουν ίδιες υπηρεσίες. Οι υπόλοιποι εργαζόμενοι, που εξαιρούνται των επιδομάτων, προσφεύγουν στη δικαιοσύνη, ταλαιπωρούνται και ξοδεύονται και τις περισσότερες φορές δικαιώνονται, αλλά μετά από πολλά χρόνια, κύριε Υπουργέ. 
	Δεν συμφωνώ μ’ αυτήν την κατ’ επιλογή επιδότηση ορισμένων κοινωνικών ομάδων. Στηρίζω την πρόταση της Α.Δ.Ε.Δ.Υ. για άμεση θεσμοθέτηση ενός νέου μισθολογίου με 1300 ευρώ κατώτερο βασικό μισθό για όλους και αυξήσεις στους μισθούς και στις συντάξεις, οι οποίες να καλύπτουν τουλάχιστον τον πληθωρισμό. 
	Κλείνοντας, θέλω να πω ότι το ΠΑ.ΣΟ.Κ. καταψηφίζει επί της αρχής το παρόν νομοσχέδιο, διότι η Κυβέρνηση, με τις αυξήσεις που δίνει στους συνταξιούχους και στους μισθωτούς, ουσιαστικά τους εμπαίζει, δεν τους ανακουφίζει και η πολιτική που ακολουθεί είναι καθαρά ταξική υπέρ των ολίγων. 
	Ευχαριστώ, κύριε Πρόεδρε, για την ανοχή σας. 
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ. 
	Το λόγο έχει ο Βουλευτής του ΠΑ.ΣΟ.Κ. κ. Απόστολος Κατσιφάρας. 
	Ορίστε, κύριε συνάδελφε.
	ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, η πρότασή σας –και εννοώ ως Κυβέρνηση- για την εισοδηματική πολιτική του 2008 είναι βέβαιο ότι παράγει αδικίες, όπως είναι βέβαιο ότι η συνολική πολιτική σας παράγει συνεχώς αδικίες και διευρύνει τις αποστάσεις, ανατρέποντας έναν εθνικό στόχο, σε μια κρίσιμη περίοδο, που πρέπει να είναι η κοινωνική συνοχή. 
	Αντί για πραγματικές αυξήσεις, ουσιαστικά κάνετε μειώσεις. Αντί να αντιληφθείτε τις ανάγκες της οικογένειας, του εργαζόμενου και του συνταξιούχου σε μια δύσκολη περίοδο για τα οικογενειακά εισοδήματα, εσείς πραγματικά το ξεπερνάτε και συνεχίζετε με την πολιτική σας να οδηγείτε περαιτέρω το συνταξιούχο και τον εργαζόμενο στη δίνη της ανασφάλειας, στη δίνη μιας κατάστασης που πραγματικά τον πνίγει και δεν του δίνει όραμα και αισιοδοξία, δεν του δίνει μέσα του το μεράκι να παλέψει, να εργαστεί και να συμβάλει στη συνολική προσπάθεια της χώρας για ανάπτυξη. 
	Ο πληθωρισμός σήμερα τρέχει με 4,6% περίπου. Ο πληθωρισμός των φτωχών τρέχει με 6,5% και εσείς πραγματικά σε μια περίοδο όπου η ακρίβεια έχει ξεπεράσει κάθε προηγούμενο ως φαινόμενο να έρθετε να δώσετε ουσιαστικά στο συνταξιούχο από 0,50 έως 1 ευρώ; Αυτό δεν είναι πραγματική κοροϊδία; Πώς αλλιώς μπορεί να το αντιληφθεί ένας συνταξιούχος; Το γνωρίζουμε όλοι μας και εσείς καλύτερα από εμάς, γιατί παίξατε με τον κλάδο των συνταξιούχων και το 2004 και το 2007. Πώς νιώθετε; Νιώθετε ικανοποιημένοι που δίνετε στο συνταξιούχο αυτό το ευτελές ποσό και όταν, επίσης, γνωρίζετε ότι οι επτά στους δέκα συνταξιούχους ζουν πραγματικά με μισθό κάτω των 700 ευρώ; 
Είναι υπεύθυνη μια πολιτική μ’ αυτήν την ευαισθησία; Είναι μια πολιτική που μπορεί να δώσει κουράγιο και αξιοπρέπεια στον απόμαχο της εργασίας; Κύριε Υπουργέ, είναι μια σκέτη κοροϊδία και οι συνταξιούχοι το κατανοούν. 
Στο δημόσιο τομέα σήμερα η χώρα μας και οι εργαζόμενοι έχουν ανάγκη ένα νέο ενιαίο μισθολόγιο. Το έχετε υποσχεθεί επανειλημμένα. Πήρατε τις πρώτες εκλογές μ’ αυτήν την υπόσχεση. Βγάλατε μια τετραετία. Υποσχεθήκατε ξανά και έρχεστε σήμερα με αυξήσεις ουσιαστικά κάτω του πληθωρισμού. 
Και το ξέρετε  πολύ καλά, γιατί ο τρόπος που δίνετε τα χρήματα και όπως τρέχουν συνολικά οι ρυθμοί στην οικονομία, ουσιαστικά μεσοσταθμικά δεν ξεπερνάει το 3%. Επίσης γνωρίζετε ότι όταν η όποια αύξηση δίνεται, δίνεται μόνο στο βασικό και δεν δίνεται στα επιδόματα, ουσιαστικά περιορίζεται περίπου στο 2,5%. 
Έχουμε, λοιπόν, μια εισοδηματική πολιτική του 2008 που περιορίζεται στο δημόσιο τομέα στο 2,5%, ο πληθωρισμός είπαμε ότι τρέχει με 4,5%, στο συνταξιούχο στο ελάχιστο, ελαχιστότατο επίπεδο κάτω του 1% και εσείς πραγματικά λέτε ότι έχετε μια  πολιτική που ανταποκρίνεται στις σημερινές ανάγκες. 
Αγαπητοί συνάδελφοι, η ελληνική οικογένεια σήμερα δοκιμάζεται πραγματικά. Είναι όμηρος της ανεξέλεγκτης ακρίβειας που έχει γίνει ως φαινόμενο για τη χώρα μας μείζον κεντρικό θέμα. 
Το πρώτο πολιτικό θέμα σήμερα που έχει να αντιμετωπίσει η χώρα είναι το φαινόμενο της ακρίβειας και το τι σημαίνει αυτό για τον εργαζόμενο, για την οικονομία της χώρας αλλά και για τη μικρή και μεσαία επιχείρηση. 
Εσείς λοιπόν, αγνοείτε  μια πραγματικότητα. Προσπαθείτε επικοινωνιακά να την αντιμετωπίσετε για τις ανάγκες της Κυβέρνησης, αλλά η πολιτική σας απέχει πολύ από τις πραγματικές ανάγκες να αντιμετωπίσουμε ένα δύσκολο φαινόμενο και να διαμορφώσουμε και μια άλλη, αν το θέλετε, προοπτική. 
Η συνάρτηση των πραγματικών μισθών με τις τιμές είναι αυτό πραγματικά που ουσιαστικά οδηγεί σ’ έναν κοινωνικό αποκλεισμό μεγάλου μέρους της ελληνικής κοινωνίας. Όλοι γνωρίζουμε ότι έχουμε κοντά στα δύο εκατομμύρια, εάν το θέλετε, ανθρώπους που τα εισοδήματά τους κινούνται στα όρια της φτώχειας. Όλοι γνωρίζουμε ότι το 12% των εργαζομένων βρίσκονται στα όρια της φτώχειας. Και αντί να έχουμε μια εισοδηματική πολιτική και μια γενικότερη οικονομική πολιτική που να βγάζει την  κοινωνία από το φαινόμενο της φτώχειας, εσείς δυστυχώς όλο διογκώνετε με τις συγκεκριμένες πρακτικές και τις συγκεκριμένες πολιτικές το φαινόμενο της φτώχειας. 
Η ελληνική οικογένεια οδηγήθηκε στον υπερδανεισμό. Ο υπερδανεισμός όμως έφτασε κι αυτός στα όριά του και πραγματικά τορπιλίζει κι αυτός το ίδιο το οικογενειακό εισόδημα. Είναι μια πολιτική, λοιπόν, που παράγει ανασφάλεια, αβεβαιότητα, απελπισία. Δεν μπορεί να είναι μια πολιτική η οποία θα βοηθήσει πραγματικά στη συνοχή της κοινωνίας, θα βοηθήσει την οικογένεια για να ξεπεράσει τα δύσκολα αντικειμενικά προβλήματα. 
Κύριε Υπουργέ, υπάρχει επίσης ένα μεγάλο κενό. Μιλήσαμε και μιλάμε όλοι ότι σήμερα αυτό που έχει ανάγκη η χώρα μας είναι να γίνει σύγκλιση με το μέσο ευρωπαϊκό εισόδημα. Αυτό φαίνεται ένα πολύ μακρινό όνειρο για όλες τις κατηγορίες των εργαζομένων. Η Ευρώπη με τα όποια προβλήματα έχει, έχει καταφέρει να έχει και σοβαρό κοινωνικό κράτος και μισθούς διπλάσιους από τους δικούς μας. Εμείς είμαστε μέσα στο σκληρό πυρήνα της Ευρωζώνης και έχουμε τριτοκοσμικούς μισθούς, αλλά και πολιτικές τριτοκοσμικές για τη χώρα μας. 
Είναι αδιανόητο, κύριε Υπουργέ, ένα επίδομα που έπαιρνε μια συγκεκριμένη κατηγορία, οι υπάλληλοι των διευθύνσεων υγείας, να το παίρνετε πίσω. Αλήθεια με ποιο δικαίωμα παίρνετε πίσω αυτό το οποίο  ήδη έπαιρναν και το παίρνετε και αναδρομικά; 
Το δεύτερο. Πώς μπορείτε με επιδόματα και μόνο να καλύψετε το μεγάλο κενό των εισοδημάτων; Είναι μια πολιτική αδιέξοδη, κοντόφθαλμη, δεν θα σας οδηγήσει πουθενά, αλλά οδηγεί την κοινωνία σε απόγνωση και σε απελπισία. 
Όσο γρήγορα αλλάξουμε αυτήν την πολιτική, τόσο γρήγορα θα δει και μια άλλη προοπτική η κοινωνία και ο εργαζόμενος. 
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Αναστάσιος Νεράντζης): Αν είναι για πολύ λίγο, κύριε Υπουργέ, γιατί η ώρα είναι πονηρή! 
Ορίστε, έχετε το λόγο.
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα χρησιμοποιήσω λίγα δευτερόλεπτα και νομίζω ότι θα γλιτώσω τους συναδέλφους από κάποια επιχειρήματα που χρησιμοποιούν και τα επαναλαμβάνουν και αναφέρομαι στους συναδέλφους της Αξιωματικής Αντιπολίτευσης.
Αρκετά κροκοδείλια δάκρυα για το επίδομα των Δ.Υ.ΠΕ. από τους συναδέλφους του ΠΑ.ΣΟ.Κ.. Θα κάνω ένα ερώτημα: Γιατί, αγαπητοί συνάδελφοι του ΠΑ.ΣΟ.Κ., δεν ψηφίσατε αυτό το επίδομα όταν συζητήθηκε σε προηγούμενο νομοσχέδιο και διαρρηγνύετε τα ιμάτιά σας και λέτε γιατί δεν το δίνετε και γιατί και γιατί; Έλεος! Συνιστά υποκρισία τουλάχιστον αυτή η κριτική. Τουλάχιστον εσείς δεν δικαιούστε να ομιλείτε γι’ αυτό το επίδομα. 
ΠΡΟΕΔΡΕΥΩΝ (Αναστάσιος Νεράντζης): Είστε σαφής, κύριε Υπουργέ.
Ο Βουλευτής του ΣΥ.ΡΙΖ.Α. κ. Ιωάννης Μπανιάς, έχει το λόγο.
ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, η Κυβέρνηση φέρνει στη Βουλή αυτό το νομοσχέδιο με μεγάλη καθυστέρηση και κυρίως το φέρνει χωρίς κανένα διάλογο με τους άμεσα ενδιαφερόμενους, με τους εργαζόμενους, με τους συνταξιούχους, με το συνδικαλιστικό κίνημα, αλλά και χωρίς καν να λάβει υπόψη της τις γνώμες και τις προτάσεις τους που έχουν δημόσια διατυπωθεί, κάτι που δυστυχώς αποτελεί πάγια τακτική αυτής της Κυβέρνησης. Το είδαμε και σε μια σειρά άλλων νόμων για σημαντικά ζητήματα που έφερε και ψήφισε η Κυβέρνηση στη Βουλή. 
Επειδή πολλά ακούστηκαν σήμερα περί πραγματικότητας, αυτό που πραγματικά συμβαίνει με την πολιτική, με τις συνειδητές επιλογές και όχι με την ανοχή ή την αδυναμία της Κυβέρνησης να παρέμβει, είναι ότι η ακρίβεια καλπάζει, ο πληθωρισμός τρέχει με 4,5% περίπου και μάλιστα συνεχώς αυξανόμενος. Οι αυξήσεις σε μισθούς και συντάξεις είναι της τάξεως του 3%. Κατά συνέπεια, η ψαλίδα συνεχώς μεγαλώνει και σε βάρος των εργαζομένων και των συνταξιούχων. Και πρέπει να πούμε ότι με τεχνάσματα, με παιχνίδια και αλχημείες αριθμών στις οποίες επιδίδεται η Κυβέρνηση δεν αλλάζει η πραγματικότητα. Η πολιτική της Κυβέρνησης είναι καθαρά ταξική, αντεργατική, είναι μια αντιλαϊκή πολιτική. Δεν χωρούν πλέον αυταπάτες για τον κόσμο της εργασίας, για τους συνταξιούχους, για τη μεγάλη πλειοψηφία του ελληνικού λαού. 
Αλλά ο κ. Αλογοσκούφης δεν αφήνει περιθώρια για τέτοιες αυταπάτες. Ο κ. Αλογοσκούφης επικρίνει ακόμη και την απαράδεκτη για τους εργαζόμενους Εθνική Συλλογική Σύμβαση που υπέγραψε η πλειοψηφία της Γ.Σ.Ε.Ε., που συγκροτείται από την Π.Α.Σ.Κ.Ε. και τη Δ.Α.Κ.Ε.. Ο κ. Αλογοσκούφης βρίσκει αυτήν τη συλλογική σύμβαση, αυτήν τη συμφωνία, χαριστική για τους εργαζόμενους και επικίνδυνη για την οικονομία της χώρας μας, ενώ ταυτόχρονα τάσσεται υπέρ της πλήρους απελευθέρωσης της αγοράς, αφήνοντας ασύδοτες τις μεγάλες επιχειρήσεις, τα καρτέλ, τα μονοπώλια, τις πολυεθνικές να αυξάνουν συνεχώς τις τιμές και να πολλαπλασιάζουν τα κέρδη τους. Οι εργαζόμενοι, ιδιαίτερα οι χαμηλόμισθοι και οι συνταξιούχοι αποτελούν τα θύματα αυτής της κοινωνικά ανάλγητης νεοφιλελεύθερης πολιτικής της Κυβέρνησης της Νέας Δημοκρατίας.
Τα λαϊκά στρώματα οδηγούνται σε σοβαρά αδιέξοδα με βάση αυτήν την πολιτική. Η φτώχεια απλώνεται όλο και περισσότερο όλο και με ταχύτερους ρυθμούς στην ελληνική κοινωνία. Η Κυβέρνηση, παρ’ όλα αυτά συνεχίζει να σφυρίζει αδιάφορα. Είναι όμως αυτή η Κυβέρνηση που έχει την απόλυτη ευθύνη γι’ αυτήν την πραγματικότητα, γι’ αυτήν την κατάσταση και γι’ αυτήν την πορεία που βυθίζει τη χώρα σε κινούμενη άμμο. 
Οι επιλογές της Κυβέρνησης της Νέας Δημοκρατίας είναι συνειδητές. Η Νέα Δημοκρατία είναι ο πιο γνήσιος και αυθεντικός εκπρόσωπος και εκφραστής των συμφερόντων του κεφαλαίου, της οικονομικής ολιγαρχίας. Η πολιτική της χαρακτηρίζεται και σφραγίζεται από την αντίληψη «τα κέρδη πάνω από τον άνθρωπο». 
Αυτές, κυρίες και κύριοι συνάδελφοι, είναι οι πραγματικές αιτίες της σημερινής πραγματικότητας, της δύσκολης αυτής πραγματικότητας που βιώνει το σύνολο του ελληνικού λαού και που πραγματικά έχει δημιουργήσει σοβαρότατα αδιέξοδα στην κοινωνία μας.
Επιπλέον, πρέπει να πούμε ότι οι ιδιωτικοποιήσεις νευραλγικών, στρατηγικής σημασίας τομέων της οικονομίας και της κοινωνίας, που αποτελούν το πιο επιθετικό στοιχείο της νεοφιλελεύθερης πολιτικής της Κυβέρνησης,  είναι βέβαιο ότι θα επιδεινώσουν ακόμα περισσότερο αυτήν την κατάσταση.
Όμως, εκτός από τα πλήγματα που δίνει στα λαϊκά στρώματα η πολιτική της Κυβέρνησης, έχει ακόμα κι άλλες δυσμενείς γενικότερα επιπτώσεις. Αυτή η πολιτική ανακόπτει την οικονομική ανάπτυξη, πνίγει την αγορά, αυξάνει την ανεργία. Είναι μία πολιτική επικίνδυνη και για τους εργαζόμενους και τους συνταξιούχους αλλά και για τη χώρα γενικότερα. 
Βρισκόμαστε τώρα μπροστά σε μία μεγάλη κοροϊδία, βρισκόμαστε μπροστά σε μία μεγάλη πρόκληση. Η Κυβέρνηση προσπαθεί να δικαιολογήσει αυτήν την κατάσταση, που και η ίδια διαπιστώνει ότι κλιμακώνει τη λαϊκή αγανάκτηση, με επιχειρήματα που δεν αντέχουν σε σοβαρή κριτική και προσπαθεί να την αντιμετωπίσει με αστεία μέτρα που εξήγγειλε πρόσφατα. Κάνει πως δεν βλέπει τις συνέπειες της λογικής της κερδοσκοπίας, αφού η ίδια πρεσβεύει και στηρίζει αυτήν τη λογική. Προσπαθεί να φορτώσει τα πάντα στην αύξηση του πετρελαίου, που κι αυτή η αύξηση είναι αποτέλεσμα της πολιτικής των δυνάμεων του ιμπεριαλισμού και του νεοφιλελευθερισμού σε παγκόσμια κλίμακα.
Κυρίες και κύριοι συνάδελφοι, δεν έχουμε αυταπάτες, ότι με τις επιλογές της Κυβέρνησης της Νέας Δημοκρατίας, επιλογές που είναι συνειδητές, μπορεί να αλλάξει ριζικά αυτή η κατάσταση. Για κάτι τέτοιο βασική προϋπόθεση, κατά τη δική μας άποψη, είναι η απομάκρυνση της Νέας Δημοκρατίας από την Κυβέρνηση και την εξουσία. Αυτό προφανώς εξαρτάται κυρίως από τον ελληνικό λαό, από τους αγώνες του μαζικού κινήματος, αλλά και από την πάλη, εντός και εκτός Βουλής, των πολιτικών δυνάμεων που πιστεύουν και προτείνουν μία ριζικά διαφορετική πολιτική.
 Εμείς αυτό που προτείνουμε μέσα στη σημερινή πραγματικότητα, για να ανακοπεί όσο το δυνατόν αυτή η καταστροφική πορεία,  είναι: 
Πρώτον, να δοθούν άμεσα επιδόματα ακρίβειας στους χαμηλόμισθους και στους χαμηλοσυνταξιούχους, από χρήματα που υπάρχουν κατά τη γνώμη μας και μπορούν να βρεθούν κι άλλα χρήματα από πόρους που έχουν σχέση με έκτακτους φόρους, που εμείς προτείνουμε να επιβληθούν στα τεράστια κέρδη των ανώνυμων εταιρειών και των Ε.Π.Ε. ακόμα περισσότερο και κύρια στα κέρδη των τραπεζών. 
Δεύτερον, μ’ έναν αυστηρό έλεγχο και συγκεκριμένα μέτρα για την πάταξη της κερδοσκοπίας για να σταματήσει η κλιμάκωση της ακρίβειας. 
Τρίτον, να αυξηθεί ο ελάχιστος μισθός στο δημόσιο και στον ιδιωτικό τομέα. 
Φαίνεται, όμως, ότι δεν είστε διατεθειμένοι, κυρίες και κύριοι της Κυβέρνησης, να πάρετε ούτε αυτά τα στοιχειώδη μέτρα για να αλλάξει αυτή η κατάσταση. 
Εμείς θα καταψηφίσουμε επί της αρχής αυτό το νομοσχέδιο.
ΠΡΟΕΔΡΕΥΩΝ (Αναστάσιος Νεράντζης): Ο Βουλευτής του ΠΑ.ΣΟ.Κ. κ. Σγουρίδης έχει το λόγο.
ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, θα ήθελα το λόγο για ένα λεπτό.
ΠΡΟΕΔΡΕΥΩΝ (Αναστάσιος Νεράντζης): Δεν έχετε το δικαίωμα, γιατί δεν έχει εξαντληθεί ο κατάλογος των πρωτολογιών. Για τον ίδιο λόγο έχει ζητήσει το λόγο και ο κ. Λαφαζάνης και του είπαμε ότι θα τελειώσουν οι πρωτολογίες και μετά έχει κάθε δικαίωμα να μιλήσει. Μην καθυστερούμε όμως, κύριε Κουσελά! 
ΔΗΜΗΤΡΙΟΣ ΚΟΥΣΕΛΑΣ: Ο κύριος Υπουργός, απευθύνθηκε προσβλητικά προς την Αξιωματική Αντιπολίτευση!
ΠΡΟΕΔΡΕΥΩΝ (Αναστάσιος Νεράντζης): Όταν θα έλθει η σειρά σας, θα πείτε ό,τι νομίζετε.
Ορίστε, κύριε Σγουρίδη, έχετε το λόγο.
ΠΑΝΑΓΙΩΤΗΣ ΣΓΟΥΡΙΔΗΣ: Θα ξεκινήσω με μία παροιμία: Κάποτε ήταν κάποιος ο οποίος δούλευε και αφεντικό του ήταν ένας ραβδούχος. Όταν, λοιπόν, πέρασαν τα χρόνια, έγινε αυτός ραβδούχος. Όταν ήταν όμως από κάτω παραπονιόταν, γιατί ο ραβδούχος έριχνε που και που τη ράβδο στην πλάτη του.
Μόλις άλλαξαν, λοιπόν, τα πράγματα και έγινε αυτός ραβδούχος, τα ξέχασε αυτά που πέρασε και μόλις πήρε το αξίωμα συνέχισε την παλιά τακτική τού κάθε ραβδούχου.
	Έρχομαι τώρα στο νομοσχέδιο. Κύριε Υπουργέ, σας είπα και στην Επιτροπή ότι αυτό το νομοσχέδιο το επαναλαμβάνετε κάθε χρόνο το ίδιο, με τις ίδιες διατάξεις και με το ίδιο περιεχόμενο. Αύξηση συντάξεων του δημοσίου, εισοδηματική πολιτική του έτους που τρέχει και άλλες διατάξεις και όλοι βρισκόμαστε «στο ίδιο έργο θεατές», γιατί οι αυξήσεις καθορίζονται μονομερώς από το κράτος. Οι συναντήσεις γίνονται με τους υπαλλήλους, αλλά διαπραγματεύσεις δεν γίνονται. Αυτή είναι η εισοδηματική πολιτική που ακολουθείται, και ακολουθείται γιατί, σύμφωνα με το άρθρο 73 παράγραφος 2 του Συντάγματός μας έτσι πρέπει να γίνεται και πρέπει να συνοδεύεται κι από την έκθεση του Ελεγκτικού Συνεδρίου, γιατί οι μισθολογικές και οι συνταξιοδοτικές αυξήσεις δεν μπορεί να μην έχουν και την έκθεση του Ελεγκτικού Συνεδρίου βάσει της πάγιας νομολογίας.
	Εγώ, λοιπόν, δεν θα μείνω στο αν οι αυξήσεις είναι αυτές που είναι ούτε θα παίξω την κολοκυθιά. Θα σας πω μόνο, κύριε Υπουργέ, ότι δίνετε 22 ευρώ στους δημοσίους υπαλλήλους με την αύξηση που κάνετε και τους παίρνετε 24,2 ευρώ με τις κρατήσεις. Όμως το ζητούμενο είναι αυτό; Γι’ αυτό λοιπόν θα βάλω δύο διαστάσεις. 
Πρώτη διάσταση: Δεν είναι το τι παίρνεις, αλλά αυτά τα οποία παίρνεις τι αγοραστική δύναμη έχουν, δηλαδή κατά πόσο μ’ αυτά τα χρήματα μπορείς να αγοράσεις αυτά που σου είναι απαραίτητα. Λέω για τα απαραίτητα, όχι να αποταμιεύσεις. Έτσι, λοιπόν, δεν έχει νόημα ο ονομαστικός μισθός, αλλά έχει νόημα μ’ αυτά τα οποία παίρνεις τι μπορείς να αγοράσεις. Δυστυχώς, βλέπουμε καθημερινά -και αδιάψευστοι μάρτυρες είναι όλοι οι Έλληνες πολίτες, κάθε ελληνική οικογένεια- ότι δυστυχώς εδώ κι ένα χρόνο δεν μπορούν να εκπληρώσουν τις βιοποριστικές τους ανάγκες. Δεν μπορούν, δεν φτάνουν τα χρήματα, για να μην πω ότι έχουμε φαινόμενα να πηγαίνουν στα παζάρια να μαζεύουν αυτά που περισσεύουν, γιατί θα θεωρηθεί ότι είναι λαϊκισμός αυτό που λέω. 
	Παράλληλα, θέλω να σας πω το εξής: Πώς μπορείς να πολεμήσεις κάτι τέτοιο; Αν προχωρήσεις σε μία ενεργή πολιτική, όχι με παθητική οικονομική πολιτική. Τι σημαίνει «ενεργή πολιτική»; Να κινηθούν τα προγράμματα. Το Ε.Σ.Π.Α. εκεί έμεινε: στη διαφήμιση με τη βέσπα. 
Παράλληλα, τα συγχρηματοδοτούμενα έργα –να μην τα μπλέκουμε με τα Σ.Δ.Ι.Τ.- όπως έχουν ψηφιστεί από τη Βουλή δεν έχουν προχωρήσει καθόλου, γιατί συγχρηματοδοτούμενα έργα σημαίνει ότι είναι έργα στα οποία δίνεις, παραχωρείς, για να μπορεί μέσα από την κατασκευή να αποπληρώνεται από το ενοίκιο που θα χρησιμοποιεί αυτός ο οποίος θα είναι ο χρήστης του έργου. Τα Σ.Δ.Ι.Τ., όμως, είναι κάτι άλλο. Στα Σ.Δ.Ι.Τ. το κράτος μετακυλίει την πληρωμή ενός έργου μέσα από ενοίκιο που κατασκευάζεται από κάποιους άλλους και το ενοικιάζουν στο κράτος. Ούτε το ένα προχώρησε ούτε το άλλο. Άρα, μέσα απ’ αυτήν την κατάσταση έχουμε δημιουργήσει ανεργία και οικονομικά προβλήματα σε όλες τις ελληνικές οικογένειες.
	Έρχομαι στο δεύτερο: Δεν τολμάμε να προχωρήσουμε σε μία πραγματική τομή στη δημόσια διοίκηση, που θα είναι αποδοτική πλέον και χρήσιμη για τους Έλληνες πολίτες. Αυτή η τομή δεν γίνεται, διότι για τον άλφα ή βήτα λόγο δεν θέλουμε να πειράξουμε ούτε τη γραφειοκρατία η οποία υπάρχει ούτε το δυσκίνητο κράτος.
Και εδώ θέλω να καταρρίψω έναν μύθο που λέει ότι η Δημόσια Διοίκηση είναι υπερφορτωμένη. Δεν έχουμε πολλούς δημόσιους υπαλλήλους. Δεν έχουμε. Έχουμε αναξιοποίητους δημόσιους υπαλλήλους. Και υπάρχει ένα αναξιοκρατικό σύστημα μέσα στη Δημόσια Διοίκηση. Έχουμε, λοιπόν, υπαλλήλους που κάνουν πως δουλεύουν και το κράτος κάνει πως τους πληρώνει. Εδώ έχουμε καταντήσει.
Απόδειξη το επίδομα παραγωγικότητας. Εγώ πρώτη φορά έχω δει επίδομα παραγωγικότητας να δίδεται σε όλους. Είναι δυνατόν το επίδομα παραγωγικότητας να το παίρνουν όλοι; Όλοι παράγουν; Άρα, τι σημαίνει αυτό; Ότι αυτό δίδεται έτσι απλώς, για να τους προσθέσει στο μισθό.
Γι’ αυτό δημιουργούνται και αδικίες. Και ποιες είναι οι αδικίες; Υπάρχουν άνθρωποι που λένε – και σας κάνουν υπομνήματα – δώστε μας και μας κάτι, διότι εμείς είμαστε οι μόνοι υπάλληλοι, οι οποίοι δεν έχουμε πρόσθετη αμοιβή, υπερωρίες και ειδικά επιδόματα. Και υπάρχουν πολλοί. Άρα, δημιουργούμε υπαλλήλους πολλών ταχυτήτων.
Αυτό είναι μια άδικη πολιτική. Και επειδή πολλές φορές με την πολιτική μας είμαστε άδικοι, αδικούμε και αλλού. Εκεί που έχουμε το σθένος να πούμε «όχι» σε ορισμένα πράγματα, κάνουμε πίσω για να κατευνάσουμε, αν θέλετε, τα μέσα μαζικής ενημέρωσης και την κοινή γνώμη, τη μέση κοινή γνώμη.
Και έτσι πήγαμε τη συνταξιοδότηση ενός Βουλευτή στα οκτώ χρόνια. Ποιο ήταν το σωστό; Ο κάθε πολίτης, όσα χρόνια κι αν δουλέψει, τρία, τέσσερα, πέντε, να παίρνει αναλογικά τη σύνταξή του στα εξήντα πέντε του. Αυτό είναι το σωστό σύστημα. Αυτό το έχει η Γερμανία, το έχει η Αγγλία, το έχει η Αμερική. Πόσα χρόνια δούλεψες; Δέκα χρόνια; Δικαιούσαι τα δέκα τριακοστά πέμπτα, όταν θα βγεις στα εξήντα ή στα εξήντα πέντε σου. Έχεις δουλέψει δύο χρόνια ως Βουλευτής, παράτησες το επάγγελμά σου; Να πάρεις τα δύο χρόνια, τα δύο εικοστά.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Αυτό, λοιπόν, το δίκαιο, εν ονόματι του ότι δημιουργούμε με τις πολιτικές μας αδικίες, το παίρνουμε πίσω για τη μήνι των μέσων μαζικής ενημέρωσης και για να κατευνάσουμε τη μέση κοινή γνώμη, αντί να πούμε ότι ναι, θα πρέπει να προχωρήσουμε σε αυτό το μέτρο και σε αυτό το σύστημα για όλους τους έλληνες πολίτες.
Όπως επίσης και για το ζήτημα του αφορολόγητου των τόκων των ομολόγων –ευχαριστώ, κύριε Πρόεδρε, και θέλω μόνο μισό δευτερόλεπτο – αυτό τουλάχιστον έγινε το 2000, γιατί είχαμε σκοπό να μπούμε στην Ο.Ν.Ε. και έπρεπε να δοθούν κάποια ομόλογα και όλα αυτά τα σχετικά. Έφτασε ο νόμος να λήξει το 2006. Τον παρατείνετε μέχρι το 2007. Αν είναι δυνατόν! Οι τράπεζες έχουν «φουσκώσει» από τα κέρδη κι εμείς το αφορολόγητο των ομολόγων να το πάμε ακόμη ένα χρόνο;
Κάντε τομή! Αυτή είναι η μεταρρύθμιση. Μεταρρύθμιση δεν είναι η παράταση του ωραρίου των καταστημάτων για να μπορέσει να λειτουργήσει ο ανταγωνισμός. Είστε μια Κυβέρνηση που μιλάει στον ενεστώτα διαρκείας.
Γι’ αυτό καταψηφίζω εγώ το νομοσχέδιο επί της αρχής και γι’ αυτό ακριβώς θα ψηφίσω μόνον ένα άρθρο, το άρθρο που μιλάει για τις πολεμικές συντάξεις.
ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Σγουρίδη.
Το λόγο έχει ο κ. Φίλιππος Σαχινίδης.
Ορίστε, κύριε συνάδελφε.
ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, πριν από πολλά χρόνια η αείμνηστη Κατερίνα Γώγου έγραψε ένα βιβλίο με τίτλο «Τρία κλικ αριστερά». Και έχω την αίσθηση ότι σήμερα ο κ. Βορίδης έκανε τρία κλικ αριστερά σε σχέση με αυτά τα οποία είχε πει στην Επιτροπή, αναφορικά με τους υπαλλήλους του δημοσίου. Επανήλθε, βέβαια, ο Κοινοβουλευτικός Εκπρόσωπος του κόμματός του ο κ. Ροντούλης και τον διόρθωσε, τον επανέφερε στην τάξη.
Κύριοι συνάδελφοι του ΛΑ.Ο.Σ. αποφασίστε τελικά ποια είναι η στάση σας και ποια είναι η θέση σας για το δημόσιο. Σήμερα, κάνατε τρία κλικ αριστερά, το επικροτούμε, και μετά κάνατε τέσσερα κλικ δεξιά.
Κυρίες και κύριοι συνάδελφοι, το σημερινό νομοσχέδιο για την εισοδηματική πολιτική του 2008 αποκαλύπτει την πραγματική φύση της Νέας Δημοκρατίας. Είναι μια φύση που έντεχνα έκρυβε ως αντιπολίτευση. Τότε εμφανιζόσασταν κοινωνικά ευαίσθητοι. Λοιδορούσατε τις αυξήσεις των κυβερνήσεων του ΠΑ.ΣΟ.Κ.. Μιλούσατε για αυξήσεις που ημερησίως ισοδυναμούσαν μ’ ένα κουλούρι. 
Με υποσχέσεις για αυξημένη κοινωνική ευαισθησία πήρατε εντολή το 2004. Πάρα τις υποσχέσεις, ευαισθησία δεν επιδείξατε. Είχατε, όμως, ένα στόρι τότε να πείτε. Επικαλεστήκατε το «κακό ΠΑ.ΣΟ.Κ.» και τις πολιτικές του, που οδήγησαν τη χώρα, σύμφωνα με τα λεγόμενά σας, σε αδιέξοδο και την οικονομία σε πτώση. Και αυτό, σύμφωνα με τη δική σας ιστορία και αφήγηση, σας υποχρέωσε να προχωρήσετε στην απογραφή. Ήταν η εποχή που διατυπώνατε τη θεωρία για την «τραβεστί οικονομία», που χρησιμοποιούσατε αυτήν την άποψη για τέσσερα χρόνια, για να αποφύγετε να εκπληρώσετε τις υποχρεώσεις απέναντι στους πολίτες που σας ψήφισαν.
Όμως, τώρα είμαστε στον πέμπτο χρόνο διακυβέρνησής σας. Και ποια είναι σήμερα η πολιτική σας πρόταση; Να δώσετε από 1/1/2008 αύξηση 3% και από 1/10/2008 2%. Αυτό, κύριε Υπουργέ, το ονομάζετε ετήσια αύξηση 5%. Δεν είναι, όμως, 5%. Είπατε και στην Επιτροπή ότι στο τέλος του χρόνου η αύξηση είναι 5%. Ναι, αυτό είναι σωστό, αλλά τα νοικοκυριά καταναλώνουν καθ’ όλη τη διάρκεια του χρόνου, από την αρχή του χρόνου και ο πληθωρισμός από την αρχή του χρόνου είναι πάνω από την αύξηση που δίνετε από την 1/1/2008.
Αναρωτιέμαι το εξής, ενθυμούμενος και τους πανηγυρισμούς της άνοιξης του 2007, όταν η χώρα βγήκε από την επιτήρηση, τότε που είπατε στους πολίτες ότι οι πολιτικές της Κυβέρνησης της Νέας Δημοκρατίας απέδωσαν, ότι η οικονομία της χώρας βρίσκεται σε πολύ καλό δρόμο, ότι ήρθε η ώρα να εισπράξουν το μέρισμά τους και την ανταμοιβή για την κατανόηση που έδειξαν στην πρώτη τετραετία της Κυβέρνησης: Αυτά που λέγατε πριν τις εκλογές τα εννοούσατε; Γιατί μετά τις εκλογές αρχίσατε να επικαλείστε νέα προβλήματα. Καινούργιο στόρι! Τώρα μας μιλάτε για διεθνή κρίση που δεν μπορούσατε να προβλέψετε, η οποία περιορίζει τις δυνατότητές σας να αποκαταστήσετε τις αδικίες σε βάρος των μισθωτών. Γι’ αυτό ξεκινάτε από μια αύξηση, η οποία είναι πολύ κάτω από τον πληθωρισμό, ο οποίος, σύμφωνα με όλες τις διαθέσιμες ενδείξεις, θα ξεφύγει πολύ πάνω από το 4,5%. 
Θα πάμε, λοιπόν, εκεί από ήμασταν το 1998. Χρειάστηκαν πέντε χρόνια διακυβέρνησής σας, για να γυρίσουμε στον πληθωρισμό δέκα χρόνια πίσω. Αυτή είναι η συνεισφορά σας στην οικονομική πολιτική της χώρας. Εάν σήμερα η Ελλάδα αξιολογούνταν ως προς το κριτήριο του πληθωρισμού, δεν θα μπορούσε να περάσει, δεν θα μπορούσε να γίνει μέλος της Ο.Ν.Ε., γιατί το κριτήριο είναι στο 3,8% και ο πληθωρισμός της χώρας είναι στο 4,4%. Σας καταθέτω και το σχετικό στατιστικό στοιχείο.
(Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Με τις πολιτικές σας η χώρα έχει το δεύτερο χειρότερο πληθωρισμό της Ευρωζώνης μετά τη Σλοβενία. Με τις πολιτικές σας η ακρίβεια υπονομεύει το απαξιωμένο εισόδημα των εργαζομένων και των συνταξιούχων. Δεν είναι τυχαίο ότι σήμερα οι πολίτες νιώθουν πως οι τιμές έχουν ξεφύγει από κάθε έλεγχο, ενώ οι αυξήσεις σε μισθούς και συντάξεις είναι περιορισμένες και δεν αρκούν. Δεν είναι τυχαίο ότι ο πληθωρισμός των φτωχών και μεσαίων νοικοκυριών είναι για πρώτη φορά στην Ελλάδα δύο ποσοστιαίες μονάδες πάνω από τον πληθωρισμό των πλούσιων νοικοκυριών. 
Κι εσείς, τι τους λέτε; Αυτά μπορούσαμε να δώσουμε –αυτό είπατε, κύριε Υπουργέ- είναι δύσκολες οι διεθνείς συνθήκες. Αυξάνονται οι τιμές στα τρόφιμα, αυξάνονται οι τιμές στα καύσιμα. Μα, γι’ αυτόν ακριβώς το λόγο, κύριε Υπουργέ, εμείς επιμένουμε ότι πρέπει να δώσετε μεγαλύτερες αυξήσεις, επειδή αποτύχατε να ελέγξετε τις τιμές, να χτυπήσετε τις μονοπωλιακές και ολιγοπωλιακές συνθήκες που επικρατούν στις αγορές.
Ποιος φταίει, κύριε Υπουργέ, που αυξάνονται οι τιμές στα καύσιμα στην Ελλάδα ταχύτερα απ’ ό,τι στην Ευρώπη; Από το 2005 αυξήθηκαν στην Ελλάδα κατά 30%, όταν στην Ευρωζώνη αυξήθηκαν κατά 21,9%. Καταθέτω αυτό το στοιχείο στα Πρακτικά της Βουλής. 
(Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Το 2007 το πετρέλαιο σε ευρώ είχε μηδενική αύξηση, κύριε Υπουργέ, γιατί ανέβηκε 9% σε όρους δολαρίου. Ανατιμήθηκε, όμως, το ευρώ έναντι του δολαρίου κατά 9% και άρα, το 2007 ήταν μηδενική η αύξηση του πετρελαίου σε όρους ευρώ. Διαβάστε και την έκθεση του διοικητή της Τράπεζας της Ελλάδος. 
Και φθάσατε σήμερα στο σημείο να λέτε ότι δεν φταίει η Νέα Δημοκρατία. Ποιος φταίει που αυξάνονται ταχύτερα στην Ελλάδα τα τρόφιμα απ’ ό,τι στην υπόλοιπη Ευρωζώνη; Το ίδιο νόμισμα δεν έχουμε με τις υπόλοιπες χώρες της Ευρωζώνης; Τις ίδιες κοινές ανατιμήσεις από το διεθνές περιβάλλον δεν δεχόμαστε και εμείς και οι υπόλοιποι; Γιατί, λοιπόν, εδώ πέρα το σύστημα των τιμών κινείται προς τα πάνω πολύ ταχύτερα απ’ ό,τι στις υπόλοιπες χώρες της Ευρωζώνης; 
Διότι δεν υπάρχει ο παραμικρός έλεγχος, διότι δεν παίρνετε μέτρα που να χτυπούν την ακρίβεια και να προστατεύουν τον πολίτη. Ό,τι μέτρα παίρνετε είναι μέτρα υπέρ των πλουσίων και των οικονομικά ισχυρών. Εσείς πρώτοι δώσατε φορολογικές απαλλαγές που ευνοούσαν την κερδοφορία των επιχειρήσεων και όταν σας είπαμε το χειμώνα να δώσετε το επίδομα θέρμανσης, τι απαντήσατε; Αρνηθήκατε. 
Πόσα είναι, κύριε Υπουργέ, τα επιπλέον έσοδα από τα πετρελαιοειδή που εισπράξατε; Πού θα τα διαθέσετε; Γιατί δεν τα διαθέτετε υπέρ των αδυνάμων; Με την πολιτική σας σε αυτή τη χώρα αυξάνονται ταυτόχρονα τα κέρδη των μεγάλων επιχειρήσεων και η φτώχεια και αυτό το γεγονός αποκαλύπτει την πραγματική σας φύση, για την οποία μίλησα στην εισαγωγή. Γιατί, όπως ξέρουμε και από την ιστορία του βάτραχου και του σκορπιού, κανείς τελικά δεν προδίδει την πραγματική του φύση. 
Η ιστορία λέει ότι είχαν βρεθεί στις άκρες ενός ποταμού …
ΠΡΟΕΔΡΕΥΩΝ (Αναστάσιος Νεράντζης): Δεν είναι ιστορία, είναι λαϊκός γεωργιανός μύθος.
ΦΙΛΙΠΠΟΣ ΣΑΧΙΝΙΔΗΣ: Αυτός ο μύθος, λοιπόν, λέει ότι βρέθηκαν στην άκρη του ποταμού ο σκορπιός και ο βάτραχος. Ζήτησε ο σκορπιός από το βάτραχο να τον μεταφέρει. Φοβήθηκε ο βάτραχος και είπε: «Δεν το κάνω, γιατί θα με τσιμπήσεις». Ο σκορπιός του απάντησε: «Αν σε τσιμπήσω τότε θα πέσουμε και θα πνιγούμε και οι δύο». Τελικά πείστηκε ο βάτραχος, δέχτηκε να μεταφέρει το σκορπιό και στη μέση του ποταμού ο σκορπιός τελικά τσίμπησε το βάτραχο. Λίγο πριν πεθάνουν ρώτησε ο βάτραχος το σκορπιό: «Μα γιατί με τσίμπησες;». Και ο σκορπιός του απάντησε: «Γιατί είναι στη φύση μου». 
Αυτή είναι η πραγματική φύση των πολιτικών της Νέας Δημοκρατίας κύριε Υπουργέ, την οποία έντεχνα όλα αυτά τα χρόνια κρύβατε. Η πραγματική σας φύση είναι να ενισχύετε τους οικονομικά ισχυρούς και να αγνοείτε αυτούς τους οποίους είχατε υποσχεθεί ότι θα δείξετε την ευαισθησία σας.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
 ΠΡΟΕΔΡΕΥΩΝ (Αναστάσιος Νεράντζης): Όσο καιρό, κύριε Αγοραστέ, ο συνάδελφός σας εκ Λαρίσης έλεγε αυτά που έλεγε τώρα τελευταία, σας έβλεπα ότι ετοιμαζόσασταν. Ποιο ρόλο θέλετε να υποδυθείτε; Του σκορπιού ή του βατράχου; 
ΑΣΤΕΡΙΟΣ ΡΟΝΤΟΥΛΗΣ: Του σκορπιού! 
ΠΡΟΕΔΡΕΥΩΝ (Αναστάσιος Νεράντζης): Ο κ. Ροντούλης επιμένει! Κάτι θα ξέρει! Κι αυτός εκ Λαρίσης ορμώμενος! 
Ορίστε, κύριε Αγοραστέ, έχετε το λόγο.
ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
Κύριε Υπουργέ, κυρίες και κύριοι συνάδελφοι, κύριε Πρόεδρε, εάν στις κοινοβουλευτικές δημοκρατίες ρόλος και αποστολή των πολιτικών είναι η ψευδολογία και ο πρωτόγονος λαϊκισμός, τότε αυτό αποτελεί πλήγμα κατά της κοινωνίας των πολιτών και είναι σοβαρό. 
Βέβαια, θα ήθελα να κάνω δύο επισημάνσεις. Κύριοι της Αντιπολίτευσης, παριστάνετε ως Αντιπολίτευση τους καταγγέλλοντες για πρακτικές που σας κατέστησαν κατηγορούμενους, ως κυβέρνηση. Κάνατε και συνεχίζετε να κάνετε το ίδιο λάθος, όσο θα κρίνετε εξ ιδίων τα αλλότρια. Δεν πρόκειται να κάνουμε τα ίδια, γιατί απλά δεν είμαστε ίδιοι και δεν δεχόμαστε κανενός είδους συμψηφισμούς και αυτή άλλωστε είναι η μεγάλη μας διαφορά ανάμεσα στο χθες και στο σήμερα.
Κύριοι συνάδελφοι της Αντιπολίτευσης, αν και φεύγετε, έχω να κάνω και μια δεύτερη παρατήρηση. Άκουσα προηγουμένως να μιλάνε κάποιοι, τηρώντας, βέβαια, μια άκρως υποκριτική στάση. Μιλούσαν για ακρίβεια και για διάφορες πρακτικές ελεγκτικών μηχανισμών, που δεν λειτούργησαν. Την περίοδο 1995-2003 οι ελεγκτικοί μηχανισμοί, οι οποίοι λειτουργούσαν τότε πάρα πολύ καλά, επέβαλαν πρόστιμα αξίας 11.000.000 ευρώ και οι τότε κυβερνήσεις του ΠΑ.ΣΟ.Κ. εισέπραξαν 1,2 εκατομμύρια ευρώ. Σήμερα οι ελεγκτικοί μηχανισμοί, όπως λειτουργούν, έχουν επιβάλλει πρόστιμο 111.000.000 ευρώ, στην τριετία 2004-2007 και έχουν εισπραχθεί τα 12.000.000 ευρώ. 
Συνεπώς, έχουμε μία αύξηση και εισπραχθέντων, αλλά και επιβληθέντων προστίμων, περίπου στα 1.900% με 2.000%. Εμείς δεν είπαμε ποτέ ότι οι ελεγκτικοί μηχανισμοί λειτουργούν τέλεια, αλλά είπαμε ότι τους βελτιώσαμε. 
Και, κύριοι συνάδελφοι της Αντιπολίτευσης, εμείς προσπαθούμε να αποβάλουμε πλέον αυτό το αίσθημα ατιμωρησίας, που πλανάται τόσα χρόνια  πάνω από το δημόσιο βίο και είναι η αιτία των κακών και που εσείς το εκθρέψατε. Επίσης, προσπαθούμε ακόμα να απεξαρτοποιήσουμε τη δημόσια διοίκηση από τον εθισμό της συναλλαγής και της διαφθοράς, που εσείς την οδηγήσατε σε εθισμό. 
Υπήρξε υποκριτική στάση προηγούμενου συναδέλφου που μίλησε για την ακρίβεια και είπε τότε ότι εμείς είμαστε υπεύθυνοι για την ακρίβεια. Μα, εσείς εδραιώσατε την ακρίβεια. Το παραδέχονται, σιγά σιγά, ένας ένας από τους συναδέλφους σας που βγαίνουν στην τηλεόραση και προσχωρούν στην άποψη ότι το 2002, όταν πήγατε να προσαρμόσετε τις τιμές από δραχμές σε ευρώ, οι ελεγκτικοί μηχανισμοί δεν λειτούργησαν ηθελημένα ή αθέλητα, ενισχύσατε την κερδοσκοπία, με αποτέλεσμα να εδραιωθεί ένα επίπεδο τιμών πολύ υψηλό στη χώρα μας και το οποίο έχει συνέπειες στη συνέχεια. Δεν θα αναφερθώ στην τιμή  του νερού, το  μπουκαλάκι που έκανε 50 δραχμές  και έφθασε στις 170.   Να αναφερθώ στην τιμή του καφέ, που το εύρος ήταν 150 έως 400 δραχμές και εκείνη την εποχή το 2002 εκτινάχθηκε στις 600 μέχρι 1380 δραχμές, δηλαδή σε 4 ευρώ. 
Είπαν δε, συνάδελφοι της Αντιπολίτευσης «ρίξτε τις τιμές».   Μα, οι τιμές αγαπητοί συνάδελφοι δεν πέφτουν με διαταγές. Οι τιμές πέφτουν με αίσθημα ευθύνης του κράτους -που πρέπει κάποτε να αντιληφθείτε ότι κράτος είμαστε όλοι- με την αύξηση της παραγωγικότητας του κράτους, με το αίσθημα ευθύνης των ελεγκτικών μηχανισμών. 
Συνεπώς μην επικαλείστε αστεία επιχειρήματα, κάνοντας αντιπολίτευση στην Κυβέρνηση. 
Βέβαια, κανείς δεν βρίσκεται σε ευχάριστη θέση όταν πρόκειται να μιλήσει για εισοδηματική πολιτική και ιδίως όταν είναι κυβέρνηση   για έναν απλό λόγο, γιατί η κυβέρνηση θέλει να δώσει περισσότερα, θέλει να δώσει μεγαλύτερες αυξήσεις, αλλά έχει ένα δύσκολο έργο. Πρέπει να είναι μέσα στον προϋπολογισμό και σε αυτά τα χρήματα που έχει  να διαθέσει. Όμως ο υπερδανεισμός έχει φθάσει σε υψηλά επίπεδα και αυτό οφείλεται σε καταστάσεις του παρελθόντος, σε δανεισμό του παρελθόντος. 
Κάποιος μπορεί να πει ότι κάνω παρελθοντολογία. Όχι.  Όταν το παρελθόν μετριέται στις επιπτώσεις, του δεν είναι παρελθόν. Είναι ο χρόνος μέλλοντος. Όταν δανειστήκατε πριν από οκτώ δέκα χρόνια σήμερα πληρώνουμε τους τόκους και μάλιστα υψηλούς ή όταν κάνατε τα δεκαοκτώ swaps ή όταν κάνατε εκείνο το Bermuda style ομόλογο σύνθετο, που δεν το ανακαλύψατε ποτέ! 
Παρ’ όλο  ότι βρισκόμαστε σε δυσάρεστη θέση, γιατί θέλουμε να δώσουμε περισσότερα απ ‘όσα μπορούμε να δώσουμε και θέλουμε να αυξήσουμε το διαθέσιμο εισόδημα των πολιτών, έχουμε πάρει μια σειρά από μέτρα σαν Κυβέρνηση, όπως κατάργηση φόρων σε επιδόματα, έχουμε πάρει μία σειρά μέτρων για την κοινωνική πρόνοια, για τους τρίτεκνους, αυτά δηλαδή τα μέτρα που πήραμε και είναι απτά και μετρήσιμα. Έχουμε μειώσει τη φορολογία και έχουμε δημιουργήσει κάποιες συνθήκες ανάπτυξης. Τόσες χιλιάδες νέες επιχειρήσεις έχουν έλθει στη χώρα. 
Ακόμα πρέπει να σας θυμίσω και υπενθυμίσω, ότι σήμερα ο Πρωθυπουργός ανακοίνωσε μια πρωτοβουλία για μια συντονισμένη πολιτική, σε ευρωπαϊκό επίπεδο,  ώστε σε συνεργασία με τους εταίρους μας να αντιμετωπιστούν οι πληθωριστικές πιέσεις, που πραγματικά, στο μεγαλύτερο μερίδιό τους είναι εισαγόμενες. Και παράλληλα, πάμε σε στοχευμένες ειδικά εισοδηματικές ενισχύσεις των ασθενεστέρων οικονομικά στρωμάτων, με στοχευμένα μέτρα,  γιατί βλέπουμε ότι γενικά οι ανάγκες πολλαπλασιάζονται.  
Ακόμα θέλω να σας πω το εξής: Εγώ δε σας λέω ότι δώσαμε μεγάλες αυξήσεις ή ότι έχουμε υψηλά επίπεδα μισθών. 
Να κάνουμε και μια σύγκριση; Το 2003 ο κατώτατος μισθός υπαλλήλου ΥΕ ήταν 398,37 ευρώ και με την εισοδηματική πολιτική που κάνουμε φθάνει στα 711 ευρώ. Ο κατώτατος μισθός Δ.Ε. ήταν 484,45 ευρώ και φθάνει στα 830 ευρώ. Ο κατώτατος Τ.Ε. ήταν 570,53 ευρώ και φθάνει στα 938 ευρώ. Ο κατώτατος μισθός Π.Ε. ήταν 592,5 ευρώ και φθάνει στα 985 ευρώ κ.ο.κ. Δίνουμε αυξήσεις. Θέλαμε να δώσουμε ακόμα περισσότερες. Δυστυχώς, η αλόγιστη οικονομική σας πολιτική που μας άφησε αρκετά χρέη και πολιτικές με λαϊκισμό, με μαξιμαλισμό, με ευχολόγια, μας δημιούργησαν προβλήματα. 
Κοιτάξτε, κύριοι. Τα λόγια παράγουν στασιμότητα και μαρασμό. Εμείς επιλέγουμε το δύσκολο δρόμο των συγκρούσεων, της ουσίας, των πράξεων και το δρόμο ο οποίος οδηγεί στην πραγματική πολιτική, γιατί εμείς θέλουμε να λέμε τα πράγματα με το όνομά τους και να σχεδιάζουμε πρακτικές, πολιτικές, στρατηγικές, προς όφελος των πολιτών, προς όφελος των πολλών. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
 ΠΡΟΕΔΡΕΥΩΝ (Αναστάσιος Νεράντζης): Τελειώσαμε με τους αγορητές επί της αρχής. Ερωτώνται οι Κοινοβουλευτικοί Εκπρόσωποι: Υπάρχει κανείς που να θέλει να δευτερολογήσει;
ΔΗΜΗΤΡΙΟΣ ΚΟΥΣΕΛΑΣ: Εγώ, κύριε Πρόεδρε.
ΠΡΟΕΔΡΕΥΩΝ (Αναστάσιος Νεράντζης): Ο κ. Κουσελάς έχει το λόγο.
ΔΗΜΗΤΡΙΟΣ ΚΟΥΣΕΛΑΣ: Θα μιλήσω πολύ σύντομα, κύριε Πρόεδρε. Δεν θα ζητούσα το λόγο αν ο Υπουργός κατά τη μικρή τοποθέτηση που έκανε, δεν είχε προβεί σ’ ένα ατόπημα, που πιστεύω ότι θα πρέπει να το ανακαλέσει. Δεν πρέπει καν να μείνει στα πρακτικά. Είπε ότι η Αξιωματική Αντιπολίτευση δεν έχει το δικαίωμα να μιλάει, γιατί δεν ψήφισε, λέει, κάποιο επίδομα. 
Κύριε Υπουργέ, γνωρίζετε πολύ καλά ότι το ποιος έχει το δικαίωμα να μιλάει σε αυτήν την Αίθουσα και το ποιος δεν το έχει, δεν το κανονίζει κανένας Υπουργός. Το κανονίζουν οι Έλληνες πολίτες που μας έστειλαν εδώ. Από εκεί και πέρα, οι συνάδελφοι οι οποίοι έθεσαν το ζήτημα για τα επιδόματα του Υπουργείου Υγείας και την περικοπή του επιδόματος των υπαλλήλων των ΔΥ.Π.Ε., το έθεσαν γιατί οι ίδιοι οι εργαζόμενοι προσέφυγαν σε αυτούς και τους ζήτησαν να υποστηρίξουν το δίκαιο αίτημά τους. Και είναι δίκαιο το αίτημά τους, γιατί ποτέ μέχρι σήμερα δεν έχει συμβεί, όπως γνωρίζετε πάρα πολύ καλά –δεν υπάρχει προηγούμενο- να δίνεται με νόμο του κράτους παροχή σε εργαζόμενους και να ζητείται αναδρομική επιστροφή αυτού του επιδόματος.
Δεν είναι προσωπικό σας ζήτημα ούτε μπορούμε να παίζουμε με τέτοιου είδους θέματα. Οφείλετε να ξεκαθαρίσετε εδώ και τώρα αυτό το θέμα. Δεν ξέρω για ποιο λόγο, αλλά μπορεί να κάνατε το οποιοδήποτε λάθος. Καλό είναι αυτό το λάθος να διορθωθεί σήμερα και όχι αύριο.
Από εκεί και πέρα, σε ό,τι αφορά πολλά ζητήματα, τα οποία ελέχθησαν σχετικά με την κριτική που έκανε ή δεν έκανε η Κυβέρνηση της Νέας Δημοκρατίας, θέλω απλά να σας διαβάσω μια μικρή περικοπή. «Είναι προσβολή στην αξιοπρέπεια του πολίτη να ακολουθείται μία τακτική ή μια πρακτική η οποία μας πηγαίνει πολλά χρόνια πίσω, πολλές δεκαετίες πίσω. Πιστεύετε ότι θα λύσει κανένα πρόβλημα για το συνταξιούχο του Ο.Γ.Α. το 1 ευρώ την ημέρα ή για τους αποδέκτες του Ε.Κ.Α.Σ. το 0,80 ευρώ την ημέρα;». Κώστας Καραμανλής, 14-9-2003. Αυτά έλεγε ο τότε επικεφαλής της Αξιωματικής Αντιπολίτευσης και σήμερα Πρωθυπουργός.
Εγώ θα ήθελα να σας ρωτήσω ευθέως, κύριε Υπουργέ: Το μισό ευρώ αύξηση την ημέρα που δίνετε σήμερα στους συνταξιούχους, είναι ή δεν είναι προσβολή, σύμφωνα με αυτά που έλεγε τότε ο Πρωθυπουργός σας; 
Και κλείνοντας να πω τα εξής. Άκουσα και εσάς κι τον εισηγητή της Νέας Δημοκρατίας να λέτε ότι: δεν δίνουμε αυξήσεις ούτε λίγο ούτε πολύ, γιατί αν δοθούν παραπάνω αυξήσεις, οι αυξήσεις αυτές είναι πληθωριστικές και θα δημιουργήσουν πληθωριστικές πιέσεις κ.λπ.. 
Πέρα από το ότι αυτός ο ισχυρισμός δεν στέκει και θα πρέπει να το γνωρίζετε πάρα πολύ καλά, μία αύξηση μπορεί να δημιουργήσει πληθωριστικές πιέσεις, όταν είναι πάνω από τον πληθωρισμό και πάνω από το άθροισμα του πληθωρισμού και της αύξησης της παραγωγικότητας, πράγμα το οποίο εδώ δεν συμβαίνει και αυτόν τον ισχυρισμό δεν τον αποδέχεται ούτε η Ευρωπαϊκή Ένωση, η οποία έχει ξεκάθαρα τοποθετηθεί -και μάλιστα η Ευρωπαϊκή Κεντρική Τράπεζα- ότι ο πληθωρισμός της χώρας μας είναι πληθωρισμός κερδών και όχι πληθωρισμός μισθών. 
Εγώ, όμως, πέρα από αυτά, θέλω να σας ρωτήσω ευθέως: Όταν λέμε «Δεν σας δίνουμε αυξήσεις, γιατί είναι πληθωριστικές» και στέλνουμε τους πολίτες μαζικά στην τράπεζα, γιατί, έμμεσα πλην σαφώς, αυτό γίνεται, να δανειστούν τα δανεικά που παίρνουν από τις τράπεζες και υπερχρεώνονται -ξέρετε ποια είναι η κατάσταση στα ελληνικά νοικοκυριά- αυτά δεν είναι πληθωριστικά; Δεν έχουμε έτσι έμμεση, πλην σαφώς, πάρα πολύ μεγάλη κυκλοφορία του χρήματος; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν είναι πληθωριστικό αυτό το χρήμα; Οι αυξήσεις από την εισοδηματική πολιτική είναι; Είναι δυνατόν, λοιπόν, να εκτίθενται στο Εθνικό μας Κοινοβούλιο τέτοιοι ισχυρισμοί, προκειμένου να δικαιολογήσουν τα αδικαιολόγητα;
ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ, κύριε συνάδελφε.
ΔΗΜΗΤΡΙΟΣ ΚΟΥΣΕΛΑΣ: Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Αναστάσιος Νεράντζης): Κυρία Καλαντίδου, θέλετε το λόγο; 
ΣΟΦΙΑ ΚΑΛΑΝΤΙΔΟΥ: Όχι, κύριε Πρόεδρε.
ΠΡΟΕΔΡΕΥΩΝ (Αναστάσιος Νεράντζης): Ωραία. 
Έχει ζητήσει το λόγο ο κ. Λαφαζάνης.
Ορίστε.
ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι σας έθεσα κάποια ερωτήματα στην πρωτολογία μου και δεν πήρα απάντηση και γι’ αυτό είμαι υποχρεωμένος να τα ξαναθέσω από την αρχή. Δεν ξέρω αν μιλάω σε ώτα μη ακουόντων, αλλά νομίζω ότι έχετε μία υποχρέωση τουλάχιστον να τοποθετηθείστε σε θέματα τα οποία θέτει η Αντιπολίτευση: «μπορώ να τα κάνω», «δεν μπορώ να τα κάνω» ή εν πάση περιπτώσει «θα το μελετήσω, θα το επεξεργαστώ, θα το σκεφθώ και θα σας πω». 
Εμένα μου έκανε εντύπωση ότι το μοναδικό επιχείρημα που φέρατε για να περικόψετε το επίδομα στους εργαζόμενους των υγειονομικών περιφερειών, το επίδομα ειδικής απασχόλησης, είναι ότι δεν το ψήφισε το ΠΑ.ΣΟ.Κ. όταν το είχατε ψηφίσει εσείς και επομένως «γιατί μιλάει αφού δεν το ψήφισε;». Μα, δεν είναι αυτό το θέμα. Το θέμα είναι, γιατί το κόβετε; Εγώ δεν κατάλαβα, γιατί το περικόπτετε αυτό το επίδομα, το οποίο εσείς ψηφίσατε. Το θεωρείτε άδικο; Το θεωρείτε παράλογο; Τι από τα δύο συμβαίνει; Κάτι πρέπει να συμβαίνει. Νομίζω ότι ένα σκεπτικό είστε υποχρεωμένος να μας αναπτύξετε, γιατί μπορεί να πειστούμε και εμείς στο κάτω-κάτω της γραφής. Και εν πάση περιπτώσει, περικόπτετε το επίδομα και ζητάτε αναδρομική επιστροφή του; Είναι λογικό αυτό; Πού γίνεται, αναδρομική επιστροφή επιδόματος; 
Το δεύτερο που σας έθεσα είναι το επίδομα που δίδετε για τους εργαζόμενους στο Υπουργείο Παιδείας, στις κεντρικές υπηρεσίες του Υπουργείου Παιδείας. Εμείς έχουμε αποσαφηνίσει ότι είμαστε κατά των επιδοματικών πολιτικών. Ζητάμε ουσιαστικές πραγματικές αυξήσεις στους πραγματικούς μισθούς των δημοσίων υπαλλήλων και ενσωμάτωση των επιδομάτων μ’ ένα νέο μισθολόγιο που θα αντέχει στο παρόν και στο μέλλον. Αυτό είναι το αίτημά μας, αυτή είναι η διεκδίκησή μας και σ’ αυτό συμπλέουμε σε γενικές γραμμές και με την Α.Δ.Ε.Δ.Υ.. 
Βλέπουμε από εσάς ότι συνεχίζετε αυτήν τη λογική της επιδοματικής πολιτικής και μάλιστα επιλεκτικά. Λέτε στο Υπουργείο Παιδείας ότι «θα δώσουμε αυτό το επίδομα». Δεν μας εξηγείτε γιατί ειδικά στο Υπουργείο Παιδείας και όχι σε άλλα Υπουργεία. Υπάρχει, λέει, μετεγκατάσταση, αν θυμάμαι καλά, και γι’ αυτό το λόγο θα δοθεί αυτό το επίδομα, για λόγους μετεγκατάστασης και 3.000 ευρώ. Τι κάνετε μ’ αυτό; Διαμορφώνετε πάλι, ανοίγετε πάλι το δρόμο για άλλου είδους διεκδικήσεις και από άλλα Υπουργεία ανάλογου χαρακτήρα ή με παρεμφερείς αιτιολογήσεις. Αλλά, εν πάση περιπτώσει, όταν δίδετε ένα επίδομα στο Υπουργείο Παιδείας, μπορείτε να απομονώσετε τις κεντρικές του υπηρεσίες μονάχα; Οι υπηρεσίες των Γενικών Γραμματειών, παραδείγματος χάριν της Νέας Γενιάς;
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):  …(Δεν ακούστηκε)
ΠΑΝΑΓΙΩΤΗΣ ΛΑΦΑΖΑΝΗΣ: Μα, κοιτάξτε: Είναι το επίδομα παραγωγικότητας, το κίνητρο απόδοσης, το επίδομα εξομάλυνσης και μια σειρά επιδόματα. Κάθε φορά βρίσκετε έναν εύηχο τίτλο, προκειμένου να δίνετε παροχές. Διότι αυτό το επίδομα μετεγκατάστασης αν ήταν προσωρινό, γιατί μετεγκαθίσταται το Υπουργείο, θα το καταλάβαινα. Όμως, θα παρακολουθεί εσαεί την πορεία των εργαζομένων εκεί. Εμείς δεν έχουμε αντίρρηση, όταν έχετε αυτές τις εισοδηματικές πολιτικές να μην δώσετε αυτό το επίδομα και να το καταψηφίσουμε. Πάντως, δικαιολογείτε το ότι δεν το επεκτείνετε και στους άλλους εργαζόμενους; Και πώς δεν θα διεκδικούν και οι άλλοι εργαζόμενοι στο Υπουργείο Παιδείας τα ίδια επιδόματα; 
Σας ανέφερα την υπόθεση με τα θύματα πολέμου και με τα αδέλφιά τους ή με τα παιδιά τους, τα οποία έπαιρναν αυτή τη σύνταξη από το θύμα πολέμου, αλλά τους την έκοψε το ΠΑ.ΣΟ.Κ., αν παντρευόντουσαν. Σας ανέφερα περιπτώσεις και έχω θίξει επανειλημμένα το θέμα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ολοκληρώστε. 
ΠΑΝΑΓΙΩΤΗΣ ΛΑΦΑΖΑΝΗΣ: Είναι πλήρως τυφλός, συνταξιούχος που μόλις παντρεύτηκε, του κόβεται η σύνταξη που έπαιρνε από τον αδελφό του. Γιατί; Κάτι πρέπει να κάνετε σ' αυτό το θέμα. 
Τέλος, σας έθεσα και το θέμα των γιατρών του ιπτάμενου προσωπικού του Ε.Κ.Α.Β., αλλά και των διασωστών. Τους έχετε δώσει μια υπόσχεση ότι θα τους εξομοιώσετε με όλους τους άλλους ιπτάμενους που υπάρχουν στο δημόσιο τομέα από την άποψη των συνταξιοδοτικών τους δικαιωμάτων. Γιατί δεν το κάνετε; Δεύτερης κατηγορίας είναι αυτοί οι ιπτάμενοι; 
ΠΡΟΕΔΡΕΥΩΝ (Αναστάσιος Νεράντζης):  Σας παρακαλώ, ολοκληρώστε. 
ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δεν έχω τελειώσει. 
ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, είμαστε στο έκτο λεπτό. Έχετε τεσσεράμισι λεπτά και σας έδωσα άλλο ενάμισι. Ως συνήθως, δεν τελειώνετε στην ώρα σας. Σας παρακαλώ, τελειώστε τώρα. 
ΠΑΝΑΓΙΩΤΗΣ ΛΑΦΑΖΑΝΗΣ: Αν είναι κάθε φορά να γίνεται φασαρία για το δευτερόλεπτο...
ΠΡΟΕΔΡΕΥΩΝ (Αναστάσιος Νεράντζης): Είναι ενάμισι λεπτό και δεν έχω καμμία διάθεση, κύριε Λαφαζάνη να αντιδικώ κάθε φορά μαζί σας. Είστε ο μόνος που κάνει τέτοιες φασαρίες. 
Κύριε Ροντούλη, δεν δικαιούστε να μιλήσετε. Έχει μιλήσει ο Αρχηγός σας. Εσείς δικαιούστε μόνο δευτερολογίας. Η δευτερολογία σας είναι επτάμισι λεπτά και σας άφησαν, από λάθος, να μιλήσετε δεκαπέντε. Επομένως, δεν μπορείτε να μιλήσετε. 
ΠΑΝΑΓΙΩΤΗΣ ΛΑΦΑΖΑΝΗΣ: Η δική μου δευτερολογία πόσο είναι; Πέντε λεπτά; 
ΠΡΟΕΔΡΕΥΩΝ (Αναστάσιος Νεράντζης):  Έχετε μιλήσει δεκαεννέα λεπτά στην πρωτολογία σας, αντί για δεκαπέντε. 
ΠΑΝΑΓΙΩΤΗΣ ΛΑΦΑΖΑΝΗΣ: Α, έτσι! 
ΠΡΟΕΔΡΕΥΩΝ (Αναστάσιος Νεράντζης): Έτσι, όπως το λέτε είναι. Μην τα σκαλίζετε αυτά. Δεν σας συμφέρει και δεν γνωρίζετε τον Κανονισμό. Σας παρακαλώ, κύριε Λαφαζάνη. 
Ο κ. Βορίδης έχει το λόγο.
ΜΑΥΡΟΥΔΗΣ ΒΟΡΙΔΗΣ: Κύριε Υπουργέ, εγώ οφείλω να αποτιμήσω ως θετική την αναγνώριση από την πλευρά σας, ότι από πλευράς Αντιπολιτεύσεως υπήρξαν στοιχεία, τα οποία βλέπετε ως θετικά στη κριτική. Και βεβαίως, τα στοιχεία, τα οποία αναφέρατε θεωρώ ότι εν πολλοίς αναφέρονται στην κριτική την οποία ασκήσαμε εμείς, ο Λ.Α.Ο.Σ.. Τα στοιχεία αυτά ουσιαστικά αφορούσαν το ζήτημα της λειτουργίας του κράτους και εν γένει αυτό που θα λέγαμε τη λειτουργία του δημόσιου τομέα. 
Όμως, αναγνωρίζοντας από την πλευρά μου ότι πράγματι έχουν γίνει ορισμένα θετικά βήματα προς αυτή την κατεύθυνση, αναφέρομαι κυρίως σε μια πρώτη προσπάθεια αποτιμήσεως της παραγωγικότητας του δημοσίου μέσω του προϋπολογισμού προγραμμάτων. Αυτό είναι ένα πρώτο βήμα, αν και εντελώς πρωτόλειο στην παρούσα φάση και πρέπει να γίνουν πολλά ακόμα προς αυτή την κατεύθυνση. 
Πάντως, μένει, από τη δική σας πλευρά να απαντήσετε σε συγκεκριμένα ζητήματα. Γιατί; Διότι κατηγορήσατε όλη την Αντιπολίτευση ότι έρχεται εδώ διεκδικητικά. Εμείς δεν το κάνουμε αυτό, νομίζω το κάνει κυρίως η Αριστερά, η οποία έχει αυτή τη διεκδικητική επιλογή. Της έχει μείνει από τα συνδικάτα ενδεχομένως. 
Εμείς δεν το κάνουμε αυτό, αλλά στη στάθμισή μας στα επιμέρους ζητήματα έχουμε μια αντιμετώπιση πραγματικά, εάν θέλετε, δικαιοσύνης, αλλά και κρίσης του αν πράγματι είναι σωστό ή όχι το αίτημα, χωρίς να μπαίνουμε εμείς στη λογική ότι ο καθένας ό,τι ζητάει -και επειδή το ζητάει- πρέπει να συναινούμε, επειδή εμείς στην Αντιπολίτευση εύκολα συναινούμε, γιατί σε τελευταία ανάλυση δεν μας κοστίζει. Το κόστος το έχει η Κυβέρνηση. Φαντάζομαι ότι αυτό πρυτανεύει σε άλλες πτέρυγες, όμως δεν είναι η δική μας λογική. 
Όμως, λέω το εξής: Κατηγορείτε την Αντιπολίτευση ότι δεν έρχεται με μια θέση για το πού θα εξευρεθούν οι πόροι. Λέτε «σε τελευταία ανάλυση εμείς έχουμε εξαντλήσει τις δυνατότητες του προϋπολογισμού». Σας κάναμε όμως συγκεκριμένες τοποθετήσεις. Γιατί δεν προχωράτε σε μια δέσμευση ουσιαστικής μειώσεως του αριθμού των δημοσίων υπαλλήλων, όχι μέσω της απολύσεως οποιουδήποτε, αλλά περιορισμού των νέων προσλήψεων, το οποίο θα οδηγήσει σε μείωση του κόστους και σε σημαντική, μάλιστα, μείωση.
Θέλω να σας πω ότι έχετε παραιτηθεί από την προσπάθεια συγκρατήσεως των δημοσίων δαπανών. Έχετε παραιτηθεί σχεδόν ενσυνειδήτως, δεχόμενοι ότι αυτές οι δαπάνες για μισθούς και συντάξεις είναι ανελαστικές. Έτσι, βεβαίως, δεν μπορείτε να δώσετε καλύτερες αμοιβές.
Θέλω να σας πω το εξής και σημειώστε το. Όταν μπήκαμε στο Κοινοβούλιο, την επόμενη ημέρα αποσύρατε το βιβλίο της Ιστορίας. Μετά από λίγο προσχωρήσατε στη θέση μας ότι πρέπει να ασκηθεί βέτο για το θέμα της ονομασίας των Σκοπίων. Μετά από λίγο προσχωρήσατε στη θέση μας για τη στάση απέναντι στις τράπεζες. 
Θα δείτε ότι και στο ζήτημα αυτό, δηλαδή στο ζήτημα της ορθής λειτουργίας του κράτους, θα έρθετε σιγά-σιγά σ’ αυτό που είναι η μόνη ορθολογιστική θέση και η μόνη περίπτωση να υπάρξουν και σοβαρές αυξήσεις των μισθών των δημοσίων υπαλλήλων, γιατί τότε θα έχει επιτευχθεί καλύτερη παραγωγικότητα και πράγματι, και σε ηθικό, αλλά και σε αμιγώς οικονομικό επίπεδο, θα μπορεί να υπάρξει μια τέτοια βελτίωση.
(Χειροκροτήματα από την πτέρυγα του Λαϊκού Ορθόδοξου Συναγερμού)
 ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Αύξηση συντάξεων του Δημοσίου, εισοδηματική πολιτική έτους 2008 και άλλες διατάξεις».
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
ΠΡΟΕΔΡΕΥΩΝ (Αναστάσιος Νεράντζης): Συνεπώς το νομοσχέδιο του Υπουργείου Οικονομίας και Οικονομικών «Αύξηση συντάξεων του Δημοσίου, εισοδηματική πολιτική έτους 2008 και άλλες διατάξεις» έγινε δεκτό επί της αρχής κατά πλειοψηφία.
Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Πέμπτης 22 Μαΐου 2008 και της Παρασκευής 23 Μαΐου 2008 και ερωτάται το Σώμα αν τα επικυρώνει. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά των συνεδριάσεων της Πέμπτης 22 Μαΐου 2008 και της Παρασκευής 23 Μαΐου 2008 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 00.07΄λύεται η συνεδρίαση για σήμερα ημέρα Τετάρτη 4 Ιουνίου 2008 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αύξηση συντάξεων του Δημοσίου, εισοδηματική πολιτική έτους 2008 και άλλες διατάξεις», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 

