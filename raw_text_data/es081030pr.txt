(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ  ΙZ΄
Πέμπτη 30 Οκτωβρίου 2008  (Πρωί)
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Λ. Κατσέλη, Κ. Μητσοτάκη, Σ. Λιβανού και Δ. Τσιρώνη, σελ.
3. Ανακοινώνεται ότι τη συνεδρίαση παρακολουθούν μαθητές από το Λεόντειο Δημοτικό Σχολείο Νέας Σμύρνης και το 1ο Γυμνάσιο Γαλατσίου, σελ.
4. Ανακοινώνεται κυβερνητική μεταβολή σχετικά με την παραίτηση του Υπουργού Επικρατείας κ. Θ. Ρουσόπουλου, σελ.
5. Επί του Κανονισμού, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Δικαιοσύνης, σχετικά με την επίλυση των προβλημάτων στα δικαστήρια της Ζακύνθου κ.λπ., σελ.
β) Προς τον Υπουργό Πολιτισμού, σχετικά με την επίλυση των προβλημάτων του Θεατρικού Μουσείου κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την υγιεινή μαθητών και καθηγητών στο 30ο- 39ο Γυμνάσιο-Λύκειο Αθηνών κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων, σχετικά με την αναδάσωση της Πεντέλης κ.λπ., σελ.
ε) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη δημιουργία Λιμενικού Σταθμού στο Αγαθονήσι, σελ.
στ) Προς τον Υπουργό Οικονομίας και Οικονομικών, σχετικά με την ιδιωτικοποίηση της «Αγροτικής Ασφαλιστικής» κ.λπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Προστασία Δανειοληπτών και άλλες διατάξεις», σελ.
2. Συζήτηση επί της αρχής του σχεδίου νόμου του Υπουργείου Μεταφορών και Επικοινωνιών: «Κοινωνικές Ρυθμίσεις για τους εργαζόμενους στις εταιρείες Ολυμπιακές Αερογραμμές Α.Ε., Ολυμπιακή Αεροπορία-Υπηρεσίες Α.Ε. και Ολυμπιακή Αεροπλοΐα Α.Ε. και άλλες διατάξεις», σελ. 
ΟΜΙΛΗΤΕΣ
Α. Επί του Κανονισμού:
ΠΑΠΟΥΤΣΗΣ Χ., σελ.
ΣΟΥΡΛΑΣ Γ., σελ.
Β. Επί Των επικαίρων ερωτήσεων:
ΑΪΒΑΛΙΩΤΗΣ Κ., σελ.
ΒΑΡΒΑΡΙΓΟΣ Δ., σελ.
ΚΑΖΑΚΟΣ Κ., σελ.
ΚΑΜΜΕΝΟΣ Π., σελ.
ΚΙΛΤΙΔΗΣ Κ., σελ.
ΛΙΑΠΗΣ Μ., σελ.
ΜΑΥΡΙΚΟΣ Γ., σελ.
ΜΠΑΝΙΑΣ Ι., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΘΑΝΑΣΙΟΥ Ι., σελ.
ΣΤΑΥΡΟΥ Α., σελ.
ΧΑΤΖΗΓΑΚΗΣ Σ., σελ.
Γ. Επί του σχεδίου νόμου του Υπουργείου Μεταφορών και Επικοινωνιών:
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΒΕΡΡΑΣ Μ., σελ.
ΚΑΤΣΙΦΑΡΑΣ Α., σελ.
ΚΕΦΑΛΟΓΙΑΝΝΗ Ο., σελ.
ΚΟΥΤΣΟΥΚΟΣ Ι., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΜΑΥΡΙΚΟΣ Γ., σελ.
ΜΕΛΑΣ Π., σελ.
ΜΠΑΝΤΟΥΒΑΣ Κ., σελ.
ΝΑΣΙΩΚΑΣ Ε., σελ.
ΠΑΠΟΥΤΣΗΣ Χ., σελ.
ΡΗΓΑΣ Π., σελ.
ΡΟΝΤΟΥΛΗΣ Α., σελ.
ΤΙΜΟΣΙΔΗΣ Μ., σελ.
ΤΣΙΟΚΑΣ Θ., σελ.
ΦΙΛΙΝΗ Α., σελ.
ΧΑΤΖΗΔΑΚΗΣ Κ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β ΄
      ΣΥΝΕΔΡΙΑΣΗ ΙΖ΄
      Πέμπτη 30 Οκτωβρίου 2008 (πρωί)
      
      Αθήνα, σήμερα στις 30 Οκτωβρίου 2008, ημέρα Πέμπτη και ώρα 09.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κ. Ιωάννης Μπανιάς, Βουλευτής Επικρατείας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Μπανιά, Βουλευτή Επικρατείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Δήμος Ηρακλείου Κρήτης ζητεί τη νομοθετική ρύθμιση του προβλήματος των αυθαίρετων κτισμάτων στην ευρύτερη περιοχή του Ηρακλείου.
      2) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Δήμος Γαζίου Νομού Ηρακλείου Κρήτης ζητεί την ταχεία προώθηση των διαδικασιών για την ανέγερση λυκείου στην περιοχή «Μεγάλος Λάκκος»κ.λπ.. 
      3) Ο Δ΄Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  ο Εμπορικός Σύλλογος Καστοριάς ζητεί την επαναφορά του αφορολόγητου ορίου των 10.500 ευρώ για τις ατομικές επιχειρήσεις και τους αυτοαπασχολουμένους.
      4) Ο Βουλευτής Νομού Αττικής κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία  ο Δήμος Σκυλλούντος Νομού Ηλείας διαμαρτύρεται για την πρόταση συνένωσής του με το Δήμο Βώλακα και το Δήμο Πύργου.
      5) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  το Σωματείο Εργαζομένων Καζίνο-Ξενοδοχείου και Τελεφερίκ Πάρνηθας διαμαρτύρεται για την απόλυση από την εταιρεία του εργαζόμενου Καραπαναγιώτη Νικόλαου. 
      6) Οι Βουλευτές, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  οι Πανελλήνιες Ενώσεις Μηχανικών Εμπορικού Ναυτικού, Κατωτέρων Πληρωμάτων Μηχανής Ε.Ν. «Ο ΣΤΕΦΕΝΣΩΝ» και Πληρωμάτων Ρυμουλκών-Ναυαγοσωστικών διαμαρτύρονται για τις ενέργειες του πλοίαρχου του πλοίου «SARDINIA VERA» σε βάρος του ναύτη Καρανικόλα Ιωακείμ.
      7) Οι Βουλευτές, Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  το Εργατοϋπαλληλικό Κέντρο Σάμου ζητεί την κατοχύρωση συνταξιοδοτικού δικαιώματος με τέσσερις χιλιάδες πενήντα ημέρες εργασίας κ.λπ..
      8) Οι Βουλευτές, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  η Επιτροπή Αγώνα κατά της κατασκευής του Χ.Υ.Τ.Α. Παλαίρου Νομού Αιτωλοακαρνανίας ζητεί τη διακοπή κάθε διαδικασίας που αφορά στην κατασκευή του Χ.Υ.Τ.Α. Παλαίρου.
      9) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο Αγροτικός Σύλλογος Φιλιατρών Νομού Μεσσηνίας  ζητεί την καταβολή των αποζημιώσεων στους πυρόπληκτους αγρότες της περιοχής.
      10) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Εργατοϋπαλληλικό Κέντρο Μεσολογγίου ζητεί να αποτραπεί το κλείσιμο καταστημάτων του Ο.Τ.Ε. στο Νομό Αιτωλοακαρνανίας.
      11) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Εμπορικός Σύλλογος Γιαννιτσών ζητεί την απόσυρση του άρθρου 14 του Ν.3697/08 κ.λ.π.
      12) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Δήμος Μόβρης Νομού Αχαΐας ζητεί την επανεξέταση του ζητήματος της αυτοαποζημίωσης για τους ιδιοκτήτες των ακινήτων που θα απαλλοτριωθούν για την κατασκευή του νέου αυτοκινητόδρομου Ελευσίνα-Κόρινθος-Πάτρα-Πύργος-Τσακώνα.
      13) Η Βουλευτής Πέλλης κ. ΘΕΟΔΩΡΑ  ΤΖΑΚΡΗ  κατέθεσε αναφορά με την οποία  ο Εμπορικός Σύλλογος Γιαννιτσών ζητά την απόσυρση του άρθρου 14 του Ν.3697/08 κ.λπ..
      14) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  το Σωματείο Εργαζομένων ΕΛ.Β.Ο. Θεσσαλονίκης ζητεί τη συνέχιση του προγράμματος ανακατασκευών και τη στήριξη της ΕΛ.Β.Ο.
      15) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  οι απολυόμενοι εργαζόμενοι της ΤΑΤΕ & LYLE (ΒΙΑΜΥΛ) ζητούν ίση μεταχείριση, με αυτή των εργαζομένων στην Ελληνική Βιομηχανία Ζάχαρης Α.Ε.
      16) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  αδιόριστοι εκπαιδευτικοί, γονείς παιδιών με αναπηρία ζητούν τον άμεσο διορισμό τους.
      17) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο κ. Ζάντζος Ιωάννης, νοσηλευτής του Γενικού Νοσοκομείου Τρικάλων ζητεί την επίλυση εργασιακών  του προβλημάτων.
      18) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Μήλου διαμαρτύρεται για την ακύρωση αεροπορικών πτήσεων προς τα νησιά των Δυτικών Κυκλάδων.
      19) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  το Σωματείο Ιδιοκτητών ΤΑΞΙ Σύρου «Ο ΑΓΙΟΣ ΧΡΙΣΤΟΦΟΡΟΣ» ζητεί τη μείωση του Φ.Π.Α. των συνδρομών του ράδιο/ταξί από 13% σε 6% για τη νησιωτική Ελλάδα κ.λπ..
      20) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  το Εργατικό Κέντρο Μήλου ζητεί την άμεση στελέχωση με μόνιμο προσωπικό του Τμήματος Κοινωνικής Επιθεώρησης Μήλου. 
      21) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Δήμος Ερμούπολης Νομού Κυκλάδων ζητεί τη συνέχιση της χρηματοδότησης του Κέντρου Πρόληψης «ΘΗΣΕΑΣ ΚΥΚΛΑΔΩΝ».
      22) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  η Ένωση Συντακτών Ημερησίων Εφημερίδων Μακεδονίας-Θράκης ζητεί τη μονιμοποίηση των δημοσιογράφων που καλύπτουν πάγιες και διαρκείς ανάγκες της Ε.Ρ.Τ. 3.
      23) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία  το Κέντρο Πρόληψης του Νομού Άρτας ζητεί την αναμόρφωση του θεσμικού πλαισίου λειτουργίας του και τη συνεχή και επαρκή χρηματοδότησή του.
      24) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  η Ένωση Ξενοδόχων Λέσβου ζητεί φορολογικές, ασφαλιστικές και λοιπές ελαφρύνσεις για τις μικρές νησιωτικές επιχειρήσεις.
      25) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  οι «Γιατροί χωρίς Σύνορα» ζητούν την εφαρμογή νέων στρατηγικών παροχής επισιτιστικής βοήθειας για τη θεραπεία των υποσιτισμένων παιδιών.
      26) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμος Στυρέων Νομού Εύβοιας ζητεί να καλυφθούν με διδακτικό προσωπικό, οι ελλείψεις στα σχολεία της  περιοχής  του. 
      27) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Σύλλογος Ιδιοκτητών Κέντρων Ξένων Γλωσσών Νομού Λέσβου ζητεί τη μόνιμη και σταθερή χρηματοδότηση του Ο.Α.Ε.Ε.
      28) Ο Βουλευτής Β΄ Αθηνών κ. ΜΙΧΑΗΛ ΠΑΠΑΓΙΑΝΝΑΚΗΣ κατέθεσε αναφορά με την οποία  περιβαλλοντικές οργανώσεις ζητούν την απόσυρση του νέου σχεδίου Ειδικού Χωροταξικού για τον Τουρισμό και τη δημιουργία νέου, με κύρια κατεύθυνση την ισόρροπη και βιώσιμη χωρική αναδιάρθρωση της τουριστικής δραστηριότητας.
      29) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Σύλλογος Γονέων και Κηδεμόνων Δημοτικού Σχολείου Σκύρου ζητεί να καλυφθούν άμεσα οι κενές θέσεις του γυμναστή και των καθηγητών γαλλικών και γερμανικών στο Δημοτικό Σχολείο του νησιού.
      30) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  ο Σύλλογος Γουνοποιών Καστοριάς «Ο Προφήτης Ηλίας» ζητεί την κατάργηση των άρθρων 14 και 18 του νόμου «ενίσχυση διαφάνειας του κρατικού προϋπολογισμού κ.λπ.».
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8449/13.3.08 ερώτηση του Βουλευτή κ. Ν. Τσούκαλη δόθηκε με το υπ’ αριθμ. 37036/8.4.08  έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8449/13-03-2008 ερώτηση που κατατέθηκε στη Βουλή από το Βουλευτή κ. Ν. Τσούκαλη σχετικά με τα ιατρικά απόβλητα στο ΧΥΤΑ Πάτρας, σας γνωρίζουμε τα εξής:
      Σύμφωνα με την Κ.Υ.Α.Η.Π. 37591/2031/01-10-2003 «Μέτρα και όροι για τη διαχείριση των ιατρικών απoβλήτων από υγειονομικές μονάδες», υπόχρεοι φορείς για την τήρηση των μέτρων, των όρων, και των προϋποθέσεων αναφορικά με την διαχείριση των ιατρικών απoβλήτων είναι όλες οι Υγειονομικές Μονάδες (Δημόσια Θεραπευτήρια, Δημοτικοί Υγειονομικοί Σταθμοί, ΝΠΙΔ Παροχής Υπηρεσιών Υγείας, Ιδιωτικά Θεραπευτήρια, Στρατιωτικά Νοσοκομεία, Κέντρα Υγείας, Κέντρα Αιμοδοσίας, Διαγνωστικά και Ερευνητικά Εργαστήρια εμβαδoύ άνω των 200 τμ. ή με απασχολούμενο προσωπικό άνω των πέντε ατόμων, Mικροβιολογικά Εργαστήρια, Κτηνιατρικές κλινικές μικρών και μεγάλων ζώων, Κτηνιατρικά διαγνωστικά και ερευνητικά εργαστήρια εμβαδoύ άνω των 200 τμ. ή με απασχολούμενο προσωπικό άνω των πέντε ατόμων) που παράγουν επικίνδυνα ιατρικά απόβλητα (αστικού, μολυσματικού, τοξικού χαρακτήρα). Η επεξεργασία και τελική διάθεση των αποβλήτων εξαρτάται από τα ποιοτικά χαρακτηριστικά των απoβλήτων. Οι μέθοδοι επεξεργασίας που προβλέπονται για τη διαχείριση των Επικίνδυνων Ιατρικών αποβλήτων, είναι η αποτέφρωση και η αποστείρωση. Ενώ για τα απόβλητα οικιακού χαρακτήρα η μέθοδος διαχείρισης είναι η Υγειονομική Ταφή.
      Αναφορικά όμως με τις υγειονομικές μονάδες, από την εν λόγω ΚΥΑ πρoβλέπεται διάταξη (άρθρο 8) με την οποία υποχρεούται κάθε υγειονομική μονάδα να καταρτίσει εσωτερικό κανονισμό διαχείρισης των ιατρικών απoβλήτων της. Ο εσωτερικός κανονισμός διαχείρισης των επικίνδυνων ιατρικών απoβλήτων, αναφέρεται στη λήψη συγκεκριμένων ενεργειών, μέτρων, όρων, και περιορισμών για το διαχωρισμό των απoβλήτων στην πηγή παραγωγή τους, τη συλλογή τους σε αντίστοιχο περιέκτη σύμφωνα με τα ποιοτικά χαρακτηριστικά τους, την προσωρινή αποθήκευση τους, την κατάλληλη επεξεργασία και τελική διάθεσή τους, κάτω από σύννομες διαδικασίες. Στη συνέχεια, κάθε υγειονομική μονάδα έχει την υποχρέωση εφόσον καταρτίσει τον κανονισμό της να τον προσκομίσει στην αρμόδια Υγειονομική Περιφέρεια (Υ.ΠΕ.) προς τελική έγκριση. Εκτός όμως από την υποχρέωση που προκύπτει από την Νομοθεσία, οι Υ.ΠΕ. έχουν καταρτίσει οδηγούς - πρότυπα για την ορθή διαχείριση των ιατρικών απoβλήτων προκειμένου να διευκολύνουν τις υγειονομικές μονάδες. Επιπρόσθετα, σας γνωρίζουμε ότι, έχουν ζητηθεί στο παρελθόν από το Υπουργείο Υγείας, στοιχεία από τις οικείες Νομαρχίες και τις Περιφέρειες, για το ποια εργαστήρια και οδοντιατρεία έχουν αδειοδοτηθεί προκειμένου να τους ενημερώσουμε για τις υποχρεώσεις τους που προκύπτουν από την ΚΥ Α (σύνταξη εσωτερικού κανονισμού). Παρόλα αυτά, από στοιχεία που διατηρεί το Τμήμα Ελέγχου και Βελτίωσης Ποιότητας της 6ης ΥΠΕ, δεν έχει υπoβληθεί κανένας εσωτερικός κανονισμός διαχείρισης Επικίνδυνων Ιατρικών Aπoβλήτων από Ιδιωτικά Διαγνωστικά και Ερευνητικά Εργαστήρια, Mικροβιολογικά Εργαστήρια όπως Κτηνιατρικές Κλινικές προς τελική έγκριση.
      Αναφορικά με την παραγωγή και διαχείριση ραδιενεργών απoβλήτων, αρμόδια Αρχή είναι η Ελληνική Επιτροπή Ατομικής Ενέργειας (ΕΕΑΕ). Σύμφωνα με την απόφαση υπ' αρ. 1014 (ΦΟΡ)94 «Έγκριση Κανονισμών Ακτινοπροστασίας» (ΦΕΚ 216/06-03-01), η Ελληνική Επιτροπή Ατομικής Ενέργειας (ΕΕΑΕ) είναι υπεύθυνη για θέματα ακτινοπροστασίας και για τους κινδύνους που προκύπτουν από τις ιοντίζουσες και μη-ιοντίζουσες ακτινoβoλίες. Κάθε φυσικό ή νομικό πρόσωπο προκειμένου να πρoβεί σε οποιαδήποτε πρακτική, ή επέμβαση, πρέπει να έχει την ειδική άδεια που πρoβλέπεται κατά περίπτωση από τους παρόντες Κανονισμούς και την κείμενη νομοθεσία. Στο πλαίσιο των αρμοδιοτήτων της η ΕΕΑΕ επιβλέπει όλες τις ελεγχόμενες περιοχές, αδειοδοτεί τις πρακτικές που εφαρμόζονται, και εγκρίνει όλα τα λαμβανόμενα μέτρα ακτινοπροστασίας.
      Οι εφαρμοζόμενες πρακτικές στην ακτινοδιάγνωση, στην πυρηνική ιατρική και την ακτινοθεραπεία αξιολογούνται από την Ειδική Επταμελή Επιτροπή του Υπουργείου Υγείας σύμφωνα με τα αντίστοιχα κριτήρια αξιολόγησης κλινικών πράξεων. Τα εργαστήρια ιατρικών εφαρμογών πρέπει να διαθέτουν προγράμματα διασφάλισης ποιότητας. Στο πλαίσιο αυτών των προγραμμάτων πρέπει να υπάρχουν (α) γραπτά πρωτόκολλα ελέγχων ποιότητας των μηχανημάτων παραγωγής και ανίχνευσης των ιοντιζουσών ακτινοβoλιών τα οποία εγκρίνονται από την ΕΕΑΕ και (β) μέτρα για την πρόληψη και αντιμετώπιση ακτινικών ατυχημάτων.
      Ακόμη, τονίζεται ότι το ΥΠΕΧΩΔΕ έχει αναθέσει σε ανάδοχο φορέα στα πλαίσια του Προγράμματος «Περιβάλλον» το έργο με τίτλο «Εθνικός Σχεδιασμός Διαχείρισης Aπoβλήτων από τις εγκαταστάσεις στον Τομέα της Υγείας». Το αντικείμενο του έργου είναι: ο εθνικός σχεδιασμός για τη διαχείριση των ιατρικών απoβλήτων (ΙΑ) σύμφωνα με την ισχύουσα σχετική κοινοτική και εθνική νομοθεσία. Το έργο αφορά το σύνολο της χώρας και όλες τις υγειονομικές μονάδες που παράγουν και διαχειρίζονται ιατρικά απόβλητα, καθώς και όλους τους φορείς (εγκαταστάσεις, επιχειρήσεις) που διαχειρίζονται (ΙΑ). Το έργο αφορά το σύνολο της χώρας και όλες τις υγειονομικές μονάδες που παράγουν και διαχειρίζονται ιατρικά απόβλητα, καθώς και όλους τους φορείς (εγκαταστάσεις, επιχειρήσεις) που διαχειρίζονται (ΙΑ). Το έργο αποσκοπεί στην ανάλυση της υφιστάμενης κατάστασης στον τομέα παραγωγής και διαχείρισης των (ΙΑ) σε εθνικό επίπεδο, στις σύγχρονες θεσμικές απαιτήσεις στον τομέα διαχείρισης των (ΙΑ), στη σύνταξη τεχνικών προδιαγραφών, και σε νέο εθνικό θεσμικό πλαίσιο για τον καθορισμό των βασικών στόχων και δράσεων που θα πρέπει να εφαρμοστούν για τον αποτελεσματικό έλεγχο της διαχείρισης των απoβλήτων αυτών, έτσι ώστε να διασφαλίζεται η δημόσια υγεία - ασφάλεια και το περιβάλλον (Συστήματα Περιβαλλοντικής Διαχείρισης ΙS0 14001 - ΕΜΑS). Τέλος, μέσα από το έργο έχουν γίνει ενέργειες μέσω των συλλόγων (ιατρικής, οδοντιατρικής, μικροβιολόγων, παθολογοανατόμων, φαρμακοποιών κ.λπ.) να γίνει συμπλήρωση ερωτηματολογίων και να ενημερωθούν όλοι οι φορείς για τις υποχρεώσεις τους.
      Επιπλέον, έχουν διεξαχθεί και συνεχίζονται να διενεργούνται έλεγχοι συμμόρφωσης από το Σώμα Επιθεωρητών του Υπουργείου Υγείας στις υγειονομικές μονάδες, με σκοπό την προστασία της Δημόσιας Υγείας και του Περιβάλλοντος.
      Τέλος, οι θέσεις του Υπουργείου Υγείας και Κοινωνικής Αλληλεγγύης αναπτύχθηκαν την Πέμπτη 14-02-08 κατά τη διάρκεια συζήτησης της με αρ. 596/11-2-08 επίκαιρης ερώτησης.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     2. Στην με αριθμό 8806/18.3.08 ερώτηση των Βουλευτών κύριων Σπυρίδωνος-Άδωνι Γεωργιάδη και Αθανασίου Πλεύρη δόθηκε με το υπ’ αριθμ. 22615/9.4.08  έγγραφο από τον Yφυπουργό Εσωτερικών, η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση 8806/18-3-2008 που κατέθεσαν στη Βουλή οι Βουλευτές κ.κ. Σπυρίδων-Άδωνις Γεωργιάδης και Αθανάσιος Πλεύρης, σχετικά με το αντικείμενο του θέματος, σας γνωρίζουμε τα εξής:
      Η Τριμελής Επιτροπή της ΠΥΣ 55/1998 ενέκρινε με την ΔΙΠΠ/Φ.ΕΓΚΡ.1/140/27050/23-5-2006 απόφασή της την πλήρωση χιλίων πεντακοσίων (1.500) κενών οργανικών θέσεων διαφόρων κατηγοριών και κλάδων στις Νομαρχιακές Αυτοδιοικήσεις της χώρας.
      Με το Α.Π. ΤΤ27253/20-7-2006 έγγραφό μας ανακοινώσαμε στη Νομαρχία Αθηνών την έγκριση για την πλήρωση εκατόν τριάντα (130) κενών οργανικών θέσεων, διαφόρων κατηγοριών και κλάδων βάσει της ΔΙΠΠ/Φ.ΕΓΚΡ.1/140/27050/23-5-2006 απόφασης της Επιτροπής του άρθρου 2, παρ. 1 της αριθ. 55/1998 ΠΥΣ.
      Στο ανωτέρω έγγραφό μας δόθηκαν σαφείς οδηγίες ότι οι προσλήψεις αυτές πρέπει να καλύψουν, κατά προτεραιότητα, τα κενά σε υπηρεσίες όπου οι ανάγκες της Ν.Α. είναι ιδιαίτερα αυξημένες και κυρίως σε κοινωνικές και παραγωγικές υπηρεσίες, μεριμνώντας ιδίως για την κάλυψη των αναγκών τους σε Επόπτες Δημόσιες Υγείας, Γεωπόνους, Κτηνιάτρους, Ιατρούς, κλπ.
      Η κατανομή των χιλίων πεντακοσίων (1.500) θέσεων ανά Νομαρχιακή Αυτοδιοίκηση έγινε με βάση τα αιτήματα των υπηρεσιών τους, την αναμενόμενη κάλυψη κενών οργανικών θέσεων από προκηρύξεις ΑΣΕΠ και σύμφωνα πάντα με τις ήδη καλυμμένες θέσεις κατά κατηγορία και κλάδο των υπηρεσιών τους.
      Επισημαίνεται ότι, στο πλαίσιο της συνταγματικά κατοχυρωμένης διοικητικής αυτοτέλειας των Ν/Α, η ευθύνη για τον προγραμματισμό και τη στελέχωση των υπηρεσιών τους ανήκει αποκλειστικά στις ίδιες τις Νομαρχιακές Αυτοδιοικήσεις, οι οποίες είναι και μόνες αρμόδιες να αποφασίσουν για τις ειδικότητες που θα προσλάβουν.
      Έτσι, σύμφωνα με τις διατάξεις του άρθρου 4 του Ν. 3345/2005 (ΦΕΚ 138/16-6-2005), είναι πλέον δυνατή η διενέργεια των προσλήψεων από τις ίδιες τις Νομαρχιακές Αυτοδιοικήσεις, βεβαίως υπό τον έλεγχο του Α.Σ.Ε.Π. και πάντοτε αφού χορηγηθεί έγκριση από την Τριμελή εξ Υπουργών Επιτροπή.
      Επιπρόσθετα σας γνωρίζουμε ότι για την εφεξής αποφυγή της χρονοβόρας διαδικασίας της εξασφάλισης των πιστώσεων, στο ν. 3448/2006 (Α΄ 57) «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης», έχει συμπεριληφθεί διάταξη σύμφωνα με την οποία επιτρέπεται κατ' εξαίρεση στις Νομαρχιακές Αυτοδιοικήσεις να καταβάλλουν από ίδιους πόρους τη μισθοδοσία του απασχολούμενου σε αυτές προσωπικού με σχέση εργασίας ιδιωτικού δικαίου ορισμένου χρόνου.
      Έτσι, οι Νομαρχιακές Αυτοδιοικήσεις μπορούν πλέον να προβαίνουν στην πρόσληψη του εκτάκτου προσωπικού και χωρίς την εγγραφή των πιστώσεων για την αμοιβή του στον προϋπολογισμό του Υπουργείου, εφόσον έχουν εξασφαλίσει οι ίδιες τις απαιτούμενες για το σκοπό αυτό πιστώσεις στον προϋπολογισμό τους.
      Περαιτέρω, σας γνωρίζουμε ότι η υπηρεσία μας, στο πλαίσιο του προγραμματισμού προσλήψεων του έτους 2007, με το αριθ. οικ. 29546/25-5-2007 έγγραφό της απέστειλε στην Τριμελή εξ Υπουργών Επιτροπή της ΠΥΣ 33/2006 τα αιτήματα της Νομαρχίας Αθηνών για έγκριση τετρακοσίων (400) θέσεων τακτικού προσωπικού.
      Σε απάντηση του ανωτέρω εγγράφου μας, το Υπουργείο Οικονομίας και Οικονομικών, με το Α.Π. 2/59947/19-11-2007 έγγραφό του, μας πληροφόρησε ότι οι επικρατούσες δημοσιονομικές συνθήκες δεν επιτρέπουν την πρόσληψη προσωπικού στις Νομαρχιακές Αυτοδιοικήσεις πέραν του αριθμού των χιλίων πεντακοσίων (1.500) συνολικά ατόμων που έχουν ήδη εγκριθεί με την ΔΙΠΠ/Φ.ΕΓΚΡ.1/140/27050/23-5-2006 απόφαση της Τριμελούς Επιτροπής της ΠΥΣ 55/1998.
      Πέραν των ανωτέρω, η Νομαρχία Αθηνών έχει τη δυνατότητα να αποστείλει νέο αίτημα στα πλαίσια του προγραμματισμού προσλήψεων προσωπικού έτους 2008 προκειμένου να εξετασθεί αρμοδίως. Σχετικό με τον ανωτέρω προγραμματισμό είναι το Α.Π. οικ. 348/3-1-2008 έγγραφό μας, το οποίο έχει αποσταλεί σε όλες τις Περιφέρειες του Κράτους, προκειμένου να ενημερώσουν άμεσα τους ΟΤΑ α' και β' βαθμού αρμοδιότητάς τους.
      Επιπλέον, η Νομαρχία Αθηνών με το Α.Π. 6069/28-2-2008 έγγραφό της μας έχει αποστείλει αίτημα για την πρόσληψη με σύμβαση μίσθωσης έργου πεντακοσίων πενήντα (550) ατόμων διαφόρων κατηγοριών, το οποίο πρόκειται να προωθηθεί άμεσα για έγκριση στην Τριμελή εξ Υπουργών Επιτροπή της ΠΥΣ 33/2006.
      Όσον αφορά στη διαδικασία προσλήψεων των ΟΤΑ α΄ βαθμού, καθιερώθηκε και ολοκληρώθηκε με τις διατάξεις της παρ. 3 του άρθρου 30 του ν. 3274/2004 και του άρθρου 21 του ν. 3584/2007 (ΦΕΚ 143 Α΄) η δυνατότητα πρόσληψης όλων πλέον των κατηγοριών και κλάδων μόνιμου προσωπικού, πάντα υπό τον έλεγχο του ΑΣΕΠ, αλλά χωρίς να απαιτείται η έγκριση της Τριμελούς εξ Υπουργών Επιτροπής της ΠΥΣ 33/2006, και η διαδικασία πρόσληψης μονίμου προσωπικού ενεργείται πλέον από τον οικείο ΟΤΑ, κατ΄εφαρμογή των διατάξεων του άρθρου 18 του ν. 2190/1994, όπως ισχύει.
      Συνεπώς, οι ΟΤΑ α΄ βαθμού μπορούν να προωθούν τη διαδικασία πρόσληψης μόνιμου προσωπικού για την αντιμετώπιση των αναγκών τους, εφόσον υφίστανται κενές οργανικές θέσεις στον Οργανισμό Εσωτερικής Υπηρεσίας τους και έχουν εξασφαλίσει σχετικές πιστώσεις για την κάλυψη της μισθοδοσίας του υπό πρόσληψη προσωπικού.
      Τέλος, σας γνωρίζουμε ότι οι μετατάξεις υπαλλήλων Δήμων στις Νομαρχιακές Αυτοδιοικήσεις γίνονται σύμφωνα με τις διατάξεις του άρθρου 109 του π.δ. 30/96 (ΦΕΚ Α 21), όπως ισχύουν, από τις οποίες προκύπτει ότι απαιτείται αίτηση των υπαλλήλων για την πραγματοποίησή τους
      Ο ΥΦΥΠΟΥΡΓΟΣ
      ΘΑΝΑΣΗΣ ΝΑΚΟΣ»
      3. Στην με αριθμό 6999/22.2.08 ερώτηση των Βουλευτών κύριων Αθανασίου Πλεύρη και Βαΐτση Αποστολάτου δόθηκε με το υπ’ αριθμ. Β-614/18.3.2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6999/22-2-2008 που κατέθεσαν στη Βουλή οι Βουλευτές κ.κ. Αθ. Πλεύρης και Βαίτσης Αποστολάτος, σχετικά με την Οδική Ασφάλεια και τη μείωση των τροχαίων ατυχημάτων, θέτουμε υπόψη σας ότι:
      Το ΥΠ.Μ.Ε. κατάρτισε το Στρατηγικό Σχέδιο για τη βελτίωση της Οδικής Ασφάλειας στην Ελλάδα για τα έτη 2006 - 2010. Στο πλαίσιο του υπόψη προγράμματος υλοποιούνται διάφορες δράσεις:
      α) Μια εξ αυτών είναι η αναθεώρηση διατάξεων του Κώδικα Οδικής Κυκλοφορίας (Κ.Ο.Κ). Κεντρική λογική είναι η θέσπιση ενός σύγχρονου πλαισίου αντιμετώπισης της παραβατικότητας με ιδιαίτερα αποτρεπτικό χαρακτήρα όσον αφορά στις παραβάσεις εκείνες που θέτουν σε κίνδυνο την ανθρώπινη ζωή. Στόχος ήταν και παραμένει να είναι, ο νέος νόμος να αποτελέσει ένα κανονιστικό πλαίσιο το οποίο θα δράσει προληπτικά για την αντιμετώπιση του προβλήματος της οδικής ασφάλειας και της κυκλοφορίας επί των οδών γενικότερα.
      β) Ιδιαίτερη έμφαση δίνεται επίσης και στο θέμα της διαρκούς ενημέρωσης και ευαισθητοποίησης του κοινού για τις αλλαγές που επήλθαν με την αναθεώρηση των διατάξεων του Κ.Ο.Κ. αλλά και για υφιστάμενες διατάξεις που φαίνεται ότι δεν είναι ευρέως γνωστές. Για το λόγο αυτό αφενός εδόθη επαρκής χρόνος από τη δημοσιοποίηση έως και και την εφαρμογή του νέου νόμου και αφετέρου με προγράμματα επικοινωνιακής πολιτικής του Υπ.Μ.Ε. έγινε προσπάθεια να ενημερωθούν οι πολίτες για τις επικείμενες αλλαγές. Πιο συγκεκριμένα, το Υπ.Μ.Ε. παρήγαγε κατάλληλο ενημερωτικό υλικό με τίτλο «Η ζωή βάζει τους κανόνες» με χρήσιμες πληροφορίες για τις αλλαγές του ΚΟ.Κ και τη σωστή και ασφαλή κυκλοφορία στους δρόμους το οποίο και διενεμήθη σε δεκάδες χιλιάδες αντίτυπα. Το έντυπο αυτό διατέθηκε σε σταθμούς διοδίων του οδικού δικτύου, σε μεγάλες εκθέσεις όπου υπήρξε παρουσία του Υπ.Μ.Ε. με περίπτερο (έκθεση αυτοκινήτου Ελληνικού, Δ.Ε.Θ.) και ταχυδρομήθηκε σε σπίτια. Επίσης, το Υπ.Μ.Ε. προώθησε και συνεχίζει να προωθεί ενημερωτική καμπάνια έντυπη, τηλεοπτική και ραδιoφωνική για την πρόληψη των παραβάσεων εκείνων που εμφανίζουν αυξημένους δείκτες έκθεσης στον κίνδυνο όπως η οδήγηση υπό την επήρεια αλκοόλ και η μη χρήση ζώνης και κράνους ασφαλείας σε μία στοχευόμενη προσπάθεια του Υπουργείου να ευαισθητοποιήσει τους νέους οδηγούς.
      γ) Προς την κατεύθυνση επίτευξης του στόχου της βελτίωσης του επιπέδου της οδικής ασφάλειας της χώρας κινείται και η εντατικοποίηση των τεχνικών ελέγχων των οχημάτων και η επέκτασή τους και σε άλλες κατηγορίες οχημάτων όπως τα δίκυκλα.
      δ) Επιπρόσθετα, προωθείται η αναδιάρθρωση του συστήματος εκπαίδευσης και εξέτασης των υποψηφίων οδηγών. Για την εξυγίανση φαινομένων δυσλειτουργιών του συστήματος εξέτασης υποψηφίων οδηγών το Υπ.Μ.Ε. έλαβε δραστικά μέτρα όπως η καθιέρωση του μηχανογραφικού συστήματος θεωρητικής εξέτασης των υποψηφίων οδηγών, η επιμήκυνση του χρόνου επανεξέτασης του υποψηφίου οδηγού ο οποίος δεν προσήλθε κατά τον προγραμματισμένο χρόνο στις πρακτικές εξετάσεις κ.λπ.. Επίσης, στο πλαίσιο αυτό αποφασίστηκε η κατασκευή των πιστών εξέτασης των υποψηφίων οδηγών στις οποίες θα πραγματοποιούνται οι διακριτές ασκήσεις (ελιγμοί αναστροφής, παρκαρίσματος, οπισθοπορείας με γωνία κ.λπ.). Επίσης, το Υπ.Μ.Ε. στο πλαίσιο προαγωγής της οδικής ασφάλειας στη χώρα μας επεξεργάζεται και άλλες τροποποιήσεις στο υφιστάμενο καθεστώς σχετικά με την πρακτική εξέταση των υποψηφίων οδηγών.
      ε) Εξέχοντα ρόλο στη όλη προσπάθεια αποτελεί η ένταξη της κυκλοφοριακής αγωγής στην εκπαιδευτική διαδικασία με σκοπό την εκπαίδευση των ατόμων από μικρή ηλικία και τη δημιουργία μιας περισσότερο ευαισθητοποιημένης γενιάς πολιτών για τους οποίους η σωστή κυκλοφοριακή αγωγή θα αποτελεί στάση ζωής. Για τον λόγο αυτό έχουν πραγματοποιηθεί τα εξής βήματα:
      - Για το Δημοτικό έχει ξεκινήσει ολοκληρωμένο πρόγραμμα στα Πάρκα Κυκλοφοριακής Αγωγής (Π.Κ.Α). Έχει παραχθεί «ο Οδηγός Εκπαίδευσης Κυκλοφοριακής Αγωγής» σε έντυπη και ηλεκτρονική μορφή και έχει αποσταλεί σε όλους τους Δήμους που διαθέτουν τα Π.Κ.Α και στις Πρωτοβάθμιες Δ/νσεις Εκπαίδευσης των αντίστοιχων Νομαρχιών προκειμένου να χρησιμοποιηθεί ως υποστηρικτικό υλικό από τους εκπαιδευτές των Π.Κ.Α. Επιπρόσθετα, σε συνεργασία και με το Αριστοτέλειο Πανεπιστήμιο Θεσσαλονίκης πραγματοποιείται αξιολόγηση των δραστηριοτήτων των δήμων που έχουν τα Πάρκα Κυκλοφοριακής Αγωγής. Μάλιστα, το Υπ.Μ.Ε. με το υπ. αριθμ. πρωτ. 8797/1105/11-2-2008 έγγραφο του Υπουργού προς 97 Δήμους της χώρας των οποίων τα Π.Κ.Α έχουν ολοκληρωθεί, επανέρχεται στο θέμα υπενθυμίζοντας τις υποχρεώσεις των Δήμων έναντι των υπογραφόμενων συμβάσεων για τη λειτουργία και συντήρηση των Π.Κ.Α καθώς και την αξιοποίηση του εκπαιδευτικού υλικού.
      Εντός του επόμενου διαστήματος προγραμματίζεται η διενέργεια νέου σεμιναρίου εκατό (100) και πλέον νέων εκπαιδευτών που μας προτάθηκαν από τους Δήμους για την εύρυθμη λειτουργία των Π.Κ.Α.
      - Για το Γυμνάσιο και Λύκειο σε συνεργασία με το Ίδρυμα Ευγενίδου ετοιμάζεται εγχειρίδιο για την κυκλοφοριακή αγωγή των μαθητών.
      στ) Θεσπίστηκε νέο Σύστημα Ελέγχου Συμπεριφοράς Οδηγών, το γνωστό Point System, προς την κατεύθυνση να τιμωρούνται αυστηρότερα οι παραβάσεις εκείνες που θέτουν σε κίνδυνο την ανθρώπινη ζωή. Η εισαγωγή των βαθμών ποινής πλέον γίνεται αυτόματα με την χρήση Η/Υ.
      ζ) Με την εφαρμογή της οδηγίας 2003/59 από τον Σεπτέμβριο του τρέχοντος έτους διασφαλίζεται η αρχική ,επιμόρφωση και περιοδική κατάρτιση των επαγγελματιών οδηγών φορτηγών και λεωφορείων σε θέματα μεταξύ άλλων ασφαλούς φόρτωσης, οικονομικής και οικολογικής οδήγησης, ασφαλούς οδικής συμπεριφοράς κ.λπ..
      Εν κατακλείδι, σημειώνεται ότι το Υπ.Μ.Ε. σχεδιάζει και συνεχίζει να προωθεί ανάλογες δράσεις και είναι στη διάθεση κάθε φορέα που αναλαμβάνει ανάλογες πρωτοβουλίες, προκειμένου να συνεισφέρει ενεργά.
      Ο Υπουργός
      ΚΩΝ/ΝΟΣ ΧΑΤΖΗΔΑΚΗΣ
    4. Στην με αριθμό 10184/10-4-08 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1623/12-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, σας πληροφορούμε τα εξής:
    Για την προβλεπόμενη από το εδάφιο 8 παρ. 3 του άρθρου 5 του Ν. 3147/2003 προθεσμία για την εξέταση από τις οικείες Επιτροπές Απαλλοτριώσεων των Νομαρχιακών Αυτοδιοικήσεων της χώρας αιτήσεων εξαγοράς αυθαίρετα κατεχόμενων κοινοχρήστων ή διαθεσίμων εποικιστικών εκτάσεων, έχει προταθεί και θα συμπεριληφθεί στο υπό κατάθεση σχέδιο νόμου του Υπουργείου Αγροτικής Ανάπτυξης και Τροφίμων, διάταξη για την παράτασή της, για μια πενταετία από τη λήξη της (06-06-2007).
    Ο Υπουργός
    Α. ΚΟΝΤΟΣ»
    5. Στην με αριθμό 10147/10-4-08 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1620/12-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη για τα θέματα της αρμοδιότητάς μας, σας πληροφορούμε τα εξής:
    Οι μη καλυπτόμενες από τον ΕΛ.Γ.Α. ζημιές που προξενήθηκαν κατά το έτος 2006 από δυσμενείς καιρικές συνθήκες-ακραία καιρικά φαινόμενα σε γεωργοκτηνοτροφικές εκμεταλλεύσεις του Νομού Πέλλης, εντάχθηκαν στο πρόγραμμα χορήγησης κρατικών ενισχύσεων έτους 2006, το οποίο θα υποβληθεί προς έγκριση στην Ευρωπαϊκή Ένωση (Ε.Ε.) εντός του τρέχοντος Απριλίου, ενώ οι αντίστοιχες ζημιές έτους 2007 στον προαναφερόμενο Νομό, εντάχθηκαν στο πρόγραμμα κρατικών ενισχύσεων έτους 2007, το οποίο σε συνέχεια του προηγούμενου, θα υποβληθεί προς έγκριση στην Ε.Ε..
    Σημειώνεται ότι, μετά την ισχύ των νέων Κοινοτικών Κατευθυντήριων Γραμμών για τις Κρατικές Ενισχύσεις στον τομέα της Γεωργίας και Δασοκομίας 2007 - 2013 (2006/C319/EK) και του Καν. (ΕΚ) 1857/2006 της Επιτροπής της 15ης Δεκεμβρίου 2006 (Απαλλακτικός Κανονισμός), υποβλήθηκε από τον ΕΛ.Γ.Α. προς έγκριση στην Ευρωπαϊκή Επιτροπή ο νέος Κανονισμός Κρατικών Οικονομικών Ενισχύσεων (Ν.414/07). Ο Κανονισμός εγκρίθηκε από την Ε.Ε. και υπεγράφη από τους αρμόδιους Υπουργούς Αγροτικής Ανάπτυξης και Τροφίμων και Οικονομίας και Οικονομικών, με την με αριθμ. ΚΥΑ 281245/08-04-2008, πρόκειται δε να δημοσιευτεί σε ΦΕΚ εντός του τρέχοντος Απριλίου.
    Οι οικονομικές ενισχύσεις των προγραμμάτων ΠΣΕΑ καταβάλλονται στους ενδιαφερόμενους παραγωγούς, εφόσον εγκριθεί η πληρωμή τους από την Ε.Ε., το συντομότερο δυνατό, δεν μπορεί όμως να δοθεί συγκεκριμένο χρονοδιάγραμμα καταβολής τους, διότι αυτό εξαρτάται από την έγκριση του προγράμματος πρώτα, ακολουθεί έκδοση ΚΥΑ, γίνονται οι εκτιμήσεις, οι εκδόσεις και κοινοποιήσεις των πορισμάτων, οι ενδεχόμενες ενστάσεις και επανεκτιμήσεις.
    Επισημαίνεται ότι, τα τελευταία δύο χρόνια παρατηρείται σημαντική επίσπευση της διαδικασίας έγκρισης, σε σχέση με τα προηγούμενα χρόνια. Ενδεικτικά αναφέρουμε ότι τα προγράμματα για τις πυρκαγιές του 2006 και 2007 εγκρίθηκαν μέσα σε τρεις μήνες αντίστοιχα από την ημερομηνία υποβολής τους.
    Ο Υπουργός
    Α. ΚΟΝΤΟΣ».)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη  συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Θα συζητηθεί η τέταρτη με αριθμό 177/24-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Δικαιοσύνης, σχετικά με την επίλυση των προβλημάτων στα δικαστήρια της Ζακύνθου κ.λπ.
      Επίσης στο ίδιο θέμα αναφέρεται η δεύτερη με αριθμό 170/24/10-2008  επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Δικαιοσύνης. 
      Βάσει του άρθρου 131 παράγραφος 4, επειδή πρόκειται περί του ίδιου θέματος, θα συζητηθούν μαζί αλλά ο χρόνος θα είναι αυτός που δικαιούνται οι Βουλευτές. 
      Το περιεχόμενο της επίκαιρης ερώτησης του κ. Μπανιά  έχει ως εξής:
      «Τα μέλη του Δικηγορικού Συλλόγου Ζακύνθου αποφάσισαν στη Γενική Συνέλευσή τους που πραγματοποιήθηκε στις 6-10-2008 να παρατείνουν επ’ αόριστον την αποχή που έχει ξεκινήσει από τις 17-9-2008 διεκδικώντας την  άμεση στελέχωση με προσωπικό των Δικαστικών Υπηρεσιών και την επίλυση των κτηριακών προβλημάτων που αντιμετωπίζει  το δικαστικό μέγαρο.
      Συγκεκριμένα: 
      1.Τους τελευταίους μήνες, τα Δικαστήρια της Ζακύνθου λειτουργούσαν  κυρίως με προσωπικό από το πρόγραμμα «STAGE». Οι συμβάσεις όμως των εργαζομένων αυτών έληξαν με αποτέλεσμα στις δικαστικές  υπηρεσίες να έχουν απομείνει έντεκα δικαστικοί υπάλληλοι σε σύνολο είκοσι τριών οργανικών θέσεων, οι οποίοι δεν επαρκούν για την κάλυψη ούτε το 50% των αναγκών των δικαστηρίων.  Η χρονοβόρα πρόσληψη μέσω Α.Σ.Ε.Π. δεν  πρόκειται να επιλύσει το άμεσο πρόβλημα. 
      2.Οσον αφορά το δικαστικό μέγαρο, είχε εγκριθεί κονδύλιο για την πραγματοποίηση εργασιών συντήρησης. Οι εργασίες διακόπηκαν από τον εργολάβο, ο οποίος επικαλέστηκε προβλήματα στατικής επάρκειας του κτηρίου για τη βόρεια πλευρά. Μετά από ενέργειες του Δ.Σ.Ζ., η Διεύθυνση Τεχνικών Υπηρεσιών, εγγράφως απάντησε ότι, έπειτα από μακροσκοπικό έλεγχο που διενήργησε, το κτήριο δεν έχει πρόβλημα. Ωστόσο οι εργασίες έχουν εγκαταλειφθεί. 
      Ερωτάται ο κύριος Υπουργός:
      1.Τι μέτρα προτίθεται να λάβει για να  καλυφθούν οι   κενές οργανικές θέσεις στα Δικαστήρια Ζακύνθου;
      2. Ποιό είναι το χρονοδιάγραμμα αποπεράτωσης των εργασιών για την ανακαίνιση του δικαστικού μεγάρου και τι μέτρα προτίθεται να λάβει για την τήρησή του;».
      Το περιεχόμενο της επίκαιρης ερώτησης του κ. Βαρβαρίγου έχει ως εξής: 
      «Το πρόβλημα στελέχωσης των Δικαστηρίων της Ζακύνθου με το αναγκαίο προσωπικό και της αποκατάστασης του δικαστικού μεγάρου απασχολεί τη Ζάκυνθο αρκετά χρόνια. Με αλλεπάλληλες γραπτές ερωτήσεις μου, ομιλίες και επίκαιρες ερωτήσεις έχω θέσει το πρόβλημα στην Κυβέρνηση και έχω ζητήσει από το Υπουργείο Δικαιοσύνης τη λύση. Το Δικαστικό Μέγαρο βρίσκεται σε κατάσταση εξαθλίωσης.
      Ο κ. Παπαληγούρας κατά τη συζήτηση επίκαιρης ερώτησή μου (υπ’ αριθμόν 315/16/20-2-2007) δήλωσε ότι η έλλειψη προσωπικού των Δικαστηρίων της Ζακύνθου ανήκει στο παρελθόν λόγω των κυβερνητικών μέτρων που έχουν ληφθεί και συγκεκριμένα με την πρόσληψη εντός του 2007 τετρακοσίων εξήντα πέντε δικαστικών υπαλλήλων μέσω Α.Σ.Ε.Π., εκ των οποίων επτά θα τοποθετηθούν στη Ζάκυνθο και την τοποθέτηση είκοσι τεσσάρων υπαλλήλων μέσω Ο.Α.Ε.Δ. με το πρόγραμμα «STAGE», ενώ για το δικαστικό μέγαρο ότι θα έχει αποκατασταθεί μέχρι το τέλος του φθινοπώρου  του 2007 (υπ’ αριθμόν 62/13-11-2006 επίκαιρη ερώτηση)
      Όμως, λόγω της κυβερνητικής αδιαφορίας, η έλλειψη δικαστικών υπαλλήλων και το κτηριακό ανήκει στο παρόν, καθώς και η πρόσληψη μονίμων υπαλλήλων ακόμη εκκρεμεί, η σύμβαση των υπαλλήλων με «STAGE» έληξε χωρίς να ανανεωθεί και ο ανάδοχος εργολάβος έχει παύσει τις εργασίες του στο δικαστικό μέγαρο.
      Ερωτάται ο κύριος Υπουργός:
      Πότε επιτέλους θα δώσει λύση στο πρόβλημα της έλλειψης προσωπικού των Δικαστηρίων της Ζακύνθου και της αποκατάστασης του Δικαστικού Μεγάρου;»
      Το λόγο έχει ο Υπουργός Δικαιοσύνης κ. Χατζηγάκης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε.
      Κυρίες και κύριοι συνάδελφοι, είναι γεγονός ότι το Υπουργείο Δικαιοσύνης κάνει μία τεράστια, μία μεγάλη προσπάθεια, για να βελτιώσει και τις υποδομές της Δικαιοσύνης, οι οποίες πράγματι ευρίσκονται όλα αυτά τα χρόνια πολύ πίσω, αλλά και να καλύψει τα διάφορα κενά, τα οποία είναι υπαρκτά, σε ανθρώπινο δυναμικό όσον αφορά κυρίως τους γραμματείς, αλλά και όχι μόνο. Έχει, λοιπόν, αναλάβει τα τελευταία χρόνια όλες εκείνες τις πρωτοβουλίες για να αντιμετωπίσει αυτά τα χρόνια προβλήματα που αφορούν και το προσωπικό και τις υποδομές της χώρας. 
      Θα σας αναφέρω εν συντομία τα εξής, για να δείτε πώς προσεγγίζουμε εμείς στο Υπουργείο Δικαιοσύνης το θέμα του προσωπικού και πώς αντιμετωπίζουμε τις υποδομές. Πρώτον, έχει ήδη ολοκληρωθεί ο διορισμός διακοσίων ογδόντα έξι -από τους τριακόσιους τριάντα πέντε- δικαστικών επιμελητών κατόπιν διαγωνισμού του Α.Σ.Ε.Π.. Δεύτερον, ολοκληρώνεται από τον Α.Σ.Ε.Π. διαγωνισμός για το διορισμό εκατόν τριάντα δικαστικών γραμματέων. Τρίτον, προκηρύχθηκε πριν από λίγες μέρες από το Υπουργείο Δικαιοσύνης νέος διαγωνισμός για την πρόσληψη πενήντα δικαστικών επιμελητών. Τέταρτον, προκηρύσσεται την ερχόμενη –ίσως- εβδομάδα από το Υπουργείο Δικαιοσύνης νέος διαγωνισμός για την πρόσληψη εκατόν πενήντα δικαστικών γραμματέων. Πέμπτον, το Υπουργείο έχει κινήσει και ολοκληρώνει πολύ σύντομα τη διαδικασία για την πλήρωση και με μετάταξη επτακοσίων θέσεων, τετρακοσίων του κλάδου Δ.Ε. δικαστικών επιμελητών,  εκατό Π.Ε. γραμματέων και διακοσίων του κλάδου Δ.Ε. δακτυλογράφων. Όλο αυτό το ανθρώπινο δυναμικό θα διασπαρεί σε όλη την περιφέρεια και επομένως και στη Ζάκυνθο.
      Ειδικά για τη Ζάκυνθο, δεκατέσσερις νέοι υπάλληλοι θα περιορίσουν στο ελάχιστο τα κενά. Ειδικότερα, στο Πρωτοδικείο Ζακύνθου καλύπτονται και τα εννιά κενά, τέσσερις γραμματείς από το διαγωνισμό του Α.Σ.Ε.Π. και δύο από μετατάξεις, ένας επιμελητής από το διαγωνισμό του Υπουργείου Δικαιοσύνης,  ένας από μετάταξη και ένας δακτυλογράφος επίσης από μετάταξη. Στην Εισαγγελία Πρωτοδικών Ζακύνθου καλύπτονται και οι τρεις θέσεις γραμματέων, δύο από το διαγωνισμό του Α.Σ.Ε.Π. και ένας από τη μετάταξη και επιπλέον σε σύνολο δέκα οργανικών θέσεων θα υφίσταται μόνο μία θέση κενή επιμελητή. Επίσης, στο Ειρηνοδικείο Ζακύνθου καλύπτονται και οι δύο κενές θέσεις γραμματέων, ο ένας από το διαγωνισμό του Α.Σ.Ε.Π. και ο ένας από το διαγωνισμό που κάνει τώρα το Υπουργείο Δικαιοσύνης και έτσι θα πληρούνται και οι πέντε οργανικές θέσεις υπηρεσίας. 
      Έτσι, κυρίες και κύριοι συνάδελφοι, καλύπτουμε σε μόνιμη βάση όλα, ίσως πλην ενός, τα κενά της Ζακύνθου. Μέχρι την πλήρωση των ανωτέρω θέσεων, το Υπουργείο Δικαιοσύνης ενισχύει τις δικαστικές υπηρεσίες Ζακύνθου με είκοσι πέντε υπαλλήλους που διατίθενται από τον Ο.Α.Ε.Δ., προκειμένου να αντιμετωπιστούν τα προβλήματα. Επειδή η δεκαοκτάμηνη σύμβαση των υπαλλήλων αυτών έληξε προ ολίγων εβδομάδων, το Υπουργείο ήδη έχει δρομολογήσει την τοποθέτηση άλλων είκοσι, ώστε να μην δημιουργηθούν προβλήματα ως προς την ολοκλήρωση των προσλήψεων των μονίμων δικαστικών υπαλλήλων. 
    Τώρα όσον αφορά το Δικαστικό Μέγαρο της Ζακύνθου, το έργο «Γενική ανακαίνιση του Δικαστικού Μεγάρου Ζακύνθου» έχει ανατεθεί από τις 13-5-2005 στη «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» Το έργο δημοπρατήθηκε με ανοιχτό μειοδοτικό διαγωνισμό και ανατέθηκε η ομότιτλη εργολαβία συμβατικής δαπάνης 1.236.000 ευρώ. Η σχετική σύμβαση υπεγράφη στις 20-9-2006. Ωστόσο κατά τη διάρκεια της εκτέλεσης των εργασιών αποκαλύφθηκε διάβρωση στους οπλισμούς του κτηρίου, σε πολύ σημαντικό βαθμό.
    Έτσι αποφασίστηκε η γενικότερη ενίσχυση του φέροντος οργανισμού του κτηρίου, αφ΄ενός λόγω των βλαβών και αφ΄ετέρου για να μπορεί το κτήριο να ανταποκριθεί στον ισχύοντα αντισεισμικό κανονισμό. Κατ’ ουσίαν πρόκειται για θέματα ασφάλειας του ίδιου του κτηρίου.
    Επειδή η νέα εργασία συνολικής προϋπολογιζόμενης δαπάνης 1.471.000 ευρώ δεν μπορούσε να ενταχθεί στην ήδη εγκατεστημένη εργολαβία λόγω υπέρβασης πέραν του 50%, εκπονήθηκε καινούργια μελέτη. Η νέα εργολαβία δημοπρατήθηκε με το σύστημα του ανοιχτού μειοδοτικού διαγωνισμού και η σχετική σύμβαση υπεγράφη στις 7-10-2008 με διάρκεια εκτέλεσης εκατόν ογδόντα ημερολογιακές ημέρες. Εντός των προσεχών ημερών εγκαθίσταται και ο δεύτερος εργολάβος και έτσι οι δύο εργολαβίες θα εξελιχθούν παραλλήλως.
    Η γενική ανακαίνιση του Δικαστικού Μεγάρου εκτιμάται ότι θα αποπερατωθεί σε πέντε μήνες μετά την ολοκλήρωση των εργασιών ενίσχυσης του φέροντος οργανισμού, δεδομένης και της λειτουργίας των υπηρεσιών του Δικαστικού Μεγάρου. 
    Τα είπα όλα αυτά, αξιότιμοι κύριοι ερωτώντες, επειδή το Υπουργείο Δικαιοσύνης γνωρίζει το πρόβλημα, είναι κοντά του, το φροντίζει. Να είστε σίγουροι ότι αμέσως προσεχώς και τα κενά σε προσωπικό θα καλυφθούν και η ανακαίνιση του Δικαστικού Μεγάρου θα ολοκληρωθεί.
    ΠΡΟΕΔΡΕΥΩΝ (Γεώργιος Σούρλας): Ο πρώτος ερωτών κ. Μπανιάς έχει το λόγο.
    ΙΩΑΝΝΗΣ ΜΠΑΝΙΑΣ: Κύριε Υπουργέ, το πρόβλημα το γνωρίζετε και εσείς και το Υπουργείο σας. Όμως το μεγάλο πρόβλημα είναι το χρονοδιάγραμμα ολοκλήρωσης του έργου, το οποίο είναι σαφές προς ορισμένα σημεία και ασαφές προς ορισμένα άλλα. Επισκέφθηκα τη Ζάκυνθο πριν πέντε μήνες. Τα προβλήματα αυτά υπήρχαν. Τότε ήταν επείγοντος χαρακτήρα. Είχαν τη διαβεβαίωση από τις υπηρεσίες του Υπουργείου σας ότι θα λύνονταν σε πολύ σύντομο χρονικό διάστημα. Δεν λύθηκαν αυτά τα προβλήματα. Σήμερα ακούμε ξανά ένα ασαφές ως προς ορισμένα ζητήματα χρονοδιάγραμμα.
    Όπως ξέρετε έχουν προχωρήσει σε αγωνιστικές κινητοποιήσεις οι δικηγόροι. Όταν είχα επισκεφθεί τη Ζάκυνθο βρισκόντουσαν σε αγωνιστικές κινητοποιήσεις και οι εργαζόμενοι, οι συμβασιούχοι και το υπόλοιπο προσωπικό. Πρέπει να λυθούν άμεσα ορισμένα προβλήματα, τα οποία αφορούν τη λειτουργία του Δικαστικού Μεγάρου. Αυτό μπορεί να γίνει. Σας έχουν υποδείξει συγκεκριμένα ονόματα για αποσπάσεις που θα μπορούσαν να γίνουν. Άρα αμέσως θα μπορούσαν να καλυφθούν ορισμένα από τα κενά.
    Περιμένουμε στη δευτερολογία σας να μας πείτε ότι αυτό το χρονοδιάγραμμα θα γίνει σαφές και ότι θα επιταχυνθεί. Όπως ξέρετε η Ζάκυνθος είναι μία περιοχή τουριστική. Το Δικαστικό Μέγαρο έχει μεγάλο φόρτο εργασίας.
    Όσον αφορά το ζήτημα της στατικής επάρκειας –τυγχάνει να είμαι πολιτικός μηχανικός και γνωρίζω τα περί στατικής επάρκειας και για το σεισμό- πρέπει να σας πω ότι και εγώ είδα το κτήριο. Είδα ότι θα μπορούσαν να συνεχιστούν οι εργασίες σε πολύ μεγάλο μέρος του Μεγάρου. Βλέπω επίσης ότι είχαν προσφύγει στη Διεύθυνση Τεχνικών Υπηρεσιών. Η Διεύθυνση απάντησε, μετά από μακροσκοπικό έλεγχο, όπως λέει, ότι το κτήριο δεν έχει τέτοιο πρόβλημα, δεν έχει δηλαδή στατικό πρόβλημα, τουλάχιστον ως προς εκείνα τα μέρη στα οποία θα μπορούσε να λειτουργήσει ως Δικαστικό Μέγαρο για να γίνονται οι δίκες και οι άλλες εργασίες που χρειάζεται σ’ αυτό το Μέγαρο. 
      Από αυτήν την άποψη, λοιπόν, εμείς πιστεύουμε ότι ο εργολάβος οπωσδήποτε έχει σταματήσει αυθαιρέτως αυτές τις εργασίες, αφού υπάρχει αυτή η γνωμοδότηση από τη Διεύθυνση Τεχνικών Υπηρεσιών. 
      Όσον αφορά το άλλο θέμα, για μακροπρόθεσμη επάρκεια του στατικού και του αντισεισμικού μέρους, είναι ζητήματα τα οποία θα πάρουν πολύ περισσότερο καιρό, κύριε Υπουργέ. Επιτρέψτε μου να το πω αυτό, με βάση την πείρα μου ως μηχανικού. Δεν μπορεί λοιπόν να περιμένουμε να λυθούν αυτά τα ζητήματα για να λειτουργήσει το Δικαστικό Μέγαρο.
      Θέλουμε λοιπόν να παρέμβετε, ώστε να λυθούν εκείνα τα ζητήματα που μπορούν να λυθούν σύμφωνα και με τη Διεύθυνση Τεχνικών Υπηρεσιών. Να λυθούν εκείνα που πρέπει για το θέμα της πρόσληψης και μετάταξης υπαλλήλων για να καλυφθούν άμεσα τα κενά, για να μπορέσουμε να προχωρήσουμε μακροπρόθεσμα στην κάλυψη σε μονιμότερη βάση αυτών των κενών. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Μπανιά. 
      Ο έτερος ερωτών συνάδελφος κ. Βαρβαρίγος έχει το λόγο. 
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε. 
      Κύριε Υπουργέ, το πρόβλημα των Δικαστηρίων της Ζακύνθου είναι διπλό. Έχω ασχοληθεί από το 2004. Η μία πλευρά του αφορά την έλλειψη σε προσωπικό και η άλλη πλευρά είναι η κακή κατάσταση του Δικαστικού Μεγάρου. 
      Χρονοδιαγράμματα άκουσα πάρα πολλά από τον προηγούμενο Υπουργό Δικαιοσύνης κ. Παπαληγούρα από το 2004. Για το προσωπικό μου λέει ότι ζήτησε εννιακόσια τριάντα άτομα και από εκεί θα καλυφθεί και η Ζάκυνθος. Δεν έγινε τίποτα. Το 2005 μου λέει ότι ζήτησε εκατόν ογδόντα δύο άτομα. Δεν έγινε τίποτα. 
      Στις 19-9-2006 μου είπε για τετρακόσια εξήντα πέντε άτομα μέσω Α.Σ.Ε.Π.. Είπε ότι ο διαγωνισμός θα ολοκληρωθεί και η τοποθέτηση θα γίνει το 2007. Δεν έγινε ούτε αυτό. Στις 16-11-2006 σε επίκαιρη ερώτηση επανέρχεται στο Α.Σ.Ε.Π., το οποίο ακόμα εκκρεμεί. Ακούσαμε και εσάς να αναφέρεστε σ’ αυτό. 
      Στις 13-2-2007 σε επίκαιρη ερώτηση λέει «Τελειώσαμε. Τοποθετούμε είκοσι άτομα με το «STAGE» προσωρινά, μέχρι να καλυφθούν μόνιμα με το Α.Σ.Ε.Π.». Για το Δικαστικό Μέγαρο είχε δώσει ένα χρονοδιάγραμμα περάτωσης των εργασιών μέχρι το φθινόπωρο του 2007. Δεν τηρήθηκε τίποτα από αυτά. 
      Από το 2004 για το Δικαστικό Μέγαρο έχει απαντήσει στις ερωτήσεις μου ότι είχε ανατεθεί τότε στην «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» η μελέτη για την αποκατάσταση του κτηρίου. Αφού έγινε η μελέτη το 2004, όπως είπατε και εσείς, το 2005 έγινε η σύμβαση για την επισκευή του κτηρίου, προϋπολογισμού 1.500.000 ευρώ. Σε ερωτήσεις που έθεσα κατ’ επανάληψη, ο κύριος Υπουργός τότε, ο κ. Παπαληγούρας μου απάντησε ότι το έργο θα ολοκληρωθεί μέχρι το τέλος του φθινοπώρου του 2007. Δεν έγινε απολύτως τίποτα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το 2008 σε νέα μου ερώτηση λέει ότι ο εργολάβος, ο οποίος εγκαταστάθηκε αρχές του 2007, εγκατέλειψε το έργο το καλοκαίρι του 2007, γιατί διαπίστωσε πρόβλημα στον φέροντα οργανισμό του κτηρίου. Και εγώ ρωτάω, αφού έγινε μελέτη από τη «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.», δεν εντοπίστηκε το πρόβλημα και έπρεπε να πάει ο εργολάβος εκεί, να ανακατέψει το κτήριο, να ξηλώσει και να δει ότι ο φέρων σκελετός δεν είναι κατάλληλος για να μπορεί να αντέξει το κτήριο; 
      Σταματούν οι εργασίες, καινούργια μελέτη, καινούργιες διαμαρτυρίες, καινούργια ερώτηση από εμένα. Σε επόμενη ερώτηση, τον Απρίλιο του 2008, ρωτώ ποιος είναι τελικά ο προϋπολογισμός του έργου και μου απαντάτε ότι φτάνει πλέον στα 3.500.000 ευρώ. Είχε ξεκινήσει με 1.500.000 ευρώ. Γίνεται καινούργια μελέτη για τον φέροντα οργανισμό, άλλο 1.000.000. Στη συνέχεια λέει άλλες 900.000 ευρώ για εξοπλισμό και έτσι φτάνουμε στα 3.500.000 ευρώ. 
      Δεν είναι συμπεριφορά αυτή, δεν είναι υπεύθυνη διαχείριση του προβλήματος και μάλιστα ενός Δικαστικού Μεγάρου που εξυπηρετεί έναν νομό που βρίσκονται εκατοντάδες άτομα καθημερινά, σ’ έναν νομό σεισμόπληκτο, σεισμοπαθή, σεισμογενή, σε διαρκή κίνδυνο. 
      Κύριε Υπουργέ, ακούσαμε και από εσάς άλλη μια φορά ένα καινούργιο χρονοδιάγραμμα. Πραγματικά καλύπτετε το προσωπικό μ’ αυτά που είπατε, γιατί πράγματι από τις είκοσι εννέα θέσεις που υπάρχουν, οι μισές είναι κενές. Εσείς είπατε ότι θα καλύψετε…
      ΠΡΟΕΔΡΕΥΩΝ (Γεώργιος Σούρλας): Κύριε Βαρβαρίγο, ολοκληρώστε. 
      ΔΗΜΗΤΡΙΟΣ ΒΑΡΒΑΡΙΓΟΣ: …τις δεκατέσσερις. Μακάρι να γίνει αυτό όσο γίνεται συντομότερα και άμεσα να τοποθετηθούν –αυτό μπορεί να γίνει- οι συμβασιούχοι, ώστε να λυθεί το πρόβλημα για το προσωπικό. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε συνάδελφε.
      ΔΗΜΗΤΡΙΟΣ ΒΑΡΒΑΡΙΓΟΣ: Τελειώνω, κύριε Πρόεδρε.
      Όσο για το κτήριο επιτρέψτε μου να αμφιβάλλω  και να πω ότι ενίσχυση του φέροντος οργανισμού του κτηρίου μέσα σε πέντε μήνες αποκλείεται να γίνει. Γι’ αυτό σας προτείνω: Φροντίστε τώρα, άμεσα, να βρείτε έναν άλλο χώρο να στεγαστούν οι δικαστικές υπηρεσίες μέχρι που να ολοκληρωθεί η επισκευή του Δικαστικού Μεγάρου. 
      Τελειώνοντας θέλω να ευχαριστήσω το συνάδελφο κ. Μπανιά και για τη δική του συμβολή στην προσπάθεια που κάνουμε τόσα χρόνια για να λύσουμε αυτό το μεγάλο πρόβλημα για το νομό μας. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ. 
      Κύριε Υπουργέ, έχετε το λόγο. 
	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε. 
      Αγαπητοί κύριοι συνάδελφοι, εγώ δεν θα σας πω ότι έχετε άδικο. Όμως θα είναι άδικο και να καταλογιστούν στην Κυβέρνηση διάφορες αντικειμενικές δυσκολίες που υπάρχουν είτε λόγω καθυστερήσεων των διαγωνισμών του Α.Σ.Ε.Π., είτε λόγω καθυστερήσεων οι οποίες προκύπτουν από το γεγονός ότι συνήθως όταν υπάρχουν και γίνονται ορισμένα κτηριακά μπορεί να βρεθούν ορισμένες δυσκολίες, όπως βρέθηκε στο θέμα του κτηριακού της Ζακύνθου. 
      Εγώ δεν σας έκανα χρονοδιάγραμμα. Σας ανέφερα λεπτομερώς ποιο είναι το πρόγραμμα το οποίο ακολουθείται. Και σας είπα ότι έγιναν δημοπρασίες, σας είπα ότι έγιναν οι διαγωνισμοί. Σας είπα ότι σήμερα, αυτήν τη στιγμή είναι διαγωνισμός ο οποίος «τρέχει» και σε τρεις-τέσσερις μήνες θα περαιωθεί. Ήδη οι διαγωνισμοί του Α.Σ.Ε.Π. έχουν τελειώσει. Επομένως δεν σας έδωσα υποσχέσεις. Σας είπα συγκεκριμένα πράγματα, τα οποία προχωρούν με σοβαρότητα και με σύνεση στο Υπουργείο Δικαιοσύνης.
      Βεβαίως αναγνωρίζω ότι έχετε το άγχος του πότε θα γίνει, επειδή ορισμένα πράγματα καθυστερούν. Όμως, όπως ξέρετε, το Α.Σ.Ε.Π. είναι Α.Σ.Ε.Π.. Δεν μπορώ εγώ να παρέμβω και να πω: «βγάλε το διαγωνισμό σε πέντε μήνες». Ορθώς σας είπε τότε ο κ. Παπαληγούρας ότι έγινε ο διαγωνισμός αλλά καθυστερεί. Ήδη πιέζουμε να γίνει. Και πάλι έχουμε καινούργιο διαγωνισμό. Και να είστε σίγουροι ότι τους προσεχείς μήνες θα καλυφθούν και οι θέσεις και θα προχωρήσει το κτήριο, αφού έχουν γίνει και οι δημοπρασίες, και μέσα σ’ ένα πεντάμηνο-εξάμηνο, όπως σας είπα, θα έχει ολοκληρωθεί. 
      Τώρα, επ’ ευκαιρία κύριε Πρόεδρε, επιτρέψτε μου να πω ότι στο Υπουργείο  Δικαιοσύνης κάνουμε ένα τεράστιο, ένα πολύ μεγάλο έργο οικοδόμησης όλων των υποδομών εκείνων που έχουν σχέση και με τα δικαστικά μέγαρα και με τις φυλακές. Θα σας πω επ’ ευκαιρία –και επιτρέψτε μου, κυρίες και κύριοι συνάδελφοι, την παρέκβαση από το βασικό ερώτημα- και θα σας καταθέσω τι  γίνεται αυτήν τη στιγμή. 
      Αυτήν τη στιγμή γίνονται δεκατρία νέα δικαστικά μέγαρα: στην Αθήνα, στο Ειρηνοδικείο Αθηνών, στο σταθμό αυτοκινήτων στο Μέγαρο Αθηνών, στην Καβάλα, στη Λαμία, στη Βέροια, στην Κέρκυρα, στη Χίο, στην Ορεστιάδα, στην Λευκάδα, στην Κοζάνη, στο Ηράκλειο, στην Πάτρα.
      Επίσης εκπονούνται μελέτες για την κατασκευή άλλων έντεκα μεγάρων: Στην Θεσσαλονίκη, στα Γιαννιτσά, στην Έδεσσα, στην Πτολεμαϊδα, στις Σέρρες, στη Νιγρίτα Σερρών, στον Τύρναβο, στο Λιδορίκι, στη Χίο, στην Αθήνα και ανακαινίζονται εννιά δικαστικά μέγαρα: στη Θεσσαλονίκη, στη Ζάκυνθο, στην Σικυώνα, στην Αμαλιάδα, στα Γρεβενά, στην Ξάνθη, στον Πειραιά, στα Τρίκαλα, στη Χαλκίδα. 
      Επιπλέον, προγραμματίζονται επισκευές σε άλλα εννιά δικαστικά μέγαρα: Στο Αγρίνιο, στο Ηράκλειο, στην Κυπαρισσία, στο Μεσολόγγι, στη Νεάπολη, στην Ξάνθη, στον Πύργο, στα Χανιά. Εκπονούνται μελέτες για την ανακατασκευή και ανακαίνιση άλλων τεσσάρων δικαστικών μεγάρων: Στην Καρδίτσα, στο Βόλο, στην Καλαμπάκα, στο Δικαστικό Μέγαρο Αθηνών. 
      Τα λέω αυτά διότι το θέμα των ευρύτερων υποδομών το αντιμετωπίζουμε με πολύ μεγάλη σοβαρότητα, διότι ξέρουμε ότι η Δικαιοσύνη αποτελεί μία από τις κορωνίδες του συστήματος και δεν μπορεί να βρίσκεται σε υποδομές οι οποίες δεν είναι κατάλληλες. Γι’ αυτό από την πρώτη στιγμή που αναλάβαμε την ηγεσία του Υπουργείου της Δικαιοσύνης βάλαμε μπροστά ένα μεγαλεπήβολο σχέδιο, το οποίο σχέδιο κατορθώσαμε να το στηρίξουμε δημιουργώντας όλες εκείνες τις προϋποθέσεις ώστε το Υπουργείο Δικαιοσύνης να έχει αυτοτελείς οικονομικούς πόρους. Και έτσι, με βάση αυτό, το Υπουργείο Δικαιοσύνης, και χωρίς κανένα εμπόδιο, προχωρεί χωρίς δυσκολίες να οικοδομήσει και να κάνει όλα αυτά τα οποία σήμερα πραγματικά έχουν όλες αυτές τις δυσκολίες. 
      Να είστε σίγουροι –και για τη Ζάκυνθο- ότι όλο αυτό το πρόγραμμα που έχει εκπονηθεί θα πραγματοποιηθεί, έτσι ώστε πράγματι μέσα σε πολύ λίγο χρονικό διάστημα η δικαιοσύνη να έχει καθαρό και σωστό πρόσωπο και σε υποδομές και σε ανθρώπινο δυναμικό. 
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Έχω την τιμή να ανακοινώσω στο Σώμα ότι ο Πρωθυπουργός, με επιστολή του προς τον Πρόεδρο της Βουλής, γνωστοποίησε την πρόσφατη κυβερνητική μεταβολή.
      Η σχετική επιστολή καταχωρίζεται στα Πρακτικά της σημερινής συνεδρίασης.
      (Στο σημείο αυτό κατατίθεται για τα Πρακτικά η προαναφερθείσα επιστολή, η οποία έχει ως εξής:
      ΠΡΟΕΔΡΕΥΩΝ (Γεώργιος Σούρλας):  Οι Βουλευτές κ. Λούκα Κατσέλη, κ. Κυριάκος Μητσοτάκης, κ. Σπήλιος Λιβανός και κ. Δημήτριος Τσιρώνης ζητούν ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Εισερχόμεθα στη συζήτηση της τρίτης με αριθμό 186/24.10.2008 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Κωνσταντίνου Καζάκου προς τον Υπουργό Πολιτισμού, σχετικά με την επίλυση των προβλημάτων του Θεατρικού Μουσείου κ.λπ..
      Το περιεχόμενο της επίκαιρης ερώτησης του συναδέλφου κ. Καζάκου αναλυτικότερα έχει ως εξής:
      «Το 1938 η Εταιρεία Ελλήνων Θεατρικών Συγγραφέων, αξιοποιώντας τον προσωπικό μόχθο δεκαετιών του αξέχαστου Ιστορικού του Νεοελληνικού Θεάτρου Γιάννη Σιδέρη, ίδρυσε το Ελληνικό Θεατρικό Μουσείο, που είναι ο καθρέπτης ολόκληρης της ιστορίας του Θεάτρου μας. 
      Το 1974 ο Δήμος Αθηναίων παραχώρησε το υπόγειο του Πνευματικού του Κέντρου, της Οδού Ακαδημίας, για προσωρινή στέγαση του Μουσείου. Από τότε πέρασαν οκτώ υπουργοί και άλλοι τόσοι δήμαρχοι «ψάχνοντας» τριάντα πέντε χρόνια τώρα να βρουν κατάλληλο χώρο για τη μεταστέγαση του Μουσείου.
      Το Θεατρικό Μουσείο εξακολουθεί να παραμένει πεταμένο στους πρώην νεκροθαλάμους του Νοσοκομείου «ΕΛΠΙΣ», σε ένα λαβυρινθώδη χώρο στενών διαδρόμων και μικρών κελιών, πνιγμένο κυριολεκτικά στην υγρασία, στις κατσαρίδες, σε σμήνη παντός είδους εντόμων και στους αρουραίους, οι οποίοι ανενόχλητοι ροκανίζουν τα πάντα. 
      Η σπάνια Βιβλιοθήκη του Θεατρικού Μουσείου είναι πεταμένη στην Οδό Καραμανλάκη, γεγονός που την καθιστά απρόσιτη για το κοινό και παντελώς άχρηστη. 
      Σε τρεις αποθήκες έχει συσσωρευτεί σπάνιο υλικό αμπαλαρισμένο σε ...παπουτσοκούτια!
      Τα δεκαέξι άτομα που αποτελούν το προσωπικό του Μουσείου μένουν τέσσερις-έξι μήνες απλήρωτοι και παρ΄όλα αυτά εξακολουθούν με αυταπάρνηση να προσφέρουν τις υπηρεσίες τους.
      Ο σημερινός Πρόεδρος κ. Κώστας Γεωργουσόπουλος εξακολουθεί να προσφέρει αμισθί τις καλές του υπηρεσίες, προσφεύγοντας ακόμα και σε προσωπικό δανεισμό, προκειμένου να περισώσει τα πολύτιμα εκθέματα. 
      Βαθιά πικρία και θλίψη διακατέχει τον καλλιτεχνικό κόσμο και ερωτάται ο κύριος Υπουργός τι συγκεκριμένα μέτρα πρόκειται να πάρει επιτέλους η Κυβέρνηση για την επίλυση των παραπάνω προβλημάτων του Θεατρικού Μουσείου;».
      Ο Υπουργός Πολιτισμού κ. Λιάπης έχει το λόγο. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Αγαπητέ κύριε Καζάκο, πρέπει ξεκινώντας να κάνω μια γενική διαπίστωση. 
      Πράγματι, συμφωνώ μαζί σας επί της αρχής. Δεν μπορούμε να είμαστε ικανοποιημένοι από την εικόνα του Θεατρικού Μουσείου. Δεν ανταποκρίνεται στο βαθμό που θα θέλαμε στην ιστορία και στην προσφορά του ελληνικού Θεάτρου. Αυτό εξάλλου προκύπτει και από τη χαμηλή επισκεψιμότητά του. Δεν είναι μια ευχάριστη διαπίστωση, αλλά είναι απόλυτα ρεαλιστική και σ΄ αυτήν την Αίθουσα όλοι θέλουμε να λέμε αλήθειες, ακόμα και αν είναι πικρές και η αλήθεια είναι ότι αυτή η κατάσταση δεν μπορεί να συνεχιστεί. 
      Το Υπουργείο Πολιτισμού εκτιμά την εξέχουσα σημασία του Θεατρικού Μουσείου, όπως εκτιμά και τις φιλότιμες και άοκνες προσπάθειες του Προέδρου του, του κ. Γεωργουσόπουλου, την πολυετή προσφορά του Μουσείου τόσο στη θεατρική κοινότητα της χώρας όσο και συνολικά στο νεοελληνικό πολιτισμό και αποδίδει πράγματι μεγάλη σημασία στην εξασφάλιση των συνθηκών ανάπτυξής του.
      Απτή απόδειξη του γεγονότος αυτού είναι ότι το Θεατρικό Μουσείο έχει –επιτρέψτε μου να πω- μια προνομιακή μεταχείριση και επιχορηγείται με ποσό που υπερβαίνει κατά πολύ –και ορθώς θα μπορούσε να πει κάποιος- την επιχορήγηση κάθε άλλου σωματείου ή εταιρείας που ασχολείται αρχειακά με το θέατρο ή ακόμη και κάθε άλλου αντίστοιχου φορέα που ασχολείται με τέτοιου είδους τεκμηρίωση στο χώρο του πολιτισμού. 
      Και είναι αποκαλυπτικό το ποσό της χρηματοδότησης:
      Για το 2007 το Μουσείο έλαβε 300.000 ευρώ από τον τακτικό προϋπολογισμό, 120.000 ευρώ από το Πρόγραμμα Δημοσίων Επενδύσεων και 250.000 ευρώ από το κατάργηση σήμερα Ειδικό Λογαριασμό, δηλαδή σύνολο 670.000 ευρώ.
      Το 2008 έχει ήδη επιχορηγηθεί με 200.000 ευρώ από τον τακτικό προϋπολογισμό, 73.000 ευρώ από το Πρόγραμμα Δημοσίων Επενδύσεων και εκκρεμεί και η επιχορήγηση με ακόμη 250.000 ευρώ, δηλαδή σύνολο 523.000 ευρώ.
      Κύριε Καζάκο, δεν είναι ευκαταφρόνητα αυτά τα ποσά για το μουσείο. Εκτός, όμως, από τους αριθμούς υπάρχει και μία ακόμα πραγματικότητα, αυτό που αναφέρετε και εσείς στην ερώτησή σας, η ανάγκη μεταστέγασης του Θεατρικού Μουσείου, καθώς και της πλούσιας θεατρικής του βιβλιοθήκης σε καινούργιο, ευπρόσιτο και ενιαίο χώρο, ούτως ώστε να συνδέεται στενά και με τον εξορθολογισμό της λειτουργίας του. Συνδέεται με την πληρέστερη εξυπηρέτηση του κοινού, των φοιτητών θεατρολογίας και των ερευνών όλων εκείνων που πρέπει να έχουν ευχερή πρόσβαση στο ποικίλο αρχειακό του υλικό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα πάρω και λόγο από τη δευτερολογία μου, κύριε Πρόεδρε. 
      Η αναβάθμιση ωστόσο του Θεατρικού Μουσείου με τη μεταστέγαση και την αναδιάρθρωση της υποδομής του απαιτεί έναν ευρύτερο και συγκεκριμένο σχεδιασμό, ένα σχεδιασμό, ο οποίος συνδέεται με την ανασύνταξη ολόκληρου του θεατρικού χάρτη της χώρας και την αξιολόγηση των νέων δεδομένων που έχουν προκύψει στη θεατρική μας πραγματικότητα. Και αυτό δεν αποτελεί υπεκφυγή, όπως ορισμένοι θα σπεύσουν, ενδεχομένως, να ερμηνεύσουν, αλλά μία δέσμευση που υλοποιείται σήμερα, κύριε Καζάκο. 
      Το Υπουργείο Πολιτισμού έχει αναθέσει στο Εθνικό Κέντρο Θεάτρου και Χορού, στο οποίο σύμφωνα με τον ιδρυτικό του νόμο περιέρχεται η εποπτεία των σωματείων, εταιρειών και ιδρυμάτων θεάτρου και χορού, την εκπόνηση σχετικής μελέτης. Στη μελέτη αυτή θα λαμβάνεται υπ' όψιν η καταστατική θέση του Θεατρικού Μουσείου στη θεατρική μας ζωή, η διοικητική του δομή και οι οργανωτικές του ανάγκες, όπως αυτές προκύπτουν σε ένα σύγχρονο πλαίσιο λειτουργίας. 
      Θα εξεταστεί ακόμη το ενδεχόμενο ενός μουσείου που θα καλύπτει όλη την πορεία του ελληνικού θεάτρου, από τη γέννησή του έως τις μέρες μας. Στο πλαίσιο αυτής της ίδιας μελέτης θα προσδιορίζονται με συγκεκριμένο χρονοδιάγραμμα τα χωροταξικά δεδομένα της νέας στέγης του θεατρικού μουσείου, οι τεχνικές προϋποθέσεις και κυρίως, οι οικονομικές παράμετροι αυτής της μεταστέγασης. 
      Όλα αυτά τα δεδομένα θα τα έχουμε στη διάθεσή μας ως τις αρχές του επόμενου έτους, προκειμένου να πάρουμε και τις οριστικές μας αποφάσεις που θα λαμβάνουν υπ' όψιν, αφ΄ενός τη σημασία του μουσείου και αφ΄ετέρου τη χρηστή και αποτελεσματική διαχείριση των χρημάτων των Ελλήνων φορολογουμένων μέσα σ' αυτό το ασφυκτικά πιεσμένο περιβάλλον. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ο κ. Καζάκος έχει το λόγο. 
      ΚΩΝΣΤΑΝΤΙΝΟΣ ΚΑΖΑΚΟΣ: Ευχαριστώ, κύριε Πρόεδρε. 
      Κύριε Υπουργέ, τα σχέδια τα αντιλαμβάνομαι και μπορεί να είναι πραγματικότητα όπως τα περιγράψατε –δεν το ξέρω- και μπορεί πράγματι από τις αρχές του χρόνου να βάλετε μπροστά το σχεδιασμό. Είναι ακόμα σχεδιασμός απ’ ό,τι κατάλαβα. 
      Τα τριάντα πέντε χρόνια που έχουν περάσει από την ίδρυση του μουσείου, από την προσωρινή στέγαση στους νεκροθαλάμους, δημιουργούν μια εικόνα εγκληματικής αδιαφορίας. Καταστρέφονται υλικά ανεπανάληπτης αξίας, μοναδικά πράγματα. Όταν βρέχει πλημμυρίζουν τα ιστορικής σημασίας κοστούμια που τα φόρεσαν μεγάλοι πρωταγωνιστές και πρωταγωνίστριες του θεάτρου μας. Το νερό φτάνει μέχρι τη μέση με αποτέλεσμα να καταστρέφονται. Οι κατσαρίδες και τα ποντίκια είναι μια εικόνα θλιβερή. Γίνεται μια συγκέντρωση εκεί για μία εκδήλωση και λιποθυμούν οι άνθρωποι από την υγρασία και τη βρώμα που αναπνέει κανείς εκεί μέσα. 
      Πρόκειται για έναν ασθενή που βρίσκεται στην εντατική, διασωληνωμένος και πρέπει να σωθεί, πρέπει να ανανήψει. Αυτό το σχέδιο που περιγράψατε θα πάρει πολύ χρόνο. Τα ποσά που είπατε ότι είναι μεγάλα –δεν ξέρω με ποιο τρόπο τα υπολογίσατε- εμένα μου φαίνονται πολύ μικρά για την αξία και την ιστορική και εκπαιδευτική σημασία που έχει αυτό το μουσείο, που είναι το πιο πλούσιο και ζωντανό μουσείο του τόπου μας. 
	Πρέπει να ληφθούν άμεσα μέτρα σωτηρίας των εκθεμάτων. Νομίζω πως είναι κάτι που, πάραυτα, τώρα, γυρίζοντας στο γραφείο σας, πρέπει να πάρετε κάποιες αποφάσεις για τη σωτηρία των εκθεμάτων. Παρακάτω θα δούμε πώς μπορεί να αξιοποιηθεί καλύτερα αυτό, βάσει του σχεδιασμού που έχετε κάνει. 
	Ευχαριστώ. 
    	ΠΡΟΕΔΡΕΥΩΝ (Γεώργιος Σούρλας): Ευχαριστώ. 
    	Κύριε Υπουργέ, έχετε το λόγο, για να δευτερολογήσετε. 
    	ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Πολιτισμού): Δεν θέλω, κύριε Πρόεδρε, να δευτερολογήσω. 
    	ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της πρώτης επίκαιρης ερώτησης της Β΄ Αντιπροέδρου της Βουλής και Βουλευτού της Νέας Δημοκρατίας κ. Έλσας Παπαδημητρίου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την υγιεινή μαθητών και καθηγητών στο 30ο-39ο  Γυμνάσιο – Λύκειο Αθηνών κ.λπ.. 
    Αναλυτικότερα, η κ. Παπαδημητρίου αναφέρει στην επίκαιρη ερώτησή της τα εξής:
    «Συναντήθηκα στο γραφείο μου στη Βουλή με εκπροσώπους των μαθητών, καθηγητών και γονέων του 30ου-39ου Γυμνασίου – Λυκείου Αθηνών, για το θέμα που είχα ήδη πληροφορηθεί από τα Μ.Μ.Ε., σχετικά με το κρούσμα φυματίωσης που παρουσιάστηκε σε καθηγητή του συγκεκριμένου σχολικού συγκροτήματος και ενημερώθηκα αναλυτικά για το πρόβλημα που έχει δημιουργηθεί και που έχει αναστατώσει το σύνολο της σχολικής κοινότητας, καθώς επίσης και για τα μέτρα πρόληψης που βρίσκονται σε εξέλιξη σε συνεργασία με όλους τους συναρμόδιους φορείς. 
    Ερωτάται ο κύριος Υπουργός:
    1. Προτίθεται να διαθέσει κινητή μονάδα υγείας, ώστε να προχωρήσει σε επανέλεγχο μαθητών και καθηγητών, καλύπτοντας τα έξοδα θεραπείας και νοσηλείας των ατόμων που ενδέχεται να έχουν ασθενήσει, ανεξαρτήτως της ασφαλιστικής κάλυψης των ιδίων και των γονέων τους, καθώς επίσης και στην τοποθέτηση νοσηλευτή σε κάθε σχολικό συγκρότημα για την παροχή πρωτοβάθμιας υγειονομικής φροντίδας; 
    2. Έχει ενημερώσει τη Διοίκηση του Νοσοκομείου στο οποίο διενεργούνται οι εξετάσεις να δοθεί προτεραιότητα στα άτομα που τυχόν θα εκτιμηθεί ότι χρειάζονται περαιτέρω διερεύνηση;»
    Στην επίκαιρη ερώτηση της κ. Παπαδημητρίου θ΄ απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
    Ορίστε, κύριε Υπουργέ, έχετε το λόγο. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
    Το θέμα που θίγετε στη σημερινή σας ερώτηση, κυρία συνάδελφε, οφείλω να ομολογήσω πως είναι ιδιαίτερα σημαντικό. Θα έλεγα πως είναι και σοβαρό. Όχι από αυτό καθ΄εαυτό το γεγονός του κρούσματος, αλλά από το ότι η φυματίωση που αποτέλεσε, όπως πολύ καλά ξέρετε και εσείς και όλοι στην Αίθουσα αυτή, για πάρα πολλά χρόνια τη μάστιγα της ανθρωπότητας και αντιμετωπίστηκε με την κατάλληλη φαρμακευτική αγωγή, αλλά και πολιτικά με ένα πρόγραμμα παγκόσμιας οργάνωσης και αντιμετώπισης, ξαναχτυπά πάλι σήμερα την πόρτα της ανθρωπότητας. Φθάσαμε στο σημείο πριν από δέκα χρόνια ο Παγκόσμιος Οργανισμός Υγείας να πάρει την πρωτοφανή απόφαση και να κηρύξει τη φυματίωση ως παγκοσμίως επείγουσα κατάσταση, αφού είναι μέσα στις δέκα πρώτες αιτίες θανάτου παγκοσμίως. 
    Αυτή τη στιγμή ίσως να έχει μολυνθεί το 1/3 του πληθυσμού της γης και έχουμε περίπου δύο εκατομμύρια θανάτους το χρόνο. Αν δεν ληφθούν άμεσα μέτρα, όπως υπολογίζει ο Παγκόσμιος Οργανισμός Υγείας, τότε τα επόμενα είκοσι χρόνια περισσότερο από ένα δισεκατομμύριο θα έχει προσβληθεί από το μυκοβακτηρίδιο της φυματίωσης και θα πεθαίνουν περισσότερα από τριάντα πέντε εκατομμύρια ετησίως. Αντιλαμβάνεστε ότι είναι πάρα πολύ σοβαρό το θέμα. 
    Να επανέλθω, όμως, στο θέμα που θίγετε και να απαντήσω με συμπληρωματικά στοιχεία στην τοποθέτησή σας. 
    Πράγματι, στις 24 Σεπτεμβρίου της χρονιάς αυτής ενημερώνεται το Τμήμα Επιδημιολογικής Επιτήρησης του Κέντρου Ειδικών Λοιμώξεων από το Νοσοκομείο «ΣΩΤΗΡΙΑ» ότι εμφανίζεται κρούσμα φυματίωσης σε ένα άτομο ηλικίας τριάντα εννέα ετών, καθηγητή στο επάγγελμα. Η συμπτωματολογία του, κατά πληροφορίες, είχε αρχίσει από τον Ιούλιο μήνα και η έναρξη της αγωγής είχε αρχίσει από κάποιον γιατρό την 1η Σεπτεμβρίου αυτής της χρονιάς. Την ίδια στιγμή ειδοποιείται από το ΚΕ.Λ.Π.ΝΟ. η Διεύθυνση Υγείας της Νομαρχιακής Αυτοδιοίκησης Αθηνών και αρχίζει μια αλληλοενημέρωση τυπική, στενή, η οποία από την επομένη μέρα αρχίζει να δρομολογεί αυτά που προβλέπονται σε τέτοιες περιπτώσεις. Ειδοποιείται δηλαδή το σχολείο για να υποδεχθεί κλιμάκιο το οποίο θα κάνει την πρώτη επιδημιολογική έρευνα στο στενό εργασιακό και οικογενειακό περιβάλλον. Ακόμη, θα πρέπει να ετοιμαστούν οι μαθητές που έχουν έρθει σε επαφή με τον καθηγητή, αλλά και οι συνάδελφοι και όσοι εργάζονται, για έναν πρώτο έλεγχο. Αυτός διενεργείται με τη γνωστή δερμοαντίδραση μαντού, της οποίας τα αποτελέσματα αναγιγνώσκονται σε δύο-τρεις ημέρες. 
      Γίνεται λοιπόν η επίσκεψη και εξετάζονται οι μαθητές της Β΄ και Γ΄ Λυκείου και όλο το καθηγητικό προσωπικό του σχολείου, περίπου διακόσια πενήντα άτομα. Τα αποτελέσματα δείχνουν ότι απ΄ όλους αυτούς επτά καθηγητές και τρεις μαθητές είχαν θετική δερμοαντίδραση μαντού. Επεκτείνεται έτσι η έρευνα και στα υπόλοιπα σχολεία του πρώτου αυτού συγκροτήματος και αποδεικνύει ότι τρεις ακόμη καθηγητές είχαν θετική δερμοαντίδραση. Αυτοί αποστέλλονται άμεσα στο Νοσοκομείο «ΣΩΤΗΡΙΑ», όπου δίνεται η εντολή –όπως το ζητάτε και στην ερώτησή σας- να εξεταστούν κατά προτεραιότητα. Εξετάζονται λοιπόν κατά προτεραιότητα και αποδεικνύεται ότι κανένας από αυτούς δεν νοσεί, διότι η θετική δερμοαντίδραση μαντού δεν σημαίνει και υποχρεωτικά νόσηση. 
      Επειδή όμως το θέμα παίρνει ευρεία δημοσιότητα -και ορθώς- και δημιουργείται μια εύλογη ανησυχία σε γονείς, εργαζόμενους, μαθητές, το Κ.Ε.Λ.Π.Ν.Ο. οργανώνει δύο επισκέψεις, όπου ενημερώνει μαθητές, γονείς, εργαζόμενους, για το τι προβλήματα μπορεί να υπάρξουν και διαβεβαιώνει ότι δεν υπάρχει κανένας λόγος να κλείσει το σχολείο. Επιπλέον, μετά από συμφωνία με τη Διεύθυνση Υγείας της Νομαρχιακής Αυτοδιοίκησης, αποφασίζεται να γίνει ο έλεγχος με δερμοαντίδραση σε όλους τους μαθητές και τους εργαζόμενους στο συγκρότημα, περίπου εννιακόσια άτομα. Από αυτόν τον έλεγχο διαπιστώνεται ότι εβδομήντα περίπου άτομα έχουν θετική δερμοαντίδραση. Μέχρι αυτήν τη στιγμή που συζητάμε –σήμερα το πρωί επικοινώνησα- δεν έχει εμφανιστεί νόσηση σε κανέναν από αυτούς. Σ’ αυτούς τους εβδομήντα συνεστήθη να πάρουν προφύλαξη για τη δική τους υγεία και όχι επειδή υπάρχει κίνδυνος να μεταδοθεί η νόσος, αφού δεν νοσούν, όπερ και έγινε. 
      Εμείς θεωρούμε ότι το θέμα αντιμετωπίστηκε κατά τον καλύτερο δυνατό τρόπο. Θέλω να πω ακόμα ότι η συνεργασία με το Τμήμα της Διεύθυνσης της Νομαρχιακής Αυτοδιοίκησης και το Κ.Ε.Λ.Π.Ν.Ο. ήταν άψογη. Και πάλι σας συγχαίρω για την πρωτοβουλία σας. 
      ΠΡΟΕΔΡΕΥΩΝ (Γεώργιος Σούρλας): Η κ. Παπαδημητρίου έχει το λόγο.
      ΕΛΣΑ ΠΑΠΑΔΗΜΗΤΡΙΟΥ (Β΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριε Υπουργέ, οφείλω να ομολογήσω ότι όπου ερεύνησα την καταγγελία που πήρα από τα Μ.Μ.Ε., αλλά και από τους γονείς, από τη μαθητική κοινότητα, αισθάνθηκα υπερήφανη για την αντίδραση της Κυβέρνησης και των υπηρεσιών της. Ενημερώθηκα από τον εκλεκτό Γενικό Διευθυντή του Κέντρου, τον κ. Θεόδωρο Παπαδημητρίου -το συνονόματό μου- για όλα τα μέτρα που ελήφθησαν αμέσως. Θεώρησα όμως σκόπιμο να πάω και πιο κάτω και γι’ αυτό έφερα την ερώτηση μέσα στην Αίθουσα. Ειδάλλως, είχα πληροφορηθεί για την επαρκέστατη αντίδραση του Υπουργείου. 
      Πρόκειται για ένα συγκρότημα που στεγάζει τέσσερα σχολεία -δύο λύκεια, δύο γυμνάσια- και χίλια εκατό παιδιά. Κάθε πρωί φοιτούν οκτακόσια και εναλλάξ, πρωί-απόγευμα, τα Γυμνάσια. Οι χώροι υγιεινής για τα οκτακόσια πρωινά παιδιά περιλαμβάνουν είκοσι τουαλέτες. Την ημέρα που πήγα εκεί δεν ήταν όλες στη διάθεση των μαθητών. Αντιλαμβάνεστε λοιπόν, με την εύκολη διαίρεση, ότι είναι αδύνατον για το γονιό, για το ίδιο το παιδί, για τον καθηγητή, με αυτόν τον θόρυβο της πιθανής εξάπλωσης της φυματίωσης -και οι ίδιοι έψαξαν και γνωρίζουν πόσο σοβαρό θέμα γίνεται στις μέρες μας- να αποδεχθούν κάτι τέτοιο. Στη συνέχεια της έρευνας μου έμαθα ότι έχει διατεθεί από το Δήμο Γαλατσίου στο Δήμο Αθηναίων μία έκταση πολύ κοντά, ωραιότατη, την οποίαν ο Οργανισμός της Αθήνας είχε εκλάβει ως δάσος, προφανώς στη βάση του άρθρου 3 για τα αστικά άλση. Στα έμπειρα μάτια μου όμως των σαράντα χρόνων ως μηχανικού, αρχιτέκτονα, πολεοδόμου, δεν μου φάνηκε ως δάσος. Και χαίρομαι που είναι εδώ ο δασολόγος κ. Κιλτίδης. Και χρειάζεται κάποιος να συντονίσει, ώστε να γίνουν και οι απαραίτητες εκπτώσεις της λογικής για να οικοδομηθεί ένα νέο σχολείο θεωρώ ότι αυτός πρέπει να είναι ο στόχος και του Υπουργείου Υγείας. 
      Θέλω, λοιπόν, αυτά τα Πρακτικά και τη δική σας διαβεβαίωση ότι δεν είναι συνθήκες υγιεινής γι’ αυτά τα παιδιά. Γιατί δεν φθάνει η φροντίδα σας ex post για τις πιθανότητες εξάπλωσης της φυματίωσης. Χρειάζεται εκ των προτέρων –ex ante- μέριμνα για τη διασφάλιση συνθηκών υγιεινής.
      Θέλω, λοιπόν, να αναλάβετε και αυτό το χρέος όχι μόνο της διόρθωσης, αλλά και της πρόληψης. Και θέλω η Κυβέρνηση να ξέρει ότι η πρόληψη αφορά μονοσήμαντα στην άμεση οικοδόμηση ενός καινούργιου σχολείου.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα συμφωνήσω μ’ αυτήν την παρατήρησή σας. Θα δεσμευτώ απέναντί σας ότι θα πάρω μία πρωτοβουλία να συζητήσω, αλλά μιλάω για μία πρωτοβουλία για συζήτηση, διότι από κει και πέρα μπορεί να θεωρηθεί εισπήδηση σε άλλες περιοχές και όπως λένε οι δεσποτάδες, αυτά δεν επιτρέπονται.
      Πράγματι, έτσι είναι, διότι είχα και εγώ μία προσωπική άποψη για το θέμα αυτό, αλλά το ξέρω και από πληροφορίες, μια και πολλοί συμπατριώτες μου έχουν παιδιά που φοιτούν σ’ αυτό το σχολείο και με επισκέφθηκαν και το γνωρίζω. 
      Το βασικότερο στοιχείο στην όλη υπόθεση είναι η λήψη μέτρων υγιεινής. Είχα την ευκαιρία να συμμετέχω στην τελευταία συνάντηση των Υπουργών Υγείας του τομέα Ευρώπης του Παγκόσμιου Οργανισμού Υγείας στο Βερολίνο, όπου καταλήξαμε σε ορισμένα συμπεράσματα και αποφάσεις για τη στρατηγική που θα πρέπει να ακολουθήσουμε και τον τρόπο με τον οποίο θα πρέπει να  αντιμετωπίσουμε την επέκταση της φυματίωσης τα επόμενα χρόνια μέσα από ένα συγκεκριμένο σχέδιο. 
      Όμως, εμείς σαν χώρα, σαν Ελλάδα, έχουμε και έναν επιπρόσθετο λόγο.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Υπάρχει αναστολή, αν θέλετε, της πτωτικής πορείας ή διατήρηση της φυματίωσης στα ίδια επίπεδα που είναι από τα μικρότερα παγκοσμίως. Δεν έχουμε ούτε δέκα περιστατικά στις εκατό χιλιάδες, ενώ στη γειτονιά μας, στα Βαλκάνια, αυτά ξεπερνούν τα διακόσια και στην ευρύτερη περιοχή, στις χώρες της πρώην Σοβιετικής Ένωσης, ξεπερνούν τα τριακόσια. Είναι ένας αριθμός που αγγίζει τον αριθμό που παρατηρείται στην Ανατολή και την υποσαχάρια Αφρική –εκεί συσχετίζεται και με άλλες λοιμώξεις- και οφείλεται στο μεγάλο αριθμό μεταναστών, πληθυσμών οι οποίοι δεν μπορούν να ελεγχθούν, αν και γίνεται πολύ μεγάλη προσπάθεια.
      Είχα την ευκαιρία να αντιμετωπίσω το θέμα στην ιδιαίτερη πατρίδα μου, στην Άρτα, με τα γνωστά περσινά γεγονότα, όπου από τους περίπου τριακόσιους εξετασθέντες που ζούσαν κάτω από άθλιες συνθήκες, βρέθηκε ένας αριθμός αρκετά μεγάλος –όχι επικίνδυνος και απειλητικός- οι οποίοι προωθήθηκαν για τις παραπέρα διερευνήσεις.
      Θέλω να σας πω ότι σαν χώρα είμαστε από τις πρώτες που έχουμε υιοθετήσει Εθνικό Σχέδιο Δράσης για τη φυματίωση και μπαίνει σε εφαρμογή έτσι ώστε να μην ανοίξουμε τις πόρτες που δημιούργησαν τεράστια προβλήματα τις προηγούμενες δεκαετίες στην πατρίδα μας και που τις γνωρίζουμε όλοι από τα μικρά μας χρόνια. Ξέρουμε πόσο αυτός ο κίνδυνος ερχόταν σε μας από μηνύματα των γονιών και των δασκάλων μέχρι του σημείου να έχει δαιμονοποιηθεί η όλη κατάσταση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θέλω να επισημάνω ότι τα πράγματα αντιμετωπίζονται πολύ καλά και στον τομέα αυτό, αλλά θέλω και να διαβεβαιώσω απ’ αυτήν την Αίθουσα τον ελληνικό λαό ότι αντιμετωπίζεται η φυματίωση 100%. Εκτός από ορισμένες ανθεκτικές καταστάσεις, δεν παρατηρήθηκε και δεν παρατηρείται ευτυχώς κανένα κρούσμα στη χώρα μας το οποίο να προέρχεται από συνδυασμό με ΗΙV λοίμωξη και άλλα παρόμοια νοσήματα, κάτι που παρατηρείται σε άλλες χώρες. Εδώ δεν έχουμε παρατηρήσει κάτι τέτοιο και αυτό είναι ευτύχημα. 
      Νομίζω, λοιπόν, πως όλα θα πάνε καλά. Και σ’ αυτό και πάλι σας διαβεβαιώνω ότι θα πάρω και τυπικά την πρωτοβουλία.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υπουργέ.
      Η δεύτερη με αριθμό 172/24-10-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Ανάπτυξης, σχετικά με την κατάθεση του σχεδίου νόμου για το ενεργειακό έργο της Μεσοχώρας, δεν θα συζητηθεί λόγω κωλύματος του κυρίου Υπουργού και συνεπώς διαγράφεται.
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και ένας συνοδός - δάσκαλος από το  Λεόντειο Δημοτικό Σχολείο Νέας Σμύρνης.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ΄όλες τις πτέρυγες της Βουλής)
      Εισερχόμαστε στη συζήτηση της πέμπτης με αριθμό 171/24-10-2008 επίκαιρης ερώτησης του Βουλευτού του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Αγροτικής Ανάπτυξης και Τροφίμων, σχετικά με την αναδάσωση της Πεντέλης, κ.λπ..
      Αναλυτικότερα, όπως πάντα στις σύντομες ερωτήσεις του, ο κ. Αϊβαλιώτης αναφέρει στην επίκαιρη ερώτησή του τα εξής: 
      «Επί είκοσι πέντε και πλέον χρόνια η Πεντέλη παραμένει σχεδόν γυμνή από τα περισσότερα δάση της που καταστράφηκαν με αλλεπάλληλες πυρκαγιές. Έτσι, μαζί με τα εγκαταλελειμμένα λατομεία της η Πεντέλη παρουσιάζει μια εικόνα που πληγώνει κάθε πολίτη με οικολογική συνείδηση, ενώ η τακτική της φυσικής αναδάσωσης –την οποία επικαλείται συχνά το Υπουργείο- προφανώς δεν έχει λειτουργήσει. 
      Κατόπιν τούτου, ερωτάσθε για ποιο λόγο δεν αναλαμβάνετε μια μεγάλη προσπάθεια αναδάσωσης της Πεντέλης, ώστε να ανασάνει το Λεκανοπέδιο και να αποκατασταθεί το φυσικό περιβάλλον;» 
      Στην επίκαιρη ερώτηση του κ. Αϊβαλιώτη θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης. 
      Κύριε Υπουργέ, έχετε το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε, όπως άλλωστε και το συνάδελφο, γιατί φέρνει προς συζήτηση ένα ζήτημα που ούτως ή άλλως απασχολεί ευαίσθητους και μη για το φυσικό περιβάλλον και ίσως για το θεμέλιο του φυσικού περιβάλλοντος που είναι ο δασικός χώρος. 
      Κατά μία συγκυρία χθες στην Πεντέλη είχαμε το κλείσιμο της αντιπυρικής περιόδου, η οποία «κλείνει» στο τέλος Οκτωβρίου. Εκεί, λοιπόν, είχαμε τους αξιόλογους εθελοντές, των οποίων ο Σύνδεσμος -ο γνωστός Σ.Π.Α.Π.- έχει καταβάλει σημαντική προσπάθεια.
      Εκεί έγινε αντιληπτό και συζητήθηκε το θέμα που θίγει και ο συνάδελφος και ειλικρινά νομίζω ότι θα επιχειρήσω την επανάληψη των όσων ακούστηκαν χθες. 
      Όμως, εκείνο που θέλω να τονίσω με ιδιαίτερο τρόπο είναι ότι πράγματι αυτός ο χώρος δεν άξιζε τέτοιας τύχης. Διότι πρέπει να γίνει γνωστό και σε όσους δεν γνωρίζουν ότι και το μέγιστο δημιούργημα του ανθρωπίνου είδους επί της γης, ο Παρθενώνας, βγήκε από τα έγκατα της Πεντέλης. 
      Και αν κάνει κάποιος μια ιστορική αναδρομή, θα συμφωνήσει στην κυριολεξία με το συνάδελφο ότι επιτέλους εκεί, σ’ αυτό το χώρο, εδώ και τριάντα χρόνια δεν γίνεται τίποτα άλλο εκτός από πυρκαγιές; 
      Στην κυριολεξία, δεν μπορεί κανείς να μην απαριθμήσει τις πυρκαγιές που είχαμε το 1981, το 1983, το 1987, το 1993, το 1995, το 1998, το 2000, το 2005, το 2007. Το 1995-1998, είχαμε κατ’ εξοχήν ιδιαίτερα μεγάλες πυρκαγιές, κατά τις οποίες κάηκαν ογδόντα με εκατό χιλιάδες στρέμματα. Μεγάλη, βεβαίως, ήταν και η πυρκαγιά του 2007.    
      Τώρα, ο αγαπητός συνάδελφος θίγει –και ορθώς το θίγει- ένα θέμα που αφορά την ανάληψη των αρμοδιοτήτων και την άσκησή τους. Δεν θα κουραστώ να τονίζω ότι επιτέλους πρέπει να φύγει ο λαϊκισμός απ’ αυτόν τον τόπο. Και πρέπει να έρθει η επιστήμη και η ορθή άσκηση των υπηρεσιακών καθηκόντων των υπηρεσιών και πολιτικά προϊσταμένων ανθρώπων των υπηρεσιών. 
      Σ’ αυτή τη μεσογειακή χώρα, το 90% αναγεννάται φυσικώς και αυτό είναι κάτι που δεν επικαλείται το Υπουργείο Αγροτικής Ανάπτυξης και Τροφίμων, αλλά είναι θέσφατο επιστημονικό και υπηρεσιακό, το οποίο θα πρέπει να μεταλαμπαδευτεί -παράκληση θερμή- σε κάθε Έλληνα πολίτη, σε κάθε γωνιά στην ελληνική επικράτεια. 
      Ο φάρος της δασολογικής επιστήμης και οι ένδοξες δασικές υπηρεσίες του Αριστοτελείου Πανεπιστημίου Θεσσαλονίκη –Δασολογική Σχολή- και οι δασικές υπηρεσίες των οποίων παραγνωρίστηκε το έργο, αυτό το θεωρούν εκ των ων ουκ άνευ.   
      Έγινε μεγάλη προσπάθεια και τις προηγούμενες χρονιές, αγαπητέ συνάδελφε και αν επισκεφθείτε από κοντά την Πεντέλη, θα δείτε ότι εβδομήντα με ογδόντα χιλιάδες ήδη αναγεννώνται φυσικώς. Απλούστατα δεν έχουν πολύ μεγάλο ύψος για να τα δει κάποιος έντονα και παραστατικά μπροστά του. Για τα δέκα χιλιάδες στρέμματα που ήταν διπλοκαμένα έγινε τεχνητή αναδάσωση, όπως επιβάλλεται κατά την επιστήμη για τις απόκρημνες ή βραχώδεις περιοχές ή για τα υποβαθμισμένα εδάφη. 
      Το 2006 αναδασώθηκαν -από το Γ΄ Κοινοτικό Πλαίσιο Στήριξης- πάλι άλλα χίλια στρέμματα στην περιοχή Βουτζά-Καλλιτεχνούπολης. 
      Ειλικρινά, είμαστε έτοιμοι. Μετά τις καταστροφές του 2007, έγινε το αντιδιαβρωτικό και αντιπλημμυρικό έργο δασικής αντιλήψεως που πρέπει κάθε φορά να γίνεται, όπου χρειάζεται, για την αντιδιάβρωση και συγκράτηση εδαφών, προκειμένου να υπάρχει η δυνατότητα της φυσικής αναγέννησης. Επίσης, επί ένα ή δύο έτη, θα πρέπει να παρατηρείται εάν υπάρχει φυσική αναγέννηση και κατόπιν να επιχειρείται η τεχνητή αναδάσωση. 
      Επιχειρήθηκε πέρσι. Δε σας κρύβω και το εξομολογούμαι ότι παρασύρθηκα και ο ίδιος. Ένιωσα ντροπή, όμως, από το λαϊκισμό που σπέρνεται με ανεμιστήρα. Η ευαισθησία πρέπει να αξιοποιείται, οι εθελοντές πρέπει να αξιοποιούνται εκεί που πρέπει, όμως, όχι τεχνική αναδάσωση για να φαινόμαστε ευαίσθητοι, χωρίς υποστήριξη νερού και όλα αυτά που, αν χρειαστεί ανάγκη, θα σας τα καταθέσω.
      Πρέπει να γίνει συγκροτημένη εργασία, αυτή που πρέπει. Εμείς κάναμε το έργο που πρέπει, κάναμε την αντιδιάβρωση, κάναμε τα αντιπλημμυρικά έργα. Περιμένουμε, παρακολουθούμε ιδιαίτερα τα εννιάμισι χιλιάδες στρέμματα της τελευταίας πυρκαγιάς -τα δύο χιλιάδες στρέμματα ήταν διπλοκαμένα- και εκεί έχουμε έτοιμη τη μελέτη και, αν παραστεί ανάγκη, θα παρέμβουμε για να δούμε αν υπάρχει φυσική αναγέννηση. Τότε θα παρέμβουμε.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, κύριε Αϊβαλιώτη, παρακαλώ έχετε το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε.
      Το «σπέρνεται» με κατάληξη «-αι» και ότι όταν μιλούσατε περί λαϊκισμού, κύριε Υπουργέ, υποθέτω ότι δεν αναφερόσασταν σε εμάς.
      Είδα χθες το βράδυ ένα όνειρο, κύριε Υπουργέ. Ήμασταν στο 2023, ο γιος μου είχε φθάσει είκοσι-είκοσι ενός ετών και βρισκόταν στο διαμέρισμα της πολυκατοικίας όπου μένουμε, στο Χολαργό. Απέναντι βλέπουμε την Πεντέλη. Η Πεντέλη, λοιπόν, ήταν λαβωμένη από τα λατομεία στο παρελθόν. Δεν υπήρχε το παραμικρό δέντρο. Βγήκε με τη φίλη του έξω, συζητούσαν και τον ρωτάει η φίλη του: «Αυτό το υπέροχο δάσος, από τη μία άκρη μέχρι την άλλη -η Πεντέλη είναι πράσινη- τι σχέση έχει με τις φωτογραφίες που βλέπαμε πριν δεκαπέντε χρόνια;» και ο γιος μου της είπε: «Πριν από δεκαπέντε χρόνια, είχε πρωτοεκλεγεί ο πατέρας μου Βουλευτής του Λαϊκού Ορθόδοξου Συναγερμού και είχε ζαλίσει τον τότε Υφυπουργό Αγροτικής Ανάπτυξης, τον κ. Κώστα Κιλτίδη, με τριάντα δύο-τριάντα τρεις ερωτήσεις για την αναδάσωση.
      Ο Κιλτίδης, λοιπόν, ήταν ένας ευαίσθητος άνθρωπος και έβαλε μπρος την τεχνητή αναδάσωση, διότι η φυσική αναδάσωση δεν απέδωσε τίποτα.
      Αναφέρατε ένα σωρό χρονιές που κατακάηκε η Πεντέλη, 1981, 1985, 1987, 1993, 1995, 1998.
      Έτσι, λοιπόν, ο Κώστας Κιλτίδης έβαλε μπρος μια γιγαντιαία -πραγματικά γιγαντιαία- προσπάθεια τεχνητής αναδάσωσης. Ξαναπρασίνισε η Πεντέλη, φούντωσε ο Υμηττός, ανάσανε η Πάρνηθα, γέμισε δέντρα. Έτσι, λοιπόν, μπόρεσε να ανέβει η ποιότητα ζωής στο Λεκανοπέδιο και σήμερα -το 2023 μιλάμε, αυτό ήταν το όνειρό μου- βλέπουμε ένα Λεκανοπέδιο πράσινο -με την καλή έννοια πράσινο, γιατί με αυτά που κάνει η Κυβέρνησή σας τελευταία, πάει να ξαναπρασινίσει την Ελλάδα, αλλά με την κακή έννοια- έγινε το Λεκανοπέδιο πράσινο.
      Έτσι, λοιπόν, δροσίστηκαν οι Αθηναίοι, υπήρχε ανάσα για πέντε εκατομμύρια κατοίκους, βελτιώθηκε το μικροκλίμα, έπεσε η θερμοκρασία του Λεκανοπεδίου κατά ενάμιση με δύο βαθμούς το καλοκαίρι και μπόρεσε και ανάσανε αυτή η τεράστια πόλη.
      Από το 1980 μέχρι το 2006, κύριε Υπουργέ, αναδασώσατε -εσείς, το ΠΑ.ΣΟ.Κ. και η Νέα Δημοκρατία- εκατό χιλιάδες στρέμματα στην Αττική. Κάηκαν τρία εκατομμύρια στρέμματα. Πείτε μου, σας παρακαλώ, πότε το όνειρό μου θα γίνει πραγματικότητα, πότε αυτό το Λεκανοπέδιο και οι ορεινοί του όγκοι που είναι σαν σεληνιακό τοπίο και είναι φαλακροί, θα ξαναπρασινίσουν.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, τι έχει να απαντήσει ο υιός Κιλτίδης στον υιό Αϊβαλιώτη, το 2023;
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ότι αυτό που συμβαίνει στη ζωή και στα όνειρα έχει αναλογίες και αντιστοιχίες. Πολλά από τα όνειρα δεν θα πραγματοποιηθούν ποτέ, γιατί στην κυριολεξία, φέρνουν κάτι από το πολύ μακρινό παρελθόν ή φέρνουν κάτι συμπλεγματικό πολλές φορές ή άλλου είδους ανάγκες υπηρετούν εις την ανθρώπινη φύση και βεβαίως, δεν μπορούν να ανταποκριθούν στην πραγματικότητα.
      Εγώ ένα έχω να δηλώσω, ότι σε αυτό το όνειρο ο ομιλών θα είναι παρών.
      Αγαπητέ συνάδελφε, μετά από δεκαπέντε χρόνια οπισθοδρόμησης κάθε εννοίας δασικής πολιτικής, επαναφέραμε στο προσκήνιο τη δασική πολιτική και αυτό το διεκδικούμε, σε άριστη συνεργασία με το συναρμόδιο Υπουργείο Εσωτερικών, όπου και πρέπει πάλι να υπενθυμίσω ότι διοικητικώς εποπτεύει τις δασικές υπηρεσίες, υπαγόμενες αυτές εις τις Γενικές Γραμματείες των Περιφερειών, μαζί με το Υ.ΠΕ.ΧΩ.Δ.Ε. και εφαρμόζεται η δασική νομοθεσία όπως πρέπει να εφαρμοστεί.
      Βάλαμε κανόνες για πρώτη φορά στην αναδάσωση. Έχουμε στείλει εγκύκλιο και δεν θα επιτραπεί -προσέξτε, σας μιλώ θετικά χρησιμοποιώντας αρνητικό σχήμα λόγου- καμμία τεχνητή αναδάσωση εκεί που δεν πρέπει να γίνει. Θα γίνουν δε οι τεχνητές αναδασώσεις εκεί που πρέπει, με νερό και πότισμα, κατά τα προβλεπόμενα από τη δασολογική επιστήμη και τις δασικές υπηρεσίες. Θα σπαρούν, θα φυτευτούν άγρια οπωροφόρα δέντρα εκεί που προβλέπεται για την πανίδα, για να μη κατέρχονται στους αγρούς και θα γίνουν ανάμικτες φυτεύσεις πλέον με πυράντοχα φυτά.
     Αυτό είναι το δόγμα των αναδασώσεων κατά τη δασολογική επιστήμη και τις δασικές υπηρεσίες και θα τηρηθεί απαρέγκλιτα. 
     Φροντίσαμε κάτι μετά την τραγική πληγή του 2007, που και αυτό το διεκδικούμε ως κυβέρνηση. Για πρώτη φορά μετά την επάνοδο της δασικής πολιτικής στο προσκήνιο –και ευχαριστώ την κυρία Πρόεδρο για τον τιμητικό προσδιορισμό που έκανε στο πρόσωπό μου, γιατί στην κυριολεξία ανταποκρίνεται στην πραγματικότητα περί της δασολογικής επιστήμης- υπάρχουν 602.000.000 ευρώ σε πρόγραμμα κοινοτικού πλαισίου στήριξης ή περίοδο, πάρτε όποια αναφορά θέλετε, τόσα όσα δεν υπήρχαν στα τρία προηγούμενα κοινοτικά πλαίσια στήριξης. Είναι 602.000.000 και είναι τα πλέον καθαρά, ο πλέον ισχυρός οικονομικός πόρος για την Δ΄ προγραμματική περίοδο. 
     Είμαστε σε συνεργασία με όλους τους φορείς. Και προφανώς η Αττική δικαιούται το δάσος που της πρέπει για τον κάθε πολίτη ξεχωριστά και προφανώς, θα κάνουμε αυτό που πρέπει. Και εφόσον η πρόκληση είναι ευγενής,  σας καταθέτω  σήμερα  ότι σε ένα μήνα θα προκηρυχθούν για πρώτη φορά οργανωμένα, συνδυασμένα με το Υ.ΠΕ.ΧΩ.Δ.Ε., με την «ΚΤΗΜΑΤΟΛΟΓΙΟ Α.Ε.» δασικοί χάρτες σε ολόκληρη την Αττική και σε ολόκληρη τη Χαλκιδική. 
      Επιτέλους αυτό το όνειρο, αγαπητέ συνάδελφε, που ήταν συνταγματική επιταγή από το 1975 θα αρχίσει να παίρνει σάρκα και οστά. Η πρόκληση είναι μεγάλη. Η Δ΄ προγραμματική περίοδος είναι μπροστά, άπειρες εφαρμοστικές μελέτες υπάρχουν στα χέρια μας και να είστε βέβαιοι ότι θα προκηρυχθούν και θα υλοποιηθούν, πάντοτε όμως με τους προβλεπόμενους κανόνες για τις αναδασώσεις. Και προφανώς, το 90% έως 85%, να το πω αντίστροφα, θα είναι φυσική αναγέννηση, ιδίως στην Αττική που το δασικό οικοσύστημα είναι χαλέπιος πεύκη και το γνωρίζουν καλύτερα νομίζω όχι μόνο οι δασολόγοι, αλλά και οι πολίτες αυτού του τόπου ότι αυτό που καίγεται εύκολα, που είναι η χαλέπιος πεύκη, αναγεννάται και εύκολα. Η φύση έχει προνοήσει γι’ αυτό. Αρκεί να προστατεύσουμε εδάφη από πλημμύρες και διάβρωση. 
      Να είστε βέβαιος ότι από την αρχή του έτους θα αρχίσει αυτό το όνειρο να γίνεται πραγματικότητα πλέον, όχι μόνο για το γιο σας, αλλά και για εσάς τον ίδιο. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε  Υπουργέ. 
      Επίκαιρες ερωτήσεις δεύτερου κύκλου.
      Θα συζητηθεί τώρα η υπ’ αριθμόν 167/24.10.2008 πρώτη επίκαιρη ερώτηση του Βουλευτή της Νέας Δημοκρατίας κ. Απόστολου Σταύρου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη δημιουργία Λιμενικού Σταθμού στο Αγαθονήσι. 
      Ειδικότερα το περιεχόμενο της επίκαιρης ερώτησης έχει ως εξής: 
      «Είναι γνωστό ότι η Κυβέρνηση, κάνει κάθε δυνατή προσπάθεια να συγκρατήσει στα ακριτικά νησιά μας τον πληθυσμό τους, προσφέροντας ό,τι είναι δυνατόν. 
      Βασική προσφορά προς τους ακρίτες μας είναι η εμπέδωση της ασφάλειας και η αίσθησή της από το αγκάλιασμα της Πατρίδας. 
      Ο Πρωθυπουργός της χώρας κ. Κώστας Καραμανλής έχει επανειλημμένα δώσει εντολές και οδηγίες γι’ αυτό.
      Οι εκατόν πενήντα ακρίτες κάτοικοι του Αγαθονησίου βρίσκονται καθημερινά αντιμέτωποι με την απόβαση είκοσι-τριάντα λαθρομεναστών, οι οποίοι δεν διστάζουν να αποβιβάζονται ακόμα και πρωί στο λιμάνι μπροστά στους έκπληκτους επισκέπτες και τους κατοίκους, οι οποίοι αναγκαστικά εκτελούν καθήκοντα λιμενοφυλάκων, από φόβο για τις οικογένειες και τις περιουσίες τους. 
      Η φύλαξη των λαθρομεταναστών, η σίτιση και η μεταφορά τους είναι πολύ δύσκολη υπόθεση για τους ακρίτες κατοίκους. 
      Είναι τουλάχιστον δυσάρεστο φαινόμενο για τους κατοίκους και τους επισκέπτες του νησιού να βλέπουν στον ακάλυπτο χώρο του λιμανιού ρακένδυτους λαθρομετανάστες, που τους φυλάνε κάτοικοι δεδομένου ότι η μόνιμη δύναμη ασφάλειας στο νησί χειμώνα-καλοκαίρι είναι δύο αστυφύλακες. Όταν απουσιάζει ο ένας, ο άλλος αδυνατεί πλήρως να συνοδεύσει λαθρομετανάστες στο Λιμεναρχείο της Πάτμου όπου υπάγεται το Αγαθονήσι. 
      Στην κυριολεξία, οι λαθρομετανάστες μπαίνουν ασυνόδευτοι στα πλοία, με τους επιβάτες να ανησυχούν και να αγωνιούν για την υγεία και την ασφάλειά τους. Χρόνια τώρα, οι κάτοικοι ζητούν τη λειτουργία Λιμενικού Σταθμού. 
      Ερωτάται ο κύριος Υπουργός Εμπορικής Ναυτιλίας, Αιγαίου και Νησιωτικής Πολιτικής: 
      Εάν είναι στις άμεσες προτεραιότητες του Υ.Ε.Ν. η δημιουργία Λιμενικού Σταθμού στο Αγαθονήσι, με δεδομένη την υποχρέωση της πατρίδας να βρεθεί με κάθε τρόπο και άμεσα δίπλα στους εκατόν πενήντα ακρίτες του νησιού; 
      Αυτό επιβάλλουν και λόγοι εθνικής ασφάλειας, συνεπεία της γειτνίασης με την Τουρκία».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής. 
      Το λόγο έχει ο Υφυπουργός κ. Καμμένος για τρία λεπτά. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κυρία Πρόεδρε.
      Θέλω να ευχαριστήσω για την επίκαιρη ερώτηση που κατέθεσε ο συνάδελφος Βουλευτής κ. Σταύρου, που δείχνει και την ιδιαίτερη ευαισθησία του συνόλου της Κοινοβουλευτικής Ομάδας της Νέας Δημοκρατίας, αλλά και της Βουλής των Ελλήνων, για τα μικρά νησιά μας, που έχουν βεβαίως συμμάχους τους Βουλευτές Δωδεκανήσου όλων των κομμάτων, αλλά και τη στήριξη του ελληνικού λαού.
      Το Αγαθονήσι είναι μια ιδιαίτερη περίπτωση. Το Αγαθονήσι βρίσκεται στα ανατολικά του Αιγαίου. Είναι ένα πολύ μικρό νησί, με εκατόν πενήντα κατοίκους, με πολύ μεγάλες ομορφιές, με ένα τεράστιο ασφαλή φυσικό κόλπο και με ήπια ανάπτυξη του τουρισμού, που φέτος αυξήθηκε πάνω από 35% με 40%. Σκοπός μας είναι η ανάπτυξη των μικρών νησιών, η οικονομική ανάπτυξη, που θα βοηθήσει τους νέους ανθρώπους να παραμείνουν στα νησιά. 
      Το θέμα της λαθρομετανάστευσης είναι ένα θέμα που το αντιμετωπίζουμε ιδιαίτερα τα τρία τελευταία χρόνια. Μόνο μέχρι τον Αύγουστο του 2008, φέτος, είχαμε οκτώ χιλιάδες οκτακόσιους ογδόντα πέντε λαθρομετανάστες, οι οποίοι μπαίνουν παρανόμως στη χώρα μας από σημεία εισόδου ιδιαίτερα στα στενά της Μυτιλήνης, στη Σάμο, όπου εκεί, όπως ξέρετε, η απόσταση από τα τουρκικά παράλια, από τα παράλια της Μικράς Ασίας είναι 0,7 του μιλίου. Εκεί έχουμε το φαινόμενο να περνούν, ακόμα και κολυμπώντας, λαθρομετανάστες ή με jetski που είναι τελευταία μόδα, στην περιοχή του Αγαθονησίου, όπου εκεί ο πρώτος σταθμός, αν θέλετε, είναι το Φαρμακονήσι -με την παρουσία και εκεί δυνάμεων που υπάρχουν- και βεβαίως στην περιοχή της Κω, μέχρι και στο Καστελόριζο. 
      Η ελληνική Ακτοφυλακή, οι Έλληνες ακτοφύλακες, τα στελέχη του Λιμενικού Σώματος, αξιωματικοί, υπαξιωματικοί, άνδρες και γυναίκες, δίνουν καθημερινώς, αλλά και κατά τη διάρκεια της νύχτας, μάχη, προκειμένου να διαφυλάξουν τα ανατολικά σύνορα της Ευρωπαϊκής Ενώσεως, πρώτα με επιχειρήσεις αποτροπής της παράνομης εισόδου και δεύτερον, με επιχειρήσεις έρευνας και διάσωσης. Διότι δεν είναι μόνο ότι αποτρέπουμε την παράνομη είσοδο. Οι λαθρομετανάστες, άντρες, γυναίκες και παιδιά, κατόπιν καθοδηγήσεων των δουλεμπόρων, σκίζουν τις πλαστικές βάρκες, πηδάνε στη θάλασσα. Και επανειλημμένως στελέχη του Λιμενικού Σώματος καθημερινώς πηδάνε στη θάλασσα σε δύσκολες συνθήκες μέσα στη νύχτα και σώζουν ζωές, προκείμενου να αντιμετωπίσει η χώρα την υποχρέωσή της, της έρευνας και της διάσωσης.
      Η βοήθεια, η οποία χρειάζεται και απαιτεί η Ελλάδα από τη διεθνή κοινότητα είναι να εφαρμοστούν οι διεθνείς κανονισμοί, η διεθνής νομοθεσία και οι διμερείς συμφωνίες που υπάρχουν. Η Τουρκία έχει υποχρέωση να δεχτεί την επαναπροώθηση των λαθρομεταναστών, που παράνομα εισέρχονται στη χώρα, πράγμα που δεν κάνει. Σε επίπεδο Ευρωπαϊκής Ενώσεως, στο πλαίσιο της FRONDEX ήδη βρίσκεται σε διεξαγωγή η επιχείρηση «ΠΟΣΕΙΔΩΝ», όπου πλοία της πορτογαλικής Ακτοφυλακής, της γαλλικής Ακτοφυλακής, όλων των μελών της Ευρωπαϊκής Ενώσεως, συνδράμουν και επιχειρούν με τα στελέχη του Λιμενικού Σώματος.
      Στο Αγαθονήσι συγκεκριμένα, η πρόταση υπάρχει εδώ και χρόνια να δημιουργηθεί ένας λιμενικός σταθμός, ένα φυλάκιο. Λιμενικός σταθμός σημαίνει παρουσία δύο λιμενοφυλάκων, όπου θα εναλλάσσονται -όπως στους αστυνομικούς σταθμούς-, που δεν είναι αρκετοί για να αντιμετωπιστεί αυτό το φαινόμενο της παράνομης εισόδου σε εκείνη την περιοχή. Γι’ αυτό το λόγο ο Αρχηγός του Λιμενικού Σώματος του Υπουργείου Εμπορικής Ναυτιλίας έχει αποστείλει στο Αγαθονήσι μονίμως ένα σκάφος του Λιμενικού Σώματος με έξι έως οκτώ στελέχη, τα οποία βρίσκονται εκεί και πολλές φορές διανυκτερεύουν στο νησί. Πάντως, σε κάθε περίπτωση βρίσκονται πέριξ του Αγαθονησίου, κάθε νύχτα.
      Τα πλοία της Σάμου, όπως επίσης και τα πλωτά της Πάτμου, επιχειρούν σε εκείνη την περιοχή. Δεν θα αρκέσει η στελέχωση ενός λιμενικού σταθμού, την οποία εξετάζουμε μετά από τις προσλήψεις, που γίνονται τώρα σε στελέχη του Λιμενικού Σώματος, λιμενοφύλακες, αξιωματικούς, υπαξιωματικούς. Χίλια στελέχη ενέκρινε η Κυβέρνηση για το 2008 και άλλα στελέχη για το 2009, προκειμένου να αντιμετωπίσουμε αυτή τη μεγάλη πρόκληση. Παράλληλα, υπάρχει ο σύγχρονος εξοπλισμός με εναέρια μέσα, με θαλάσσια μέσα, με χερσαία μέσα, για να μπορέσουμε να βοηθήσουμε τους Έλληνες ακτοφύλακες να κάνουν το καθήκον τους και να αντιμετωπίσουν την παράνομη είσοδο στη χώρα.
Βεβαίως, επειδή αναφέρετε τη χερσαία ζώνη, θα σας πω ότι αυτή η επιχείρηση ανήκει στην Αστυνομία και στο Υπουργείο Εσωτερικών. 
      Δημιουργούνται συνέχεια, λοιπόν, καινούργιες υποδομές στην Πάτμο, στη Σάμο -σήμερα έχουμε και επίσκεψη της Επιτροπής της Ευρωπαϊκής Ενώσεως στη Σάμο, στο Κέντρο Υποστήριξης Λαθρομεταναστών- για να αντιμετωπίσουμε αυτό το φαινόμενο, ένα φαινόμενο –επαναλαμβάνω- που είναι ευρωπαϊκό, ένα φαινόμενο παγκόσμιο και όχι εσωτερικό, αστυνομικό.
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει Κέντρο Λαθρομεταναστών. Η λέξη «λάθρο-» έχει καταργηθεί. Υπάρχει Κέντρο Υποδοχής μη καταγεγραμμένων.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κέντρο Υποδοχής. Ναι.
      ΠΡΟΕΔΡΕΥΟΥΣΑ (Έλσα Παπαδημητρίου): Καλό είναι να υιοθετούμε τους ευρωπαϊκούς όρους.
      Ο κ. Σταύρου έχει το λόγο.
      ΑΠΟΣΤΟΛΟΣ ΣΤΑΥΡΟΥ: Αγαπητέ κύριε Υπουργέ, χαίρομαι ειλικρινά για όσα συνοπτικά αναπτύξατε. Αποδεικνύεται έμπρακτα το ενδιαφέρον της Κυβερνήσεως, προκειμένου να προστατευθούν αποτελεσματικά τα ακριτικά νησιά μας. 
      Όσον αφορά το Αγαθονήσι, είναι γεγονός ότι αυτή τη στιγμή υπάρχουν μόνο δύο αστυφύλακες. Το αναφέρω στην ερώτησή μου. Δεν νομίζω ότι χρειάζεται να το επαναλάβω. Και χαίρομαι που βλέπω εδώ το συνάδελφο της Δωδεκανήσου, τον κ. Καραμάριο, διότι και αυτός έχει επιδείξει -όπως και άλλοι Βουλευτές- το ενδιαφέρον του για το Αγαθονήσι.
      Επιπλέον, πρέπει να προσθέσω, ότι η λαθρομετανάστευση, όπως την αναπτύξατε και όπως γνωρίζουμε, πραγματικά είναι ένα φαινόμενο που πλήττει ειδικότερα τα ακριτικά νησιά. Και καταβάλλονται αποτελεσματικές προσπάθειες από τα καθ’ ύλην αρμόδια Υπουργεία, προκειμένου να οδηγηθούμε στις καλύτερες λύσεις.
      Εδώ συγκεκριμένα όμως -και για λόγους συμβολισμού- θα πρέπει να δώσουμε περισσότερη έμφαση στην εμπέδωση της ασφάλειας και στην αίσθηση του αγκαλιάσματος, που πρέπει να νιώθουν οι λίγοι, οι εκατόν πενήντα, κάτοικοι του ακριτικού, αλλά πανέμορφου αυτού νησιού, προκειμένου και το αίσθημα της ασφάλειας να εμπεδωθεί, αλλά και η ευνομούμενη δημοκρατική πολιτεία, που έχουμε, να δείξει έμπρακτα, ακόμα περισσότερο, το ενδιαφέρον της.
      Πιστεύω ότι ο Λιμενικός Σταθμός, που είναι στις προθέσεις του Υπουργείου, καθώς και όσα μας αναφέρατε για το Λιμενικό Σώμα και τις περιπολίες, που γίνονται, είναι απαραίτητα για λόγους συμβολισμού, αλλά και αποτελεσματικής προστασίας των συμφερόντων των λίγων κατοίκων του νησιού, αλλά και της ευρύτερης περιοχής.
      Θέλω να πιστεύω ότι πολύ σύντομα θα υλοποιηθούν αυτά που έχετε σχεδιάσει στο Υ.Ε.Ν., να γίνει ο Λιμενικός Σταθμός στο Αγαθονήσι και να είναι πλέον ακόμα πιο αποτελεσματική η ασφάλεια των πολιτών και το αγκάλιασμα της πολιτείας να το αισθάνονται οι νησιώτες μας, οι ακρίτες μας.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας Αιγαίου και Νησιωτικής Πολιτικής): Βεβαίως και στους επόμενους μήνες, με την πρόσληψη προσωπικού, όπως σας είπα, θα μπορέσουμε να εξετάσουμε τα αιτήματα τα οποία υπάρχουν, χωρίς όμως να υποβαθμίσουμε, έστω και κατά ? την παρουσία των δυνάμεων που υπάρχουν σήμερα στο Αγαθονήσι μέσω των πλωτών.
      Θα ήθελα, κυρία Πρόεδρε, όσον αφορά την παρατήρησή σας, να σας πω ότι από τη μία μεριά υπάρχει το Κέντρο Υποδοχής των Μεταναστών του Υπουργείου Εσωτερικών και της Ευρωπαϊκής Ενώσεως. Δυστυχώς, όμως, το δύσκολο έργο της καταγραφής των λαθρομεταναστών παραμένει στα χέρια του Λιμενικού Σώματος. Η πρώτη επαφή και η πρώτη καταγραφή γίνεται από τα στελέχη του Λιμενικού Σώματος, που δεν έχουν αυτή την ειδικότητα, όπως αντιλαμβάνεστε. 
      Γι’ αυτό το λόγο ζητάμε από τη FRONTEX αυτό το κομμάτι να το αναλάβουν οι υπεύθυνοι -γιατροί, νοσηλευτικό προσωπικό- και όχι τα στελέχη του Λιμενικού Σώματος, τα οποία βρίσκονται υπό την απειλή κιόλας ασθενειών, που έχουν κάποιοι από τους λαθρομετανάστες, λόγω των συνθηκών, κάτω από τις οποίες οι δουλέμποροι τούς αναγκάζουν να ζουν στην απέναντι πλευρά για αρκετά μεγάλο χρονικό διάστημα.
      Θέλω να σας διαβεβαιώσω ότι και στο Αγαθονήσι, αλλά και σε όλο το Ανατολικό Αιγαίο, ήδη θα ξεκινήσουμε με τον εμπλουτισμό σε στελέχη από τους αποφοίτους των Σχολών, που βγαίνουν σιγά-σιγά, από τους νεοπροσληφθέντες λιμενοφύλακες αξιωματικούς και υπαξιωματικούς. Και βεβαίως θα υπηρετήσουν για πάνω από τρία χρόνια –και αυτό είναι δέσμευση- όλα αυτά τα στελέχη, που θα αποφοιτήσουν από τις Σχολές, στο Ανατολικό Αιγαίο. 
      Γίνονται μεταθέσεις από σταθμούς που έχουν υπερπληθώρα προσωπικού, όπως της Βορείου Ελλάδος ή της Κρήτης, προκειμένου να ενισχύσουμε τους ανθρώπους αυτούς που δίνουν μάχη. 
      Βλέποντας τον κ. Καραμάριο εδώ, αλλά και τον κ. Νικητιάδη και όλους τους Βουλευτές της Δωδεκανήσου που είναι εδώ, θα σας πω ότι στην Κω μόνο δεκατρείς αξιωματικοί, υπαξιωματικοί και λιμενοφύλακες στελεχώνουν δύο πλωτά σκάφη του Λιμενικού Σώματος. Δίνουν μάχη και εργάζονται είκοσι τέσσερις και τριάντα έξι ώρες πολλές φορές. Μπορούν να σας διαβεβαιώσουν γι’ αυτό  οι Βουλευτές.
      Γι’ αυτό το λόγο, η προτεραιότητα είναι της ενίσχυσης του ανατολικού Αιγαίου, η οποία γίνεται συνεχώς και αυτή θα είναι και η πολιτική μας, όσον αφορά και τα μικρά νησιά, όπως το πανέμορφο Αγαθονήσι, όπου θα καλέσουμε μία φορά και την Επιτροπή να συνεδριάσει εκεί, γιατί αυτή θα είναι και η συμβολή μας στην ενίσχυση της νησιωτικότητας και της ιδιαιτερότητας της νησιωτικότητας. Θα πάμε μια μέρα, ως Επιτροπή Παραγωγής και Εμπορίου, να συνεδριάσουμε σ΄ ένα από αυτά τα μικρά και πανέμορφα νησιά. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Εισερχόμαστε στην με αριθμό 182/24.10.2008 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την ιδιωτικοποίηση της «Αγροτικής Ασφαλιστικής» κ.λπ..
      Η επίκαιρη ερώτηση του κ. συναδέλφου έχει ως εξής:
      «Η Διοίκηση της Αγροτικής Τράπεζας ανακοίνωσε αυτήν την εβδομάδα επίσημα ότι προχωρά στην ιδιωτικοποίηση της Αγροτικής Ασφαλιστικής. Επιπλέον ανακοίνωσε ότι ως πρώτος προτιμητέος αγοραστής επιλέχτηκε η γαλλική πολυεθνική εταιρία «GROUPAMA». Για το σκοπό αυτό αναμένεται αντιπροσωπεία Γάλλων να επισκεφθεί την Αθήνα το ερχόμενο Σαββατοκύριακο.
      Όλες αυτές οι εξελίξεις γεννούν σοβαρά προβλήματα, τόσο για τους πεντακόσιους τριάντα εργαζόμενους στην επιχείρηση, αλλά και για ένα σημαντικό αριθμό κτηνοτρόφων και γεωργών, που έχουν σχέσεις συνεργασίας με την Αγροτική Ασφαλιστική. Επιπλέον, η εμμονή της Κυβέρνησης για ιδιωτικοποίηση μιας εταιρίας, με τριάντα χρόνια πείρα στον τομέα της και μάλιστα, σε περίοδο ρευστότητας και κρίσης του καπιταλιστικού χρηματοπιστωτικού συστήματος πολλαπλασιάζει τις ευθύνες της Διοίκησης της Αγροτικής Τράπεζας και των πολιτικών της προϊσταμένων.
      Ταυτόχρονα, έγκυρες πληροφορίες αναφέρουν ότι για την αγοραπωλησία αυτή η Αγροτική Τράπεζα, φέρεται διατεθειμένη να εκχωρήσει στους Γάλλους αγοραστές τις τραπεζο-ασφαλιστικές υπηρεσίες της για είκοσι ή τριάντα χρόνια. Αν γίνει κι αυτό, η ίδια η Αγροτική Τράπεζα σαν όμιλος θα αδυνατίσει και θα περιορίσει ακόμα περισσότερο τις δραστηριότητές της, ανοίγοντας έτσι τη λεωφόρο για το ξεπούλημα και της ίδιας της Τράπεζας.
      Το Κ.Κ.Ε. σταθερά αντίθετο στην ιδιωτικοποίηση της Αγροτικής Ασφαλιστικής ερωτά τους αρμόδιους Υπουργούς, γιατί προχωρούν σε αυτήν την ιδιωτικοποίηση και με ποιον τρόπο θα διασφαλιστούν τα δικαιώματα των πεντακοσίων τριάντα εργαζομένων;».
      Στην ερώτηση του κυρίου συναδέλφου θα απαντήσει ο Υφυπουργός Οικονομίας και Οικονομικών. 
      Ο Υφυπουργός κ. Παπαθανασίου έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κυρία Πρόεδρε, κύριοι συνάδελφοι, πριν από λίγες μέρες απάντησα σε μία ίδια σχεδόν ερώτηση της κ. Κατσέλη και έτσι θα αναγκαστώ να επαναλάβω τον εαυτό μου.
      Όπως γνωρίζετε, έχει δημιουργηθεί από 1.1.2008 ένα καινούργιο περιβάλλον στην ασφαλιστική αγορά. Με τους κανόνες «Βασιλεία 2» επιβάλλεται στις τράπεζες να αφαιρούν από τα ίδια κεφάλαιά τους το ποσό της συμμετοχής στις ασφαλιστικές εταιρείες για τον υπολογισμό του δείκτη κεφαλαιακής επάρκειας. Και εκτιμάται ότι η εφαρμογή αυτών των κανόνων ήταν αυτή που ώθησε και την «ALPHA BANK» να πουλήσει την «ΑΛΦΑ ΑΣΦΑΛΙΣΤΙΚΗ» στην «ΑΧΑ» και την «ΕΜΠΟΡΙΚΗ ΤΡΑΠΕΖΑ» το «ΦΟΙΝΙΚΑ» στην «GROUPAMA» και την «ΕΘΝΙΚΗ ΤΡΑΠΕΖΑ» να βγάλει την «ΕΘΝΙΚΗ ΑΣΦΑΛΙΣΤΙΚΗ» από το Χρηματιστήριο Αθηνών. Ουσιαστικά δηλαδή όλες οι τράπεζες, η μία μετά την άλλη, υποχρεώνονται να πουλήσουν τις ασφαλιστικές θυγατρικές τους, για να μην έχουν επίπτωση στο δείκτη κεφαλαιακής επάρκειας και επιπλέον, για να συγκεντρώσουν και τις προσπάθειές τους στις καθαρά τραπεζικές εργασίες.
      Αυτό που προσπαθεί, λοιπόν, σήμερα να κάνει η Αγροτική Τράπεζα είναι αυτό το οποίο έχουν κάνει ήδη οι άλλες ανταγωνίστριες ιδιωτικές τράπεζες στη χώρα και βέβαια, σέβομαι τη διαφορά νοοτροπίας λογικής και πολιτικής που έχουμε με το Κ.Κ.Ε., όσον αφορά την ιδιωτικοποίηση, αλλά πέρα από τους δογματισμούς και τις ιδεοληψίες, νομίζω ότι και η πολιτική των ιδιωτικοποιήσεων κρίνεται στην πράξη. 
      Υπάρχει, λοιπόν, το βασικό ερώτημα: Οι σημερινοί εργαζόμενοι θα χάσουν τις θέσεις εργασίας τους ή θα τις διασφαλίσουν; Εδώ υπάρχει η διαβεβαίωση ότι στη διαδικασία πώλησης, η συμμετοχή της «ΑΤΕ BANK» σε ελληνική ή ξένη ασφαλιστική εταιρεία, η οποία είναι σε εξέλιξη, γίνεται υπό τον όρο ότι θα διασφαλιστούν οι θέσεις εργασίας των εργαζομένων.
      Επίσης, εδώ θα ήθελα να υπενθυμίσω ότι η ασφαλιστική αγορά έχει τεράστιες δυνατότητες, ώστε να υπάρχει και προοπτική δημιουργίας πολλών νέων θέσεων εργασίας στη χώρα μας. Δηλαδή, ο ασφαλιστικός κλάδος, όπου επί χρόνια είμαστε οι τελευταίοι ή από τους τελευταίους στην Ευρώπη στο ποσοστό ασφαλιστικής κάλυψης, έχει μεγάλες δυνατότητες. 
      Εδώ θα ήθελα να σας θυμίσω ότι επί των ημερών μας έγιναν και οι πρώτοι σοβαροί έλεγχοι σε ασφαλιστικές εταιρείες, με αποτέλεσμα να αφαιρεθούν οι άδειες από οκτώ ασφαλιστικές εταιρείες και να υποχρεωθούν και οι υπόλοιπες να καταθέσουν σημαντικά κονδύλια, περίπου 700.000.000 ευρώ μετρητά, προκειμένου να καλύψουν τα ποσοστά φερεγγυότητας. Η βελτίωση του συνολικού κλίματος είναι αυτή που έφερε και το ενδιαφέρον των ξένων επενδυτών, γιατί ξέρουν ότι το πεδίο είναι καθαρό και οι κανόνες είναι σαφείς.
      Άρα, λοιπόν, αυτή τη στιγμή αυτό που πάει να κάνει η Αγροτική, είναι ακριβώς να ενισχύσει το κομμάτι της ασφαλιστικής της εταιρείας με μία συμμαχία με μία μεγάλη διεθνή ασφαλιστική επιχείρηση. Οι διαπραγματεύσεις είναι σε εξέλιξη. Άρα, να δούμε τις τελικές διαπραγματεύσεις, που αν δεν είναι ικανοποιητικές, προφανώς δεν θα ολοκληρωθεί και η μεταβίβαση σε κανέναν και τότε θα κρίνουμε και το τίμημα και το αποτέλεσμα της όποιας διαπραγμάτευσης.
      Εδώ θα ήθελα να θυμίσω ότι αυτό που λέτε για τα είκοσι, τριάντα χρόνια, είναι μία συνήθης πρακτική στην ασφαλιστική αγορά, αυτό ακολούθησαν και οι άλλες ασφαλιστικές εταιρείες και δεν αποτελεί καμία ιδιαίτερη ρύθμιση, η οποία περιλαμβάνεται στις διαπραγματεύσεις που κάνει η «Αγροτική Τράπεζα». 
      ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Μαυρίκος έχει το λόγο για δύο λεπτά.
      ΓΕΩΡΓΙΟΣ ΜΑΥΡΙΚΟΣ: Ευχαριστώ, κυρία Πρόεδρε.
      Η άποψη που έχουμε σαν Κ.Κ.Ε. και πιστεύουμε ότι και οι εργαζόμενοι, αλλά και ένα σημαντικό τμήμα των αγροτών, των κτηνοτρόφων, αλλά και των αλιέων στη χώρα μας, οι οποίοι σχετίζονται άμεσα ή έμμεσα με την Αγροτική Ασφαλιστική και με την Αγροτική Τράπεζα, είναι ότι η Αγροτική Ασφαλιστική είναι μία εταιρεία, η οποία ενώ κόστισε σαν επένδυση 25.000.000 ευρώ, σήμερα η αξία της, όπως εκτιμούν αρμόδιοι, αλλά και οι ίδιοι οι εργαζόμενοι συνηγορούν, ξεπερνάει τα 350.000.000 ευρώ. Μιλάμε για μία δημόσια εταιρεία, που η ακίνητη περιουσία της ξεπερνάει τα 180.000.000 ευρώ επίσης.
      Αξίζει να υπογραμμίσουμε –και για μας έχει ιδιαίτερη σημασία- το ότι η δραστηριότητα της Αγροτικής Ασφαλιστικής εξασφαλίζει για την «Αγροτική Τράπεζα», για τη μητρική εταιρεία δηλαδή, πολλές δραστηριότητες. Ταυτόχρονα, χρειάζεται να συνυπολογίσουμε ότι έχει αυξημένη τεχνογνωσία, παραπάνω από είκοσι οκτώ χρόνια, στις αγροτικές ασφαλίσεις και σχετίζεται έμμεσα ή άμεσα με χιλιάδες αγροτικά νοικοκυριά, με κτηνοτρόφους και με ψαράδες στη χώρα μας, έχει περίπου τετρακόσιους εργαζόμενους. Ταυτόχρονα, μιλάμε για μία επιχείρηση που τα κέρδη της, τα τρία τελευταία χρόνια ήταν: Το 2005 8.308.000 ευρώ, το 2006 13.655.000 ευρώ και το 2007 18.193.000 ευρώ. 
      Παρ΄ότι η Κυβέρνηση επιχειρεί να πείσει ότι προηγούμενα ήταν ελλειμματική, για εμάς τα όποια ελλείμματα εμφανίζει είναι λογιστικά και η επιχείρηση είναι παραπάνω από βέβαιο ότι είναι κερδοφόρα. Ιδιαίτερα στη σημερινή φάση, όπου η καπιταλιστική κρίση οδηγεί στην κατάσταση που βλέπουμε και παρακολουθούμε όλοι, πιστεύουμε ότι οι θεωρίες που λίγο πριν ο κύριος Υφυπουργός ανέπτυξε εδώ, για το ρόλο των ιδιωτών, έχει καταρρεύσει και ίσα-ίσα αποδεικνύεται ότι αποτελούν πηγή προβλημάτων και αφαίμαξης του λαϊκού εισοδήματος, όπως γίνεται εδώ με τη διάθεση των 28.000.000.000 ευρώ για λογαριασμό των τραπεζών.
      Κύριε Υφυπουργέ, στόχος είναι να συγκροτήσετε τραστ και στον τομέα της ασφάλισης. Στη μοιρασιά οι Γάλλοι είναι αυτοί στους οποίους θα χορηγηθεί η προίκα της ασφάλισης και γι’ αυτό αξιοποιείται βεβαίως η «Βασιλεία 2» και όλες αυτές οι ρυθμίσεις, που στο πλαίσιο της Ευρωπαϊκής Ένωσης έχουν συναποφασισθεί. 
      Για εμάς το πρόβλημα με τους εργαζόμενους είναι ιδιαίτερα σοβαρό και υπογραμμίζουμε ότι το σενάριο που παίζεται στην Ολυμπιακή θα το δούμε και εδώ. Απολύσεις, εθελουσίες εξόδους, μετατάξεις, μείωση των μισθών, αλλαγή των εργασιακών σχέσεων. Αυτά θα είναι τα σενάρια που θα παίξουν.
      Και για το λόγο αυτό, σαν Κ.Κ.Ε είμαστε κατηγορηματικά αντίθετοι στην ιδιωτικοποίηση και απαιτούμε από τον Υπουργό Εθνικής Οικονομίας εν τέλει να δεχθεί τους εργαζόμενους, κάτι που αρνιέται συστηματικά και γι’ αυτό οι  εργαζόμενοι διαμαρτύρονται χθες με την διακοπή της κυκλοφορίας και με κατάληψη του οδοστρώματος στη Συγγρού που δικαιολογημένα έκαναν, σήμερα με κατάληψη της επιχείρησης και αύριο με συνέχιση των αγωνιστικών κινητοποιήσεων. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Οικονομίας και Οικονομικών κ. Παπαθανασίου για δύο λεπτά. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε συνάδελφε, χαίρομαι που αναγνωρίζετε ότι τα τρία τελευταία χρόνια αντεστράφη η αρνητική πορεία της Αγροτικής Ασφαλιστικής. Πράγματι, αυτά είναι τα κέρδη τα οποία είχε τα τελευταία χρόνια που αναφέρατε, αλλά δεν αναφέρατε τις συσσωρευμένες ζημιές –μιλήσατε για κάτι λογιστικά τερτίπια-  των 96.000.000 ευρώ  από το 2000-2004. Επίσης από το 2000 μέχρι το 2004 το μετοχικό κεφάλαιο της Αγροτικής Ασφαλιστικής μειώθηκε κατά 135.000.000 ευρώ. Άρα, λοιπόν, συμμαζέψαμε την επιχείρηση από την κατάσταση στην οποία βρισκόταν. Και θα ήθελα να σας πω ότι τα συνολικά κέρδη, από την ίδρυσή της μέχρι σήμερα, είναι περίπου 125.000.000 , από τα οποία όμως τα 60.000.000 είναι ασφάλιστρα, τα οποία η ίδια η τράπεζα έχει δώσει στην Ασφαλιστική. Άρα δηλαδή  ο μέτοχος, η τράπεζα, δεν έχει τα αντίστοιχα οφέλη. 
      Τέλος, θα ήθελα να σας πω ότι  όσον αφορά το ρόλο που παίζει, μόνο το 2% των δραστηριοτήτων της Αγροτικής Ασφαλιστικής αφορά αγροτικά προϊόντα. Το λέω αυτό γιατί η Αγροτική Ασφαλιστική είναι μια εταιρεία που έχει  επεκταθεί σε όλους τους κλάδους και πρέπει να είναι ανταγωνιστική παντού. Επαναλαμβάνω ότι μόνο το 2% των δραστηριοτήτων της, αναφέρεται σε αγροτικά προϊόντα.  Και το λέω αυτό επειδή εμφανίζετε ως κυρίαρχη δραστηριότητά της Αγροτικής Ασφαλιστικής τον αγροτικό τομέα. 
       Όσον  αφορά τα περί μονοπωλίων, θα ήθελα  να σας πω ότι αυτού του είδους οι μεταβιβάσεις τίθενται υπό τον έλεγχο της Επιτροπής Ανταγωνισμού, όχι μόνο της ελληνικής, αλλά και της ευρωπαϊκής, διότι ο διαγωνισμός ήταν διεθνής. Άρα, προφανώς δεν θα υπάρχει θέμα συγκέντρωσης, αλλιώς δεν θα εγκριθεί. Αυτό είναι σαφές. Και επαναλαμβάνω για άλλη μια φορά ότι πρώτον, οι θέσεις εργασίας είναι διασφαλισμένες και δεύτερον, ότι οι συζητήσεις είναι ακόμα σε εξέλιξη. 
      Η διεθνής κρίση δεν επηρέασε τις συζητήσεις. Μάλιστα, υπήρξε βελτίωση του τιμήματος και μετά την κρίση. Αλλά επαναλαμβάνουμε ότι εάν τα αποτελέσματα των διαπραγματεύσεων δεν κριθούν ικανοποιητικά, προφανώς δεν πρόκειται να γίνει και η μεταβίβαση. Θα γίνει μόνο εφόσον κριθούν ικανοποιητικοί οι  όροι. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων,  τριάντα επτά μαθητές και μαθήτριες και δύο συνοδοί καθηγητές από το 1ο Γυμνάσιο Γαλατσίου.
      Η Βουλή τους καλωσορίζει. 
      (Χειροκροτήματα από όλες τις πτέρυγες)
      Η τέταρτη, με αριθμό 178/24-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη, προς τον Υπουργό Εθνικής Παιδείας και Θρησκευμάτων, σχετικά με την δωρεάν διανομή των πανεπιστημιακών συγγραμμάτων στους φοιτητές κ.λπ δεν θα συζητηθεί λόγω κωλύματος του Υπουργού και συνεπώς διαγράφεται.
      Επίσης, η πέμπτη με αριθμό 165/20-10-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου, προς τον Υπουργό Εσωτερικών, σχετικά με τη μεταρρύθμιση στις Γενικές Γραμματείες Ενημέρωσης και Επικοινωνίας κ.λπ. δεν θα συζητηθεί λόγω κωλύματος του κυρίου Υπουργού και συνεπώς διαγράφεται. 
      Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
   Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών
       Ψήφιση στο σύνολο του σχεδίου νόμου: «Προστασία δανειοληπτών και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Μεταφορών και Επικοινωνιών
   1.Μόνη συζήτηση επί της αρχής, των άρθρων και του συνόλου του σχεδίου νόμου: «Κοινωνικές ρυθμίσεις για τους εργαζόμενους στις εταιρείες «Ολυμπιακές Αερογραμμές Α.Ε», «Ολυμπιακή Αεροπορία – Υπηρεσίες Α.Ε.» και «Ολυμπιακή  Αεροπλοΐα Α.Ε.» και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Τουριστικής Ανάπτυξης
   2.Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του τουρισμού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ:  Κρατείται.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου
      3.	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ:  Κρατείται.
   ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
    Ψήφιση στο σύνολο του σχεδίου νόμου: «Προστασία δανειοληπτών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
    ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο έγινε δεκτό και στο σύνολο κατά πλειοψηφία.
    Συνεπώς, το νομοσχέδιο του Υπουργείου Οικονομίας και Οικονομικών «Προστασία δανειοληπτών και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
    (Να φωτογραφηθεί σελ. 76α)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Το Σώμα παρέσχε τη ζητηθείσα εξουσιοδότηση.
   Εισερχόμαστε στη συζήτηση του νομοσχεδίου του Υπουργείου Μεταφορών και Επικοινωνιών μόνη συζήτηση επί της αρχής, των άρθρων και του συνόλου του σχεδίου νόμου: «Κοινωνικές ρυθμίσεις για τους εργαζόμενους στις εταιρείες «Ολυμπιακές Αερογραμμές Α.Ε», «Ολυμπιακή Αεροπορία – Υπηρεσίες Α.Ε.» και «Ολυμπιακή  Αεροπλοΐα Α.Ε.» και άλλες διατάξεις».
      Η Διάσκεψη των Προέδρων αποφάσισε στη συνεδρίασή της, της 23.10.2008, τη συζήτηση του νομοσχεδίου σε δύο έως τρεις συνεδριάσεις.
      Στη σημερινή συνεδρίαση θα συζητηθεί το νομοσχέδιο επί της αρχής.
      Με επιστολή τους προς τον Πρόεδρο της Βουλής κ. Δημήτρη Σιούφα, ο Κοινοβουλευτικός Εκπρόσωπος του Κ.Κ.Ε. κ. Χαλβατζής ορίζει ως Κοινοβουλευτικό Εκπρόσωπο για τη σημερινή συζήτηση τον κ. Μαυρίκο Γεώργιο. Ο κ. Αλέξανδρος Αλαβάνος, Πρόεδρος της Κοινοβουλευτικής Ομάδας του ΣΥ.ΡΙΖ.Α., ορίζει ειδικό αγορητή τον κ. Αθανάσιο Λεβέντη. Ο Γενικός Γραμματέας της Κοινοβουλευτικής Ομάδας του ΛΑ.Ο.Σ. κ. Βορίδης ορίζει Κοινοβουλευτικό Εκπρόσωπο τον κ. Κωνσταντίνο Αϊβαλιώτη. Και ο ίδιος ο Γενικός Γραμματέας κ. Βορίδης του ΛΑ.Ο.Σ. ορίζει ειδικό αγορητή τον κ. Αστέριο Ροντούλη.
      Το λόγο έχει ο εισηγητής της Πλειοψηφίας κ. Ελευθέριος Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κυρία Πρόεδρε. 
      Κύριε Υπουργέ, κυρίες και κύριοι συνάδελφοι, οι σύγχρονες μεταφορές αναμφισβήτητα αποτελούν θεμελιώδη παράγοντα ανάπτυξης και οικονομικής προόδου, αποτελούν βασικό συστατικό στοιχείο μιας αναβαθμισμένης ποιότητας ζωής και συμβάλλουν στην βελτίωση της καθημερινότητας για όλους τους συμπολίτες μας. Το σύγχρονο διεθνοποιημένο περιβάλλον θέτει το συγκεκριμένο τομέα μπροστά σε νέες προκλήσεις  και καθιστά τον εκσυγχρονισμό των μεταφορών και την ποιοτική αναβάθμισή τους βασική προτεραιότητα για κάθε χώρα που θέλει να συνεχίσει να είναι ανταγωνιστική. 
      Η ελληνική Κυβέρνηση, ο Υπουργός Μεταφορών και οι συνεργάτες του προχωρούν με συντονισμένες ενέργειες, με σαφή σχεδιασμό και προγραμματισμό σε ρυθμίσεις που συμβάλλουν στην ανάπτυξη και στη βελτίωση των υπηρεσιών μεταφορών. Ο δρόμος είναι μεγάλος και δύσβατος. Είναι βέβαιο ότι στην αναπτυξιακή πορεία του τομέα θα υπάρχουν εμπόδια και πιθανόν κοινωνικές αντιδράσεις. Ήρθε όμως ο καιρός να αντιμετωπίσουμε τα προβλήματα του χθες, που οι παλαιότερες κυβερνήσεις τα μετέθεταν στο αύριο ή τα έκρυβαν κάτω από το χαλί. 
	(Στο σημείο αυτό την Προεδρική Έδρα  καταλαμβάνει ο  Ζ’ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
	 Και θέλω να ρωτήσω, κυρίες και κύριοι συνάδελφοι, πριν ξεκινήσω την εισηγήσή μου τι έκαναν, αλήθεια, τόσα χρόνια οι κυβερνήσεις του ΠΑ.ΣΟ.Κ. Πείτε μας, κύριοι συνάδελφοι της Αξιωματικής Αντιπολίτευσης: Τι κάνατε, αλήθεια, εσείς τόσα χρόνια για να διασώσετε την εταιρεία και τι αποτελέσματα είχατε; Ποιος ήταν ο ρόλος των συνδικαλιστών σας τότε; Ποιος ήταν ο ρόλος και το αποτέλεσμα των Υπουργών σας τότε; Το ρωτώ, γιατί σήμερα έχουμε καταλάβει πολύ καλά ποιος είναι ο ρόλος, αλλά και οι σκοποί σας. 
	Και σε αυτή τη φάση επιτρέψτε μου να σας διαβάσω ένα απόσπασμα από την ομιλία ενός εξαιρετικού, κατά τα άλλα, συναδέλφου. Λέει, λοιπόν, ο συνάδελφος: «Αυτό είναι μια σχέση θανάτου. Δεν δικαιούμεθα να σας δώσουμε ούτε μια δραχμή διότι από την Ευρωπαϊκή Ένωση μας το έχουν απαγορεύσει, πάρα πολύ απλά γιατί έχουν γίνει όλες εκείνες οι επεμβάσεις, οι οποίες επρόκειτο να δώσουν στην εταιρεία τη δυνατότητα να κινηθεί. Οι επεμβάσεις αυτές, για διάφορους λόγους, δεν επέτυχαν και σήμερα. Είμαστε σε πλήρη αδυναμία να δώσουμε χρήματα στην εταιρεία και να γίνει αυτό, το οποίο ονομάζεται στην κοινοτική γλώσσα κρατική ενίσχυση της εταιρείας και το οποίο, εάν συλληφθούμε», έλεγε τότε ο συνάδελφος, «να το κάνουμε, θα επιφέρει βαρύτατες οικονομικές ποινές για τη χώρα μας.» «Πέραν αυτού», συνεχίζει ο συνάδελφος στην τοποθέτησή του, «έχω την αίσθηση ότι δεν είναι διατεθειμένοι οι πολίτες να πληρώσουν χρήματα σε εταιρείες, οι οποίες έχουν τεράστια προβλήματα. Και αυτό αν γίνει μια και δύο φορές, δημιουργεί μια αντίδραση και έναν έντονο σκεπτικισμό.» «Ποια  είναι η λύση;» ρωτούσε τότε ο συνάδελφος. «Η λύση είναι πάρα πολύ απλή. Αναζητούνται ιδιωτικά κεφάλαια.» Και  κλείνει λέγοντας: «Τα ιδιωτικά κεφάλαια πώς μπορείς να τα αναζητήσεις; Μόνο πουλώντας την εταιρεία ή ένα κομμάτι της εταιρείας. Τι κομμάτι της εταιρείας μπορούμε να πουλήσουμε; Μόνο πλειοψηφικό, διότι ουδείς ενδιαφέρεται για τη μειοψηφία.» 
	 Μην μπερδεύεστε, κύριοι συνάδελφοι. Δεν είναι από τον κ. Χατζηδάκη. Είναι απόσπασμα από την ομιλία του τότε Υπουργού Μεταφορών, κ. Χρήστου Βερελή για το μέλλον της Ολυμπιακής σε συνδιάσκεψη του ΠΑ.ΣΟ.Κ στο «Κάραβελ» 9 και 10 Μαρτίου 2001. 
	 Και τώρα θα σας πάω μερικά χρόνια πιο πριν, στις δηλώσεις στην «ΕΛΕΥΘΕΡΟΤΥΠΙΑ» στις 10-4-1998 ενός πρώην συναδέλφου και τότε Υπουργού Οικονομικών, του κ. Παπαντωνίου, ο οποίος έλεγε: «Οδηγούμαστε σε μια εξοικονόμηση 42.000.000.000 ευρώ, ενώ ο στόχος μας ήταν 50.000.000.000» Και συνεχίζει: «Είναι αναπόφευκτο, όταν αρχίζεις να διαπραγματεύεσαι, να κάνεις κάποιες αλλαγές και  είναι πολύ καλύτερα να έχεις το 85% του επιδιωκόμενου στόχου με κοινωνική συμφωνία παρά το 100% σε καθεστώς σύγκρουσης.» Αυτά τα έλεγε ο κ. Παπαντωνίου. 
	 Και ένα τελευταίο από την περίοδο Μαντέλη στο Υπουργείο Μεταφορών. «Η διοίκηση της Ολυμπιακής δεσμεύτηκε ότι το πρόγραμμα εξυγίανσης θα υλοποιηθεί. Όμως θα χρειαστεί στενή παρακολούθηση για την υλοποίησή του, για να μη μας ξεφύγει.» έλεγε ο κ. Μαντέλης. Τελικά, όμως, κύριοι συνάδελφοι σάς ξέφυγε. 
	 Και όλα αυτά που διάβασα, βέβαια, και που ακούστηκαν τα προηγούμενα χρόνια από Υπουργούς του ΠΑ.ΣΟ.Κ σήμερα ανατρέπονται από τις θέσεις σας. Και αλήθεια, ποια είναι η θέση του ΠΑ.ΣΟ.Κ.; Απίστευτος λαϊκισμός και απίστευτη πολιτική ασυνέπεια. 
	 Κυρίες και κύριοι συνάδελφοι, ήρθε επιτέλους ο καιρός, με το όποιο κόστος, να αλλάξουμε παγιωμένες καταστάσεις που βλάπτουν τη χώρα μας, ζημιώνοντας την τσέπη χιλιάδων Ελλήνων και που μειώνουν τα συγκριτικά πλεονεκτήματα σε ένα σύγχρονο ανταγωνιστικό περιβάλλον. Ήρθε ο καιρός να προχωρήσουμε μπροστά. Αυτόν τον στόχο επιτελεί το  μακρόπνοο σχέδιο αποκρατικοποίησης της Ολυμπιακής, που σταδιακά και πολύ προσεκτικά εφαρμόζει η ελληνική Κυβέρνηση. 
      Συμφωνώ ότι η προσπάθεια αυτή θα έχει κόστος και δεν μπορεί να μην έχει κόστος. Δυστυχώς, όλοι είμαστε μάρτυρες του δημόσιου διαλόγου που κατακλύζεται την τελευταία περίοδο από μια απρόκλητη καταστροφολογία και μία τάση διαστρέβλωσης της αλήθειας. Οι πολίτες, ενώ όλοι αναγνωρίζουν το πρόβλημα της Ολυμπιακής, ακούνε τις φωνές κάποιων –μεμονωμένων, ευτυχώς- συνδικαλιστών εργαζομένων που βροντοφωνάζουν ότι η ελληνική Κυβέρνηση υποτίθεται, πάει να καταστρέψει μία κερδοφόρα εταιρεία, πάει να βουλιάξει έναν αεροπορικό κολοσσό. Κάποιοι άλλοι θεωρούν ότι με το να θολώνουν τα νερά, με το να βγάζουν πύρινους λόγους, με το να στήνουν πανάκριβες καμπάνιες εναντίον της Κυβέρνησης, διαστρεβλώνουν την πραγματικότητα. Πιστεύουν ότι θα καταφέρουν να διατηρήσουν το βόλεμά τους, αυτών και των οικογενειών τους, αλλά -πιο σημαντικά- θα καταφέρουν να διατηρήσουν την κομματική τους ταυτότητα. 
      Όμως, κυρίες και κύριοι, η πλήρης διαστρέβλωση της πραγματικότητας δεν ωφελεί πουθενά. Και εδώ οφείλουμε να σας αναγνωρίσουμε, κύριοι της Αντιπολιτεύσεως, ότι καταφέρατε «να πάρετε στο λαιμό σας» και τους εκατοντάδες ευσυνείδητους εργαζόμενους της Ολυμπιακής, που χάρη στο φιλότιμό τους λειτουργεί η εταιρεία, όπως λειτουργεί τα τελευταία χρόνια και χάρη σε αυτούς πραγματοποιούνται αρκετά δρομολόγια ή ακόμα τα αεροσκάφη της Ολυμπιακής Αεροπορίας παραμένουν ασφαλή και οι πτήσεις τους επίσης ασφαλείς. 
      Πρέπει επιτέλους να λάμψει η αλήθεια. Και η αλήθεια είναι ότι τα χρέη της Ολυμπιακής είναι μεγάλα και πρέπει να αντιμετωπιστούν. Η αλήθεια είναι ότι τα σταθερά λειτουργικά της έξοδα για μισθοδοσία, συντήρηση αεροσκαφών, υπηρεσίες επίγειας εξυπηρέτησης είναι τόσο υψηλά, ώστε ξεπερνούν κατά πολύ τα όποια έσοδα, ενώ ταυτόχρονα δεν υπάρχουν περιθώρια αναζήτησης επιπλέον πόρων για νέες επενδύσεις. Η αλήθεια είναι ότι από το 1998 έως το 2003 η επιβατική κίνηση της Ολυμπιακής μειώθηκε κατά 1,4 εκατομμύρια πολίτες, ενώ από το 2003 έως το 2007 αυξήθηκε κατά 700.000 πολίτες. Παρ΄ όλα αυτά, όμως, η εταιρεία συνέχισε να βγάζει ζημίες. Η αλήθεια είναι ότι η διάσπαση της Ολυμπιακής Αεροπορίας σε τρεις, στην πράξη αποφασίστηκε το 2003 από την Κυβέρνηση του ΠΑ.ΣΟ.Κ. και προχώρησε μονομερώς, χωρίς την έγκριση της Ευρωπαϊκής Ενώσεως και παρά τις προειδοποιήσεις, τόσο από την τότε αρμόδια Επίτροπο, όσο και από το Νομικό Συμβούλιο του Κράτους. Η αλήθεια είναι ότι η Κυβέρνηση της Νέας Δημοκρατίας κατέφερε να διαμορφώσει ένα σχέδιο αποκρατικοποίησης, το οποίο έχει την έγκριση της Ευρωπαϊκής Ένωσης για πρώτη φορά. Έτσι, μπορεί να προσελκύσει το ενδιαφέρον αξιόπιστων επενδυτών. 
      Κυρίες και κύριοι συνάδελφοι, από τις 6 Απριλίου του 1957, που άνοιξε τα φτερά της η Ολυμπιακή Αεροπορία για πρώτη φορά, έχουν μεσολαβήσει πάρα πολλά χρόνια. Οι συνεχείς κρατικές επιχορηγήσεις και η συνεχής διόγκωση των χρεών της εταιρείας, ιδιαίτερα την περίοδο 1994-2001, οδήγησαν την εταιρεία σε ένα δρόμο χωρίς επιστροφή. Ερχόμενος στο σήμερα, αξίζει να σημειώσω ότι η Ολυμπιακή είναι η μόνη εταιρεία στην Ευρωπαϊκή Ένωση που ανήκει 100% στο κράτος. Αλήθεια, ξέρετε άλλη ευρωπαϊκή αεροπορική εταιρεία που να είναι 100% κρατική και επικερδής; Είναι η μόνη αεροπορική εταιρεία που αντιμετωπίζει τόσα πολλά προβλήματα στην Ευρωπαϊκή Ένωση για παράνομες κρατικές ενισχύσεις. Από το 1994 μέχρι σήμερα, η Ευρωπαϊκή Ένωση έχει εκδώσει τέσσερις αρνητικές αποφάσεις εναντίον της Ολυμπιακής για τις παράνομες κρατικές ενισχύσεις που έχει λάβει, υποχρεώνοντάς τη να επιστρέψει ποσά πολλά εκατομμυρίων. 
      Κυρίες και κύριοι συνάδελφοι, είναι δεδομένο ότι η Ολυμπιακή είναι η μόνη αεροπορική εταιρεία που είναι τόσο ζημιογόνα σε σχέση με το μέγεθός της. Παράγει έλλειμμα 1.000.000 ευρώ την ημέρα και παρουσιάζει συσσωρευμένες ζημίες πάνω από 2,6 δισεκατομμύρια ευρώ. Την ίδια στιγμή, ευρωπαϊκές εταιρείες, όπως η «Lufthansa» ή η «British Airways», που είναι 100% ιδιωτικές ή η «Imperia» που είναι 100% ιδιωτική, πολλαπλασιάζουν κάθε χρόνο τα κέρδη τους. Περισσότερα και πιο αναλυτικά νούμερα επιτρέψτε μου να σας δώσω στη δευτερολογία μου.
      Σημειώστε, όμως, σε αυτό το σημείο, ότι, εάν, κύριοι συνάδελφοι, δεν υπήρχαν τα χρέη της Ολυμπιακής, θα μπορούσαμε με τα χρήματα αυτά να έχουμε φτιάξει τουλάχιστον δύο χιλιάδες εξαθέσια σχολεία σε όλη την Ελλάδα ή πενήντα μεγάλα νομαρχιακά νοσοκομεία ή να τριπλασιάσουμε σχεδόν τα κονδύλια που δόθηκαν το 2008, δηλαδή περίπου 950.000.000 ευρώ, για την κάλυψη των συντάξεων του Ο.Γ.Α., του Ε.Κ.Α.Σ., του επιδόματος ανεργίας και τη χρηματοδότηση του Ταμείου Κοινωνικής Συνοχής. Δεν είπε κανένας φυσικά -και πολύ περισσότερο το κόμμα μας- ότι επιθυμεί να κλείσει και να εξαφανίσει μία κρατική εταιρεία όπως αυτή της Ολυμπιακής. Έχει, όμως, η πολιτεία χρέος να προστατέψει τους πολίτες, αλλά και τους εργαζόμενους από μία εταιρεία που έφτασε ως εδώ με ευθύνες της κυβερνήσεως του ΠΑ.ΣΟ.Κ. και κάποιων ευνοημένων συνδικαλιστών της. 
      Κυρίες και κύριοι, οι προσπάθειες της ελληνικής Κυβέρνησης για τη διόρθωση αυτής της τραγικής –θα την χαρακτήριζα- κατάστασης είναι παραπάνω από εμφανής. Η πρόσφατη ψήφιση του νομοσχεδίου του Υπουργείου Μεταφορών και των τροπολογιών αποτέλεσε ένα πρώτο σημαντικό βήμα. Το παρόν νομοσχέδιο έρχεται να συμπληρώσει την προσπάθεια αυτή και συγκεκριμένα την τροπολογία για τις Δ.Ε.Κ.Ο. που εγκρίθηκε πρόσφατα στην Ολομέλεια της Βουλής και η οποία ανοίγει το δρόμο για την εξυγίανση και της σωτηρία της Ολυμπιακής Αεροπορίας. 
    Ήλθε επιτέλους η ώρα να κλείσει αυτό το ζήτημα, να αντιμετωπιστούν ζημιές του παρελθόντος. Τι σας ενοχλεί, κύριοι συνάδελφοι του ΠΑ.ΣΟ.Κ.; Το ότι επιδιώκουμε την ταχεία εκκαθάριση ζημιογόνων δημοσίων επιχειρήσεων που επιβαρύνουν τον Έλληνα φορολογούμενο; Μήπως ξεχάσατε πόσο μας έχει κοστίσει και συνεχίζει να μας κοστίζει η Ολυμπιακή; Πόσες κρατικές ενισχύσεις και πόσα λεφτά πρέπει να λάβει ακόμα η Ολυμπιακή από τον Έλληνα πολίτη, για να διασωθεί; Και φυσικά δεν πρόκειται να διασωθεί μ’ αυτή τη νοοτροπία.
    Προφανώς, δεν είναι αυτή η λύση. Η παθογένεια είναι μεγάλη. Η ελληνική Κυβέρνηση έρχεται, ίσως καθυστερημένα, κατά τη γνώμη μου, να κάνει απλώς το αυτονόητο. Βάζει φρένο στη συνεχή διασπάθιση του δημοσίου χρήματος και στην παραγωγή συνεχών χρεών της Ολυμπιακής. Βασικό μέλημα της ελληνικής Κυβέρνησης και ειδικότερα του Υπουργείου Μεταφορών σε όλη αυτή την προσπάθεια είναι να συντάξει ένα προστατευτικό πλαίσιο για τους εργαζόμενους των εταιρειών, το οποίο θα τεθεί σε εφαρμογή ευθύς αμέσως μόλις οι τρεις εταιρείες τεθούν σε καθεστώς εκκαθάρισης.
    Οι κοινωνικές διατάξεις του παρόντος νομοσχεδίου επιτυγχάνουν ένα διπλό στόχο. Πρώτον, παρέχουν πλήρη κάλυψη στους εργαζόμενους, δέσμευση που είναι του ίδιου του Πρωθυπουργού, αλλά και του Υπουργού Μεταφορών και της Κυβέρνησης συνολικά. Για τους υπαλλήλους της Ολυμπιακής θα υπάρξει ένα στενό και σαφές και προς κάθε κατεύθυνση πλαίσιο προστασίας. Αυτό το πράγμα, προκειμένου να μην υπάρξει ανασφάλεια για τους ίδιους και τις οικογένειές τους, αλλά ούτε και μείωση του εισοδήματός τους.
    Δεύτερον, το πλαίσιο του σχεδίου νόμου βάζει ένα τέρμα στη διαρκή παραγωγή ελλειμμάτων από την εταιρεία. Πιο αναλυτικά, το νομοσχέδιο αποτελείται από τέσσερα κεφάλαια, τα οποία περιλαμβάνουν πρώτον, τις ρυθμίσεις κοινωνικής ασφάλισης κεφάλαιο πρώτο άρθρα 1 και 2. Δεύτερον, τα συγκεκριμένα κοινωνικής στήριξης κατά τη φάση μετάβασης κεφάλαιο δεύτερο άρθρα 3 έως 6. Τρίτον, τη δυνατότητα μεταφοράς του προσωπικού κεφάλαιο τρίτο άρθρα 7 και 8 και τέταρτον, τις λοιπές διατάξεις κεφάλαιο τέταρτο άρθρα 9 έως 11. 
    Το νομοσχέδιο καλύπτει, τόσο το τακτικό όσο και το εποχικό προσωπικό, ανεξάρτητα από ειδικότητα, προϋπηρεσία ή από τη διαδρομή των εργαζομένων μέσα σε συγγενείς εταιρείες του Ομίλου της Ολυμπιακής τα προηγούμενα χρόνια, καθώς και τους πιλότους. Σε όλους παρέχεται η δυνατότητα να επιλέξουν οι ίδιοι πώς θα διαμορφώσουν το  επαγγελματικό τους μέλλον. 
    Ειδικότερα όσον αφορά τους τακτικούς υπαλλήλους, το νομοσχέδιο προβλέπει τέσσερις διαφορετικούς άξονες στήριξης. Πρώτον, την ενίσχυσή τους όσον αφορά την ασφαλιστική τους μεταχείριση μέσω της προσαύξησης του χρόνου ασφάλισης των εργαζομένων. Δεύτερον, επίδομα ειδικό κοινωνικής μετάβασης, ονομαζόμενο ειδική επιδότηση ανεργίας, η οποία θα έχει διάρκεια μέχρι την εύρεση εργασίας ή τη μεταφορά στο δημόσιο ή στον ευρύτερο δημόσιο τομέα ή μέχρι τη συμπλήρωση προϋποθέσεων για λήψη πλήρους σύνταξη γήρατος και πάντως όχι πάνω από δώδεκα μήνες. 
    Τρίτον, έχουμε το εφάπαξ ποσό κοινωνικής ενίσχυσης για όλους τους εργαζόμενους, αντίστοιχο με τα χρήματα που θα έπαιρναν από τον εργοδότη τους, τη στιγμή που θα λυνόταν η σύμβασή τους. Τέταρτον, έχουμε τη δυνατότητα μεταφοράς στο δημόσιο, σε επιχειρήσεις του δημοσίου και του ευρύτερου δημόσιου τομέα. Κάθε εργαζόμενος έχει τη δυνατότητα να επιδιώξει τη μεταφορά του σε υπηρεσίες του δημοσίου και σε Δ.Ε.Κ.Ο. Για το σκοπό αυτό έχουν μέχρι στιγμής εντοπιστεί δεκατέσσερις χιλιάδες τριακόσιες δεκαεπτά θέσεις από τις οποίες οι τρεις χιλιάδες οκτακόσιες περίπου ανήκουν σε φορείς που εποπτεύονται από το Υπουργείο Μεταφορών και Επικοινωνιών.
    Ήδη το Υπουργείο Οικονομικών ενδιαφέρεται για τη μεταφορά υπαλλήλων με πτυχίο οικονομικών ή νομικών σπουδών. Σε πολλές απ’ αυτές τις θέσεις οι τακτικές αποδοχές είναι στην ίδια τάξη μεγέθους με τις σημερινές τακτικές αποδοχές των εργαζομένων της Ολυμπιακής σε αντίστοιχες ειδικότητες. Όμως ακόμα και εκεί που υφίστανται μισθολογικές διαφορές θα υπάρξει μηνιαίο συμπλήρωμα μισθού μέχρι 500 ευρώ. 
    Όσον αφορά τους πιλότους, οι οποίοι λόγω της φύσεως της δουλειάς τους είναι δύσκολο να μεταφερθούν σε άλλη υπηρεσία του δημοσίου, προβλέπεται ότι όλοι θα λάβουν το εφάπαξ ποσό κοινωνικής ενίσχυσης. Οι πιλότοι θα έχουν την ίδια ευνοϊκή μεταχείριση, σε σχέση με το ασφαλιστικό τους, βάσει του ν. 1759/1988 και της σχετικής νομολογίας του Αρείου Πάγου. Λόγω της ιδιαιτερότητας του κλάδου θα γίνει ειδική συμφωνία με τους εκπροσώπους του κλάδου για πρόσθετα μέτρα μετάβασης, μέχρι να ομαλοποιηθεί η αγορά. 
    Όσον αφορά τους εποχικούς υπαλλήλους, το σχέδιο κοινωνικής ενίσχυσης των εργαζομένων περιλαμβάνει τα ακόλουθα: Πρώτον, θα ισχύσει και για την Ολυμπιακή η μοριοδότηση προϋπηρεσίας με ποσοστό 50% που προβλέπεται από τις διατάξεις του ν. 3051/2002, όπως έχει τροποποιηθεί και ισχύει. Ειδικότερα για τους φορείς που εποπτεύονται από το Υπουργείο Μεταφορών, η εμπειρία των εποχικών υπαλλήλων της Ολυμπιακής θα ληφθεί υπόψη με ειδική βαρύτητα για τη συμμετοχή σε διαγωνισμούς. Επιπρόσθετα, θα υπάρξει ειδικό πρόγραμμα του ΟΑΕΔ για την επιχορήγηση των επιχειρήσεων, με σκοπό την απασχόληση των εποχικών υπαλλήλων της Ολυμπιακής.
      Τέταρτον, το πρόγραμμα θα ενισχύσει τους εργοδότες που θα προσλαμβάνουν όσους υπήρξαν εποχικοί υπάλληλοι της Ολυμπιακής κατά το 2008, με τις συνήθεις προϋποθέσεις που ισχύουν για τα άτομα μ’ αυτά τα προγράμματα. 
      Κυρίες και κύριοι, θεωρώ δεδομένο ότι η εξυγίανση και η σωτηρία της Ολυμπιακής Αεροπορίας, με την ταυτόχρονη προστασία των εργαζομένων αποτελούν επιτακτική ανάγκη και άμεση προτεραιότητα. Είμαστε ήδη πίσω σε σχέση με τους Ευρωπαίους εταίρους μας. Εύκολη λύση δεν υπάρχει και το γνωρίζουμε καλά όλοι μας. 
      Η Κυβέρνηση αναλαμβάνει μεγάλη ευθύνη και προχωρά στην εφαρμογή του σχεδίου αποκρατικοποίησης. Ταυτόχρονα όμως αναγνωρίζει το κόστος της μετάβασης σ’ ένα νέο καθεστώς και προσφέρει στους υπαλλήλους της Ολυμπιακής Αεροπορίας …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε. 
      …μια κάλυψη που δεν παρέχεται, χωρίς καμμία αμφιβολία, στους εργαζομένους επιχειρήσεων του ιδιωτικού τομέα, όταν βρεθούν σε δυσκολία. Πάντοτε μέσα στα πλαίσια της κοινωνικής δικαιοσύνης λαμβάνει μέτρα για την προστασία των εργαζομένων και εξασφαλίζει το εισόδημά τους.
      Φαντάζομαι, κύριοι συνάδελφοι, ότι όλοι σ’ αυτή την Αίθουσα συμφωνούμε πως οι μεταφορές αποτελούν ευαίσθητο τομέα που επηρεάζει άμεσα ή έμμεσα σχεδόν όλους τους Έλληνες. Είναι δεδομένο ότι πρέπει να προχωρήσουμε σε νέες τομές και μεταρρυθμίσεις, με ιδιαίτερη προσοχή και ευθύνη, καθώς είναι κρίσιμο να διαφυλαχθεί ο σημαντικός κοινωνικός τους ρόλος και η συμβολή τους στην κοινωνική συνοχή της χώρας. 
      Έχοντας τα δεδομένα αυτά υπ’ όψιν, είμαι πεπεισμένος ότι το συγκεκριμένο σχέδιο νόμου αποτελεί μια ακόμα παρέμβαση προς τη σωστή κατεύθυνση, μια παρέμβαση προς την τροχιά της ανάπτυξης της χώρας μας, μιας ανάπτυξης που αποτελεί στόχο όλων μας. 
      Μια τελευταία κουβέντα και κλείνω την πρωτολογία μου, πριν πάρουν το λόγο οι αγαπητοί συνάδελφοι, εισηγητές των άλλων κομμάτων. Αν υπάρχουν άλλες προτάσεις, ευχαρίστως να τις ακούσουμε. Όμως σας παρακαλούμε, όχι μεγάλες κουβέντες, χωρίς αντίκρισμα. Απευθύνομαι κυρίως στους συναδέλφους της Αντιπολίτευσης, που με περισσή άνεση μάς παρουσιάζονται ως τιμητές και γνώστες των πάντων. 
      Όμως, ξέρετε καλά, αγαπητοί συνάδελφοι, ότι κρινόμαστε, όλοι όχι από τις προθέσεις μας, τις οποίες αδιαμφισβήτητα και εσείς τις είχατε, αλλά από το αποτέλεσμα των πράξεών μας. Και εμείς δεσμευτήκαμε, σχεδιάσαμε και πράττουμε σωστά, με συνέπεια, με πίστη και με όραμα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής, τριάντα ένα μαθητές και μαθήτριες και τρεις συνοδοί - καθηγητές από το 1ο Γυμνάσιο Γαλατσίου, η δεύτερη ομάδα. 
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Θεοχάρης Τσιόκας από την Αξιωματική Αντιπολίτευση. 
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε. 
      Στην αρμόδια Επιτροπή της Βουλής ο εισηγητής της Νέας Δημοκρατίας και ο Υπουργός αλληλοσυγχαίρονταν που έκλεισαν, που έβαλαν λουκέτο στην Ολυμπιακή. 
      Σήμερα άκουσα τον εισηγητή της Νέας Δημοκρατίας να ασκείται στο σπορ της αντιπολίτευσης. Από τα δεκαπέντε λεπτά της ομιλίας του, τα δέκα ήταν ένας λόγος, αντιπολίτευση για την αντιπολίτευση. Αφιέρωσε και πέντε λεπτά να μας εξηγήσει γιατί κάποιοι προνομιακοί συνομιλητές του Υπουργού θα πάρουν σύνταξη το 75% συν 3.500 έως 4.000 ευρώ κατά μέσο όρο το μήνα, ως αποτέλεσμα της πολιτικής του κλεισίματος της Ολυμπιακής. Αυτή είναι η επιτυχία του κ. Χατζηδάκη. 
      Κύριε Χατζηδάκη, είστε μόνος, εσείς, η Κυβέρνησή σας και έχετε απέναντί σας τα πολιτικά κόμματα, την κοινωνία, τις παραγωγικές δυνάμεις, τους εργαζόμενους. Δεν αισθάνεστε άσχημα; 
      Καθόμουν στο έδρανο της Βουλής και αναρωτιόμουν: Τι κρίμα! Τι κρίμα που η Ολυμπιακή «δεν είχε μπάρμπα» στο Βατοπαίδι! Τι κρίμα που η Ολυμπιακή «δεν είχε μπάρμπα» τραπεζίτη! Τι κρίμα που η Ολυμπιακή «δεν είχε μπάρμπα» μεγαλοεισοδηματία! Αν τα είχε όλα αυτά, θα είχε σωθεί. 
      Η Νέα Δημοκρατία, εκπρόσωπος αυτών των συμφερόντων, θα είχε λύσει αυτό το πρόβλημα. Δυστυχώς, όμως, η Ολυμπιακή είναι εθνικής στρατηγικής σημασίας επιχείρηση και η Νέα Δημοκρατία δεν θέλει να ασχοληθεί μ’ αυτό. Ενδιαφέρεται να πουλήσει, να εκποιήσει, να απαξιώσει. 
      Σας είπαμε καθαρά, κύριε Χατζηδάκη, ότι με το προηγούμενο νομοσχέδιο ανοίξατε τους τάφους. Σήμερα μας φέρατε ένα νομοσχέδιο με το οποίο, στους σταυρούς πάνω στους τάφους, γράφετε τα ονόματα οκτώ χιλιάδων εργαζόμενων. Αυτή είναι η επιτυχία σας! Αυτό είναι το έργο σας, αυτό είναι το αποτέλεσμα της πενταετούς πολιτικής σας! Χρειάστηκαν, κυρίες και κύριοι συνάδελφοι, πέντε χρόνια διακυβέρνησης από τη Νέα Δημοκρατία για να δηλώσει προχθές στη Βουλή κυνικά ο Υπουργός Μεταφορών, η Κυβέρνηση της Νέας Δημοκρατίας, ποια ήταν η πραγματική επιδίωξή τους. Ξέρετε τι είπε; Το διαβάζω επακριβώς: «Η Ευρωπαϊκή Επιτροπή ενέκρινε ό,τι ζητήσαμε». Ό,τι ζήτησε η Νέα Δημοκρατία, ο κ. Χατζηδάκης προσωπικά. 
      Τι ζήτησε, λοιπόν, η Νέα Δημοκρατία και ο κ. Χατζηδάκης από την Ευρωπαϊκή Επιτροπή; Να κλείσει η εταιρία; Να τη θέσει σε εκκαθάριση; Ζήτησε να απολυθούν οκτώ χιλιάδες εργαζόμενοι; Γι’ αυτό δεν υπάρχει καμμία μέριμνα στην απόφαση της Ευρωπαϊκής Επιτροπής για τους εργαζόμενους, που είναι περιουσιακό στοιχείο της Ολυμπιακής και έχουν υπεραξία; Ζήτησε ο κ.  Χατζηδάκης να παραιτηθεί η Ελλάδα από το μερίδιο αγοράς στο αερομεταφορικό έργο της Ευρώπης, που ανακατανέμεται; Αυτό ζητήσατε, κύριε Χατζηδάκη; Να κατεβάσει την ελληνική σημαία από τους ουρανούς των πέντε ηπείρων, να αφελληνίσει την παραγωγική βάση της χώρας; Αυτό ζητήσατε, κύριε Χατζηδάκη, για να μας φέρετε κάποια θυγατρική κάποιας ξένης εταιρίας που θα λειτουργήσει, υποτιθέσθω, στην Ελλάδα; Αυτό ζητήσατε; Γι’ αυτό, κύριε Χατζηδάκη, «παίζετε το κρυφτούλι» όλο αυτό τον καιρό; 
      Θυμίζω, κυρίες και κύριοι συνάδελφοι, ότι ο κ. Χατζηδάκης νύχτα έφερε την τροπολογία για να κλείσει η Ολυμπιακή -φοβόταν- ενώ συνεδρίαζε η Βουλή. Θυμίζω ότι στα όρια της νομιμότητας κατέθεσε αυτό το νομοσχέδιο, που συζητάμε σήμερα. Δυο μέρες έδωσε προθεσμία στη Βουλή, στους Βουλευτές, για να μελετήσουν την οικονομικοτεχνική βάση αυτού του νομοσχεδίου, τη νομική βάση, την πολιτική βάση. Δυο μέρες! Νύχτα, και την ώρα που έσκαγαν τα σκάνδαλα, που έπεφτε ο προϋπολογισμός, που υπάρχει η κρίση, για να μην μάθει ο ελληνικός λαός τι είναι αυτό που «μαγείρεψε» η Νέα Δημοκρατία. 
      Θυμίζω ότι ακόμη και σήμερα που συζητάμε αυτό το νομοσχέδιο δεν έχει κατατεθεί στη Βουλή επισήμως το σύνολο της αλληλογραφίας που ανέπτυξε η Κυβέρνηση με την Ευρωπαϊκή Επιτροπή για το πρόβλημα της «Ολυμπιακής». Δεν έχει καταθέσει η Κυβέρνηση -γιατί φοβάται, γιατί ξέρει τι διαπραγματεύθηκε- τις προτάσεις που υπέβαλε η Ελληνική Κυβέρνηση προς την Ευρωπαϊκή Επιτροπή.
	Θυμίζω ότι και σήμερα που συζητάμε και «τρέχουν» οι διεθνείς διαγωνισμοί δεν υπάρχει έγκαιρη και έγκυρη αποτίμηση των περιουσιακών στοιχείων της Ολυμπιακής. Δεν υπάρχει. Και «τρέχει» ο διαγωνισμός. Είναι έωλος κι έχει και προβλήματα. 
      Και σήμερα που συζητάμε αυτό το νομοσχέδιο η Κυβέρνηση δεν έχει καν καταθέσει τις ενδιάμεσες προτάσεις, στην περίπτωση, που δεν ευδοκιμήσει αυτό το «έκτρωμα» που μας καταθέτει ως λύση για την Ολυμπιακή η Νέα Δημοκρατία. Δεν υπάρχουν ενδιάμεσες προτάσεις. Δεν έχουν κατατεθεί. 
      Αλήθεια, κύριε Χατζηδάκη και κύριοι της Νέας Δημοκρατίας, αν πάρει διαβατήριο μια ξένη εταιρία, «με φερετζέ» ή «χωρίς «φερετζέ», και έρθει στην Ελλάδα και δημιουργήσει μια θυγατρική εταιρία, πάρει τα slot, πάρει τους κύκλους για να μπορεί να πετάει στις πέντε ηπείρους και αφού πάρει, αυτά που θέλει να πάρει θελήσει να φύγει, θα μπορέσει να πουλήσει όλα αυτά τα περιουσιακά στοιχεία σ’ όποιον γουστάρει στα Βαλκάνια, στην Ανατολική Ευρώπη, σ’ όποιον θέλει, σ’ έναν Τούρκο ή σ’ έναν Έλληνα επιχειρηματία; Απαντάτε σ’ αυτό το πρόβλημα; 
      Το διαπραγματευτικό σθένος του κ. Χατζηδάκη –Ευρωπαίος γαρ!- εξαντλήθηκε στο να κατασυκοφαντεί την Ολυμπιακή όταν ήταν Ευρωβουλευτής, υπηρετώντας στην πράξη άλλα συμφέροντα, να συκοφαντεί την Ολυμπιακή ενώ ήταν Υπουργός και εκπρόσωπος του δημοσίου, λέγοντας ότι αυτή η εταιρία δεν πετάει, είναι χρεοκοπημένη. Την απαξίωνε, για να μην υπάρχουν ούτε αγοραστές ούτε συνεργαζόμενες εταιρίες με την Ολυμπιακή. 
      Το ευρωπαϊκό σθένος του κ Χατζηδάκη ολοκληρώθηκε με την απαξίωση της Ολυμπιακής. 
      Χρονομισθώσεις ακριβές. Όλες οι μελέτες λένε ότι με τα λεφτά που έδωσαν για να νοικιάζουν μιας χρήσης αεροπλάνα και να μένουν στην τεχνική βάση και να μην πετάνε, θα μπορούσαν να είχαν αγοράσει δέκα καινούργια. Οι χρονομισθώσεις λοιπόν, τα slot, οι επιστροφές των προστίμων στους πολίτες, όλα αυτά είναι δημιούργημα της θητείας του «Ευρωπαίου» κ. Χατζηδάκη! 
Αυτός είναι που φόρτωσε τα ελλείμματα στην Ολυμπιακή. Αυτή η Κυβέρνηση φόρτωσε με ελλείμματα και γι’ αυτό το λόγο δεν γίνονται σχολεία, δεν γίνονται νοσοκομεία. Γιατί ο κ. Χατζηδάκης ήλθε να υπηρετήσει άλλα συμφέροντα και άλλες υποχρεώσεις. 
      Είναι ή δεν είναι υπονόμευση του δημοσίου συμφέροντος η ταπεινωτική ήττα της χώρας στην Ευρωπαϊκή Επιτροπή; «Σφύριξε κλέφτικα» ο αγωνιστής κ. Χατζηδάκης και η Κυβέρνησή του στην Ευρωπαϊκή Επιτροπή. 
      Μα, καλά, κύριε Χατζηδάκη, ων ευρωπαίος, δεχθήκατε να βγάλετε στο σφυρί τα slot, το ενεργητικό, το σήμα, τα περιουσιακά στοιχεία και ξεχάσατε τους εργαζόμενους; Ούτε ένα ποσοστό από τους εργαζόμενους που δούλευαν δεν μπορέσατε να διασφαλίσετε στο μέλλον της υποτιθέμενης νέας εταιρείας; 
      Τι κερδίζει απ’ αυτή τη συμφωνία η Ελλάδα, κύριε Χατζηδάκη; Τι κερδίζει; Δεν κερδίζει! Θα πληρώνει 2.000.000.000 ευρώ συνταξιούχους σαραντάρηδες! Τι κερδίζει η Ελλάδα, κύριε Χατζηδάκη, τι κερδίζουν οι Έλληνες απ’ αυτή τη συμφωνία, όπου κλείνετε την Ολυμπιακή και δημιουργείτε ιδιωτικό μονοπώλιο; Τι κερδίζουν τα νησιά; Πείτε τα καθαρά. Δεν κερδίζει κανείς τίποτα. 
      Φορτώσατε τον όμιλο της Ολυμπιακής με ελλείμματα, την ίδια ώρα που ξέρετε ότι τα ελληνικά δικαστήρια είχαν επιδικάσει 1.220.000.000 ευρώ να επιστρέψει το δημόσιο προς την Ολυμπιακή. Το έλλειμμα εκείνης της περιόδου 1995-2003 που σας παραδόθηκε, ήταν 1.600.000.000 ευρώ. Μπορούσε η Ολυμπιακή να είναι βιώσιμη και εσείς από το 2004 μέχρι το 2006 δημιουργήσατε μια νέα γενιά ελλειμμάτων, η οποία οφείλεται στην κακοδιαχείριση, στον ημετερισμό, στη λαφυραγώγηση και στην υπηρέτηση ξένων συμφερόντων. 
      Κύριε Χατζηδάκη, σε μια εποχή που ανακατανέμεται το ευρωπαϊκό και το διεθνές αερομεταφορικό έργο, σε μια εποχή που όλες οι κυβερνήσεις όλων των χωρών κρατών-μελών της Ευρωπαϊκής Ένωσης με σθένος, με ζήλο στηρίζουν τις εθνικής σημασίας επιχειρήσεις είτε είναι ιδιωτικές είτε είναι κρατικές, εσείς τι  κάνατε; 
      Εσείς προσωπικά μεσιτεύετε –και μάλιστα άνευ έγκυρης και έγκαιρης αποτίμησης- σε ξένα συμφέροντα περιουσιακά στοιχεία του δημοσίου. Παραιτηθήκατε από το δικαίωμα εκπόνησης ενός βιώσιμου σχεδίου εξυγίανσης. Αφελληνίζετε, όχι μόνο με την Ολυμπιακή, αλλά και με τον Ο.Τ.Ε.  και με τα ΕΛ.ΤΑ. και με μια σειρά από υπηρεσίες, την παραγωγική βάση της χώρας. Μεσιτεύετε σε ξένους, οι οποίοι θα επενδύσουν για να κερδίσουν και θα είναι μίας χρήσης. 
      Αυτή είναι η πολιτική σας και γι’ αυτή την πολιτική σας πλέον έχετε απέναντι όλο τον παραγωγικό κόσμο, όλους τους εργαζόμενους, όλα τα Κόμματα της Αντιπολίτευσης. Παραιτήσατε τη χώρα από την Ευρώπη στις εξελίξεις στο διεθνές αερομεταφορικό έργο. Δωρίζετε «φιλέτα» σε υποχρεώσεις, γι’ αυτό βγάλατε χωριστά τους διαγωνισμούς για τα καύσιμα που είναι κερδοφόρα, χωριστά τους διαγωνισμούς για την τεχνική βάση που στην προβολή της είναι κερδοφόρα, για την επίγεια εξυπηρέτηση, για το «Galileo», για μια σειρά από επιχειρήσεις που στον Όμιλο της Ολυμπιακής λειτουργούν κερδοφόρα. 
      Τι κάνετε δηλαδή; Δίνετε τα slot σε ξένη εταιρεία, που θα έλθει και φωτογραφίζετε και το Κατάρ. Δίνετε, λοιπόν, το σήμα της Ολυμπιακής ως ενοικιαζόμενο διαβατήριο. Μία εταιρεία που δεν έχει τα στάνταρ της Ολυμπιακής θα μπορεί να χρησιμοποιήσει το σήμα της Ολυμπιακής, για να πετάξει σε πέντε ηπείρους. Μοιράζετε κερδοφόρες υπηρεσίες, κατά το δοκούν. Με απλά λόγια, προσφέρετε «φερετζέ» σε ξένες εταιρείες, που διεκδικούν αερομεταφορικό ρόλο στην Ευρωπαϊκή Ένωση και τον ευρύτερο κόσμο. 
      Θυσιάζετε, λοιπόν, τα νησιά και τις άγονες γραμμές. Ποιος ωφελείται; Σας ξαναρωτώ από εδώ, κύριε Χατζηδάκη, από το Βήμα της Βουλής και απευθύνομαι και στους συναδέλφους που είναι νησιώτες. Όταν θα βγάλει το διεθνή διαγωνισμό –δέκα έχει τώρα να βγάλει- για τις άγονες γραμμές –το 2009 θα βγάλει δέκα και το 2010 θα βγάλει άλλες δέκα-  και έλθει μια σκοπιανή εταιρεία, μια τουρκική εταιρεία και πει «εγώ πληρώνω καλύτερα και θέλω να τις πάρω», τι θα κάνετε; Τι θα κάνετε; Θα αφήσετε τα νησιά έτσι; Πώς θα στηρίξετε τις άγονες γραμμές; 
      Και λέτε στον κόσμο ότι έχετε λύσεις; Καμμία λύση! Κάνατε τη χώρα τριτοκοσμική. Σε καμμία χώρα της Ευρώπης ο εθνικός αερομεταφορέας δεν κλείνει. Πάψτε να λέτε ψέματα στον κόσμο. Δεν κλείνει, σε καμμία χώρα. 
      Στην Ιταλία του Μπερλουσκόνι, οι εργαζόμενοι με συγκρούσεις βρίσκουν λύση. Έφτιαξαν ιδιωτικά κεφάλαια, τα «πάντρεψαν» με τα δημόσια, βρήκαν στρατηγικό εταίρο, έχουν ευρωπαϊκό προσανατολισμό. 
Η Γαλλία κάνει το ίδιο με την «KLM». Η Ισπανία βρήκε ιδιωτικά κεφάλαια μέσα στους κόλπους της, έφτιαξε επιχειρησιακό πρόγραμμα, κάνει στρατηγικές συνεργασίες. Στις Σκανδιναβικές χώρες, τρεις κυβερνήσεις ενοποίησαν τα κεφάλαια, βρήκαν και ιδιωτικά, αύξησαν το μερίδιο της αγοράς. Η Αγγλία κάνει το ίδιο.
      Πείτε μας ποια χώρα της Ευρωπαϊκής Ένωσης κλείνει την εταιρεία. Καμμία, καμμία, καμμία! Μόνο οι τριτοκοσμικές χώρες κλείνουν ή οι ιδιωτικές οι μικρές, που τις αγοράζουν οι εθνικοί αερομεταφορείς των χωρών. Μη μας λέτε για την Ιταλία, για τις άλλες τις ιδιωτικές τις μικρές που υπάρχουν ή τη «RYANAIRS» πάνω στο Βορρά. Αυτές οι εταιρείες είναι ιδιωτικές εταιρείες, οι οποίες λειτουργούν συμπληρωματικά στους εθνικούς αερομεταφορείς.
      Τέρμα τα παραμύθια, λοιπόν, τέρμα τα ψέματα. Παραιτηθήκατε, γιατί είστε μεσάζοντες, ως Κυβέρνηση, ξένων συμφερόντων. Πάρτε πίσω το νομοσχέδιο αυτό. Υπάρχει κόκκινη γραμμή. Εμείς σας μιλάμε για να παλέψουμε για ένα βιώσιμο σχέδιο λύσης της Ολυμπιακής. Εσείς την κλείνετε και παρακαλάτε ανθρώπους «με φερετζέ» ή «χωρίς φερετζέ» να πάρουν διαβατήριο για την Ευρωπαϊκή Ένωση και για τον κόσμο.
      Κάνετε λάθος, λοιπόν. Κάνετε πολύ μεγάλο λάθος. Σας ζητάμε ξανά αυτό που σας είπε να κάνετε ο Γιώργος Παπανδρέου πριν από τρία χρόνια: Διαπραγματευτείτε με σθένος και σοβαρότητα με την Ευρωπαϊκή Επιτροπή, στη βάση των αποφάσεων των ελληνικών δικαστηρίων.
      Δεύτερον, ελάτε να συνδιαμορφώσουμε στη Βουλή ένα βιώσιμο επιχειρησιακό πρόγραμμα για όλο τον Όμιλο, με τους εργαζόμενους συνυπεύθυνους και με ιδιωτικά κεφάλαια. Αναβαθμίστε την Τεχνική Βάση και κάντε τη σημείο-κόμβο στη Νοτιοανατολική Ευρώπη. Αξιοποιήστε στρατηγικούς συμμάχους. Όμως, ο εθνικός αερομεταφορέας πρέπει να πετάει παντού και να έχει το σήμα της χώρας μας, για να λειτουργήσει, λοιπόν, ξανά έτσι και η αγορά και ο τουρισμός και η Ολυμπιακή να πετάξει στις πέντε ηπείρους.
      Σας προειδοποιούμε ότι ο ολισθηρός δρόμος που διαλέξατε ως Νέα Δημοκρατία και σεις προσωπικά, δεν έχει μόνο πολιτικές ευθύνες. Η απόφασή σας εν κρυπτώ να συμφωνήσετε με την Ευρωπαϊκή Επιτροπή για θέματα που υπερβαίνουν τα όρια του ευρωπαϊκού και ελληνικού δικαίου, για θέματα αγοράς και ανταγωνισμού, ενέχουν και άλλες ευθύνες. Οι διαγωνισμοί σας, χωρίς έγκαιρη αποτίμηση των στοιχείων, ενέχουν, πλην των πολιτικών, και άλλες ευθύνες. Ο διάλογος «μαϊμού» που κάνατε με τους εργαζόμενους, στη βάση τετελεσμένων και χωρίς να τους δώσετε τις τελικές αποφάσεις, ο οποίος δεν αποτελεί βάση νομιμοποίησης και προσβάλλεται στα δικαστήρια, ενέχει και άλλες ευθύνες. Η απαξίωση, η μη δημοσίευση των ισολογισμών, η συκοφάντηση της εταιρείας ενέχει, εκτός από τις πολιτικές ευθύνες και άλλες ευθύνες.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Είναι πράξεις, λοιπόν, και παραλείψεις που οδηγούν σε άλλου είδους ευθύνες όλων των εμπλεκομένων και στην Ευρωπαϊκή Ένωση και εδώ για δικαιοπρακτική ή για αδικοπρακτική αποκατάσταση ζημιών, δηλαδή, στο τέλος-τέλος, προσέξτε μην υπάρξει πρόβλημα απιστίας.
      Σας προειδοποιούμε για τον τρόπο που χειρίζεστε ένα εθνικής σημασίας θέμα. Πάρτε πίσω και τις ρυθμίσεις δουλεμπορίου και εκμαυλισμού που κάνετε για τους εργαζόμενους. Τριακόσιες πενήντα χιλιάδες σύνταξη για να κάθονται και την ίδια ώρα φορτώνετε στον προϋπολογισμό 2.000.000.000 ευρώ, που με τα ίδια χρήματα, αν ήταν τράπεζα, θα είχατε δώσει λύση;
      Δεύτερον, γιατί μόνο για τους πιλότους τόσο ενδιαφέρον και αφορολόγητο; Ξεχάσατε τους εργαζόμενους;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Ξεχάσατε τους εργαζόμενους συμβασιούχους, στους οποίους δίνετε μόρια, αλλά στο στενό δημόσιο τομέα, ξεχάσατε τους ανθρώπους με ειδικές ανάγκες, ξεχάσατε αυτούς που δουλεύουν στην Ολυμπιακή στο εξωτερικό, ξεχάσατε ειδικές κατηγορίες εργαζομένων στην Τεχνική Βάση, που είναι και το καμάρι μας, ξεχάσατε τους εργαζόμενους που δουλεύουν στα συνδικάτα και δίνετε χρήματα εκεί που επιχειρήσατε να λαφυραγωγήσετε. Μόνο εκεί δίνετε και μάλιστα, τα δίνετε και αφορολόγητα, για να κάθονται. Αυτή είναι η πολιτική σας, γιατί δεν είχατε το σθένος να διαπραγματευτείτε με την Ευρωπαϊκή Επιτροπή.
      Κύριε Υπουργέ, έχετε συμπληρώσει προσωπικά ένα χρόνο θητείας. Στη θητεία σας, έχουν ακυρωθεί χίλιες εξακόσιες πτήσεις. Έχετε νοικιάσει ακριβά αεροπλάνα. Έχετε επιστρέψει πρόστιμα στους πολίτες που δεν πέταξαν.
      Το σύνολο των απωλειών που είχε το ελληνικό δημόσιο, με βάση τους δικούς σας απολογισμούς, ήταν 200.000.000 ευρώ στον ένα χρόνο της δικής σας θητείας. Χάθηκαν 200.000.000 ευρώ από την Ολυμπιακή, γιατί κυβερνάτε εσείς.
      Γι’ αυτό, λοιπόν, ένας είναι ο δρόμος. Πάρτε το πίσω, ελάτε στη Βουλή να φτιάξουμε ένα εθνικό σχέδιο, πάμε ξανά να διαπραγματευτούμε στην Ευρωπαϊκή Ένωση ή αλλιώς φύγετε το γρηγορότερο δυνατόν. Κάνετε κακό στις παραγωγικές δυνάμεις, στους Έλληνες πολίτες, κάνετε κακό στο μέλλον της χώρας, στο ρόλο της χώρας στις ευρωπαϊκές εξελίξεις. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Θεοχάρη Τσιόκα.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Γεώργιος Μαυρίκος, έχει το λόγο για δώδεκα λεπτά.
      ΓΕΩΡΓΙΟΣ ΜΑΥΡΙΚΟΣ: Παρακολουθήσαμε, κύριοι Βουλευτές και σήμερα εδώ, απ’ αυτό το Βήμα, την προσπάθεια του εισηγητή της Νέας Δημοκρατίας να συκοφαντήσει την Ολυμπιακή Αεροπορία, να συκοφαντήσει τους οκτώ χιλιάδες εργαζόμενους στην Ολυμπιακή Αεροπορία ότι δήθεν αυτοί φταίνε, ότι η αντίληψή τους για την εργασία, οι μισθοί τους, η αποδοτικότητά τους, οι εργασιακές τους σχέσεις και πιθανά τα ασφαλιστικά τους δικαιώματα, είναι αυτά που μπορεί να φταίνε για την κατάσταση στην οποία σήμερα βρίσκεται η Ολυμπιακή.
      Ακούσαμε για ελλείμματα, για παρανομίες, για δικαστήρια, ακούσαμε σκέψεις και προβληματισμούς ότι πενήντα νοσοκομεία θα μπορούσαν να κτιστούν, αν δεν υπήρχε αυτή η κακιά Ολυμπιακή κ.λπ.. Έχουν όλα αυτά καμμιά σχέση με την πραγματικότητα;
      Πιστεύουμε ότι όλα αυτά είναι ένα μεθοδευμένο σενάριο που χρόνια ακολουθείται, προκειμένου να δημιουργείται πάντα μια τεχνητή κρίση σε βάρος της Ολυμπιακής, μια τεχνητή κρίση τέτοια που να ωριμάζει στις συνειδήσεις του λαού και των εργαζομένων και πλατιών λαϊκών στρωμάτων ότι μια τέτοια εταιρεία δεν χρειάζεται, είναι άχρηστη, πρέπει να κλείσει, πρέπει να πουληθεί.
      Στην κατεύθυνση αυτή, τουλάχιστον την τελευταία περίοδο, τα τελευταία χρόνια, η Κυβέρνηση της Νέας Δημοκρατίας έχει αξιοποιήσει πολλές τέτοιες «δυνατότητες» που της παρουσιάστηκαν. Πρώτα απ’ όλα αξιοποίησε, όπως θυμάστε, πριν από ένα-δύο χρόνια, την προσφυγή της «RYANAIR» για να συκοφαντήσει την Ολυμπιακή, να τη χτυπήσει, να την υπονομεύσει, να ευνουχίσει το έργο και τη δράση της.
      Ακολούθησε μια πολιτική ακύρωσης εκατοντάδων πτήσεων, με ταυτόχρονη αποζημίωση των επιβατών, έτσι που επιβάρυνε οικονομικά την επιχείρηση με μεγάλα ποσά. Προχώρησε, στα σχέδια πάντοτε αυτού του μεθοδευμένου σχεδίου για τεχνητή κρίση, σε ενοικίαση πανάκριβων αεροπλάνων μειωμένης αξιοπιστίας. Φθάνει να σκεφθεί κανείς ότι σε έξι μήνες ενοικίασε από είκοσι δύο διαφορετικές εταιρείες αεροπλάνα αμφίβολης αξιοπιστίας, όπως από ιδιωτικές εταιρείες στη Λατινική Αμερική, στην Αφρική και από άλλες χώρες.
      Χρειάζεται, επίσης, να θυμίσουμε -επειδή γίνεται μεγάλη συζήτηση ότι δήθεν τα προβλήματα της Ολυμπιακής είναι οικονομικά και ότι το μεγάλο πρόβλημα είναι ότι επιβαρύνει με 1.000.000 ευρώ την ημέρα τον Έλληνα φορολογούμενο- τα εξής:
      Με βάση υπολογισμούς του Καθηγητή κ. Λαΐνου από το 1994, κύριε Υπουργέ, μέχρι σήμερα, όλες οι κυβερνήσεις και οι δικές σας και του ΠΑ.ΣΟ.Κ. που αξιοποίησαν την Ολυμπιακή για την εξωτερική πολιτική, για κομματική πολιτική και για δικομματική πολιτική, της έχουν διαμορφώσει ένα χρέος απ’ αυτήν την κατάσταση, ύψους παραπάνω από 10.000.000.000 ευρώ όπως τα υπολογίζουν και η Ο.Σ.Π.Α. και άλλα συνδικάτα της Ολυμπιακής.
      Όλα αυτά έχουν μετατραπεί σε ελλείμματα, υποτίθεται, της Ολυμπιακής, την ίδια στιγμή που αρνείστε να δώσετε, μετά από τελεσίδικες δικαστικές αποφάσεις ελληνικών δικαστηρίων, τα χρήματα, είτε τα 850.000.000 ευρώ είτε τα 350.000.000 που είναι υπό επιδίκαση.
      Όλη αυτή η κατάσταση πιστεύουμε ότι οδηγεί βάσιμα τους εργαζόμενους και το λαό μας να υποστηρίζει ότι πρόκειται για δόλια μεθόδευση δόλιας χρεοκοπίας, προκειμένου να υπηρετηθούν πολιτικές επιλογές που έχουν παρθεί στις Βρυξέλλες από κοινού με τα επιτελεία της Κομισιόν, από κοινού με νεοφιλελεύθερες, αλλά και σοσιαλδημοκρατικές αντιλήψεις που κυριαρχούν και παράλληλα, κινούνται στα σύνθετα και στρατηγικής σημασίας αυτά ζητήματα.
      Για μας, κύριοι Βουλευτές, σε καμμία περίπτωση δεν είναι οικονομικά τα προβλήματα που έχει η Ολυμπιακή. Βεβαίως, υπάρχουν και οικονομικά προβλήματα, αλλά η επιλογή για το κλείσιμο και την ιδιωτικοποίησή της έχει να κάνει με τη Συνθήκη του Μάαστριχτ, με τη Συμφωνία του Λουξεμβούργου, με το σχέδιο για τη συγκέντρωση και συγκεντροποίηση των αερομεταφορών σε τρεις μεγάλους κολοσούς προκειμένου να διαμορφωθεί ένα τέτοιο trust, ένα μονοπωλιακό σύστημα που να εκμεταλλεύεται τους πολίτες της Ευρώπης και όλου του κόσμου. 
      Η στόχευση, λοιπόν, είναι να συγκροτηθεί ένα καρτέλ από τρεις εταιρείες στην Ευρώπη, την «BRITISH AIRWAYS» και τους δορυφόρους της, τη «LUFTHANSA» με τους δικούς της δορυφόρους και την «AIR FRANCE» με τους δικούς της επίσης υπηρέτες. Από αυτούς τους τρεις κολοσούς θα διαμορφώνονται οι τιμές –και καταλαβαίνει ο καθένας απλός πολίτης σε τι κατάσταση αυτές θα διαμορφώνονται- θα εγκαταλειφθούν τα νησιά, θα πάει περίπατο η ασφάλεια των πτήσεων, η λογική του κέρδους θα γίνει πραγματικά θεός και θα τον προσκυνούν οι πολιτικές όλων αυτών των καρτέλ. 
      Αυτή είναι η στόχευση. Δεν είναι εδώ οικονομικοί οι λόγοι. Δεν υπάρχει ισολογισμός στην Ολυμπιακή. Ο κύριος Υπουργός πριν από λίγο καιρό ανέθεσε σε συγκεκριμένη εταιρεία, η οποία σε δεκατέσσερις μήνες θα του δώσει ισολογισμό. 
      Πώς, λοιπόν, εμφανίζονται και μας λένε όλα αυτά τα νούμερα; Προβάλλουν όλα αυτά τα νούμερα επειδή είναι μέρος του σχεδίου για την τεχνητή κρίση, για να πείσουν τον Έλληνα πολίτη να πει «Άει στο καλό, και αυτή η εταιρεία προβλήματα μας δημιουργεί» κ.λπ..
      Εμείς λέμε στον Έλληνα φορολογούμενο ότι δεν είναι έτσι η κατάσταση. Εγκληματεί και η σημερινή Κυβέρνηση πάνω στην Ολυμπιακή. Τα προβλήματα της Ολυμπιακής τα γέννησαν και τα αναπαράγουν οι πολιτικοί του δικομματισμού και δεν είναι διέξοδος το να κλείσει η επιχείρηση και να πεταχτούν οκτώ χιλιάδες άνθρωποι με τον τρόπο που θα πούμε στη συνέχεια. Εξάλλου, πρέπει να σκεφτεί ο καθένας ότι εδώ δεν πωλούνται προβληματικές και ζημιογόνες επιχειρήσεις. Πουλήθηκε ο Ο.Τ.Ε., πωλούνται τα λιμάνια, πωλούνται δρόμοι, πωλούνται επιχειρήσεις, όπως η Δ.Ε.Η.. Κερδοφόρες επιχειρήσεις! Άρα, γιατί προβάλλετε εδώ αυτό το επιχείρημα;
      Ακόμα, πιστεύουμε ότι τα σχέδια της Κυβέρνησης για την πώληση και διάλυση της «Αγροτικής Ασφαλιστικής» ή της «Εθνικής Ασφαλιστικής» έρχονται ακριβώς να ενισχύσουν αυτήν την επιχειρηματολογία του Κομμουνιστικού Κόμματος Ελλάδας που υποστηρίζει ότι στόχος είναι να προωθείται η πολιτική της Ευρωπαϊκής Ένωσης για τα καρτέλ και τα trust, για τη συσσώρευση όλων των δραστηριοτήτων σε συγκεκριμένους ομίλους που θα κερδοσκοπούν ασύδοτα σε βάρος των λαών της Ευρώπης και βεβαίως του ελληνικού λαού. 
      Ακούγοντας εδώ λίγο πριν τον εισηγητή του ΠΑ.ΣΟ.Κ., θεωρούμε ότι δεν μπορέσαμε να καταλάβουμε τι διαφορετικό προτείνει εν τέλει το ΠΑ.ΣΟ.Κ.. Ακούσαμε εδώ κάτι που είπε και ο κ. Παπανδρέου, δηλαδή, «να πάει ο κ. Χατζηδάκης να διαπραγματευτεί με σθένος στην Ευρωπαϊκή Ένωση, να διαπραγματευτεί με σθένος με τους ιδιώτες, να διαπραγματευτεί σε επίπεδο στρατηγικό και συνολικά και όχι ξεχωριστά για την Τεχνική Βάση ή για τα καύσιμα ή για τα catering κ.λπ.». 
      Το ερώτημα είναι το εξής, κύριοι Βουλευτές: Θα είναι ιδιωτική η Ολυμπιακή ή θα είναι ένας εθνικός αερομεταφορέας τέτοιος που θα μπορεί να παίζει έναν εντελώς  διαφορετικό ρόλο; Αυτό είναι το ερώτημα και όχι αν ο ένας είναι με σθένος και ο άλλος είναι εξασθενημένος, αν ο ένας μπορεί να πάει να πετύχει πέντε δραχμές και ο άλλος δεκαπέντε. Σε κάθε περίπτωση, για μας το έγκλημα είναι ενιαίο.
      Θα ήθελα να θυμίσω εδώ, επειδή θεωρούμε ότι οι ευθύνες είναι διαχρονικές, κύριοι Βουλευτές, ότι ο Πρόεδρος του ΠΑ.ΣΟ.Κ. –διαβάζω από το «Βήμα»- στις 17-9-2005, στην ομιλία του στην 70η Δ.Ε.Θ. είπε «Πρέπει η Κυβέρνηση να προσφύγει στο Ευρωπαϊκό Δικαστήριο και παράλληλα να συγκροτήσει σοβαρό σχέδιο ενεργειών σε συνεννόηση με την Ευρωπαϊκή Ένωση, με στόχο να συνεχιστεί και να ολοκληρωθεί η όποια διαδικασία ιδιωτικοποίησης».
      Με βάση αυτό, θεωρούμε ότι οι ευθύνες είναι ενιαίες για το ότι η Ολυμπιακή ακολουθεί αυτήν την πορεία. Για μας, οι επιπτώσεις απ’ αυτήν την πολιτική που ακολουθεί η Κυβέρνηση και που υλοποιεί ο Υπουργός, θα έχει σημαντικά αρνητικά και πολύπλευρα αποτελέσματα που δεν αφορούν και δεν «αγκαλιάζουν» μονάχα τους εργαζόμενους της Ολυμπιακής. 
      Πρώτα απ’ όλα, θεωρούμε ότι το πρώτο αποτέλεσμα θα είναι η απόλυση οκτώ χιλιάδων ανθρώπων, οκτώ χιλιάδων ανθρώπων με τους οποίους η Κυβέρνηση διά του Υπουργείου Μεταφορών, αλλά και συνολικότερα, επιχείρησε να έρθει σε συνεννοήσεις, σε ίντριγκες κάτω από το τραπέζι, προκειμένου να διαμορφώσει συνθήκες εξαγοράς συνειδήσεων. Σε άλλους να τάζει και άλλους να απειλεί, μία λογική του «διαίρει και βασίλευε», μια λογική που είναι ξένη με τα χαρακτηριστικά των Ελλήνων εργαζομένων. Και έτσι, από τη μια δίνει, στους άλλους κλείνει τη στρόφιγγα, στους άλλους υπόσχεται και τους άλλους τους απειλεί. 
      Μια τέτοια κατάσταση είναι απαράδεκτη, γιατί είναι λογική σκλαβιάς και σκλαβοπάζαρου. Και σε κάθε περίπτωση, ουσιαστικά η Κυβέρνηση επιχειρεί να εξαπατήσει όλους τους εργαζόμενους, και τους συμβασιούχους και τους εργαζόμενους στο εξωτερικό και τους εργαζόμενους που απολύθηκαν με το ν. 3185/2003 και συνολικότερα όλους τους εργαζόμενους, προκειμένου να τους πάει «προσκυνημένους» στους ιδιώτες που θα εμφανιστούν ή που ήδη έχουν ετοιμάσει για να τους εμφανίσουν σαν νέους «πασάδες» εδώ στην περιοχή και μέσα από την περιοχή της χώρας στην Ευρώπη. 
      Ένα μεγάλο ζήτημα που για μας έχει ιδιαίτερη σημασία είναι η ασφάλεια των πτήσεων. 
      Ο κύριος Υπουργός έχει τονίσει κατ’ επανάληψη ότι δεν μπορεί να αποδίδεται στο ότι η Ολυμπιακή είναι δημόσια κ.λπ. το γεγονός ότι έχει αυτά τα επίπεδα στην ασφάλεια των πτήσεων. Αυτό είναι μεγάλο ψέμα. Μονάχα το εξής στοιχείο αποδεικνύει αυτό το ψέμα: Είκοσι χρόνια, κύριε Υπουργέ -1956-1975- με ιδιωτική την Ολυμπιακή, η Ολυμπιακή έχασε πέντε αεροπλάνα και είχε διακόσιους νεκρούς. Τριάντα τρία χρόνια, 1975-2008, μηδέν δυστυχήματα! Αυτό είναι το θετικό αποτέλεσμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)  
      Ολοκληρώνω, κύριε Πρόεδρε. 
      Θέλω να υπογραμμίσω για μία ακόμα φορά ότι για μας οι ιδιωτικές εταιρείες θα οδηγήσουν σε πολλαπλασιασμό των προβλημάτων, κάτι που είναι βεβαιωμένο. Το τι γίνεται στην ασφάλεια των πτήσεων είναι πολύ μεγάλο ζήτημα και πιστεύουμε ότι ατυχήματα που γίνονται σε πολλές περιοχές από ιδιωτικές εταιρείες έρχονται να επιβεβαιώσουν όλες αυτές τις ανησυχίες και τις παρατηρήσεις μας. 
      Επίσης, θεωρούμε ότι τα νησιά και η ακριτική Ελλάδα θα υποφέρει, επειδή ακριβώς η αντίληψη που κυριαρχεί και στις ακτοπλοΐες και στις θαλάσσιες συγκοινωνίες και στις χερσαίες συγκοινωνίες και στις εναέριες συγκοινωνίες είναι η λογική του κέρδους. Τα προβλήματα για τα νησιά και την ακριτική Ελλάδα θα πολλαπλασιαστούν. 
      Για όλους αυτούς τους λόγους, το Κομμουνιστικό Κόμμα Ελλάδας καταψηφίζει αυτό το σχέδιο νόμου και επιμένει ότι όλες αυτές οι εξελίξεις έρχονται να επιβεβαιώσουν την άποψη του κόμματος ότι η διέξοδος και η πραγματική λύση είναι ο εθνικός αερομεταφορέας, ο εθνικός φορέας μεταφορών στον οποίο θα έπαιζαν νευραλγικό ρόλο αντίστοιχα επί μέρους φορείς σε όλους τους τομείς των μεταφορών -και στη θάλασσα και στη στεριά και στον αέρα- έτσι που πραγματικά η διέξοδος να είχε μια εντελώς διαφορετική κατεύθυνση. 
      Σας ευχαριστώ.  
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Μαυρίκο. 
      Το λόγο έχει ο ειδικός αγορητής του ΣΥ.ΡΙΖ.Α. κ. Αθανάσιος Λεβέντης για δεκαπέντε λεπτά. 
      Κυρίες και κύριοι συνάδελφοι, θα ήθελα να ενημερώσω το Σώμα ότι είναι εγγεγραμμένοι τριάντα έξι συνάδελφοι και ότι αν κάνουμε όλοι το καθήκον μας, θα προλάβουμε να μιλήσουμε όλοι. 
      Σας ευχαριστώ. 
      Κύριε Λεβέντη, έχετε το λόγο. 
	ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
	Κυρίες και κύριοι συνάδελφοι, παρακολουθώντας όλους αυτούς τους κυβερνητικούς ισχυρισμούς, αλλά και τις έως τώρα συζητήσεις στη Βουλή –και στην επιτροπή, αλλά και στην Ολομέλεια- με την ευκαιρία ερωτήσεων, επερωτήσεων κ.λπ. έχουμε να επισημάνουμε τρία βασικά σημεία στα οποία βασίζεται η έως τώρα κυβερνητική πολιτική πρακτική. 
	Το πρώτο, κατά την Κυβέρνηση, είναι πως η Ολυμπιακή είναι επιζήμια και πως πρέπει να κλείσει το γρηγορότερο. Θα μου πείτε: Είναι επιζήμια; Όντως, είναι επιζήμια σήμερα, όπως την έχουν οδηγήσει σ’ αυτήν την κατάσταση όλες οι έως τώρα κυβερνήσεις και ιδιαίτερα η Κυβέρνηση της Νέας Δημοκρατίας. 
	Δεύτερον, λέει η Κυβέρνηση: Πρέπει να κλείσει η Ολυμπιακή, για να ανασάνει ο τόπος και η οικονομία. Μόλις κλείσει η Ολυμπιακή, θα ανασάνουν όλοι οι Έλληνες φορολογούμενοι και δήθεν θα απαλλαγούν απ’ αυτό το βάρος. 
	Τρίτον, η Κυβέρνηση επιταχύνει τις διαδικασίες. Και εδώ έχει έναν πρωτοπόρο αγωνιστή σ’ αυτήν τη διαδικασία, τον Υπουργό Μεταφορών κ. Χατζηδάκη, ο οποίος από χρόνια έχει βάλει ως στόχο να κλείσει την Ολυμπιακή. Πιστεύει, λοιπόν, ότι έτσι θα γράψει ιστορία. Γράφει ιστορία, αλλά η ιστορία θα είναι αρνητική και με «μελανά» χρώματα θα μνημονεύει τις ενέργειες και τις πράξεις του. 
	Έρχεται, λοιπόν, και λέει η Κυβέρνηση πως για να το πετύχει αυτό, έκανε διάλογο. Με ποιον; Με τους εργαζόμενους. Με ποιους εργαζόμενους; Τέσσερα από τα είκοσι έξι σωματεία που ασχολούνται στο χώρο της Ολυμπιακής. Τι προέκυψε απ’ αυτόν το διάλογο; Ότι οι εργαζόμενοι –λέει- είναι με την Κυβέρνηση, όπως και η κοινωνία είναι μαζί μας. Έτσι είπε στην επιτροπή ο κύριος Υπουργός. 
	Ακούσαμε με δέος –θα έλεγα- τις τοποθετήσεις των εργαζομένων στην Ολυμπιακή. Ακόμη και ο πρόεδρος των χειριστών, των πιλότων, ο οποίος πρόσκειται στον κυβερνητικό χώρο είπε: «Εμείς θέλουμε να εργαστούμε. Δεν θέλουμε να πάρουμε την όποια αποζημίωση, έστω και ευνοϊκή. Εγώ είμαι πενήντα δύο χρονών. Είμαι συνομήλικος του Πρωθυπουργού –λέει ο πρόεδρος των πιλότων- και θέλω να συνεχίσω.» 
	Και ρωτάμε: Κύριε πρόεδρε, εντάξει. Να συνεχίσετε εσείς. Αν φύγετε εσείς και έρθουν κάποιοι άλλοι, τι πειράζει; Θα  υπάρξει κάποιο πρόβλημα, αν είναι ένας νεότερος πιλότος και οδηγεί αυτά τα μεγαθήρια; Ασφαλώς κι αυτό παίζει ρόλο. Το είπε με τον τρόπο του. Υπάρχει θέμα ασφάλειας πτήσεων.
	ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αχ, κύριε καθηγητά! Να σταματήσει αυτή η εμπειρία της ασφάλειας πτήσεων! Ο καθένας…
	ΑΘΑΝΑΣΙΟΣ ΛΕΒΕΝΤΗΣ: Μην αγανακτείτε, κύριε συνάδελφε, διότι έτσι είναι! Αυτή η εμπειρία δεν αντικαθίσταται και δεν ξέρουμε ποιοι θα έρθουν και ποιοι θα οδηγούν. Πάρτε παράδειγμα απ’ αυτό που έχει γίνει σ’ άλλες χώρες. 
	ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν είναι ξέφραγο αμπέλι! Υπάρχουν νόμοι!
	ΑΘΑΝΑΣΙΟΣ ΛΕΒΕΝΤΗΣ: Πάρτε παράδειγμα τι έγινε στην Ισπανία, όπου δούλευαν εντατικά. Γιατί είμαστε –λέμε- υπέρ του ανταγωνισμού. Όμως, ο ανταγωνισμός έχει  και συνέπειες, όταν υπολογίζει μόνο το οικονομικό όφελος και το κέρδος, όταν εργάζονται επί ενενήντα και ενενήντα δύο ώρες την εβδομάδα οι πιλότοι και το άλλο προσωπικό και όταν δεν γίνονται έλεγχοι και δεν τηρούνται οι κανόνες. 
      Σας ειδοποιούν –απευθύνομαι σε εσάς, κύριε Μπαντουβά, που αγανακτείτε- ότι το αεροπλάνο έχει πρόβλημα και υποχρεώνεται να πετάξει.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μα, αστειεύεστε, κύριε καθηγητά; Ποιος σας τα λέει αυτά τα πράγματα;
      ΑΘΑΝΑΣΙΟΣ ΛΕΒΕΝΤΗΣ: Ποιος τα λέει; Αυτά συμβαίνουν. Έτσι έπεσε το αεροπλάνο της Ισπανίας. 
      ΠΡΟΕΔΡΕΥΩΝ (Βαΐτσης Αποστολάτος): Κύριοι συνάδελφοι, παρακαλώ μην κάνετε διάλογο και συνεχίστε!
	ΑΘΑΝΑΣΙΟΣ ΛΕΒΕΝΤΗΣ: Εμείς δεν θέλουμε να κινδυνολογήσουμε. Εμείς θέλουμε απλώς να ειδοποιήσουμε, να προειδοποιήσουμε, να προφυλάξουμε, για να μην έχουμε σοβαρά προβλήματα μπροστά μας. 
	Περιττό να τονίσουμε την τεράστια προσφορά της Ολυμπιακής Αεροπορίας έως τώρα στη χώρα. Εξυπηρετεί όλη τη χώρα, ιδιαίτερα τις ακριτικές περιοχές, τις άγονες γραμμές και τον ελληνισμό της διασποράς. Αυτό έχει μεγάλη σημασία και το έχουν ζήσει όλοι όσοι ταξιδεύουν στο εξωτερικό, πώς, δηλαδή, βλέπουν τα ελληνικά χρώματα και την Ολυμπιακή όλοι οι Έλληνες της διασποράς. 
	Βέβαια, η Ολυμπιακή έχει προβλήματα. Σοβαρότατα προβλήματα. Κανείς δεν αντιλέγει. Υπάρχει μια χρόνια απαξίωση, λεηλασία, πλήρης αποδόμηση, οικονομική διαπλοκή και αδιαφάνεια. 
      Ποιος φταίει γι’ αυτό; Πρώτα και κύρια οι διοικήσεις της Ολυμπιακής. Από ποιους διορίζονται αυτές οι διοικήσεις; Μα, από τις εκάστοτε κυβερνήσεις. Από τις κυβερνήσεις του ΠΑ.ΣΟ.Κ. πριν, από την Κυβέρνηση της Νέας Δημοκρατίας τώρα. Και θα πρέπει να ξέρουμε ότι έχουν αλλάξει μια σειρά διοικήσεις όλα αυτά τα χρόνια κι όμως η κατάσταση δεν βελτιώνεται. 
Μεταφέρονται επίσης επί χρόνια εκατομμύρια άνθρωποι και πάρα πολλοί απ’ αυτούς, χιλιάδες και χιλιάδες, μεταφέρονται δωρεάν, εξυπηρετώντας τα κομματικά ακροατήρια στις εκλογές ή εξυπηρετώντας προσωπικές πολιτικές κάποιων που τους έστελναν δωρεάν σ’ όλη την Ευρώπη, τους κατοίκους τέλος πάντων της εκλογικής τους περιφέρειας. Υπήρξαν επίσης μαζικοί διορισμοί επί χρόνια. Και εδώ δεν είναι άμοιρη ευθυνών η Νέα Δημοκρατία στις ως τώρα διαδικασίες. 
      Αυτές, λοιπόν, τις αιτίες, αντί να τις διορθώσετε, προχωράτε στο κλείσιμο. Και το κάνετε μ’ έναν πολύ άκομψο τρόπο. Δεν υπάρχει κανένας επιχειρηματίας που να δυσφημίζει με πληρωμένες, πανάκριβες διαφημίσεις στις εφημερίδες την επιχείρησή του. Αυτό το κάνει η ελληνική πολιτεία, το κάνει το Υπουργείο Μεταφορών. Και κάνει και κάτι άλλο: Πετάει οκτώ χιλιάδες εργαζόμενους στο δρόμο. Και κάνει μια συστηματική σαλαμοποίηση, κάνει διάφορες κατηγορίες και υποκατηγορίες, για να δημιουργήσει έτσι αντιπαραθέσεις. Και έχει ειδική μεταχείριση για τους πιλότους, οι οποίοι παίρνουν και υψηλότερες αποδοχές και θα είναι και αφορολόγητα. Αυτοί θα πληρώνονται από τον κρατικό προϋπολογισμό, ενώ όλοι οι άλλοι –υπάρχει βέβαια η εγγύηση του κράτους- θα πληρώνονται από τον Ο.Α.Ε.Δ. και από το Ι.Κ.Α.. Θα πληρώνονται, δηλαδή, από τους ίδιους τους εργαζόμενους. 
      Λέγονται πολλά στην εισηγητική έκθεση, ότι πρέπει να παύσει η αιμορραγία των Ελλήνων φορολογουμένων. Το είπαμε και στην επιτροπή: Πού είναι οι ισολογισμοί που το δείχνουν αυτό; Μας λέει ο κύριος Υπουργός: «Άμα έφερνα τους ισολογισμούς, θα ανατριχιάζατε». Φέρτε τους λοιπόν, για να μας πείσετε. Φέρτε τους εδώ στη Βουλή. Πού είναι αυτοί οι ισολογισμοί; Δεν υπάρχουν. Κρύβονται τεχνηέντως. Και ο διάλογος, έτσι όπως έγινε, ήταν κι αυτός προσχηματικός και δεν απέδωσε αυτά που μας παρουσιάζει εδώ ο κύριος Υπουργός. 
      Λέει επίσης στην εισηγητική έκθεση ότι δίνεται η ευκαιρία στους εργαζόμενους να επιλέξουν οι ίδιοι το πώς επιθυμούν να διαμορφώσουν το επαγγελματικό τους μέλλον.
      Αυτό το επαγγελματικό μέλλον, κύριε Υπουργέ, ακούσαμε από τους εργαζόμενους πώς επιθυμούν να το διαμορφώσουν. Θέλουν να εξακολουθήσουν να εργάζονται. Εσείς τι καταφέρνετε; Κλείνετε την Ολυμπιακή κοψοχρονιά κι από εκεί και πέρα δεν εξασφαλίζετε ούτε για έναν εργαζόμενο εργασία. Από εκεί και πέρα θα αρχίσουν οι διαπραγματεύσεις και όποιος μπορέσει και όποιος καταφέρει με διάφορους τρόπους κάπου να πορευτεί. Δεν είναι αυτή λύση. Και ούτε είναι λύση να πούμε, όπως λέει η Κυβέρνηση, ότι υπάρχουν δεκατέσσερις χιλιάδες πεντακόσιες κενές οργανικές θέσεις στον ευρύτερο δημόσιο τομέα και θα πάνε εκεί, όπως έχουν πάει οι εργαζόμενοι του Σκαραμαγκά στον Ο.Σ.Ε., οι οποίοι περιδιαβάζουν εκεί πέρα μη έχοντας απασχόληση γιατί δεν έχει καμμία σχέση με το αντικείμενό τους. Τι θα διαμορφώσουν λοιπόν αυτοί, πού θα πάνε, με τι θα απασχοληθούν; Οι αεροσυνοδοί τι θα γίνουν; Κομμώτριες; Οι χειριστές θα οδηγούν ΤΑΞΙ; Δεν είναι πράγματα αυτά που μπορούν να πείσουν.
      Λέει και κάτι άλλο. Και το ξαναδιαβάζω επί λέξει, κύριε Υπουργέ, γιατί υπήρχε διαφωνία και στην επιτροπή: «Η επακριβής οικονομική επιβάρυνση που προκύπτει θα προσδιοριστεί με εκπόνηση αναλογιστικής μελέτης». «Θα προσδιοριστεί» κάποτε. Δεν έχει προσδιοριστεί ως τώρα αυτή η οικονομική επιβάρυνση που προκύπτει τώρα. «Θα προσδιοριστεί» στο μέλλον. Εμείς όμως απολύουμε τους εργαζόμενους κι από εκεί και πέρα βλέπουμε. 
      Λέει επίσης ότι η επανακατάκτηση μπορεί να καλύπτει και τακτικούς υπαλλήλους ειδικών προσόντων, για τους οποίους απαιτούνται ειδικά προγράμματα συνεχούς κατάρτισης. Τώρα, τι ειδικά προγράμματα συνεχούς κατάρτισης θα κάνετε για τους πιλότους ή τους άκρως εξειδικευμένους τεχνικούς, δεν μπορώ να το διανοηθώ.
      Το παρόν νομοσχέδιο εντάσσεται σ’ ένα συνολικό σχέδιο ιδιωτικοποίησης της Ολυμπιακής και είναι η άμεση συνέχεια της τροπολογίας που πέρασε πριν από μερικές εβδομάδες εδώ, τροποποιώντας προς το χειρότερο το πτωχευτικό δίκαιο για να εξυπηρετηθεί αζημίως για την εταιρεία η απόλυση όλων των εργαζομένων. Τέτοιες ρυθμίσεις δεν είχαν ζητήσει ούτε οι εργοδότες. Βεβαίως, είναι προφανές ότι η Ολυμπιακή σήμερα ανοίγει το δρόμο. Και έπεται συνέχεια και για άλλες δημόσιες επιχειρήσεις, που ακόμα δεν έχουν ιδιωτικοποιηθεί. Ένα ερώτημα που τίθεται είναι: Γιατί ακολουθείται μία συνολική πολιτική εκποίησης του δημόσιου πλούτου; 
      Προφανώς γιατί θέλετε να αποδυναμώσετε την αντιπαράθεση του συνόλου της  κοινωνίας απέναντί σας. Γι’ αυτό αναφέρεστε ξανά στη δήθεν λύτρωση των φορολογουμένων μέσω της λύσης της ιδιωτικοποίησης, του ξεπουλήματος της Ολυμπιακής, ενώ είναι γνωστό ότι διαχρονικά η Ολυμπιακή πολλαπλά έχει επιδοτήσει εθνικές και κοινωνικές πολιτικές και δεν έχει πάρει ως τώρα ούτε δραχμή από τον κρατικό προϋπολογισμό. Και παρακαλώ, κύριε Υπουργέ, να μας αναφέρετε πόσα έχει πάρει η Ολυμπιακή έως τώρα. Έχει πληρώσει τίποτα το ελληνικό κράτος στην Ολυμπιακή έως τώρα; Δεν το ξέρουμε αυτό, δεν προκύπτει από πουθενά, ούτε επί ΠΑ.ΣΟ.Κ. ούτε επί Νέας Δημοκρατίας και της οφείλονται από το κράτος τεράστια ποσά. Είναι πάρα πολλά δισεκατομμύρια αυτά που της οφείλονται. Τμήμα αυτών και μόνο θα αρκούσε σήμερα για  ένα δυναμικό ξεκίνημα ανασυγκρότησης της δημόσιας Ολυμπιακής. Και αν’ αυτού εσείς μας αντιπαραθέτετε ένα μείζον ποσό κοινωνικής δαπάνης για τη διάλυσή της και την επιδοτούμενη ιδιωτικοποίησή της. 
      Να θέσω ένα άλλο ερώτημα. Κύριε Υπουργέ, αυτές οι ακριτικές, οι άγονες περιοχές ή  άλλες περιοχές, όταν θα έρθει ένας ιδιωτικός φορέας και θα τις αναλάβει πώς θα καλύπτονται; Από πού θα πληρώνονται; Ποιος θα πληρώνει; Ή θα πληρώνει το κράτος ή θα πληρώνει ο ιδιώτης. Φοβόμαστε ότι πάτε να τα φορτώσετε στον ελληνικό λαό και το εισιτήριο θα αυξηθεί στο διπλάσιο, στο τριπλάσιο, στο πολλαπλάσιο ή δεν θα έχουν αεροπλάνα. Δέστε τι  έγινε με τις ακτοπλοϊκές συγκοινωνίες. Είναι ένα χαρακτηριστικό παράδειγμα. Απελευθερώθηκαν. Εδώ πανηγύριζαν όταν ο τότε Υπουργός Εμπορικής Ναυτιλίας προχωρούσε σ’ αυτήν τη μεθόδευση. Και τι γίνεται τώρα; Πολλά νησιά πρέπει να περιμένουν μια και δύο εβδομάδες για να δουν ένα βραδυκίνητο σαπιοκάραβο να τους εξυπηρετήσει. Και μετά θέλουμε να λέμε ότι εμείς στηρίζουμε την επαρχία, τις ακριτικές και τις νησιωτικές περιοχές! 
      Οι μύθοι του νεοφιλελευθερισμού αποτυπώνονται τόσο με έωλες υποσχέσεις προς τους εργαζόμενους όσο και με το ψέμα ότι οι προβλεπόμενες δαπάνες διάλυσης της Ολυμπιακής ισοδυναμούν με τριετή συσσωρευμένα ελλείμματα.
       Μνημείο εθνικής υποτέλειας συνιστά η εγκατάλειψη της υπερασπιστικής γραμμής της Ελλάδας στην Ευρωπαϊκή Ένωση. Μέσω του διαφαινόμενου ιδιωτικού καρτέλ -δεν ξέρω αν θα είναι το Κατάρ, εσείς μπορείτε να μας πείτε περισσότερα, κύριε Υπουργέ, τι θα γίνει με το Κατάρ και τι καθεστώς εργασιακό και άλλο θα υπάρχει σ’ αυτά που σχεδιάζετε- επιδιώκει τη ληστρική εκμετάλλευση των άγονων γραμμών και επομένως, θέτει σε κίνδυνο την περιφερειακή διασύνδεση και συνοχή της χώρας. 
      Η συμπαιγνία με την Ευρωπαϊκή Ένωση για το καθεστώς ειδικής εκκαθάρισης που ισοσταθμίζει τις δήθεν κρατικές ενισχύσεις, οδηγεί σε ομηρία τόσο τη συνολική πολιτική μεταφορών, όσο και τους εργαζόμενους. Επικαλείται την ασφάλειά τους η Κυβέρνηση ενώ την προσδιορίζει στο αόριστο μέλλον και αφού προηγηθεί η εκκαθαριστική διαδικασία. 
      Πρέπει να σημειωθεί ότι ψεύδεται η Κυβέρνηση όταν επικαλείται συμφωνία με τους εργαζόμενους, ενώ ουσιαστικός διάλογος όπως προείπα δεν έγινε, καθώς το πληροφοριακό υλικό της διαπραγμάτευσης με την Κομισιόν το παρέσχε η Κυβέρνηση, αφού πρώτα κήρυξε τη λήξη του διαλόγου.
      Είναι χαρακτηριστικό ότι η Κυβέρνηση μιλάει για ευκαιρίες και όχι για δικαιώματα σ’ ένα νεφέλωμα δικτύου ασφαλείας. Ουσιαστικά επενδύει στον πολυκερματισμό των εργαζομένων. 
      Για άλλη μια φορά σ’ ένα ακόμα νομοσχέδιο πιστοποιούμε το ρατσισμό της απέναντι στους νέους εργαζόμενους. Προβλέπει τη μη διαδοχή εργασιακών δικαιωμάτων σαν συστατικό της έγκυρης λειτουργίας των νέων εταιρικών σχημάτων, φυσικά σε καθεστώς ατομικών συμβάσεων ώστε να είναι βέβαιη η υποταγή της εργασίας στην απόλυτη ελευθερία διαχείρισης των εταιρειών από τον εκκαθαριστή και τους ιδιώτες. Είναι προφανής η ανισοτιμία στη μεταχείριση του προσωπικού και η μόνη ρητή δέσμευση είναι η απόλυση όλων. 
      Αλλά ακόμα και αν μπαίναμε στην ουσία του σχεδίου σας θα μπορούσαμε να ισχυριστούμε ανεπιφύλακτα ότι υποκρίνεστε  καθώς πετάτε στο δρόμο τρεισήμισι χιλιάδες συμβασιούχους, τη στιγμή που επαίρεστε ότι έχετε δεκατέσσερις χιλιάδες πεντακόσιες κενές θέσεις στον ευρύτερο δημόσιο τομέα. Ποια είναι η φερεγγυότητα, λοιπόν, των διασφαλίσεων που επιφυλάσσετε; 
      Επίσης, η διασφάλιση των συνταξιοδοτήσεων του τακτικού προσωπικού, όπως διαφαίνεται στην παράγραφο 11 του άρθρου 2 είναι άκρως προβληματική. Ταυτόχρονα επιβεβαιώνεται ότι η κάλυψη κόστους ασφαλιστικών οργανισμών από τον τακτικό προϋπολογισμό προεξοφλεί μέλλουσες εισροές των ασφαλιστικών ταμείων. Ωθεί σε επίταση της κρίσης της κοινωνικής ασφάλισης τη στιγμή που διαπιστώνονται διευρυμένα ελλείμματα στο Ι.Κ.Α. λόγω των ενοποιήσεων των ασφαλιστικών ταμείων, της μη καταβολής της αναλογίας ενίσχυσης από τον κρατικό προϋπολογισμό και της συνεχιζόμενης εισφοροδιαφυγής και εισφοροαποφυγής. 
      Γενικεύεται ένα συνολικό μοντέλο πρόωρων συνταξιοδοτήσεων βάζοντας σε θέση συνενοχής τους εργαζόμενους στη μελλοντική προοπτική ιδιωτικοποίησης της κοινωνικής ασφάλισης και ενισχύοντας την κοινωνική κρίση μέσα από τη διάσπαση του κοινωνικού ιστού.
      Είναι παντελώς απαράδεκτο να φορτώνετε σήμερα το ασφαλιστικό σύστημα με τεράστια κόστη προκειμένου να προωθήσετε την ιδιωτικοποίηση, το λουκέτο της Ολυμπιακής. Αποτελεί αστειότητα η μη ύπαρξη αναλογιστικής μελέτης σήμερα που συζητείται το νομοσχέδιο. Το κόστος το οποίο αναλαμβάνει το ασφαλιστικό σύστημα, είναι κι αυτό ενταγμένο στην πολιτική της ιδιωτικοποίησης ή του λουκέτου. 
      Ακόμη και με τις περιορισμένες, σύμφωνα πάντα με τη λογική σας, μετατάξεις, μεταφορές στον ευρύτερο δημόσιο τομέα, οι εργαζόμενοι βρίσκονται στο έλεος του Ο.Α.Ε.Δ. και στις καλές προθέσεις των συναρμοδίων Υπουργών, οι οποίοι θα πρέπει να συνυπογράφουν, όπως αναφέρεται στο νομοσχέδιο.
      Αλήθεια, γιατί όλα αυτά τα οποία παραπέμπονται για κάλυψη από τον κρατικό προϋπολογισμό, δεν αναφέρονται στο προσχέδιο του προϋπολογισμού, που κατατέθηκε; Προφανώς γιατί δεν θα υπάρξει εγγραφή των κονδυλίων αυτών, ούτε για το Ι.Κ.Α. ούτε για τον Ο.Τ.Ε..
      Οι διαδικασίες οι οποίες προδιαγράφονται βάσει του νόμου για τις μετατάξεις, είναι παντελώς απαράδεκτες και είναι διαδικασίες οι οποίες εκτός των άλλων δίνουν στην Κυβέρνηση το δικαίωμα να παίζει με την αγωνία χιλιάδων απολυμένων. Το γενικευμένο ερώτημα που απορρέει είναι πώς και με ποιο τρόπο ο βαρύτατα δυσφημισμένος δημόσιος τομέας, κατά τη νεοφιλελεύθερη επιχειρηματολογία σας, θα απορροφήσει τους κραδασμούς από μια επιδοτούμενη προς τους ιδιώτες, εκποίηση της Ολυμπιακής. Πάτε να εκποιήσετε, να ιδιωτικοποιήσετε την Ολυμπιακή σήμερα που γίνεται αυτός ο παγκόσμιος χαλασμός. 
      Λοιπόν, αυτό είναι κάτι που εμείς δεν μπορούμε να το δεχτούμε. Δεν μπορούμε να δεχτούμε ότι 28.000.000.000 θα πάνε στους τραπεζίτες και να κλείνει η Ολυμπιακή έναντι αυτών των ψίχουλων που υποτίθεται ότι θα εξασφαλίσετε.
      Εμείς σας ζητούμε να αποσύρετε έστω και τώρα το νομοσχέδιο. Να γίνει διάλογος από την αρχή για μια Ολυμπιακή ενιαία, δημόσια, όχι βέβαια σαν τη σημερινή, με πλήρη διοικητική και λειτουργική αυτοτέλεια, κάτω από κοινοβουλευτικό έλεγχο.
      Εμείς καταψηφίζουμε το νομοσχέδιο.
      Ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Λεβέντη.
      Ο ειδικός αγορητής του Λαϊκού Ορθόδοξου Συναγερμού κ. Αστέριος Ροντούλης έχει το λόγο για δεκαπέντε λεπτά.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υπουργέ, επί μήνες τώρα δέχεστε έναν καταιγισμό πυρών από την Αξιωματική Αντιπολίτευση. Εγώ θέλω να είμαι ακριβοδίκαιος απέναντί σας. Θα πω, λοιπόν, μια γενική αλήθεια, ότι διαχρονικά και από τις κυβερνήσεις του ΠΑ.ΣΟ.Κ., αλλά και από τις κυβερνήσεις της Νέας Δημοκρατίας, έχει συντελεστεί ένα έγκλημα εκ προθέσεως και εκ προμελέτης εις βάρος της Ολυμπιακής Αεροπορίας.
      Οι κυβερνήσεις του δικομματισμού ρήμαξαν κυριολεκτικά την Ολυμπιακή. Και να σας πω γιατί. Διότι επί σειρά ετών η Ολυμπιακή Αεροπορία εκλήθη και από το ΠΑ.ΣΟ.Κ., όπως είπαμε και από τη Νέα Δημοκρατία, να επιτελέσει ένα μεγάλο κοινωνικό έργο. Τότε το έργο της Ολυμπιακής, που είχε κόστος, ονομάστηκε κοινωνική προσφορά της Ολυμπιακής. Τότε ήταν καλή η Ολυμπιακή, που εξυπηρετούσε το δικομματισμό. Τώρα το κόστος αυτό μετονομάστηκε σε έλλειμμα, σε λειτουργικό κόστος της Ολυμπιακής, που δημιουργεί μια ζημιογόνο εταιρεία που πρέπει να κλείσει. Αυτή είναι η αλήθεια. Κάποτε η Ολυμπιακή ήταν καλή, διότι μπορούσαμε να μεταφέρουμε δωρεάν κυβερνητικούς αξιωματούχους, στελέχη μας, οπαδούς μας και τώρα η Ολυμπιακή είναι κακή, διότι είναι ζημιογόνος. Αυτή είναι μια αλήθεια την οποία όλοι αναγνωρίζουν, κανείς δεν μπορεί να αρνηθεί.
      Ερχόμαστε, λοιπόν, τώρα στη σημερινή περίοδο. Τα βάρη πέφτουν πάνω σας. Εγώ κατανοώ τη δυσχερή θέση στην οποία βρίσκεστε πολιτικά για να δικαιολογήσετε ένα συντελεσθέν έγκλημα. Διότι περί αυτού πρόκειται. Αλλά θα πρέπει να κάνουμε και μία μικρή σύντομη αναδρομή στο παρελθόν, να δούμε πώς ξεκίνησε το θέμα αυτό της Ολυμπιακής.
Διότι, κύριε Υπουργέ, θεωρώ ότι είστε πάρα πολύ καλός μαθητής του κ. Μητσοτάκη. Θα εξηγήσω γιατί το λέω αυτό. Γνωρίζετε πολύ καλά ότι το ζήτημα της Ολυμπιακής άρχισε το 1993, όταν το ζήτημα αυτό παραπέμφθηκε στην Ευρωπαϊκή Επιτροπή από τον κ. Μητσοτάκη, Πρωθυπουργό τότε της χώρας, ο οποίος είπε και την περίφημη φράση «Μπορούμε να κάνουμε και χωρίς την Ολυμπιακή Αεροπορία». Τι έγινε τότε στην Ευρωπαϊκή Επιτροπή που παρέπεμψε το θέμα ο πρώην Πρωθυπουργός της χώρας; Έγινε το εξής: Η Ευρωπαϊκή Επιτροπή με την απόφαση 696/1994 απεφάνθη ότι δεν μπορεί να προχωρήσει ο σχεδιασμός της κυβέρνησης Μητσοτάκη, διότι τα στοιχεία που είχαν δοθεί τότε από τον κ. Μητσοτάκη ήταν προβληματικά. Και πού ήταν το πρόβλημα; Ότι είχαν προσαυξηθεί –ακούστε, αγαπητοί συνάδελφοι- κατά 82% από το βασικό μέτοχο, που είναι το ελληνικό κράτος, οι οφειλές, τα χρέη της Ολυμπιακής. Τεχνητά, δηλαδή, η κυβέρνηση Μητσοτάκη διόγκωσε τα χρέη της Ολυμπιακής, προκειμένου να αιτιολογήσει την πολιτική απόφαση που είχε λάβει για το κλείσιμο της εταιρείας στην Ευρωπαϊκή Επιτροπή. Έκανε ένα λάθος, όμως, ο κ. Μητσοτάκης, που ως καλός μαθητής τώρα ο κ. Χατζηδάκης θέλει να το αποφύγει. Ποιο ήταν το τότε λάθος:  ότι τότε, αγαπητοί συνάδελφοι, υπήρχαν ισολογισμοί δημοσιευμένοι. Πηγαίνει, λοιπόν, η Ευρωπαϊκή Επιτροπή, παίρνει τους δημοσιευμένους ισολογισμούς και βλέπει ότι υπάρχει ένα πρόβλημα τεχνητής διόγκωσης των χρεών και των ελλειμμάτων μέσα από προσαυξήσεις κ.λπ. κατά 82%. Τώρα, όμως, ο κ. Χατζηδάκης, η Κυβέρνηση -για να μη στοχοποιώ τον άνθρωπο- από το 2004 κατάλαβε το σφάλμα Μητσοτάκη και λέει, κύριε Λεβέντη, που πολύ σωστά θέσατε, ότι αν δεν υπάρχουν ισολογισμοί, μπορούμε να επικαλούμαστε –και έτσι κάνει ο αξιότιμος Υπουργός Μεταφορών και Επικοινωνιών– στοιχεία, τα οποία δεν μπορούν να διασταυρωθούν. «Κατ’ εκτίμηση» ελλείμματα και χρέη λέει ο κύριος Υπουργός. Μα, εγώ ξέρω ότι για να μπορέσω να τεκμηριώσω τα ελλείμματα και τα χρέη, πρέπει να υπάρχουν δημοσιευμένοι ισολογισμοί, που δεν υπάρχουν από το 2004 μέχρι σήμερα. Κατά νόμο, η έγκυρη πηγή από όπου μπορούν να αντληθούν τέτοια στοιχεία είναι οι ισολογισμοί που γίνονται από ορκωτούς λογιστές. Και, βεβαίως, ο καθένας μπορεί να αντλήσει στοιχεία απ’ αυτούς τους ισολογισμούς.
    Τον Ιούλιο του 2008 παρενέβη στο θέμα και ζήτησε τους ισολογισμούς αυτούς, κύριε Λεβέντη, στους οποίους αναφερθήκατε, η Νομαρχία Αττικής. Δεν τους έλαβε βεβαίως. Απεναντίας παρενεβλήθη ο κ. Χατζηδάκης, λέγοντας ότι θα πρέπει να τελειώνουμε με το ζήτημα αυτό των ισολογισμών, γιατί θα πρέπει να λειτουργήσει η εταιρεία. Μα, κύριε Υπουργέ, το αντίθετο θα ανέμενε κάποιος από εσάς: να πάρετε τις διοικήσεις, τις διορισμένες από την ελληνική πολιτεία, από το αυτί και να τις πάτε στον εισαγγελέα για παράβαση καθήκοντος. Αυτό υπαγορεύει η λογική. Διότι ποιος είναι αυτός ο οποίος πρέπει να δημοσιεύσει τους ισολογισμούς; Οι διοικήσεις. Γιατί δεν δημοσιεύθηκαν; Και το ερώτημα έχει μία εύλογη απάντηση. Ισολογισμούς, αγαπητοί συνάδελφοι, δεν πρόκειται να δούμε ποτέ, διότι πώς αλλιώς θα μπορούσε να δικαιολογήσει τα οικονομικά δεδομένα που επικαλείται ο αξιότιμος Υπουργός της χώρας. Τώρα μπορεί να πετάει μία φράση «κατ’ εκτίμηση» οικονομικά δεδομένα και τελειώσαμε. Άρα, για να ξέρουμε σ’ αυτήν την Αίθουσα τι γίνεται, κάποιοι κλείνουν τον εθνικό αερομεταφορέα, την Ολυμπιακή, με «κατ’ εκτίμηση» στοιχεία. Αυτά είναι δική τους έκφραση, δεν είναι έκφραση ενός κόμματος της Αντιπολίτευσης.
      Και, βεβαίως, να σας πω και το εξής, κύριε Υπουργέ, διότι εμείς δεν θέλουμε να σας αδικήσουμε. 
      Ελπίζω, κύριε Τσιόκα, να με ακούτε.
      Την ίδια πρακτική ακολουθήσατε κι εσείς. Και να σας πω γιατί. Διότι –προσέξτε, αγαπητοί συνάδελφοι- πέντε νόμους έβγαλε το ελληνικό κράτος βάσει των οποίων απαλλάσσονται οι διοικήσεις των ευθυνών τους κατά τη διάρκεια της θητείας τους. 
      Από πότε, αγαπητέ κύριε Τσιόκα, αρχίζουν να εκδίδονται οι νόμοι αυτοί; Πρώτος νόμος: 1994. Κυβέρνηση ΠΑ.ΣΟ.Κ. Δεύτερος νόμος: 1998. Κυβέρνηση ΠΑ.ΣΟ.Κ. Τρίτος νόμος: 2002. Κυβέρνηση ΠΑ.ΣΟ.Κ. Τέταρτος νόμος: 2003. Κυβέρνηση ΠΑ.ΣΟ.Κ. Πέμπτος νόμος: 2008. Κυβέρνηση Νέας Δημοκρατίας. 
      Δηλαδή, τι κάνατε; Επειδή ξέρατε τις ενοχές σας και οι δύο και τις διοικήσεις -εσείς βάζατε να κάνουν τέτοιου είδους πράγματα- έπρεπε να τις καλύψετε, για να μη μιλήσουν. Και πώς τις καλύψατε; Με πέντε νόμους, κύριε Παυλίδη, βάσει των οποίων…
      ΑΡΙΣΤΟΤΕΛΗΣ ΠΑΥΛΙΔΗΣ: Έξι.
      ΑΣΤΕΡΙΟΣ ΡΟΝΤΟΥΛΗΣ: Πέντε είναι. Ο τελευταίος του 2008.
      …απαλλάσσονται οι διοικήσεις των ευθυνών κακοδιαχείρισης στην Ολυμπιακή. Πρωτόγνωρα πράγματα!
      Αν αυτά γίνονται στην Ελλάδα, την ισχυρή Ελλάδα του 2008 κ.λπ., φανταστείτε πώς θα πρέπει να χαρακτηρίσουμε το κράτος αυτό, στο οποίο ζούμε. 
      ΚΥΡΙΑΚΟΣ ΒΕΛΟΠΟΥΛΟΣ: Διεφθαρμένο.
      ΑΣΤΕΡΙΟΣ ΡΟΝΤΟΥΛΗΣ: Αυτή είναι η τραγική πραγματικότητα που βιώνουμε. Και την πληρώνει η Ολυμπιακή και οι εργαζόμενοι σ’ αυτή.
      Εγώ, όμως, θα ασχοληθώ με την ουσία του θέματος. 
      Λέει ο κύριος Υπουργός: Έγινε ό,τι έγινε. Πρέπει να την κλείσουμε, βρε παιδιά, την Ολυμπιακή, διότι κοστίζει στον Έλληνα φορολογούμενο 1.000.000 ευρώ την ημέρα. Τα ακούει ο φορολογούμενος και λέει: Ναι, βεβαίως, 1.000.000 ευρώ μας στοιχίζει. Θα μπορούσαν να γίνουν, λέει ο κύριος Υπουργός, πάρκα, νοσοκομεία, σχολεία, δρόμοι.
      Θα δούμε τώρα που θα την κλείσετε, κύριε Υπουργέ, αν θα τα κάνετε όλα αυτά.
      Λέτε όμως -εσείς ο ίδιος τα λέτε- και κάτι άλλο: Περίοδος 1995 –είναι γραμμένα αυτά που έχετε πει- 2008: Σωρευτικά χρέη, λέει ο αξιότιμος Υπουργός, της Ολυμπιακής 2,5 δισεκατομμύρια ευρώ. Εγώ να ακούσω τώρα το επιχείρημα αυτό και να το δεχθώ ως υπόθεση εργασίας. Προσέξτε –με βάση τα δικά σας λεγόμενα, τα δικά σας στοιχεία- τώρα: Εάν από το 1995 μέχρι το 2008 τα σωρευτικά χρέη της Ολυμπιακής είναι 2,5 δισεκατομμύρια, πρέπει να σας πω ότι εφόσον δαπανούμε για την Ολυμπιακή 1.000.000 την ημέρα, από το 2004, που ανέλαβε η Νέα Δημοκρατία, μέχρι σήμερα -τεσσεράμισι χρόνια διακυβέρνησης- φτάσατε το χρέος στα 1,6 δισεκατομμύριο. Δηλαδή, από τα 2,5 δισεκατομμύρια τα 1,6 δισεκατομμύριο είναι δικά σας. Εσείς τα λέτε αυτά τα πράγματα. 
      Ξέρετε τι σημαίνει αυτό; Σημαίνει ότι στο 32% του χρόνου, δημιουργήσατε το 66% των ελλειμμάτων. Εάν αυτό δεν είναι η μεγαλύτερη απόδειξη κακοδιαχείρισης, εάν αυτό δεν είναι η μεγαλύτερη απόδειξη των ευθυνών σας, τότε ποιο είναι;
      Το ερώτημα συνεχίζει -και δεν το απαντάτε, κύριε Υπουργέ- και είναι αδυσώπητο: Αυτούς τους ανθρώπους στις διοικήσεις, που ευθύνονται γι’ αυτήν την κακοδιοίκηση στην Ολυμπιακή Αεροπορία, γιατί δεν τους στείλατε στον εισαγγελέα; Διότι υπάρχουν ποινικές ευθύνες. Διότι κάποιος μπορεί να σκεφτεί καλοπροαίρετα ή κακοπροαίρετα ότι δολίως ενισχύσατε μία πρακτική, που οδηγούσε στη χρεοκοπία της Ολυμπιακής Αεροπορίας. Και αυτό, στον εμπορικό νόμο, λέγεται δόλια χρεοκοπία, κύριε Υπουργέ.
      Άρα, πάλι προβάλλει ένα αδυσώπητο ερώτημα: Δολίως θέλατε να οδηγήσετε τα πράγματα εκεί προκειμένου να μείνουν ανεξέλεγκτα κι έτσι να οδηγηθεί στο κλείσιμό της η Ολυμπιακή Αεροπορία και στην ιδιωτικοποίηση της δράσης της;
      Αυτό είναι ένα ερώτημα που πλανάται και θα πρέπει να απαντηθεί.
      ΓΕΩΡΓΙΟΣ ΝΙΚΗΤΙΑΔΗΣ: Έχει απαντηθεί.
      ΑΣΤΕΡΙΟΣ ΡΟΝΤΟΥΛΗΣ: Καλά, είδαμε τι έκανε και το ΠΑ.ΣΟ.Κ.. Αφήστε το τώρα, γιατί θα έχουμε και συνέχεια. Είδαμε τι έκανε, αλλά έχουμε μπροστά μας άλλα τώρα, διότι κάποιοι άνθρωποι θα μείνουν στο δρόμο.
      Κύριε Υπουργέ, ντε και καλά, λοιπόν, να κλείσουμε την Ολυμπιακή. Θα σας πω μόνο ένα ιστορικό δεδομένο και βγάλτε συμπέρασμα. Είκοσι χρόνια  είχε την Ολυμπιακή ο Ωνάσης, 1956-1975. Στα είκοσι αυτά χρόνια έπεσαν είκοσι αεροσκάφη και  έχασαν διακόσιοι περίπου άνθρωποι τη ζωή τους. Τριάντα τρία χρόνια λειτουργίας του εθνικού μας αερομεταφορέα. Όχι είκοσι, τριάντα τρία. Δεν  έχει πέσει κανένα αεροσκάφος, δεν έχει χάσει κανένας άνθρωπος τη ζωή του και είναι από τις πιο ασφαλείς αεροπορικές εταιρείες, με διακρίσεις και βραβεία. Διότι έχει την πιο αποτελεσματική, την πιο ισχυρή Τεχνική Βάση, την οποία κι αυτή θέλετε να απαξιώσετε. Δεν θα πάω εκεί, θα θέσω, όμως, το ερώτημα. Όταν μιλάμε για αεροπορικές μεταφορές και συγκοινωνίες, το πρώτο που σκέφτεται κάποιος είναι η ασφάλεια. Το μείζον διακύβευμα είναι η ασφάλεια. Αυτό το έχετε συνυπολογίσει στους χειρισμούς σας, κύριε Υπουργέ; Διότι καλός είναι ο ιδιωτικός τομέας -βεβαίως- αλλά ξέρετε  πολύ καλά ότι μία ιδιωτική επιχείρηση θα προσπαθήσει να συμπιέσει και το κόστος, προκειμένου να αυξήσει την κερδοφορία. Είναι μια πάγια πρακτική αυτή και το αποτέλεσμα θα είναι αρνητικό  για την ασφάλεια των συμπολιτών. Όμως, θα σας θέσω και ένα τελικό ερώτημα, διότι πρέπει να σεβαστώ το χρόνο.
       Υπάρχουν, κύριε Υπουργέ, ή δεν υπάρχουν τέσσερις τελεσίδικες αποφάσεις των ελληνικών δικαστηρίων για χρέη που οφείλει το ελληνικό κράτος στην Ολυμπιακή; Υπάρχουν ή δεν υπάρχουν; Διότι αγαπητοί συνάδελφοι, αυτό το ξεχάσαμε, έχει φύγει από το διάλογο, ενώ  είναι το μείζον. Να σας πω γιατί είναι το μείζον. Το ξεχνάει ο κύριος Υπουργός, δεν το αναφέρει. Έχουμε αποφάσεις της δικαιοσύνης, προσέξτε, αλλά το ξεχνάει -και εδώ είναι το έγκλημα- και η Ευρωπαϊκή Επιτροπή. Και εγώ σας ερωτώ, κύριε Υπουργέ. Δεν είναι περιορισμός της εθνικής κυριαρχίας αυτό το πράγμα; Δηλαδή πώς έρχεται η Ευρωπαϊκή Επιτροπή και ξεχνάει τις τελεσίδικες καταδικαστικές αποφάσεις της ελληνικής δικαιοσύνης; Αυτό πώς το παραγνωρίζετε;  Άρα, υπάρχει κι ένα ζήτημα εθνικής κυριαρχίας μείζον. Εμείς δεν θα συζητήσουμε καν την ουσία των προνοιών του νομοσχεδίου, δεν θα μπούμε καν στη συζήτηση αυτή, διότι είναι σαν να μας ζητάτε  να θάψουμε ένα πτώμα, το πτώμα της Ολυμπιακής. Εμείς θα βρούμε πρώτα ποιος είναι ο δολοφόνος και μετά θάψτε το μόνοι σας. 
      Ευχαριστώ πολύ. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε ιδιαιτέρως τον κ. Ροντούλη που τήρησε και το χρόνο του. 
      Η συνεδρίαση συνεχίζεται με τους αγορητές επί της αρχής. Ο καθένας έχει από επτά λεπτά, όπως ξέρετε και η πρώτη συνάδελφος είναι η κ. Όλγα Κεφαλογιάννη, η οποία έχει το λόγο. 
      ΟΛΓΑ ΚΕΦΑΛΟΓΙΑΝΝΗ: Κυρίες και κύριοι συνάδελφοι, όλες οι Ελληνίδες και όλοι οι Έλληνες θέλουμε να δούμε την Ολυμπιακή να επιβιώνει. Θέλουμε και προσδοκούμε να συνεχίσει την ιστορία που έγραψε, ως ο εθνικός μας αερομεταφορέας. Ωστόσο όλοι θα πρέπει να παραδεχθούμε ότι η  παρούσα κατάσταση δεν ευνοεί κάτι τέτοιο. Ο συναισθηματισμός και η ελπίδα μας για το μέλλον της Ολυμπιακής δεν μπορεί παρά να μας στρέφουν ακόμα περισσότερο προς το σχέδιο αποκρατικοποίησης που υπέβαλε η Κυβέρνηση και ενέκρινε η Ευρωπαϊκή Επιτροπή. Άλλη λύση δεν υπάρχει. Η Ολυμπιακή σήμερα βουλιάζει στα χρέη. Είναι η μοναδική ευρωπαϊκή αεροπορική εταιρεία  που έχει τόσες φορές δεχθεί προειδοποιήσεις και πρόστιμα από την Ευρωπαϊκή Επιτροπή για τη λήψη παράτυπων  κρατικών ενισχύσεων. 
      Επιπλέον είναι η μόνη αεροπορική εταιρεία στην Ευρωπαϊκή Ένωση, τόσο δυσανάλογα ζημιογόνα, σε σχέση με το μέγεθός της. Και για να γίνω περισσότερο σαφής αναφέρω ενδεικτικά ότι πάνω από 2.000.000.000 ευρώ, χρειάστηκε να καταβάλλουν οι Έλληνες φορολογούμενοι το 1994, προκειμένου να δρομολογηθεί η εξυγίανσή της. 
Σε 160.000.000 ευρώ ανήλθαν οι παράτυπες κρατικές ενισχύσεις που έλαβε μεταξύ 1994 και 2002. Στα 540.000.000 ευρώ ανέρχεται το αντίστοιχο προς επιστροφή ποσό για το διάστημα 2002-2004, το οποίο το 2008 εκτοξεύεται στα 850.000.000 ευρώ. Ακόμα, 1.000.000 ευρώ είναι το ύψος του ημερησίως παραγόμενου ελλείμματός της, ενώ τριάντα έξι από τα σαράντα δρομολόγια εξωτερικού είναι ζημιογόνα. 
      Τα αρνητικά αυτά στοιχεία συνθέτουν την εξίσου αρνητική εικόνα μιας εταιρείας με λειτουργικά έξοδα πολύ μεγαλύτερα από τα έσοδά της και επομένως με ελάχιστη ελκυστικότητα για το επιβατικό και το επενδυτικό κοινό, μιας εταιρείας που –πρέπει να το αναγνωρίσουμε όλοι- δεν μπορεί να συνεχίσει να λειτουργεί εις βάρος του φορολογούμενου πολίτη. 
      Χρειάζεται επειγόντως σχέδιο εξόδου από τη σημερινή της κατάσταση. Χρειάζεται πολιτική στάση ευθύνης και συνέπειας απέναντι σ’ όλες τις πλευρές, στο ελληνικό κράτος που μέχρι σήμερα παρατύπως διατηρούσε ρόλο χρηματοδότη, στην Ευρωπαϊκή Ένωση που μέχρι σήμερα ανεχόταν την παρεμπόδιση του υγιούς ανταγωνισμού στην ενιαία αγορά, στους εργαζομένους που αγωνιούν για το επαγγελματικό τους μέλλον, στο επιβατικό κοινό που υφίσταται τις συνέπειες της οικονομικής δυσπραγίας της Ολυμπιακής. 
      Το σχέδιο αυτό είναι σήμερα γεγονός. Χάρις στους κυβερνητικούς χειρισμούς και στην επίμονη προσπάθεια του αρμόδιου Υπουργού εκπονήθηκε ένα εφαρμόσιμο σχέδιο επωφελές για κάθε πλευρά. Ένα σχέδιο με την έγκριση προπάντων της Ευρωπαϊκής Επιτροπής, που για πρώτη φορά διαπιστώνει συμβατότητα της προτεινόμενης λύσης με τους κανόνες λειτουργίας της εσωτερικής αγοράς. Η προτεινόμενη ιδιωτικοποίηση ορισμένων περιουσιακών στοιχείων των εταιρειών της Ολυμπιακής δεν περιλαμβάνει καμμία κρατική ενίσχυση, άρα είναι μία σίγουρη λύση, όχι μόνο για τη συνέχιση της εταιρείας μέσα από τρεις νέες, απαλλαγμένες από τα χρέη, αλλά και για τους εργαζόμενους σ’ αυτή. 
      Κυρίες και κύριοι συνάδελφοι, το ζήτημα των εργαζομένων χρησιμεύει συχνά ως ανάχωμα για να κρύβονται από πίσω οι πολέμιοι της αποκρατικοποίησης της Ολυμπιακής. Ωστόσο, είναι ζήτημα που όχι μόνο δεν εκπίπτει των αξόνων δράσης, αλλά αποτελεί μείζονα προτεραιότητα ενός σχεδίου που συνολικά πετυχαίνει συνέχιση της χρήσης του ονόματος «Ολυμπιακή» και του σήματος των ολυμπιακών κύκλων, συνέχιση των δρομολογίων στις άγονες γραμμές, συνέχιση των πτήσεων μέχρις ότου ολοκληρωθεί η διαδικασία της αποκρατικοποίησης. 
      Η κοινωνική ενίσχυση των εργαζομένων της Ολυμπιακής περιλαμβάνει ρυθμίσεις που θα ισχύσουν μόλις ολοκληρωθεί η εκκαθάριση των εταιρειών της, ρυθμίσεις που προκύπτουν από τις πραγματικές ανάγκες των εργαζομένων, διασφαλίζουν το μέλλον τους σε βάθος εικοσιπενταετίας και εγγυώνται μία ομαλή μετάβαση στην επόμενη μέρα. 
      Ειδικότερα, για τους τακτικούς υπαλλήλους το σχέδιο νόμου που συζητάμε σήμερα προβλέπει ενίσχυση του συνταξιοδοτικού για όσους έχουν προσληφθεί πριν από την 1-1-1993, δυνατότητα μεταφοράς σε οργανικές θέσεις του δημοσίου και των Δ.Ε.Κ.Ο., στήριξη εισοδήματος για ένα έτος μέχρι την επαγγελματική αποκατάσταση, εφάπαξ ποσό κοινωνικής ενίσχυσης του προσωπικού που θα αποχωρήσει αμέσως μετά την εκκαθάριση των εταιρειών της Ολυμπιακής, δυνατότητα πρόσληψης στις νέες εταιρείες που θα αποτελέσουν βάση του σχεδίου αποκρατικοποίησης, τη μετεξέλιξη των εταιρειών της Ολυμπιακής. 
      Για τους εποχικούς υπαλλήλους προβλέπει τη μοριοδότηση της προϋπηρεσίας τους σε ποσοστό 50% και αναγνώριση της εξειδικευμένης εμπειρίας τους σε διαγωνισμούς εποπτευόμενων φορέων από το Υπουργείο Μεταφορών, καθώς και την ειδική επιχορήγηση του Ο.Α.Ε.Δ. τριετούς διάρκειας για την κινητροδότηση των επιχειρήσεων που θα τους προσλαμβάνουν. 
      Τέλος, λαμβάνει ειδική μέριμνα για τους πιλότους, οι οποίοι, βάσει του σχεδίου εφάπαξ κοινωνικής ενίσχυσης, δικαιούνται και θα  λάβουν ευνοϊκή μεταχείριση σε σχέση με το ασφαλιστικό τους και εγγυήσεις για πρόσθετα μέτρα εργασιακής μετάβασης. 
      Κυρίες και κύριοι συνάδελφοι, η προσπάθεια της Κυβέρνησης για αποκρατικοποίηση της ζημιογόνας Ολυμπιακής και για την προστασία των εργαζομένων της, δίνει τη μόνη έξοδο από το σημερινό τέλμα. Σηματοδοτεί το οριστικό τέλος των αναταράξεων που υπονόμευαν επί σειρά ετών το κύρος και την ανταγωνιστικότητά της. Υπόσχεται για τη νέα εταιρεία, συνέχεια της Ολυμπιακής, κεντρική θέση στην εγχώρια και ευρωπαϊκή αγορά και απαλλαγή από τα δυσβάσταχτα χρέη. Υπόσχεται μία ορθολογική αποκρατικοποίηση κατά το παράδειγμα άλλων ευρωπαϊκών εταιρειών με παράλληλη διασφάλιση των δικαιωμάτων των εργαζομένων. 
    Πρόκειται για μια προσπάθεια που χωρίς αμφιβολία αποδεικνύει πως αυτή η Κυβέρνηση έχει συγκεκριμένη πρόταση για τα χρόνια προβλήματα, που καμμιά άλλη στο παρελθόν δεν κατάφερε να λύσει. Έχει στόχους και τους πετυχαίνει με σχέδιο. Έχει σχέδιο και το κάνει πράξη με οφέλη για όλους τους Έλληνες.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο συνάδελφος κ. Κατσιφάρας για επτά λεπτά.
    ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, σε μια κρίσιμη περίοδο σε παγκόσμιο επίπεδο, σε μια κρίσιμη περίοδο που πρέπει να στηρίξουμε την εθνική οικονομία, να κρατήσουμε τα εργαλεία για να ασκήσουμε πολιτικές κυρίως στους ιδιαίτερα ευαίσθητους τομείς των εθνικών δικτύων, στις μεταφορές, στην ενέργεια, στις τηλεπικοινωνίες, εσείς ουσιαστικά επιλέγετε τον αφελληνισμό. Σ’ αυτήν τη δύσκολη περίοδο εσείς επιλέγετε το λουκέτο. Σ’ αυτήν τη δύσκολη περίοδο που έχει, στην Ευρώπη και σε ολόκληρο τον κόσμο, ξεσηκωθεί ένας συναγερμός των πολιτικών, των κομμάτων, των αρχηγών των κρατών εσείς έχετε κολλήσει στο «βαλτοπέδιο» και έχετε κολλήσει στο δόγμα του ξεπουλήματος της δημόσιας περιουσίας και των δημόσιων επιχειρήσεων. Ίδια μέθοδο, ίδια λογική. Κατασυκοφαντείτε, απαξιώνετε, χρεοκοπείτε και μετά ξεπουλάτε. 
    Δεν διδαχτήκατε τίποτε, κύριε Υπουργέ, από τις πολιτικές σας στον Ο.Τ.Ε.; Δεν ακούσατε το καμπανάκι από εκεί σήμερα το τι μήνυμα έρχεται απ’ όλη την Ευρώπη για το ρόλο που πρέπει να παίζει το κράτος και τι πρέπει να κρατά για να μην παραδοθούν όλα στις φούσκες της ελεύθερης αγοράς και της απληστίας των ιδιωτικών μεγάλων συμφερόντων; Δεν διδαχτήκατε τίποτα, ακόμη και μετά από την κρίση, όταν πρόσφατα ξεπουλήσατε από το τραπεζικό σύστημα την Εμπορική και την ALPHA BANK, το τι γίνεται σήμερα στην Ευρώπη;
    Γνωρίζουμε ότι στη χώρα μας λειτουργούμε με ύστερο τρόπο, αλλά είναι μια εποχή τόσο κρίσιμη, που δεν επιτρέπεται να επαναλαμβάνουμε λάθη ιστορικά που θα τα πληρώσει η χώρα, ο πολίτης, η ελληνική κοινωνία στο μέλλον.
    Ξεπουλάτε τον εθνικό αερομεταφορέα για να επιτύχετε τι, κύριε Υπουργέ; Γιατί οδηγείτε την Κυβέρνησή σας ώστε, αντί να ασκεί ενεργό πολιτική, να κάνει μεσιτείες προς τα ιδιωτικά ξένα μεγάλα συμφέροντα; Γιατί, λοιπόν, σεις οι ίδιοι που έχετε εργαλεία για να ασκήσετε μια άλλη πολιτική, ξεπουλάτε τον εθνικό αερομεταφορέα;
    Εμείς ως ΠΑ.ΣΟ.Κ., δεν ισχυριστήκαμε ποτέ ότι δεν υπάρχουν προβλήματα και γνωρίζουμε όλοι και ο ελληνικός λαός ότι οι μεταφορές γενικότερα σε παγκόσμιο επίπεδο έχουν τεράστια προβλήματα. Είναι μεγάλος ο ανταγωνισμός, είναι μεγάλα τα δομικά προβλήματα που έχουν, είναι μεγάλες οι επενδύσεις και γι’ αυτό επιλέγουν μια άλλη πολιτική όλα τα κράτη της Ευρώπης αλλά και σε παγκόσμιο επίπεδο να κρατήσουν τον εθνικό ρόλο και τη δικιά τους συμμετοχή στον ιδιαίτερο τομέα των μεταφορών. Εσείς όμως, αντί αυτού που γίνεται σήμερα σ’ όλη την Ευρώπη, λειτουργείτε ως μιας τριτοκοσμική πολιτική. Απαξιώνετε τη χώρα, δεν βλέπετε τίποτα, λες και το στοίχημά σας είναι μόνο να ξεπουλήσετε. Εδώ δεν μπορεί να έχουμε ιδεολογικές αγκυλώσεις όταν αφορά το συμφέρον της χώρας. Κρατήστε τις αλλά για μια άλλη εποχή, να είσθε συνεπής με τον εαυτό σας και μ’ αυτά τα οποία εσείς ο ίδιος έχετε εσωτερικά παλέψει.
    Ισχυρίζεσθε ότι δεν έχετε άλλο τρόπο, γιατί η Ευρωπαϊκή Ένωση δεν σας αφήνει να βάλετε ούτε 1 ευρώ ως κρατική συμμετοχή. Μα λέτε ψέματα, κύριε Υπουργέ και το ξέρετε γιατί η Ευρωπαϊκή Ένωση ποτέ δεν είπε να κλείσουν οι εθνικοί αερομεταφορείς.
      Απλά ζητά να λειτουργήσει ο υγιής ανταγωνισμός και βεβαίως απαιτεί από το κράτος να ανοίξει αυτό το παιχνίδι του ανταγωνισμού. Δεν σας είπε να το κλείσετε και να το ξεπουλήσετε. 
      Και ξέρετε πολύ καλά, κύριε Υπουργέ, ότι στη σύγχρονη κοινωνία, στη σύγχρονη οικονομία υπάρχουν μοντέλα τα οποία μπορούν να διασφαλίσουν βιωσιμότητα και μέλλον σ’ αυτούς τους κρίσιμους τομείς. Εσείς δεν επιλέγετε αυτά τα μοντέλα να δείτε τη σύμπραξη του κράτους με ιδιωτικά κεφάλαια και με επιλογή στρατηγικών συμμαχιών. Έχετε μοντέλα.  Όμως, κύριε Υπουργέ, είστε υποταγμένοι στο δόγμα σας κι αυτό το ύστερο δόγμα είναι σαν τους γενίτσαρους. Οι γενίτσαροι είναι πιο επικίνδυνοι απ’ αυτούς οι οποίοι γνωρίζουν καλά το τι λένε. 
      Νομίζω, κύριε Υπουργέ, ότι σ’ αυτήν την ιδιαίτερα κρίσιμη περίοδο πρέπει να ξαναγυρίσετε πίσω να δείτε την πολιτική σας για το συμφέρον της χώρας. Δεν μιλάμε για το ποιο είναι το συμφέρον της Νέας Δημοκρατίας. Το συμφέρον της χώρας πρέπει να δείτε. Δεν με ενδιαφέρει και δεν ενδιαφέρει την ελληνική κοινωνία ποιο είναι το συμφέρον των νεοφιλελεύθερων ανά τον κόσμο. Τους ενδιαφέρει σήμερα ποιο είναι το συμφέρον της χώρας. Και αυτό οφείλετε να κάνετε ως Κυβέρνηση. Πρέπει να πάρετε πίσω το νομοσχέδιο, να ανοίξετε έναν ευρύτατο διάλογο με την ελληνική κοινωνία, με τα συνδικάτα, να μιλήσετε αν το θέλετε με επιχειρηματίες, αλλά να φέρετε ένα σχέδιο που να είναι βιώσιμο.
      Επίσης, κύριε Υπουργέ, προσφέρετε 2.000.000.000 για να δημιουργήσετε νεότατες στρατιές συμβασιούχων. Μέσα από εκεί υπονομεύετε μελλοντικά όλο το ασφαλιστικό σύστημα της χώρα μας και ξέρετε ότι αυτό θα το βρει η χώρα μας μπροστά της πολύ γρήγορα.  Θα βρεθεί σε σημεία που να καταρρέει το σύστημα το ασφαλιστικό και εσείς προσφέρετε 2.000.000.000 αντί να βάλετε τα μισά ή έστω κι όλα αυτά τα χρήματα για να φτιάξετε μία βιώσιμη και ανταγωνιστική εταιρεία, τις «Ολυμπιακές Αερογραμμές». 
      Ο ελληνικός λαός δεν θα σας συγχωρήσει ποτέ αυτήν την πολιτική επιλογή σας, δεν θα συγχωρήσει ποτέ σ’ αυτήν την κρίσιμη περίοδο εσείς να ξεπουλάτε αντί να νοικοκυρεύετε, δεν θα σας συγχωρήσει με τίποτα να αφελληνίζετε τις δημόσιες επιχειρήσεις. Το ίδιο κάνατε στον Ο.Τ.Ε. που πήγε σε γερμανικά συμφέροντα, το ίδιο θέλετε να κάνετε τώρα σε εμίρηδες, σε εμιράτα και οτιδήποτε άλλο. Δυστυχώς ξαναγυρίζετε τον πλούτο στους λίγους και ισχυρούς.
      Η εποχή έχει στείλει ένα άλλο μήνυμα, να γειωθείτε, να αντιληφθείτε το συμφέρον της χώρας μας, για να διαμορφώσουμε μία εθνική πολιτική στον ευαίσθητο τομέα των μεταφορών και να κρατήσουμε το σήμα που μας κάνει περήφανους σ’ όλο τον κόσμο, την Ολυμπιακή εταιρεία. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Κατσιφάρα.
      Το λόγο έχει η κ. Άννα Φιλίνη από το ΣΥ.ΡΙΖ.Α. για επτά λεπτά.
      ΑΝΝΑ ΦΙΛΙΝΗ: Κύριε Πρόεδρε, κυρίες και κύριοι συνάδελφοι, με πόνο ψυχής πραγματικά ακούει κάποιος και σήμερα εδώ μέσα να μιλά η μία πλευρά μόνο για τη ζημιογόνο Ολυμπιακή, για το τέλμα κ.λπ.. Γι’ αυτήν την ανεκτίμητη περιουσία που αποτελεί ο εθνικός μας αερομεταφορέας δεν ακούω ούτε να την εκτιμούμε ούτε το ποια είναι αυτή ούτε το πόσο μεγάλη είναι αυτή.
      Κυρίες και κύριοι συνάδελφοι, αυτήν τη στιγμή που σε διεθνή κλίμακα αποκαλύφθηκε η χρεοκοπία του νεοφιλελεύθερου μοντέλου και που αναγνωρίζεται ο ρόλος του  κράτους προκειμένου να υπάρξει έλεγχος στην ασυδοσία τραπεζών και μονοπωλίων καθώς αναγνωρίζεται και ο ρόλος του κράτους προκειμένου να αντιμετωπιστεί η ύφεση στην οικονομία και για να υπάρξει μία οικονομική ανάκαμψη, αυτήν τη στιγμή, λοιπόν, η Κυβέρνηση της Νέας Δημοκρατίας ιδιωτικοποιεί, διαλύει ουσιαστικά  και ξεπουλά τον εθνικό αερομεταφορέα, μία επιχείρηση στρατηγικής σημασίας, πετά στο δρόμο εργαζόμενους με πείρα που αποτελούν εθνικό κεφάλαιο. 
     Γι’ αυτό αυτή η πολιτική της Kυβέρνησης για την Ολυμπιακή αποτελεί για μας εθνικό έγκλημα απέναντι στο λαό και στη χώρα μας. Τα επιχειρήματα που γράφτηκαν και ακούστηκαν, ότι εξαιτίας της Ολυμπιακής δεν έγιναν ορισμένα σχολεία, δεν έγιναν νοσοκομεία κ.λπ., είναι ψεύδη και πολύ φτηνός λαϊκισμός, γιατί, βεβαίως, είναι γνωστό ότι οι μεταφορές αποτελούν έναν τομέα στρατηγικής σημασίας για την οικονομία κάθε χώρας, έναν τομέα ο οποίος δεν μπορεί να μπαίνει σε αντιπαράθεση με την υγεία και την παιδεία. 
     Μιλά η Κυβέρνηση για τα μεγάλα ελλείμματα και για το σχέδιο που κατέστρωσε μαζί με την Επιτροπή της Ευρωπαϊκής Ένωσης. Για τα μεγάλα χρέη όμως του δημοσίου που έχουν υπάρξει εδώ και πολλά χρόνια και από τη σημερινή Κυβέρνηση και από τις προηγούμενες κυβερνήσεις απέναντι στην εταιρεία αυτή, η Κυβέρνηση απέφυγε συστηματικά να μιλήσει και απέφυγε συστηματικά να διαπραγματευτεί για τα μεγάλα αυτά χρέη με την Κομισιόν της Ευρωπαϊκής Ένωσης. Έχουν γίνει επανειλημμένα ερωτήσεις απέναντι στην Επιτροπή της Ευρωπαϊκής Ένωσης και καταγγελίες του Ευρωβουλευτή μας, του κ. Παπαδημούλη, τις οποίες η Κυβέρνηση έχει αγνοήσει. Έχουν γίνει και πολλές ερωτήσεις κι από εμάς, από Έλληνες Βουλευτές, μέσα σ’ αυτό το Κοινοβούλιο.
     Συγκεκριμένα, θέλω να αναφέρω μία ερώτηση που είχα κάνει κι εγώ πριν από δύο μήνες περίπου, αρχές Σεπτεμβρίου, και στην οποία δεν μου απάντησε ποτέ ο κύριος Υπουργός. Ρωτούσα: «Έχει ζητηθεί από την αρμόδια διεύθυνση της Ευρωπαϊκής Επιτροπής να αναγνωριστεί ο συμψηφισμός των χρεών που έχουν καταλογιστεί στην Ολυμπιακή με τα ποσά που της επιδικάστηκαν από τις διαιτητικές αποφάσεις; Ποια είναι η απάντηση της επιτροπής και σε ποιο στάδιο βρίσκεται η σχετική διαδικασία;» Ούτε σ’ εμένα ούτε και σε αντίστοιχες άλλες ερωτήσεις συναδέλφων δεν υπήρξε βέβαια απάντηση και δεν υπήρξε απάντηση ακριβώς επειδή ετοιμαζόταν το ξεπούλημα και η τωρινή κατεύθυνση στην οποία πορευόμαστε. 
     Κύριοι συνάδελφοι της Συμπολίτευσης, κύριοι Υπουργοί της Κυβέρνησης, μεθοδεύατε εδώ και χρόνια την καταρράκωση της Ολυμπιακής και ενισχύατε τον ανταγωνιστή της με άμεσο και έμμεσο τρόπο. Όταν το 2005 ο Πρωθυπουργός στην ομιλία του στη Διεθνή Έκθεση Θεσσαλονίκης έλεγε ότι έχει αποφασιστεί να κλείσει ο εθνικός αερομεταφορέας και ότι προβλέπεται πως το κενό απ’ αυτόν τον εθνικό αερομεταφορέα θα καλύψει φυσιολογικά ο ανταγωνισμός, τότε παράλληλα  μετά από δεκαπέντε ημέρες η «LUFTHANSA» έκανε ανακοίνωση, ο αντιπρόεδρός της, ότι υπολογίζει μετά από τη συνεργασία που είχε μόλις συνάψει με την «AEGEAN» ότι ύστερα από το κλείσιμο της Ολυμπιακής τις εσωτερικές γραμμές θα αναλάβει η «AEGEAN» και τις εξωτερικές γραμμές της Ολυμπιακής θα αναλάβει η ίδια η «LUFTHANSA». 
     Ο Πρόεδρος της Ο.Σ.Π.Α., ο Μανώλης Πατέστος, ο οποίος ήρθε και μίλησε στην επιτροπή της Βουλής, όταν συζητούσε το παρόν νομοσχέδιο, ανέφερε συγκεκριμένα ότι έχει υπάρξει μια συνειδητή πολιτική παρέμβαση εδώ και αρκετά χρόνια, που στόχο είχε να συκοφαντήσει την επιχείρηση, να την οδηγήσει σε αδιέξοδα, στερώντας της αεροσκάφη, τα οποία είναι το ισχυρότερο εργαλείο. Επίσης, ρωτούσε: Ενώ στην Ευρώπη διαμορφώνονται σήμερα άλλες τάσεις, ενώ σήμερα η Ευρωπαϊκή Ένωση καθώς και κράτη-μέλη της προσπαθούν να υπάρχει εθνικό απόθεμα, πώς εμείς κλείνουμε αυτήν την ιστορική εταιρεία; 
      Και κατέληγε κάνοντας έκκληση στην Κυβέρνηση προκειμένου να αποσύρει αυτό το νομοσχέδιο και να αρχίσει μία συζήτηση και ουσιαστική διαπραγμάτευση με τους εργαζόμενους, για να σωθεί ο εθνικός αερομεταφορέας. Ετοιμάζονται απολύσεις οκτώ χιλιάδων εργαζομένων, και όμως ο κύριος Υπουργός μας είπε ότι δεν υπάρχει ουσιαστική αντίδραση των εργαζομένων και ότι είναι ικανοποιημένοι. Να θυμίσω ότι ήδη χθες στο αεροδρόμιο «Ελευθέριος Βενιζέλος» όταν κατέβηκε ο κύριος Υπουργός από το αεροπλάνο της «AEGEAN» γυρνώντας από τα Χανιά, τον πήραν φαλάγγι οι εργαζόμενοι της Ολυμπιακής. 
      Θέλω να αναφέρω ότι και οι πιλότοι στους οποίους αναφέρθηκαν οι συνάδελφοι της πλειοψηφίας, είπαν στην επιτροπή της Βουλής, πώς θα βγούμε στη σύνταξη όταν είμαστε σαράντα και πενήντα ετών στον ανθό της ηλικίας μας; 
      Κυρίες και κύριοι συνάδελφοι, πραγματικά το μεγάλο κεφάλαιο της Ολυμπιακής είναι οι υπηρεσίες της, είναι η ασφάλεια που έχει δώσει σ’ όλους εμάς τους πολίτες αυτής της χώρας αλλά και σε διεθνή κλίμακα. Προχθές ήμουν σε μια μεγάλη πτήση της Ολυμπιακής. Το αεροπλάνο σταμάτησε για δύο ώρες πριν την απογείωση επειδή άναψε ένα φωτάκι. Ο πιλότος μας ζήτησε συγγνώμη…
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν σταμάτησε επειδή είναι της Ολυμπιακής. Όλα τα αεροπλάνα σταματάνε όταν έχουν πρόβλημα.
      ΑΝΝΑ ΦΙΛΙΝΗ: Μη με διακόπτετε. Σταμάτησε επειδή υπήρξε ένα πρόβλημα. Καμμία ιδιωτική εταιρεία δεν θα σταματούσε εάν υπήρχε ένα μικρό πρόβλημα στο φτερό, κύριε συνάδελφε. Γι’ αυτό εμπιστευόμαστε την Ολυμπιακή, γιατί παρέχει μία ασφάλεια. Γι’ αυτό την εμπιστεύεται ο ελληνικός λαός και δεν υπάρχει τίμημα για το ξεπούλημα που κάνετε αυτήν τη στιγμή.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Βαΐτσης Αποστολάτος): Ο κ. Βελόπουλος έχει το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Ελπίζω να μην ενοχληθεί ο κ. Μπαντουβάς. Θα εισπράξει την κατάλληλη απάντηση αν με διακόψει. Τον προειδοποιώ με συμπάθεια. 
      Σήμερα θα αναφερθώ στα ψεύτικα τα λόγια τα μεγάλα της Κυβέρνησής σας, κύριε Υπουργέ. Θα το κάνω αυτό, γιατί τα ψέματά σας είναι πάρα πολλά, δυστυχώς για εσάς και την Κυβέρνησή σας. Η αλήθεια είναι ότι παραλάβατε την Ολυμπιακή Αεροπορία σε καθεστώς προσγείωσης. Εσείς πετύχατε το ακατόρθωτο, να την  καταρρίψετε. Είναι εκπληκτικό. Υπάρχει μία τραγική ιστορική σύμπτωση. Καραμανλής έκανε την Ολυμπιακή κρατική και Καραμανλής κάνει νεκρή την Ολυμπιακή. Άρα έχουμε το ίδιο όνομα με διαφορετικές πολιτικές. Έχετε λάθος πυξίδα. Το λέω αυτό, διότι πρέπει να πω στην κ. Φιλίνη ότι ο Ευρωβουλευτής μας κ. Γεωργίου έκανε ερώτηση στον κοινοτικό Επίτροπο με θέμα την Ολυμπιακή. 
      Καμμία ενέργεια δεν έχει κάνει η Κυβέρνηση για να ενημερώσει την κοινοτική επιτροπή για το θέμα του συμψηφισμού των χρεών προς την Ολυμπιακή από το δημόσιο. Το καταθέτω εδώ, κύριε Υπουργέ, για να σταματήσετε τα παραμύθια. Παραμύθια στο ελληνικό Κοινοβούλιο, τέλος. Δεν μπορούμε να κοροϊδεύουμε μια ζωή τον ελληνικό λαό. κάποια στιγμή πρέπει να σταματήσουμε να λέμε ψέματα. Φτάνει πια. Θα σας πω τα ψέματα ένα – ένα γιατί δεν έχω και πολύ χρόνο. 
      (Στο σημείο αυτό ο Βουλευτής κ. Κυριάκος Βελόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η αλήθεια είναι η εξής: Κάνατε τα πάντα για να απαξιώσετε την Ολυμπιακή. Το κράτος χρωστάει στην Ολυμπιακή Αεροπορία 10.000.000.000 ευρώ από την αρχή. Στέλνατε εκατοντάδες χιλιάδες ψηφοφόρους, κ. Χατζηδάκη, στις εκλογές. Ναι ή όχι; Ήταν νεοδημοκράτες. Ναι ή όχι; Το έκανε και το ΠΑ.ΣΟ.Κ. αυτό. Το κάνατε επί δεκαετίες. Πληρώσατε ποτέ εισιτήρια; Κάνατε εκπτώσεις στα εισιτήρια των Υπουργών, των Βουλευτών, των κρατικών φορέων, των Δ.Ε.Κ.Ο.; 
      Πληρώσατε ποτέ τα λεφτά αυτά στην Ολυμπιακή; Ρωτώ και θέλω απάντηση, γιατί η Ολυμπιακή δεν είναι παιχνίδι, είναι η Ολυμπιακή Αεροπορία, ο εθνικός αερομεταφορέας.
      Δεν μπορεί να είναι κερδοφόρα η Ολυμπιακή. Άλλο μεγάλο παραμύθι. Πρώτη φορά βλέπω να χρωστάς σε κάποιον λεφτά και να του λες «είσαι μη κερδοφόρος, σε κλείνω». Δώστε πρώτα τα λεφτά που χρωστάτε. Η ιστορία με τα πανωτόκια του Ι.Κ.Α. είναι ένα τρομακτικό πρόβλημα. Τι κάνατε; Η Ολυμπιακή χρωστάει λεφτά στο Ι.Κ.Α., αλλά έχει και 80% προσαυξήσεις. Γιατί; Γιατί δεν τα πληρώνατε ποτέ, δεν δίνατε τα λεφτά που χρωστούσατε και βάλατε τη θηλιά στο λαιμό. 
      Τα χρέη της Ολυμπιακής Αεροπορίας εκτιμώνται στα 2,5 δισεκατομμύρια ευρώ. Άλλο μεγάλο ψέμα. Διότι οι ισολογισμοί από 1/1/2004 δεν υπάρχουν. Αυτό είναι μαγικό, είναι τρικ. Πρώτη φορά βλέπω Υπουργό να μου λέει τα χρέη για τις εταιρείες, όπου δεν έχει ισολογισμούς. Έτσι είναι και η οικονομική σας πολιτική, με μαγικά τρικ. Βρίσκετε 28.000.000.000 ευρώ για τους τραπεζίτες, για τους πολίτες όμως δεν έχετε λεφτά. Αυτά, κύριε Χατζηδάκη, δείχνουν κάτι πολύ απλό. Είστε αδύναμοι και ανίκανοι, κύριε Χατζηδάκη! Ανίκανοι και αδύναμοι! Αυτή είναι η πραγματικότητα.
      Η Ολυμπιακή Αεροπορία είναι η μόνη κρατική εταιρεία στην Ευρωπαϊκή Ένωση. Άλλο μεγάλο ψέμα, κύριε Χατζηδάκη, διότι το κράτος και η τουρκική αεροπορία που αγοράζει εκατόν τριάντα αεροπλάνα, τώρα που μιλάμε, είναι ημικρατική. Να το πω έτσι, 49% κράτος. Άλλη εταιρεία, η «TAP» στην Πορτογαλία 100% κράτος, η «TAROM» στη Ρουμανία 95% κράτος, η «CYPRUS AIRWAYS» 70% κράτος. Αυτά τα παραμύθια πρέπει να σταματήσουν. Παραμυθάκια τέλος! 
      Η Ευρωπαϊκή Ένωση επιβάλλει το κλείσιμο της Ολυμπιακής. Άλλο μεγάλο παραμύθι. Η Ευρωπαϊκή Ένωση μιλάει για αθέμιτο ανταγωνισμό, δεν μιλάει για κλείσιμο της Ολυμπιακής. Δώστε τα λεφτά που της χρωστάτε, να πληρώσει η Ολυμπιακή και να πετάει στους ελληνικούς αιθέρες και σ’ ολόκληρο τον πλανήτη. Αυτά είναι τα παραμύθια. 
      Δεν θα πω για τις προσλήψεις, θα αναφερθώ στα διοικητικά συμβούλια. Κάνατε μία εταιρεία, την «ΠΑΝΘΕΟΝ»; Δεν ξέρω πώς τη λένε. «ΠΑΝΘΕΟΝ», «ΠΑΝΑΦΟΝ»; Δεν ξέρω πώς τη λένε. Βάλατε διοικητικό συμβούλιο και πληρώνουμε 10.000 ευρώ το μήνα τον διευθύνοντα σύμβουλο και αυτός κάθεται χρόνια σε μια καρέκλα. Έχει προσωπικό, έχει υπαλλήλους, έχει διοικητικό συμβούλιο και κάθεται και εμείς τους πληρώνουμε καθημερινά. 
      Πού πάνε αυτά τα χρήματα; Στις τσέπες των κρατικοδίαιτων, των γαλάζιων παιδιών σας. Αυτή είναι η πραγματικότητα. Θα τα ακούτε από εδώ και πέρα, κύριε Χατζηδάκη. Γιατί ασυλία τέλος. Όσο λέτε ψέματα, θα μας έχετε απέναντι.
      Συνεχίζω γιατί είναι πάρα πολλά. Στο σχέδιο διάλυσης της Ολυμπιακής –ακούστε τι λέει- εξασφαλίζονται οι πτήσεις με το νέο καθεστώς. Αυτό κι αν είναι ψεύδος, γιατί προβλέπει για τρία χρόνια, κύριε Χατζηδάκη, τι θα γίνει. Από εκεί και πέρα δεν προβλέπεται τίποτα. 
      Διατηρείται το όνομα με έξι κύκλους. Και άλλο παραμύθι. Γιατί αν ο νέος εταίρος –ο νέος επενδυτής το λέτε εσείς- αποτύχει, τελειώνει η Ολυμπιακή και οι κύκλοι. Κλείνετε τον κύκλο της Ολυμπιακής και βάζετε ταφόπλακα. Αυτή είναι η αλήθεια. 
      Κάποια στιγμή πρέπει να μιλήσουμε σοβαρά εδώ μέσα. Άλλο ψέμα, ακούστε. Είναι απίστευτο ότι εσείς μπορείτε και εγγυάστε ότι θα γίνονται δρομολόγια στα νησιά. Και αυτό είναι ψεύδος, κύριε Χατζηδάκη, διότι σας επαναλαμβάνω ότι, αν αποτύχει ο επόμενος, τελειώνουν όλα τα δρομολόγια.
      Ρώτησε ο κ. Αυγενάκης –δεν είναι εδώ- ποιες είναι οι προτάσεις μας. Θα σας πω κάτι πολύ απλό, κύριε Χατζηδάκη. Μέσα σ’ ένα βράδυ βρήκατε 28.000.000.000 ευρώ για να βολέψετε την «ΠΕΙΡΑΙΩΣ», τη «EUROBANK» και την «ALPHA BANK» που έχουν οικονομικό πρόβλημα. Και μαγκιά σας –να το πω έτσι απλά- και μπράβο σας και συγχαρητήρια! Δεν έχω κανένα πρόβλημα μ' αυτό. 
      Δεν μπορείτε να βρείτε 2.000.000.000 ευρώ απ’ αυτά για την Ολυμπιακή Αεροπορία; Επαναλαμβάνω ότι αυτά εσείς οφείλατε να τα βρείτε, για να μη σας πω και το άλλο ότι και το ΠΑ.ΣΟ.Κ. και η Νέα Δημοκρατία κάνατε ειδικούς νόμους –πέντε νόμους, αν δεν κάνω λάθος και δεν κάνω λάθος- για να απαλλάξετε όλους αυτούς στα διοικητικά συμβούλια, που εγκλημάτησαν εις βάρος της Ολυμπιακής. Έγινε και αυτό.
      Να σας πω και κάτι άλλο, κύριε Χατζηδάκη; Η Εθνική Τράπεζα αγόρασε μία τουρκική τράπεζα, την «FINAN BANK». Έδωσε ένα σωρό δισεκατομμύρια ευρώ. Ρωτώ εσάς: Δεν μπορούσε η Εθνική Τράπεζα να αγοράσει την Ολυμπιακή Αεροπορία; Ο κ. Αράπογλου, που παίρνει 300.000 και 400.000 ευρώ το χρόνο, δεν μπορούσε να κάνει μία κίνηση ματ; 
      Πήγαν τα λεφτά εκεί. Τώρα καταρρέει η τουρκική τράπεζα και το ελληνικό κράτος, η Εθνική Τράπεζα αιμοδοτεί με χρήματα του ελληνικού λαού την τουρκική τράπεζα. Αυτό δεν είναι λάθος; Υπάρχουν λύσεις. Απλά δεν έχετε ούτε τη διάθεση ούτε την πολιτική βούληση, για να βρείτε λύσεις φιλολαϊκές.
      Λέτε ότι η Ολυμπιακή Αεροπορία μπαίνει μέσα 1.000.000 ευρώ την ημέρα. Ο άκρατος λαϊκισμός, το άκρατο ψεύδος! Αυτό κι αν είναι λαϊκισμός, κύριε Υπουργέ. Γιατί το λέω αυτό; Γιατί ακούγεται στα αυτιά του πολίτη άσχημο το νούμερο. Ένα εκατομμύριο ευρώ; Κλείστε τη, κλείστε τη. Δώστε πρώτα αυτά που χρωστάτε εσείς και οι προηγούμενοι, να δούμε αν χρωστάει η Ολυμπιακή, να δούμε πόσα χρωστάει και πόσα της χρωστάτε.
      Το ερώτημά μου τελικά είναι ποιους εξυπηρετείτε. Εξυπηρετείτε τον ελληνικό λαό, κύριε Υπουργέ;
Εξυπηρετεί η Κυβέρνηση τον εθνικό αερομεταφορέα ή εξυπηρετεί την «AEGEAN», ή εξυπηρετείτε συγκεκριμένη αεροπορική εταιρία –ρωτώ- ή άλλες εταιρίες που έρχονται από τα «παράθυρα»; Αυτή είναι η πραγματικότητα. Όμως δεν τολμάει κανείς να πει ονόματα εδώ μέσα. Ναι, εξυπηρετείτε την «AEGEAN». Γι’ αυτήν δουλεύετε, είναι φίλος σας και φαίνεται. Και τουλάχιστον από τις επιλογές σας καταδεικνύεται κάτι πολύ απλό: ότι είτε η «AIR KATAR» ή οποιαδήποτε άλλη Katar θα είναι η κατάρα για την Ολυμπιακή και η ταφόπλακά της, κύριε Υπουργέ! 
      Γι’ αυτό το λόγο εμείς όχι απλά δεν συναινούμε, αλλά σας καταγγέλλουμε για αντεθνικές επιλογές! 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Βελόπουλο. 
      Ο κ. Παναγιώτης Μελάς έχει το λόγο για επτά λεπτά. 
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι. Συζητούμε σήμερα το νομοσχέδιο που αφορά την αποκρατικοποίηση των «Ολυμπιακών Αερογραμμών». Το νομοσχέδιο αυτό κινείται στην κατεύθυνση των προεκλογικών μας υποσχέσεων και δεσμεύσεων. 
      ΘΕΟΧΑΡΗΣ ΤΣΙΟΚΑΣ: Το να κλείσετε την Ολυμπιακή;
      ΠΑΝΑΓΙΩΤΗΣ ΜΕΛΑΣ: Υλοποιούμενο θα αφαιρέσει ένα ισχυρό βαρίδι, θα θεραπεύσει μία πληγή, θα σταματήσει μία αιμορραγία της εθνικής μας οικονομίας, αφού κάθε χρόνο η εθνική μας οικονομία επιβαρύνεται από τη λειτουργία των «Ολυμπιακών Αερογραμμών». 
      Είναι γνωστό ότι η Ολυμπιακή είναι ένα διαχρονικό πρόβλημα, ένα πρόβλημα που δημιουργήθηκε, διατηρήθηκε και διογκώθηκε από τις κυβερνήσεις του ΠΑ.ΣΟ.Κ.. Εμείς παραλάβαμε το πρόβλημα αυτό, μέσα στη σκυτάλη των πολλαπλών προβλημάτων, όταν αναλάβαμε τη διακυβέρνηση της χώρας το 2004, και τώρα δίνουμε λύση. Θα έπρεπε το νομοσχέδιο αυτό, να το στηρίξουν όλες οι πτέρυγες της Βουλής βλέποντάς το από τη σωστή πλευρά, από τη σωστή οπτική γωνία. Δυστυχώς όμως τόσο εδώ στην Ολομέλεια όσο και στη Διαρκή Επιτροπή, όπου συζητήθηκε, οι συνάδελφοι όλων των κομμάτων της Αντιπολίτευσης προέβησαν σε αλλοιώσεις, διαστρεβλώσεις, παραποιήσεις και υπερβολές, προκειμένου να το απαξιώσουν και να παραπληροφορήσουν τον ελληνικό λαό. Ακολουθείτε αυτήν την τακτική, κύριοι συνάδελφοι της Αντιπολίτευσης, διότι θέτετε το κομματικό συμφέρον πάνω από το εθνικό και πετάτε «πυροτεχνήματα» απλά και μόνο για λόγους εντυπωσιασμού, για μικροκομματική σκοπιμότητα.
       Ακριβολογώντας θα σας αναφέρω μερικά λεχθέντα, διότι δεν έχω το χρόνο να τα αναφέρω όλα. Είπατε: «οι οκτώ χιλιάδες εργαζόμενοι στην Ολυμπιακή θα χάσουν τη δουλειά τους», «η Κυβέρνηση θα πάει να καταστρέψει μια κερδοφόρα εταιρεία», «η ασφάλεια των πτήσεων θα δεχθεί μεγάλο χτύπημα», «θα μείνουν χωρίς αεροπορική σύνδεση νησιωτικές περιοχές», «δεν έγινε διάλογος με τα σωματεία» και πολλά άλλα. Είναι δυνατόν, κυρίες και κύριοι συνάδελφοι, να λέγονται αυτές οι ανακρίβειες; Είναι δυνατόν να λέγονται αυτές οι υπερβολές, αυτά τα ασύστολα ψεύδη; Κι όλα αυτά τα είπατε όχι από άγνοια του νομοσχεδίου –πιστεύω ότι το γνωρίζετε το νομοσχέδιο- αλλά από σκοπιμότητα, από αντιπολιτευτική τακτική, κοιτάζοντας μόνο το κομματικό όφελος και όχι το όφελος της κοινωνίας. 
      Η πραγματικότητα όμως είναι άλλη, είναι τελείως αντίθετη απ’ όλα αυτά που λέτε, αφού παρέχεται πλήρης κάλυψη, πλήρης εργασιακή προστασία στους εργαζόμενους. Οι εργαζόμενοι περνούν αμέσως σε εργασιακή ασφάλεια, χωρίς μείωση του εισοδήματός τους. Για το μόνο που μπορεί κάποιος να κατηγορήσει την Κυβέρνηση είναι γιατί παρέχει πολλά δικαιώματα, πολλές διευκολύνσεις στους εργαζόμενους. Δεν γνωρίζετε ότι στους εργαζόμενους πριν από το 1993 δίνεται η δυνατότητα να πάρουν πλήρη σύνταξη; Δεν γνωρίζετε ότι οι υπόλοιποι θα μπορούν να εργαστούν σε υπηρεσίες του ευρύτερου δημόσιου τομέα και μάλιστα με το ευεργέτημα εάν εκεί ο μισθός είναι μικρότερος θα λαμβάνουν έως 500 ευρώ το μήνα επιπλέον;
      Φυσικά όσοι θέλουν να παραμείνουν στην εταιρεία θα μπορούν να το διαπραγματευθούν με το νέο επενδυτή. 
      Ενδιαφέρον και στήριξη υπάρχει και για τους εποχικούς υπαλλήλους, ούτως ώστε να μπορούν να δουλέψουν σε άλλες εργασίες, σε επιχειρήσεις με μοριοδότηση, με επιδότηση. 
      Μόνο εσείς, λοιπόν, βλέπετε άνεργους τους οκτώ χιλιάδες εργαζόμενους στην Ολυμπιακή, όπως επίσης βλέπετε και κερδοφόρα την εταιρεία, την οποία εμείς «πάμε να καταστρέψουμε». 
      Είναι δυνατόν, να λέτε κερδοφόρα εταιρεία την Ολυμπιακή, όταν κάθε μέρα –και το επαναλαμβάνω, κάθε μέρα- έχει 1.000.000 ευρώ έλλειμμα. Όταν για πολλά χρόνια ήταν και είναι ο μεγάλος «ασθενής» για την οικονομία της χώρας μας;
      Είναι δυνατόν, να τη λέτε κερδοφόρα, όταν χρόνια τώρα επιχορηγείται από τον κρατικό κορβανά και γι’ αυτό έχουμε και τα τσουχτερά πρόστιμα της Ευρωπαϊκής Ένωσης; Δεν γνωρίζετε ότι από το 1994 και μετά έχουμε τέσσερις καταδικαστικές αποφάσεις της Ευρωπαϊκής Ένωσης για το λόγο αυτό;
      Αντιλαμβάνεται κάποιος ότι εάν δεν υπήρχαν αυτά τα έξοδα για τα χρέη της Ολυμπιακής, θα μπορούσαμε με τα χρήματα αυτά, να φτιάξουμε εκατοντάδες σχολεία, δεκάδες νοσοκομεία και να ενισχύσουμε σημαντικά τις αδύναμες οικονομικά κοινωνικές ομάδες, ενισχύοντας το Ταμείο Κοινωνικής Συνοχής.
      Μιλάτε επίσης για την ασφάλεια των πτήσεων και λέτε ότι θα δεχθεί μεγάλο χτύπημα η ασφάλεια. Είναι δυνατόν να λέγονται τα λόγια αυτά, αυτές οι υπερβολές; Ένας επιχειρηματίας που επενδύει τα χρήματά του, θέλει η επιχείρησή του να πάει μπροστά, να προοδεύσει. Στην προκειμένη περίπτωση, μια αεροπορική εταιρεία, για να προοδεύσει, θα πρέπει να έχει την καλύτερη δυνατή ασφάλεια πτήσεων. Τα λέτε όλα αυτά, για να τη δυσφημίσετε, για να υπονομεύσετε την εταιρεία, τον όποιο επενδυτή.
      Ακόμη, σπέρνετε το φόβο στους κατοίκους των νησιών ότι θα μείνουν χωρία αεροπορική σύνδεση. Καλλιεργείτε αυτούς τους φόβους, όχι γιατί δεν γνωρίζετε την πραγματικότητα, αλλά το λέτε αυτό για κομματική εκμετάλλευση. Η πραγματικότητα είναι ότι η επιδότηση και η κάλυψη των άγονων γραμμών είναι κοινωνική υποχρέωση του κράτους, άσχετα αν η εταιρεία που εκτελεί αυτά τα δρομολόγια είναι δημόσια ή ιδιωτική.
      Μιλήσατε ακόμη για έλλειψη διαλόγου με τα σωματεία. Είναι και αυτό μια μεγάλη ανακρίβεια. Διάλογος έγινε με πολλά σωματεία εργαζομένων, διάλογος έγινε με την Ο.Σ.Π.Α.. Εκπροσώπους σωματείων καλέσαμε και στη Διαρκή Επιτροπή και είδαμε ο καθένας ότι έβλεπε το θέμα από τη δική του συνδικαλιστική σκοπιά. Άλλο όμως οι συνδικαλιστικές απόψεις και άλλο οι κοινωνικές, διότι η αλλαγή αυτή, προσφέρει στο κοινωνικό σύνολο.
      Αφαιρεί ένα οικονομικό βάρος από την κρατική οικονομία και αυτά που δίνουμε για την εργασιακή συνέχεια των εργαζομένων κ.λπ. αντιστοιχούν με τα έξοδα τριών ετών διατήρησης των «Ολυμπιακών Αερογραμμών». Αυτή είναι η πραγματικότητα, αυτή είναι η αλήθεια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Αξίζουν, λοιπόν, συγχαρητήρια στην ηγεσία του Υπουργείου Μεταφορών και Επικοινωνιών που προχωρά σ’ αυτήν την αποκρατικοποίηση, με συγκεκριμένο σχέδιο, το οποίο εγκρίθηκε και από την Ευρωπαϊκή Ένωση και αυτό συμβαίνει για πρώτη φορά.
      Προσπαθήσατε κι εσείς, κύριοι συνάδελφοι του ΠΑ.ΣΟ.Κ., να βρείτε λύση το 2003. Το μόνο που κάνατε, ήταν να διασπάσετε την Ολυμπιακή σε τρεις εταιρείες, χωρίς την έγκριση της Ευρωπαϊκής Ένωσης, παρ’ ότι σας είχε προειδοποιήσει τόσο η τότε αρμόδιος Επίτροπος όσο και το  Νομικό Συμβούλιο του Κράτους.
      Τελειώνοντας, κυρίες και κύριοι συνάδελφοι, θέλω να τονίσω ότι η αποκρατικοποίηση των «Ολυμπιακών Αερογραμμών» ανήκει στις τομές, αλλαγές και μεταρρυθμίσεις που έχει υποσχεθεί ο Πρόεδρός μας, ο Κώστας Καραμανλής, για να πάει η Ελλάδα μπροστά, για να δημιουργήσουμε ένα καλύτερο μέλλον στην Ελληνίδα και στον Έλληνα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε τον κ. Μελά. 
      Ο κ. Μιλτιάδης Βέρρας από το ΠΑ.ΣΟ.Κ. έχει το λόγο για επτά λεπτά. 
      ΜΙΛΤΙΑΔΗΣ ΒΕΡΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση, μη έχοντας να επιδείξει έργο, προσπαθεί μέσα από ξεπούλημα ελληνικών επιχειρήσεων, να δώσει την εντύπωση στον ελληνικό λαό ότι κάνει μεταρρυθμίσεις. Με αυτό βέβαια –έχει γίνει κοινή η συνείδηση ότι- εννοεί απορρυθμίσεις. Αγνοεί όλους τους οικονομικούς, πολιτικούς, νομικούς και κοινωνικούς κανόνες, αφού η ανικανότητά της να αναπτύξει και να διευρύνει την οικονομία της χώρας, την αναγκάζει να φέρει ένα νομοσχέδιο, που κλυδωνίζει τον κρατικό προϋπολογισμό και κλείνει ερμητικά την Ολυμπιακή.
      Φυσικά δεν πρέπει να προκαλεί απορία αυτή η τακτική της Κυβέρνησης, με την ταχεία συζήτηση που εφαρμόζει για τόσο σοβαρά ζητήματα, μη ακροώμενη στοιχειωδώς όλους τους εμπλεκόμενους. Διότι, ως γνωστόν, αδιαφορεί για τα πάντα, δεν ιδρώνει το αυτί της.
      Το τραγελαφικό είναι ότι προσπαθεί να πουλήσει, χωρίς να ξέρει -ή μάλλον, σκόπιμα δεν θέλει να ξέρει- την αξία αυτού που θέλει να πουλήσει. Παραλείποντας από το 2004 την υποχρεωτική από το νόμο σύνταξη ισολογισμών, τελικώς, τι πουλάμε και τι εισπράττουμε; Αβίαστο το ερώτημα των Ελλήνων πολιτών: Όφελος ή ζημία;
      Το μόνο που επιθυμεί η Κυβέρνηση, είναι η διάλυση της Ολυμπιακής για να την ονομάσει μεταρρύθμιση ή αποκρατικοποίηση. Το κόστος δε αυτής της διάλυσης είναι τεράστιο, δίχως να γνωρίζουμε ούτε το αντίκρισμα ούτε τους όρους πώλησης. Πιστεύουμε ότι είναι ανάλογο με την πώληση του Ο.Τ.Ε. και εδώ φοβάμαι ότι ακόμα και το πινάκιο φακής δεν υπάρχει. Θα δώσουμε πολύ περισσότερα από ό,τι θα εισπράξουμε. Αυτό είναι το βέβαιο. Πουλάμε υπεραξία και εισπράττουμε, τι;
      Μπορείτε, κύριε Υπουργέ, να μας απαντήσετε επ’ αυτού; Ενημερώστε όχι εμένα, αλλά τον ελληνικό λαό που περιμένει αγωνιωδώς. Θα δημιουργήσετε συνταξιούχους σαράντα και πενήντα ετών. Το ασφαλιστικό σύστημα θα στενάξει, το Ι.Κ.Α. θα χρεοκοπήσει. Διαλύεται η συνοχή του κοινωνικού ιστού με τη λογική της εθελουσίας εξόδου-απόλυσης οχτώ χιλιάδων εργαζομένων, με διακρίσεις και προνόμια για κάποιους και με εργασιακή και ασφαλιστική ανασφάλεια για τους περισσότερους. Προσφιλή σας τακτική το «διαίρει και βασίλευε», ενώ ο ιδιώτης θα απολαμβάνει τα οφέλη από τη φήμη και την υπεραξία της εταιρείας.
      Είστε η μοναδική Κυβέρνηση στην Ευρώπη -ακούστηκε προηγούμενα από άλλους συνομιλητές- που κλείνει αεροπορική εταιρεία. Η Ιταλία, η Γαλλία και άλλες ευρωπαϊκές χώρες ήθελαν και βρήκαν λύση, επιλέγοντας το μικτό μοντέλο, που και το ΠΑ.ΣΟ.Κ. πρεσβεύει. Εσείς είστε πιστά προσηλωμένοι σε πωλήσεις εθνικού πλούτου. Μάλλον, κάποιο λόγο έχετε. Κάποιος ανταγωνιστής της Ολυμπιακής, σας είναι πιο ελκυστικός από τα συμφέροντα του ελληνικού λαού και τους εργαζόμενους της Ολυμπιακής.
      Εξάλλου, αυτό το αποδεικνύετε καθημερινά εδώ και πέντε χρόνια, αν σκεφτούμε τους κουμπάρους, τους κολλητούς, τους καλογέρους και πάει λέγοντας. Από το 2004 μέχρι σήμερα, η πολιτική σας σ’ ό,τι αφορά τον εθνικό αερομεταφορέα, ήταν και είναι η μεθοδευμένη απαξίωση, κατασυκοφάντηση, δυσφήμιση των «Ολυμπιακών Αερογραμμών», προκειμένου να έχετε το άλλοθι για την πώληση και εκχώρηση δημόσιας περιουσίας. Το έχετε κάνει ήδη για τον Ο.Τ.Ε., τις τράπεζες, τα μοναστήρια και προστίθεται η Ολυμπιακή.
      Επιγραμματικά αναφέρω: Στις αρχές της σημερινής Κυβέρνησης, 3-7-2005, γνωστοποίηση της βούλησης της Κυβέρνησης για κλείσιμο του εθνικού αερομεταφορέα. Στις 11-9-2005, γνωστοποίηση από τον Πρωθυπουργό στη Διεθνή Έκθεση Θεσσαλονίκης της επιθυμίας της Κυβέρνησης, για κλείσιμο της Ολυμπιακής. Αποκορύφωμα των προαναφερομένων, είναι η χθεσινή απάντηση του Υπουργού Μεταφορών κ. Χατζηδάκη για τις θέσεις του ΠΑ.ΣΟ.Κ., σχετικά με την Ολυμπιακή. Δηλώνει ο κύριος Υπουργός, πως η μοναδική λύση που θα απαλλάξει τους Έλληνες φορολογούμενους από τα δυσβάστακτα χρέη -που ισοδυναμούν με 1.000.000 ευρώ ημερησίως, ήτοι 1.800.000.000 ευρώ στην πενταετή διακυβέρνησή σας- είναι η πώληση.
      Με τα ανωτέρω ποσά, κύριε Υπουργέ, που εσείς ομολογείτε, όχι μόνο θα μπορούσαν να σωθούν οι «Ολυμπιακές Αερογραμμές», αλλά να μετατραπούν σε μία σύγχρονη ανταγωνιστική εταιρεία, με προοπτικές ανάπτυξης και κοινωνικής προσφοράς. Ομολογείτε ο ίδιος επισήμως την αποτυχία σας.
      Όμως, όπως προείπα, δεν ιδρώνει το αυτί σας με τίποτα. Ενδιαφέρεστε μόνο για μπίζνες και μίζες και εκποίηση δημόσιας γης και περιουσίας. Επιπλέον η κακοδιαχείριση σύνθεσης στόλου, η υπερτιμολόγηση ενοικιασθέντων αεροσκαφών, τα λάθη στην τιμολόγηση εισιτηρίων, η ακύρωση δεκάδων χιλιάδων πτήσεων λόγω έλλειψης αεροσκαφών, η επιβάρυνση του λειτουργικού κόστους των «Ολυμπιακών Αερογραμμών» με 100.000.000 ευρώ από αποζημιώσεις επιβατών, συνθέτουν την αντίληψη και τη φιλοσοφία μιας σκληρής συντηρητικής Κυβέρνησης, μιας σκληρής συντηρητικής Κυβέρνησης, η οποία αγνοεί το δύσκολο διεθνές περιβάλλον, όπου τράπεζες και επιχειρήσεις δημόσιου και ιδιωτικού συμφέροντος παγκοσμίως, εκλιπαρούν την κρατική αρωγή και προστασία, προκειμένου να επιβιώσουν και να εξυγιανθούν μέσω κρατικών παρεμβάσεων.
      Καλύπτετε τραπεζικούς κολοσούς της χώρας με προκλητικά υπερκέρδη και τους ενισχύετε με 28.000.000.000 ευρώ. Παράλληλα καταδικάζετε την Ολυμπιακή, τον εθνικό μας αερομεταφορέα, τον κατ’ εξοχήν μοχλό τουριστικής ανάπτυξης, κοινωνικής προσφοράς προς τους κατοίκους των ελληνικών νησιών και των όπου γης Ελλήνων της Διασποράς. 
      Ο ελληνικός λαός θα αντισταθεί. Η ιστορία για άλλη μια φορά θα σας κρίνει αρνητικά. Το τέλος σας πλησιάζει. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Βέρρα. 
      Ο Υπουργός Μεταφορών και Επικοινωνιών κ. Χατζηδάκης έχει το λόγο για δεκαοκτώ λεπτά. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, η συζήτηση ως αυτήν τη στιγμή, νομίζω ότι έχει καταδείξει την τραγική αδυναμία της Αντιπολίτευσης, να δει την εξαιρετικά άσχημη κατάσταση που υπάρχει στην Ολυμπιακή. Σαν να ζείτε στο δικό σας κόσμο. 
      Η Ολυμπιακή είναι αναμφισβήτητο ότι είναι η μόνη εταιρεία με τόσα χρέη, σε σχέση με το μέγεθός της, σε ολόκληρη την Ευρώπη. Είναι αναμφισβήτητο, όσο και αν εσείς προσπαθείτε να αποδείξετε ότι η νύχτα είναι μέρα και το αντίστροφο, ότι είναι η μόνη 100% κρατική αεροπορική εταιρεία σ’ όλη την Ευρώπη. Στην TAP, την πορτογαλική, υπάρχουν ιδιωτικές συμμετοχές. Τα είπα και στην προηγούμενη συνεδρίαση εδώ, αλλά «στου κουφού την πόρτα, όσο θέλεις βρόντα». Έχετε βγάλει την ετυμηγορία σας και αν δεν σας αρέσει η πραγματικότητα, τόσο το χειρότερο για την ίδια την πραγματικότητα. Αυτό είναι το δόγμα σας, έτσι προχωρείτε. Και είναι και η μόνη στην Ευρωπαϊκή Ένωση με τόσα προβλήματα σε σχέση με την Κομισιόν, με την Ευρωπαϊκή Επιτροπή και το Δικαστήριο των Ευρωπαϊκών Κοινοτήτων. 
      Από τη συζήτηση επίσης, καταδείχθηκε το φοβικό σύνδρομο της Αντιπολίτευσης, απέναντι σε κάθε καινούργια πολιτική. Το έχουμε δει και σ’ άλλες μεταρρυθμίσεις της Κυβέρνησης, ακόμα και αν αυτές οι μεταρρυθμίσεις έχουν δοκιμαστεί και έχουν πετύχει σε πολλές άλλες χώρες της Ευρώπης. 
      Η αλήθεια είναι ότι η Κυβέρνηση, ρύθμισε ένα θέμα το οποίο ταλανίζει την πολιτική και οικονομική ζωή της Ελλάδας εδώ και τριάντα χρόνια, με σύμφωνη γνώμη της Ευρωπαϊκής Επιτροπής και προχωρεί με διαφανείς διαδικασίες στην εξεύρεση επενδυτών. Αντιμετωπίζει δε, όπως έχει υποχρέωση, με κοινωνική ευαισθησία τους εργαζόμενους. 
      Οι αρχές του σχεδίου για τους εργαζόμενους έχουν παρουσιαστεί. Είναι γνωστό ότι έχουμε κρατήσει πάνω από δεκατέσσερις χιλιάδες θέσεις στον ευρύτερο δημόσιο και στο στενότερο δημόσιο τομέα, για όσους θέλουν να μεταφερθούν στο δημόσιο, ότι υπάρχει δυνατότητα για πάρα πολλούς εργαζομένους της Ολυμπιακής, τρεις χιλιάδες περίπου, για πλήρη συνταξιοδότηση, ότι καλύπτουμε με τρόπο απόλυτο τους συμβασιούχους και φυσικά, οι εργαζόμενοι, έχουν τη δυνατότητα να δουλέψουν και στη νέα εταιρεία. 
      Ειδικότερα, ορισμένες κατηγορίες από τους εργαζόμενους, όπως είναι οι πιλότοι, όπως είναι οι τεχνικοί, όπως είναι οι συμβασιούχοι, για διαφορετικούς λόγους προφανώς, έχουν εξαιρετικά υψηλές πιθανότητες προκειμένου να συνεχίσει να δουλεύουν, εάν και εφόσον αυτές οι κατηγορίες το επιθυμούν.
       Αυτό που δεν κατάλαβα από τη συζήτηση -και δεν είναι ρητορικό, είναι πραγματικό το ερώτημα, επειδή άκουσα και μάλιστα καμμιά φορά και από τον ίδιο ομιλητή και τα δύο πράγματα- είναι το εξής: Ειλικρινά, πιστεύετε ότι τους καλύπτουμε τους εργαζόμενους ή δεν τους καλύπτουμε; Διότι  άκουσα από τη μια πλευρά ότι δίνουμε συντάξεις 350.000 ευρώ και από την άλλη πλευρά ότι τους πετάμε στο δρόμο. Εκτός και αν θεωρείτε ότι οι 350.000 ευρώ, αν ισχύει -που δεν ισχύει- είναι πέταγμα στο δρόμο. 
      Πρέπει να αποφασίσετε, από ποια σκοπιά θα ασκήσετε κριτική, διότι δεν μπορούν να σας πιστέψουν ούτε οι συνάδελφοί σας που ανήκουν στο ίδιο κόμμα, μ’ αυτά τα οποία λέτε. 
      Σε σχέση με το πακέτο μέτρων των εργαζομένων, θέλω να πω ότι η Κυβέρνηση είχε δεσμευτεί, από τότε που η Νέα Δημοκρατία ήταν αντιπολίτευση ότι στην προσπάθεια αποκρατικοποίησης της Ολυμπιακής, θα καλύψουμε με τρόπο απόλυτο όλους τους εργαζόμενους. Και αυτό κάνουμε! Το κόστος είναι 1,3 δισεκατομμύρια ευρώ σε βάθος εικοσιπενταετίας. 
      Τώρα, εσείς λέτε 2.000.000.000 ευρώ. Εγώ σκεπτόμουν κάτι όση ώρα καθόμουν στο έδρανο. Πάλι καλά που λέτε 2.000.000.000 ευρώ! Θα μπορούσατε να πείτε και 5.000.000.000 και 10.000.000.000 και 20.000.000.000 ευρώ. Έτσι όπως γίνεται η συζήτηση σήμερα και τις προηγούμενες φορές για την Ολυμπιακή, ό,τι θες μπορείς να ακούσεις. Εδώ, συνάδελφος είπε προηγουμένως ότι από τα ταξίδια των κομμάτων στις προεκλογικές περιόδους, η Ολυμπιακή έχει μπει μέσα 10.000.000.0000 ευρώ! Μα ο συνάδελφος, προφανώς είχε μέσο για να τελειώσει σε σχέση με τα μαθηματικά! Όποιο υπολογισμό και αν κάνει κάποιος μόνο κάποιες δεκάδες ή εκατοντάδες χιλιάδες ευρώ μπορεί να υπολογίσει από το κόστος των κομμάτων!
      ΠΑΝΑΓΙΩΤΗΣ ΛΑΦΑΖΑΝΗΣ: Από το ένα άκρο στο άλλο δηλαδή!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εν πάση περιπτώσει, είναι βέβαιο ότι προχωρούμε σε κάλυψη των εργαζομένων και ότι η κάλυψη των εργαζομένων σε βάθος εικοσιπενταετίας, ισοδυναμεί με το έλλειμμα της εταιρείας για τρία χρόνια. Για να σας το πω αλλιώς, συμβαίνει το εξής: Εμείς σε είκοσι πέντε χρόνια, θα δώσουμε για τους εργαζόμενους 1,3 δισεκατομμύρια ευρώ. Θεωρητικά, αν κρατούσαμε για είκοσι πέντε χρόνια τη σημερινή εταιρεία, οι Έλληνες πολίτες θα έβλεπαν αυτήν την εταιρεία, να έχει ζημίες 10.000.000.000 ευρώ.
      (Θόρυβος-Διαμαρτυρίες στην Αίθουσα)
	Αν κάνετε τους πολλαπλασιασμούς 400.000.000 ευρώ επί το είκοσι πέντε (25), είναι πάρα πολύ απλό.
      ΘΕΟΧΑΡΗΣ ΤΣΙΟΚΑΣ: Εσείς τι βάζετε μέσα;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Του χρόνου, που είναι ο πιο βαρύς χρόνος για το πρόγραμμα αυτό, γιατί είναι η καταβολή των εφάπαξ, θα έχουμε 256.000.000 ευρώ επιβάρυνση, ενώ αν έμενε ανοιχτή η εταιρεία, θα είχαμε 400.000.000 ευρώ.
      Αυτή είναι η κατάσταση. Και μετά ακούω κριτικές επ’ αυτού του πράγματος. 
      Όμως, εδώ δεν ακούμε κριτικές μόνο γι’ αυτό. Ακούμε κριτικές και για άλλα. Ακόμα και σήμερα ειπώθηκε ότι δήθεν εμείς δεν στηριζόμαστε σε στοιχεία, δεν έχουμε αναλογιστικές μελέτες. Κατέθεσα την αναλογιστική μελέτη και στην επιτροπή.
      ΠΑΝΑΓΙΩΤΗΣ ΛΑΦΑΖΑΝΗΣ: Μοιράστε την!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Έχω την αναλογιστική μελέτη από το Υπουργείο Απασχόλησης και Κοινωνικής Προστασίας, από τη Γενική Γραμματεία Κοινωνικών Ασφαλίσεων και τη Διεύθυνση Αναλογιστικών Μελετών.
      Την καταθέτω και στα Πρακτικά της Βουλής, για να δείτε ότι όλα είναι υπολογισμένα με το νι και με το σίγμα.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΘΕΟΧΑΡΗΣ ΤΣΙΟΚΑΣ: Διαβάστε την ημερομηνία!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και όταν θα φθάσουμε στον Απρίλιο που θα έχουμε τη διαδικασία της ειδικής εκκαθάρισης, τότε προφανέστατα, θα συνταχθεί με τα στοιχεία εκείνης της εποχής νέα αναλογιστική μελέτη. Και αυτό ακριβώς γράφει και η αιτιολογική έκθεση. Προσπάθησα να το εξηγήσω, αλλά πάλι στου κουφού την πόρτα!
      ΑΘΑΝΑΣΙΟΣ ΛΕΒΕΝΤΗΣ: Δεν είμαστε ούτε τόσο κουφοί ούτε τόσο ηλίθιοι!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ο μέσος εργαζόμενος, κυρίες και κύριοι συνάδελφοι, κατανοεί την ανάγκη για την πολιτική επιλογή που έκανε η Κυβέρνηση, διότι βλέπει για πάρα πολλά χρόνια το πρόβλημα της εταιρείας και αντιλαμβάνεται το εύρος του κοινωνικού πακέτου. Και γι’ αυτόν το λόγο, οι απλοί εργαζόμενοι απομονώνουν τις ακραίες συνδικαλιστικές αντιδράσεις. Και τόσο οι σημερινοί εργαζόμενοι της Ολυμπιακής, όσο και οι παλαιότεροι εργαζόμενοι –αυτοί που αναγκαστικά απολύθηκαν το 2003- βλέπουν τη διαφορά ανάμεσα στο δικό μας πακέτο και στο πακέτο του δήθεν κοινωνικά ευαίσθητου ΠΑ.ΣΟ.Κ. εκείνης της περιόδου. Γι’ αυτό και τώρα, οι ιπτάμενοι καμπίνας, διαμαρτύρονται ακριβώς γι’ αυτές τις ρυθμίσεις, της εποχής εκείνης δηλαδή και ζητάνε –με στήριξη και δική σας τώρα- μία καλύτερη αντιμετώπιση.
      Εμείς είπαμε ότι θα το μελετήσουμε και πιστεύουμε ότι σε σύντομο χρονικό διάστημα, θα μπορέσουμε να φέρουμε μία ρύθμιση και γι’ αυτήν την κατηγορία, που αδικήθηκε κατάφωρα από το ΠΑ.ΣΟ.Κ.. 
      Η Αντιπολίτευση δεν στάθηκε τόσο στους εργαζόμενους, γιατί μάλλον εκ των πραγμάτων δεν μπορεί να πει και πολλά για το συγκεκριμένο θέμα, διότι είναι αναγκασμένη να δεχθεί ότι η Κυβέρνηση υπήρξε γενναιόδωρη απέναντι στους εργαζόμενους. Γι’ αυτόν το λόγο, αναφέρθηκε σε πολλά και άλλα ζητήματα, τα οποία τα έχουμε συζητήσει κατ’ επανάληψη σ’ αυτήν εδώ την Αίθουσα. Για παράδειγμα, αναφέρθηκε στο θέμα των τρεχόντων προβλημάτων της Ολυμπιακής Αεροπορίας σε σχέση με τις μισθώσεις αεροπλάνων –που είχαν ξεκινήσει προφανώς από το ΠΑ.ΣΟ.Κ. και συνεχίστηκαν- και στη συνέχεια σε διάφορα άλλα ζητήματα.
      Μα προφανώς υπάρχουν προβλήματα και εμείς είμαστε οι τελευταίοι που θα το αρνηθούμε. Βεβαίως υπάρχουν προβλήματα. Και αντί να πάμε σε μία πολιτική «μπαλωμάτων», αποφασίζουμε να ακολουθήσουμε μια λύση, που και εσείς είχατε δοκιμάσει αλλά αποτύχατε, τη λύση της αποκρατικοποίησης της Ολυμπιακής, μία λύση ριζική, μία λύση που έχει ακολουθηθεί σ’ όλες σχεδόν τις χώρες της Ευρωπαϊκής Ένωσης.
      Επίσης προσπαθήσατε συνειδητά, να δημιουργήσετε μία σύγχυση ανάμεσα σ’ αυτό που γίνεται τώρα στις τράπεζες και στο τοπίο που υπάρχει στις αεροπορικές εταιρείες. 
      Μα η ελληνική Κυβέρνηση -και παρόμοια προγράμματα, υιοθετούν άλλες ευρωπαϊκές κυβερνήσεις- δεν δίνει μονίμως λεφτά στις τράπεζες, αλλά ενισχύει τη ρευστότητά τους. Και αυτό το οποίο θέλει να κάνει, είναι να τις στηρίξει για να στηριχθεί η οικονομία, προσδοκώντας ότι όταν θα περάσει αυτή η μεταβατική περίοδος στήριξης –και αυτά προσδιορίζονται από το Υπουργείο Οικονομίας- στο τέλος ο προϋπολογισμός, το κράτος, το δημόσιο, θα έχει κέρδος από αυτήν την προσπάθεια. 
      Έχω εξηγήσει και στις προηγούμενες συζητήσεις ότι τα πράγματα είναι διαφορετικά στις αεροπορικές εταιρείες. Και για να μην είμαι σχοινοτενής, θα πω ένα πράγμα. Αυτήν την ώρα που συζητάμε, γίνονται πέντε προσπάθειες αποκρατικοποίησης σε χώρες της Ευρωπαϊκής Ένωσης. Γίνεται ή δεν γίνεται προσπάθεια αποκρατικοποίησης στην «AUSTRIAN AIRLINES»; Γίνεται ή δεν γίνεται προσπάθεια αποκρατικοποίησης στην SAS, στη σκανδιναβική εταιρεία; Γίνεται ή δεν γίνεται προσπάθεια αποκρατικοποίησης στη (JΑT), τη σερβική; Γίνεται ή δεν γίνεται προσπάθεια αποκρατικοποίησης στην «ALITALIA»; Αυτά είναι πραγματικότητα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Και μια και είπα για την «ALITALIA», ορισμένοι συνάδελφοι και σήμερα πάλι μας είπαν ότι θα έπρεπε να μιμηθούμε τον κ. Μπερλουσκόνι. 
      Μια και μας το συνιστάτε, λοιπόν, θα σας πω τι λένε οι ίδιοι οι Ιταλοί. 
      ΝΙΚΟΛΑΟΣ ΣΗΦΟΥΝΑΚΗΣ: Μας το είπατε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θα σας το πω ξανά, όμως, γιατί και εσείς μας το λέτε ξανά. 
      Κατ’ αρχάς, έχω εδώ την «CORRIERE DELLA SERA», η οποία –θα καταθέσω και το σχετικό απόσπασμα στα Πρακτικά- λέει ότι σε μία επιστολή που εστάλη από τις Βρυξέλλες στον Υφυπουργό Giovanni Letta ενδείκνυται το μοντέλο ιδιωτικοποίησης της Ολυμπιακής Αεροπορίας, που εγκρίθηκε πριν από δύο εβδομάδες. 
      Καταθέτω το σχετικό έγγραφο. 
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΝΙΚΟΛΑΟΣ ΣΗΦΟΥΝΑΚΗΣ: Δεν «τσιμπάνε» οι Ιταλοί! 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεύτερον, έχω τον ίδιο τον Ιταλό Επίτροπο Μεταφορών κ. Tajani, ο οποίος έχει δώσει συνέντευξη στη «NEW EUROPE», εφημερίδα που κυκλοφορεί στις Βρυξέλλες και σ’ όλη την Ευρώπη και ασχολείται με θέματα της Ευρωπαϊκής Ένωσης και αναφέρεται στην περίπτωση της «ALITALIA». Και λέει ότι όσον αφορά τη νέα εταιρεία, η ιστορία είναι η ίδια με εκείνη της Ολυμπιακής. Η Κομισιόν είναι υπέρ της νέας εταιρείας στην Ελλάδα και ότι «η ελληνική λύση είναι η σωστή λύση». Στη συνέχεια, αναφέρεται και σε άλλα θέματα. 
      Ο ίδιος ο Ιταλός Επίτροπος –ο οποίος μάλιστα τοποθετήθηκε στο χαρτοφυλάκιο των Μεταφορών από τον Ιταλό Πρωθυπουργό κ. Μπερλουσκόνι- τάσσεται υπέρ της ελληνικής λύσης και λέει ότι θα πρέπει να τη μιμηθεί η «ALITALIA» και εσείς λέτε ότι εμείς θα πρέπει να διδαχθούμε από την «ALITALIA». Τα συμπεράσματα τα αφήνω στην κρίση του ελληνικού λαού. 
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα συνέντευξη του Επιτρόπου Μεταφορών κ. Tajani στην εφημερίδα «NEW EUROPE», η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Συνεχίζετε, όμως, την κριτική σας λέγοντας ότι η Κυβέρνηση πρωτοτυπεί, ότι δεν έγινε πουθενά στην Ευρώπη αυτό, ότι δεν προετοιμάστηκε επαρκώς, ότι έχει δήθεν ερασιτεχνική στάση κ.τλ.. 
      Την προηγούμενη, λοιπόν, εβδομάδα η Επίτροπος Ανταγωνισμού κ. Κρους βρέθηκε στην Πολωνία, στα ιστορικά ναυπηγεία του Gdansk, -και τα οποία ξέρετε λόγω του Λεχ Βαλέσα- τα οποία αντιμετωπίζουν πρόβλημα. Έκανε, λοιπόν, μία ομιλία, για το πώς μπορεί να αντιμετωπιστεί το πρόβλημα των ναυπηγείων.
      Αναφέρεται, λοιπόν, στο θέμα της Ολυμπιακής, λέγοντας ότι δημιουργεί θετικό προηγούμενο για προβληματικές επιχειρήσεις στην Ευρωπαϊκή Ένωση και συνιστά στους Πολωνούς -το λέει επί λέξει- να ακολουθήσουν το μοντέλο της Ολυμπιακής Αεροπορίας. 
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα ομιλία της Επιτρόπου Ανταγωνισμού κας Κρους, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, στην προσπάθεια που κάνει η Αντιπολίτευση να θολώσει τα νερά, τα επιχειρήματά της που θέλουν να αποπροσανατολίσουν τη συζήτηση από το πραγματικό πρόβλημα, δεν έχουν τελειωμό. 
      Τι να πρωτοπώ; Αναφερθήκατε πάλι σήμερα στις άγονες γραμμές και ετέθη το εξής καταλυτικό ερώτημα: «Μα καλά θα πάρουν τις άγονες γραμμές οι Σκοπιανοί, οι Τούρκοι, οι Αλβανοί κ.λπ.;»
	Το Κοινοτικό Δίκαιο είναι σαφές: Στις άγονες γραμμές έχουν δικαίωμα υποψηφιότητας μόνο κοινοτικοί αερομεταφορείς. Μόνο αερομεταφορείς, που δραστηριοποιούνται στις χώρες-μέλη της Ευρωπαϊκής Ένωσης. 
	Επίσης, με έκπληξη σας είδα να λέτε: «Μα τρία χρόνια θα κρατήσει ο καινούργιος διαγωνισμός για τις άγονες γραμμές.» Βεβαίως τρία χρόνια θα κρατήσει ο καινούργιος διαγωνισμός για τις άγονες γραμμές, για τον πολύ απλό λόγο ότι και όλοι οι μέχρι σήμερα διαγωνισμοί που έχουν γίνει από το 2002 και μετά, δηλαδή από τη δική σας εποχή, τρία χρόνια κρατούν. Διότι αυτό λέει το Κοινοτικό Δίκαιο. Δεν γίνεται ένας διαγωνισμός, ο οποίος να κρατάει έναν αιώνα. Δεν υπάρχουν αυτά τα πράγματα. 
	Εμείς –να ξέρετε- εξασφαλίζουμε και από τις προβλέψεις του διαγωνισμού τις άγονες γραμμές. Όμως, θέλω να πω για τους νησιώτες μας, για να το ξέρουν, ότι για τις άγονες γραμμές, δεν υπάρχει κανένα απολύτως πρόβλημα, διότι είναι σχεδόν οι μόνες κερδοφόρες γραμμές που έχει σήμερα η Ολυμπιακή Αεροπορία. Διότι ακριβώς είναι επιδοτούμενες. 
	Αναφερθήκατε για μια ακόμη φορά στο θέμα των ισολογισμών και είπατε: «Μα όλα αυτά τα στοιχεία για τα χρέη, από πού προκύπτουν, αφού δεν έχουμε ισολογισμούς;» Σας έχω πει και τις προηγούμενες φορές ότι και το ΠΑ.ΣΟ.Κ. παλαιότερα και εμείς, σωστά, καθυστερούμε τη δημοσίευση των ισολογισμών, ακριβώς για να μπορέσει η εταιρεία να παραμείνει ζωντανή. Διότι υπάρχουν συγκεκριμένες νομικές συνέπειες, αν δείτε τις ζημιές και το μετοχικό κεφάλαιο της εταιρείας. Τα ξέρουν όλοι οι νομικοί, όλοι οι λογιστές, όλοι οι άνθρωποι που ασχολούνται μ’ αυτό. Και με αναγκάζετε να μιλάω τόσο ανοικτά, γιατί δεν μπορώ να καταλάβω, τι άλλο πρέπει να πει κάποιος για να πειστείτε. 
	Εν πάση περιπτώσει, έχω στα χέρια μου τους ισολογισμούς των ετών 2003, 2004 και 2005 των «Ολυμπιακών Αερογραμμών», που είναι επικυρωμένοι. Έχω επίσης τους ισολογισμούς των ετών 2006 και 2007. Είναι σχέδια ισολογισμών –θα επικυρωθούν σύντομα- τα οποία, όμως, αποδεικνύουν ότι οι «Ολυμπιακές Αερογραμμές» μόνο μέχρι το τέλος του 2007  -δεν βάζουμε τη φετινή χρονιά- είχαν συσσωρευμένες ζημιές 509.000.000 ευρώ. 
	ΘΕΟΧΑΡΗΣ ΤΣΙΟΚΑΣ: Το ξέρουμε. 
    	ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αφού το ξέρετε, να μην αμφισβητείτε. 
    Από εκεί και μετά, έχω και άλλο έγγραφο που ήρθε από τη Νομαρχιακή Αυτοδιοίκηση της Αθήνας, από τον αρμόδιο υπάλληλο. Υπήρξε συνεννόηση του Υπουργείου με το Νομάρχη κ. Σγουρό, για να αποτραπούν τα χειρότερα. Είναι έγγραφο που ήρθε φέτος, στις 25 Μαΐου, με το οποίο ο υπάλληλος της νομαρχίας, με βάση το νόμο «Περί Ανωνύμων Εταιρειών», ζητάει να κλείσει η «Ολυμπιακή Αεροπλοΐα» και εμείς, που είμαστε ξεπουλημένοι και υπηρετούμε τα συμφέροντα του μεγάλου κεφαλαίου κ.λπ., όπως είχαμε υποχρέωση, το σταματήσαμε. Θα καταθέσω και αυτό το έγγραφο στα Πρακτικά, για να το ξέρετε. 
    Προχωρώ. «Της Ολυμπιακής της χρωστάνε οι πάντες» δήθεν. Έχω αποδείξει και την προηγούμενη φορά, αναφερόμενος σε σχετικά έγγραφα, ότι αυτό το οποίο συμβαίνει, είναι ότι η Ολυμπιακή χρωστάει και μάλιστα τώρα χρωστάει πάνω από τριάντα φορές περισσότερα κεφάλαια στο κράτος, απ’ ό,τι το κράτος στην Ολυμπιακή. 
    Θα καταθέσω και έγγραφο του Διεθνούς Αερολιμένος Αθηνών. 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού) 
    Κύριε Πρόεδρε, δώστε μου παραπάνω χρόνο. Χρειάζομαι τρία-τέσσερα λεπτά, για να τελειώσω. Θα τα πάρετε από το χρόνο της δευτερολογίας μου. 
    ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ. 
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Έχω, λοιπόν, έγγραφο του Διεθνούς Αερολιμένος Αθηνών φετινό, με το οποίο ζητάει το αεροδρόμιο 70.000.000 ευρώ από την «Ολυμπιακή Αεροπορία – Υπηρεσίες».
    Συνεχίζω με τα επίσημα έγγραφα της εφορείας. Πάλι για την εταιρεία «Ολυμπιακή Αεροπορία – Υπηρεσίες» άνοιγμα ύψους 497.000.000 ευρώ, που με τις προσαυξήσεις, έχουν γίνει 555.000.000 ευρώ. Θα καταθέσω και τα στοιχεία για την εφορεία. 
    Έχω, επίσης, τα έγγραφα του Ι.Κ.Α., που αναφέρονται σε 452.000.000 ευρώ και μάλιστα, μετά τον συμψηφισμό που έγινε για τις διαιτησίες. Αφού έγινε ο συμψηφισμός για τις διαιτησίες και κατεβλήθησαν τα ποσά των διαιτησιών, η «Ολυμπιακή Αεροπορία – Υπηρεσίες» έχει οφειλές ύψους 452.000.000 ευρώ στο Ι.Κ.Α.. 
    Ως πότε θα συνεχιστεί αυτή η κατάσταση; Ως πότε θα εξακολουθείτε να λέτε ότι στο όνομα των δικών σας ιδεοληψιών, πρέπει το κράτος να ανέχεται αυτήν την απαράδεκτη, για τους φορολογούμενους, κατάσταση; 
    (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναφερθήκατε στις διαιτησίες. Οι διαιτησίες απ όσο ξέρετε και εσείς και εγώ, δεν ήταν κάτι που ξεκίνησε όταν  εσείς ήσασταν κυβέρνηση. Ξεκίνησε με πρωτοβουλία της διοίκησης της Ολυμπιακής επί  Νέας Δημοκρατίας. Ζητήθηκαν 1.278.000.000 ευρώ. Έχουν  καταβληθεί 874.000.000 ευρώ, γιατί έχει καταβληθεί  το σύνολο πια,  έχουν τελειώσει οι δίκες για την «Ολυμπιακή Αεροπορία – Υπηρεσίες». Εκκρεμεί μία απόφαση για τις «Ολυμπιακές Αερογραμμές». Αλλά ένα είναι βέβαιο ότι τα  χρέη που είναι συνολικά 2,7 δισεκατομμύρια ευρώ με τίποτα δεν πλησιάζονται από τις διαιτησίες, ό,τι και να γίνει. Και το όπλο των  διαιτησιών, τελείωσε και αυτό, γιατί χρησιμοποιήθηκε η μετεγκατάσταση από την  πλευρά της Ολυμπιακής στα Σπάτα, για να ζητηθούν αυτές οι ενισχύσεις. Τελείωσε και το όπλο της διαιτησίας! Και η Κυβέρνηση, λοιπόν, αφού εξάντλησε όλα τα όπλα της, το μόνο όπλο που έχει είναι να προχωρήσει προς την κατεύθυνση την οποία προχώρησε. Αυτή είναι η κατάσταση. 
      ΘΕΟΧΑΡΗΣ ΤΣΙΟΚΑΣ: Πόσο λογικός είστε!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):   Από εκεί και πέρα, κύριοι συνάδελφοι, για να συμπεραίνω, θέλω να αναφερθώ και στη δική σας λύση. Διότι εσείς, βεβαίως κάνετε κριτική ως Αντιπολίτευση, αλλά το ερώτημα είναι τι αντιπροτείνετε. Τι είναι αυτό το οποίο προτείνετε και το οποίο θα ήταν πιο ελκυστικό από τη δική μας λύση. 
      Είχα αναφερθεί παλαιότερα, στο τι έλεγε ο κ. Πάγκαλος, ο κ.Βερελής, ο κ. Μαντέλης, στις προσπάθειες ιδιωτικοποίησης του ΠΑ.ΣΟ.Κ, τρεις τέσσερις αλλεπάλληλες, έχω καταθέσει στοιχεία στη Βουλή κ.λπ.. Θα πει κάποιος, εντάξει, αυτά τα κάναμε πριν από τις εκλογές, μετά τις εκλογές αλλάξαμε και έχουμε διαφορετική άποψη. 
      Να σας πω, λοιπόν, ποια ήταν η άποψή σας και μετά τις εκλογές. Το 2005, από το βήμα της Διεθνούς Έκθεσης της Θεσσαλονίκης, ο Γιώργος Παπανδρέου είπε για την Ολυμπιακή: «Πρέπει η  Κυβέρνηση να συγκροτήσει σοβαρό σχέδιο  ενεργειών, σε συνεννόηση με την Ευρωπαϊκή Ένωση, με στόχο να συνεχιστεί και να ολοκληρωθεί η όποια διαδικασία ιδιωτικοποίησης». Αυτά είπατε και μετά τις εκλογές και σήμερα, εγκαλείτε εμάς γιατί δεν σας αρέσει η  δική μας ιδιωτικοποίηση. Η δική σας είναι μια χαρά, η δική μας είναι προβληματική. 
      Θα  αναφερθώ και στο όλο ΠΑ.ΣΟ.Κ, διότι και ο αντίπαλός του του κ. Παπανδρέου, ο κ. Βενιζέλος, έχει κάνει και αυτός δήλωση επί του θέματος αυτού, πάλι και αυτός το 2005. Είπε και εκείνος: «Εμείς θέλουμε να συνεχιστεί μια διαφανής, νόμιμη, ανταγωνιστική διαδικασία ιδιωτικοποίησης της Ολυμπιακής, που θα οδηγεί σε νέο σχήμα οργανωτικό, νομικό, επιχειρηματικό, με βιωσιμότητα, μέσα από μία διαδικασία, μιας διαφανούς, νόμιμης και έντιμης ιδιωτικοποίησης». Και ο κ.  Βενιζέλος συμφωνεί με τον κ. Παπανδρέου. Και οι δύο προφανώς, δεν συμφωνούν μ’ αυτά που λέτε σήμερα ως νέα τοποθέτηση. 
      (Στο σημείο αυτό ο Υπουργός Μεταφορών και Επικοινωνιών κ. Κ. Χατζηγάκης καταθέτει για τα πρακτικά το προαναφερθέν δημοσίευμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Χθες διανείματε ποια είναι η θέση του κ. Παπανδρέου σήμερα. Θα την αναφέρω, για να την πληροφορηθεί ο ελληνικός λαός, για να ξέρει ποιο κόμμα παρουσιάζεται σήμερα ως εναλλακτική λύση.  
      ΘΕΟΧΑΡΗΣ ΤΣΙΟΚΑΣ: Εσείς κλείνετε την εταιρεία, το καταλάβατε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Θα την διαβάσω, λοιπόν. Λέει ο κ. Παπανδρέου ποια είναι η θέση σας σήμερα. «Το μέλλον της Ολυμπιακής, είναι το σχέδιο για τη βιωσιμότητά της, δηλαδή η πολιτική βούληση για τον επανασχεδιασμό της ανταγωνιστικότητας» Μπράβο!. Είναι εξαιρετικά σαφής και πρωτότυπη θέση! Και συνεχίζει «η διαπραγμάτευση στο Ειδικό Δικαστήριο», εσείς θα είστε το μόνο κόμμα και ο Αρχηγός σας ο μόνος Αρχηγός, που θα πάει να διαπραγματευθεί με το δικαστήριο. Μέχρι τώρα, ξέραμε ότι στα δικαστήρια γίνονται δίκες. Εσείς θα κάνετε διαπραγμάτευση. Και συνεχίζει «όπου ακόμα εκκρεμεί η διεκδίκηση του συμψηφισμού των οφειλών του δημοσίου. Και αυτό σημαίνει, μεταξύ άλλων» -είναι η πρόταση του ΠΑ.ΣΟ.Κ  αυτό που ακούσατε μέχρι τώρα- «την κατοχύρωση υγιούς ανταγωνισμού τις αερομεταφορές και την αποτροπή δημιουργίας μονοπωλιακών καταστάσεων», σάμπως εμείς θέλουμε να δημιουργηθούν τέτοιες καταστάσεις. Από την αρχή, από αυτό εδώ το Βήμα και ο Πρωθυπουργός και εγώ, αυτό ακριβώς εξηγήσαμε. Και συνεχίζει: «Την καθιέρωση ενιαίου αποτελεσματικού μάνατζμεντ,  την ανάληψη μεγαλύτερης συμμετοχής και ευθύνης από το προσωπικό της». Θεωρείτε ότι το προσωπικό προφανώς, είναι ανεύθυνο μέχρι τώρα. Και συνεχίζει: «Τον εξορθολογισμό του δικτύου και του στόλου. Την εξέλιξη της τεχνικής βάσης, σε τεχνικό επισκευαστικό κέντρο της Μεσογείου. Την στρατηγική συνεργασία με διεθνείς αερομεταφορείς», που ήσασταν είκοσι χρόνια στην εξουσία, αλλά δεν την κάνατε. Αυτή είναι η πρότασή σας. Την καταθέτω και αυτή στα πρακτικά, για να ξέρει και ο ιστορικός του μέλλοντος, ποιο κόμμα διεκδικεί σήμερα την Κυβέρνηση, με ποιες θολές προτάσεις επιχειρεί να αμφισβητήσει μια ξεκάθαρη πρόταση της Νέας Δημοκρατίας.
      (Στο σημείο αυτό ο Υπουργός Μεταφορών  και Επικοινωνιών κ.                         Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο , το οποίο έχει ως εξής:
      
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Να πω και κάτι άλλο τελευταίο, το έχω πει και άλλη φορά, αλλά θα το πω και σήμερα. Και σήμερα ακούστηκαν διάφοροι συνάδελφοι, οι οποίοι αναφέρθηκαν στο ότι δήθεν η Κυβέρνηση υπηρετεί την «AEGEAN».
      Ακούστε, κυρίες και κύριοι συνάδελφοι. Αν κάποιος υπηρετεί την «AEGEAN», είστε εσείς, διότι με τη δική σας πολιτική ανδρώθηκε η «AEGEAN». Με τη δική σας πολιτική σέρνεται η Ολυμπιακή τόσα χρόνια. Με τη δική μας πολιτική, βρίσκεται λύση μόνιμη, βιώσιμη στο θέμα της Ολυμπιακής.
      Παρατήστε τα, λοιπόν, αυτά. Διότι σέρνετε την πολιτική ζωή της Ελλάδας στο βούρκο. Αλλά μπορεί σε σας να ταιριάζει ο βούρκος, σε μας δεν ταιριάζει όπως δεν ταιριάζει και στους Έλληνες πολίτες. Κάποτε, λοιπόν, πρέπει να σοβαρευτείτε. 
      (Χειροκροτήματα από την πτέρυγα της Νέας Δημοκρατίας)
      Δεν δεχόμαστε μαθήματα από σας. Δεν δεχόμαστε μαθήματα, απ’ αυτούς που ταυτίστηκαν με τη διαφθορά και τη διαπλοκή σ’ αυτόν τον τόπο.
      Να τα ξέρετε και να τα θυμάστε αυτά που σας λέω. Φτάνει πια αυτή η πολιτική.
      ΕΚΤΩΡΑΣ ΝΑΣΙΩΚΑΣ: Μιλάτε για τη διαφθορά εσείς;
      ΠΡΟΕΔΡΕΥΩΝ (Γεώργιος Σούρλας): Ολοκληρώσετε παρακαλώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εμείς να ξέρετε ότι με την επιλογή μας, βρίσκουμε μια λύση βιώσιμη, μόνιμη, ρεαλιστική και ευρωπαϊκή για την Ολυμπιακή. Απαλλάσσουμε τους φορολογούμενους από χρέη που πληρώνουν εδώ και πολλά χρόνια, καλύπτουμε πλήρως τους εργαζομένους και λύνουμε ένα θέμα τριάντα ετών. Μετά από λίγο καιρό κανένας, ευτυχώς για σας, δεν θα θυμάται αυτά που λέτε σήμερα και αυτά που έχετε πει μέχρι τώρα για την Ολυμπιακή. Αλλά όλοι θα θυμούνται, αυτήν τη μεγάλη μεταρρύθμιση που κάνει η Κυβέρνηση Καραμανλή για την Ολυμπιακή, λύνοντας ένα κομβικής σημασίας ζήτημα για τη χώρα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι στη Διάσκεψη των Προέδρων αποφασίστηκε να λήξει η σημερινή πρωινή συνεδρίαση στις 15.00΄ η ώρα. Θα συνεχιστεί η συζήτηση του νομοσχεδίου σήμερα στις 18.00΄ η ώρα. Το νομοσχέδιο θα ψηφιστεί σήμερα επί της αρχής. Αν υποβληθεί βέβαια αίτηση ονομαστικής ψηφοφορίας, αυτή προβλέπεται να γίνει την Τρίτη 4 Νοεμβρίου στις 20.00΄ η ώρα, όπου θα ολοκληρωθεί και η συζήτηση των άρθρων του νομοσχεδίου.
       ΘΕΟΧΑΡΗΣ ΤΣΙΟΚΑΣ: Κύριε Πρόεδρε, ο κύριος Υπουργός μίλησε μισή ώρα και δεν μας είπε γιατί κλείνει την Ολυμπιακή.
      ΠΡΟΕΔΡΕΥΩΝ (Γεώργιος Σούρλας): Τι θέλετε από το Προεδρείο; Να υπαγορεύσει στον Υπουργό τι να πει; Δεν έχει το δικαίωμα και δεν πρέπει.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ο Υπουργός κ. Χατζηδάκης αδίκησε τον εαυτό του. Εγώ δεν είμαι από εκείνους που υποστηρίζουν ότι απεκαλύφθη ο πραγματικός κ. Χατζηδάκης. Εγώ λέω απλώς ότι αδίκησε τον εαυτό του με την ομιλία του, το ύφος του και το στυλ με το οποίο απευθύνθηκε προς την Εθνική Αντιπροσωπεία.
      Φοβάμαι ότι μιλήσατε, κύριε Υπουργέ, ως ένας φοβισμένος, τρομοκρατημένος Υπουργός της Κυβέρνησης του Βατοπαιδίου. Δυστυχώς δεν τιμά ούτε την πορεία σας ούτε τη στάση σας. Αυτό αποδείξατε πάντως πριν από λίγο.
      Και επιπλέον, αναφερθήκατε μ’ έναν τρόπο, που, πραγματικά, μου έκανε φοβερή εντύπωση, καταθέτοντας και διάφορα κείμενα για τα Πρακτικά της Βουλής, για να αποδείξετε τι; Να αποδείξετε ότι είναι τόσο μεγάλη η υπερχρέωση της Ολυμπιακής Αεροπορίας, τόσο μεγάλο το πρόβλημα, παραδίδοντας μάλιστα κείμενα με ημερομηνίες πρόσφατες, κατά της δικής σας διακυβέρνησης και στη συνέχεια, κάνατε και μια επίθεση στο παρελθόν. Απίθανα πράγματα. 
      Φοβάμαι ότι επιλέξατε και εσείς, όπως και οι άλλοι συνάδελφοί σας, δυστυχώς να ταυτιστείτε σε επίπεδο πολιτικής συμπεριφοράς, με τη συμπεριφορά του Μπόμπου στο γνωστό ανέκδοτο. Ξέρετε τι έκανε ο Μπόμπος; Σκότωσε τους γονείς του για να πάει εκδρομή με το ορφανοτροφείο. Αυτό έκανε η Νέα Δημοκρατία. Αυτό μας είπατε πριν από λίγο. Εξηγούσατε στη Βουλή, ποια είναι τα αποτελέσματα της διαχείρισης της Ολυμπιακής την περίοδο τη δική σας και την ανυπαρξία στρατηγικού σχεδίου για την εξυγίανση της εταιρείας και λέτε γι’ αυτό την ξεπουλάμε στο τέλος.
      Λοιπόν, εγώ θέλω να είμαι συγκεκριμένος. Μπορείτε να μας εξηγήσετε, γιατί επιτρέψατε την κακοδιοίκηση επί πέντε χρόνια και τη διόγκωση των ελλειμμάτων; Υπάρχει, ή όχι, πολιτική ευθύνη της Κυβέρνησης; Μπορείτε να μας εξηγήσετε γιατί αφού τόσο πολύ ενδιαφερόσασταν για την προοπτική της Ολυμπιακής, επιτρέψατε τη συρρίκνωση του έργου στην τεχνική βάση; Γιατί επιτρέψατε υπερτιμημένες μισθώσεις αεροσκαφών; Γιατί επιτρέψατε συρρίκνωση των γραμμών και εκχώρηση των γραμμών αυτών χωρίς όρους στους ανταγωνιστές, τους οποίους, κατά τα άλλα, κάποιοι άλλοι υποστηρίζουν; Γιατί επιτρέψατε τη μείωση του στόλου των αεροσκαφών; Τι κάνει ο Υπουργός της Κυβέρνησης της Νέας Δημοκρατίας, της Κυβέρνησης του Βατοπαιδίου; Παρακολουθεί τι κάνει η διοίκηση της Ολυμπιακής και δεν επεμβαίνει, ή είναι απασχολημένος για το πώς θα τροφοδοτεί μ’ όλα τα αρνητικά της εξέλιξης της επιχείρησης την Ευρωπαϊκή Επιτροπή, προκειμένου και εκεί να διαμορφωθεί το κατάλληλο κλίμα; Τι ακριβώς κάνετε; Γιατί αρνήθηκε η Κυβέρνηση της Νέας Δημοκρατίας από την αρχή με συνέπεια, με σχέδιο, να μη διαμορφώσει ένα σχέδιο εξυγίανσης της εταιρείας και εγκαταλείψατε το υπάρχον σχέδιο εξυγίανσης; Γιατί; Όλοι μας ακούσαμε, όλος ο ελληνικός λαός είχε ακούσει τον κ. Καραμανλή από το 2005, να αναγγέλλει το ξεπούλημα της Ολυμπιακής. Και έτσι, βεβαίως, στη συνέχεια, δεν νομιμοποιείστε να μην απαντάτε στο ερώτημα, γιατί χαρίζετε διαδρομές, τα slots, στα διάφορα αεροδρόμια του κόσμου, τα οποία, όπως ξέρετε, η ίδια η Ολυμπιακή τώρα, αύριο, να ζητήσει να ξαναπάρει το ίδιο slot, δεν θα μπορέσει να πάρει το ίδιο; Και όμως, τα χαρίσατε. Γιατί χαρίσατε προστιθέμενη αξία από το βαρύ όνομα, το οποίο οικοδόμησε και πλήρωσε ο ελληνικός λαός και οι εργαζόμενοι της Ολυμπιακής και όλα τα πολιτικά kόμματα όλα αυτά τα χρόνια; Γιατί εξανεμίζετε αυτήν την προστιθέμενη αξία; Γιατί χαρίζετε πελάτες και διαδρόμους στους ανταγωνιστές σας; Γιατί; Ερωτήματα στα οποία δεν υπάρχουν απαντήσεις. Το μόνο που ακούμε είναι μια συνεχής προσπάθεια για την πλήρη απαξίωση της Ολυμπιακής Εταιρείας, των εταιρειών του ομίλου της Ολυμπιακής Αεροπορίας. Γιατί περί αυτού πρόκειται, για να ακριβολογούμε. Δεν αφήσατε καμμία εταιρεία του ομίλου, την οποία να μην απαξιώσετε. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εσείς τις πουλήσατε όλες. Πού είναι; 
      ΧΡΗΣΤΟΣ ΠΑΠΟΥΤΣΗΣ: Τις ξεπουλάει η Νέα Δημοκρατία. Όχι «πού ήταν όλες». «Τις ξεπουλάει η Νέα Δημοκρατία», είναι ο ορθός όρος για τα Πρακτικά. 
      Επαναλαμβάνω, λοιπόν: Μπορείτε να μας εξηγήσετε, για ποιο λόγο ακόμα και τώρα που μόλις χθες το βράδυ επέστρεψε ο Πρωθυπουργός από το Κατάρ όπου σύμφωνα με τα δημοσιεύματα του Τύπου, δεν είπατε βέβαια κουβέντα εσείς, πήγε για να πουλήσει την Ολυμπιακή-  εσείς συνεχίζετε εν μέσω της διαδικασίας πώλησης και εν όψει του διεθνούς διαγωνισμού, ακόμη και σήμερα από το Βήμα της Βουλής, την απαξίωση της Ολυμπιακής Αεροπορίας; Μπορείτε να μας το εξηγήσετε;  Αυτά είναι πολιτικά ερωτήματα. Αυτά τα ερωτήματα δεν τα θέτει κάποιος τεχνοκράτης, δεν τα θέτει κάποιος εργαζόμενος στην Ολυμπιακή, τα θέτει ο κόσμος παντού, όπου και εάν βρεθείτε, είναι τα απλά ερωτήματα. Και ξέρετε ότι οι πολιτικοί κρίνονται από την ικανότητά τους να απαντούν στα απλά ερωτήματα του κόσμου. Απαντήστε μας, λοιπόν: Για ποιο λόγο, συνεχίζατε μέχρι πριν από λίγα λεπτά την πολιτική απαξίωσης του Εθνικού Αερομεταφορέα; Για ποιο λόγο, χρησιμοποιήσατε από τα είκοσι πέντε λεπτά της ομιλίας σας τα δεκαοκτώ λεπτά, για να απευθύνεστε στην πολιτική του ΠΑ.ΣΟ.Κ.; Γιατί; Διότι συνεχίζετε την ίδια πολιτική, -και το κάνουν όλοι οι συνάδελφοί σας στη Νέα Δημοκρατία- που είναι  σύγχυση και αποπροσανατολισμός. Και για να μην  μπερδευόμαστε, σας υπενθυμίζω -για να μην το ξεχάσετε- ότι το ΠΑ.ΣΟ.Κ. για ένα πράγμα αγωνίζεται: για τον Εθνικό Αερομεταφορέα. Για την Ολυμπιακή Αεροπορία. Για την εξυγίανση της Ολυμπιακής Αεροπορίας. Για να παραμείνει η εταιρεία σε ένα πλαίσιο που εξυπηρετεί το δημόσιο συμφέρον μ’ ένα συγκεκριμένο πρόγραμμα, που να μπορεί να μειώνει τα ελλείμματα, που να ενοποιήσει τα κερδοφόρα τμήματα του ομίλου και να ευνοεί και σχήματα συνεργασιών με άλλες εταιρείες, οι οποίες είναι ανταγωνιστικές. Όχι να μπαίνει στη διαδικασία ξεπουλήματος της Ολυμπιακής προς άλλες εταιρείες, οι οποίες ενδιαφέρονται, κυρίως για τη θέση τους στο αεροδρόμιο «Ελευθέριος Βενιζέλος». 
      Διότι στην πραγματικότητα, αυτό κάνετε. Ξεπουλάτε την εταιρεία. Απολύετε τους εργαζόμενους. Αυτό είναι το σημείο εκκίνησης. Απόλυση όλων των εργαζομένων, χωρίς καμμία απολύτως διασφάλιση για κανέναν εργαζόμενο. Τάζετε απλώς. Τάζετε μέσα στην προσφιλή και παλαιά μέθοδο της Δεξιάς. Που επιδιώκει να σαλαμοποιεί τους διεκδικητικούς αγώνες των εργαζομένων. Που επιδιώκει να διασπά το εργατικό κίνημα. Αυτό κάνατε πάντα. 
      Αυτό κάνετε και τώρα, οφείλω να πω με αριστοτεχνικό τρόπο. Τάζετε, αλλά την ίδια στιγμή, δεν εξηγείτε στην υπόλοιπη κοινωνία πόσο ακριβώς κοστίζει αυτό, για το δημόσιο συμφέρον σήμερα. Πόσο θα κοστίσει για τα ασφαλιστικά ταμεία και το Ι.Κ.Α. αύριο και πόσο πιθανόν θα κοστίσει, αν κάτι δεν πάει καλά, στα επόμενα χρόνια. Διότι κανείς δεν διασφαλίζεται. Και βεβαίως δεν θα είναι όρος του διαγωνισμού ότι όποιος αγοράσει, δεν θα πουλήσει ξανά μετά από δύο ή τρία χρόνια πουθενά αλλού. Υπάρχει τέτοιος όρος και δεν τον ξέρουμε; Το αντίθετο συμβαίνει. Άπαξ και μπει ο φορέας στην ελεύθερη αγορά, τα πάντα μπορούν να αλλάξουν. Μπορεί να αλλάξει το ιδιοκτησιακό καθεστώς δύο και τρεις φορές το χρόνο, αν αυτό εξυπηρετεί η ανάγκη της αγοράς. 
      Βεβαίως επειδή «όλα τα σφάζετε και όλα τα μαχαιρώνετε» με περισσή ευκολία, εγώ θέλω να σας ρωτήσω κάτι άλλο, κύριε υπεύθυνε Υπουργέ της Κυβέρνησης του Βατοπαιδίου.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, είναι η τρίτη φορά που λέει «η Κυβέρνηση του Βατοπαιδίου».
      ΧΡΗΣΤΟΣ ΠΑΠΟΥΤΣΗΣ: Γιατί, δεν είναι η Κυβέρνηση του Βατοπαιδίου η Νέα Δημοκρατία; Τι είναι;
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ξεχνάτε ότι εσείς τα φτιάξατε αυτά από το 1999.
      ΧΡΗΣΤΟΣ ΠΑΠΟΥΤΣΗΣ: Δεν είναι η Κυβέρνηση του Βατοπαιδίου;
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή…
      ΧΡΗΣΤΟΣ ΠΑΠΟΥΤΣΗΣ: Σήμερα ξεκινάει η Εξεταστική Επιτροπή της Βουλής, κύριε συνάδελφε. 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή…
      ΧΡΗΣΤΟΣ ΠΑΠΟΥΤΣΗΣ: Σήμερα ξεκινάει η Εξεταστική Επιτροπή της Βουλής! 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή…
      ΧΡΗΣΤΟΣ ΠΑΠΟΥΤΣΗΣ: Πώς θέλετε να αποκαλώ…
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ντροπή! Για όνομα του Θεού! Σας θεωρώ σοβαρό κοινοβουλευτικό άνδρα. 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή…
      ΧΡΗΣΤΟΣ ΠΑΠΟΥΤΣΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Έχει δίκιο ο κ. Μπαντουβάς. Η Κυβέρνηση είναι Κυβέρνηση των Ελλήνων. Αν νομίζετε, όμως, ότι οι Έλληνες είναι υποχείρια του Βατοπαιδίου, πρέπει να συμπεριλάβετε όλο τον ελληνικό λαό. Οι κυβερνήσεις είναι κυβερνήσεις…
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, δεν σας είδα…
      ΠΡΟΕΔΡΕΥΩΝ (Γεώργιος Σούρλας): Όχι, κύριε Παπουτσή. Οι κυβερνήσεις είναι του ελληνικού λαού. Ούτε της Νέας Δημοκρατίας…
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, έχετε δίκιο. Οι κυβερνήσεις είναι του ελληνικού λαού. Όπως και η Αξιωματική Αντιπολίτευση και οι συνάδελφοι είναι Βουλευτές του ελληνικού λαού. Δεν σας άκουσα, όμως, να επιδεικνύετε την ίδια ευαισθησία όταν προηγουμένως…
      ΠΡΟΕΔΡΕΥΩΝ (Γεώργιος Σούρλας): Εμένα;
      ΧΡΗΣΤΟΣ ΠΑΠΟΥΤΣΗΣ: …ο κύριος Υπουργός, απευθυνόμενος στην Αξιωματική Αντιπολίτευση, είπε ότι ταυτίζεται με τα συμφέροντα της «AEGEAN».
      ΠΡΟΕΔΡΕΥΩΝ (Γεώργιος Σούρλας): Εγώ, κύριε Παπουτσή;
      ΧΡΗΣΤΟΣ ΠΑΠΟΥΤΣΗΣ: Δεν σας άκουσα να επιδεικνύετε την ίδια ευαισθησία…
      ΠΡΟΕΔΡΕΥΩΝ (Γεώργιος Σούρλας): Μα, εδώ χρησιμοποιείτε βαρύτατο χαρακτηρισμό.
      ΧΡΗΣΤΟΣ ΠΑΠΟΥΤΣΗΣ: Γι’ αυτό, λοιπόν, ομιλώ για τον Υπουργό της κυβέρνησης του Βατοπαιδίου…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Το ίδιο είναι; 
      ΧΡΗΣΤΟΣ ΠΑΠΟΥΤΣΗΣ: Γιατί στην πραγματικότητα τι έκανε; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ.
      ΧΡΗΣΤΟΣ ΠΑΠΟΥΤΣΗΣ: Έβγαλε το φόβο του…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, να μην ξεφεύγουμε έτσι.
      ΧΡΗΣΤΟΣ ΠΑΠΟΥΤΣΗΣ: …ένα φόβο από τον οποίο διακατέχεται το κάθε στέλεχος της Νέας Δημοκρατίας…
      (Χειροκροτήματα από την πτέρυγα του ΠΑ.ΣΟ.Κ.)
      …και ο κάθε Υπουργός αυτή την περίοδο, που κλονίζεται η χώρα από το σκάνδαλο. Αυτή είναι η αλήθεια.
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, είστε καλός ομιλητής και κοινοβουλευτικός. Μην εκτρέπεστε. Δεν είναι χαρακτηρισμοί αυτοί. Δεν επιτρέπεται…
      ΧΡΗΣΤΟΣ ΠΑΠΟΥΤΣΗΣ: Μα, αυτή είναι η αλήθεια. 
      Εγώ δεν δέχομαι τους χαρακτηρισμούς του κ. Χατζηδάκη…
      ΠΡΟΕΔΡΕΥΩΝ (Γεώργιος Σούρλας): Απαντήστε του.
      ΧΡΗΣΤΟΣ ΠΑΠΟΥΤΣΗΣ: Γι’ αυτό απαντώ.
      ΠΡΟΕΔΡΕΥΩΝ (Γεώργιος Σούρλας): Απαντήστε του.
       ΧΡΗΣΤΟΣ ΠΑΠΟΥΤΣΗΣ: Γι’ αυτό απαντώ.
      ΠΡΟΕΔΡΕΥΩΝ (Γεώργιος Σούρλας): Μιλάμε για κυβέρνηση. Δεν μιλάμε για πολιτικές. Απλά μη χαρακτηρίζετε την Κυβέρνηση της Ελλάδος με αυτό τον τρόπο. Είναι και δική σας κυβέρνηση, κύριε Παπουτσή. Αν δεν ήταν δική σας κυβέρνηση, δεν θα ήσασταν εδώ κοινοβουλευτικός.
      ΧΡΗΣΤΟΣ ΠΑΠΟΥΤΣΗΣ: Θα ήμουν ιδιαίτερα ικανοποιημένος, κύριε Πρόεδρε, αν σας άκουγα να διακόπτετε τον κύριο Υπουργό προηγουμένως, όταν απευθυνόταν στους συναδέλφους του ΠΑ.ΣΟ.Κ. Δεν σας άκουσα όμως.
      ΠΡΟΕΔΡΕΥΩΝ (Γεώργιος Σούρλας): Αυτό είναι επιχείρημα;
      ΧΡΗΣΤΟΣ ΠΑΠΟΥΤΣΗΣ: Γι’ αυτό το λόγο παίρνω εγώ το θάρρος και παίρνω και από το χρόνο μου για να αποδώσω «τα του Καίσαρος τω Καίσαρι». Διότι περί αυτού πρόκειται.
      ΠΡΟΕΔΡΕΥΩΝ (Γεώργιος Σούρλας): Μην επιμένετε.
      ΧΡΗΣΤΟΣ ΠΑΠΟΥΤΣΗΣ: Δεν δεχόμαστε τέτοιου είδους προσβολές στο ελληνικό Κοινοβούλιο.
      ΠΡΟΕΔΡΕΥΩΝ (Γεώργιος Σούρλας): Μην επιμένετε.
      ΧΡΗΣΤΟΣ ΠΑΠΟΥΤΣΗΣ: Θα απαντούμε αμέσως. Καθαρά και ξάστερα. Ούτε θα δεχόμαστε εδώ Υπουργούς να απειλούν, όταν μάλιστα οι Υπουργοί θα πρέπει να σκέφτονται πάρα πολύ καλά όταν εισάγουν τέτοιου είδους νομοσχέδια ότι -ενδεχομένως μπορεί στην Αίθουσα αυτή να έρθει ξανά η ίδια συζήτηση, κουβεντιάζοντας άλλα ζητήματα- τι σημαίνει η δόλια χρεοκοπία και τι σημαίνει η απιστία στο κράτος και στο δημόσιο συμφέρον.
      Θα πρέπει, λοιπόν, να σκέφτεται πάρα πολύ καλά όταν πιάνει στο στόμα του τον Γιώργο Παπανδρέου και το ΠΑ.ΣΟ.Κ.. Διότι εμείς είμαστε ταυτισμένοι με τη διαφάνεια και τη δημοκρατία σε αυτήν την Αίθουσα και κυρίως με την προάσπιση του δημοσίου συμφέροντος. Ούτε δεχόμαστε μέσα από τα ιδεολογήματα της Νέας Δημοκρατίας να αμφισβητείται ο βασικός πυρήνας, ο ιδεολογικός πυρήνας της δικής μας πολιτικής προσέγγισης και αξιολόγησης των νομοθετημάτων σας, δηλαδή, ότι η απελευθέρωση των αγορών βασίζεται πρώτα και πάνω απ’ όλα στην εξυπηρέτηση του δημοσίου συμφέροντος. 
      Αυτή πιστεύουμε ότι είναι η λειτουργία των αγορών και ιδιαίτερα σήμερα, σε μία μεγάλη οικονομική κρίση σε όλο τον κόσμο, όπου βλέπουμε ότι υπάρχει συνεχής αμφισβήτηση του μοντέλου ανάπτυξης, το οποίο ευαγγελίζεσθε εσείς και όλοι οι ομοϊδεάτες σας στο χώρο της συντηρητικής παράταξης, δηλαδή της πλήρους ασυδοσίας γενικά, σε όλους τους τομείς, αλλά ιδιαίτερα στον τομέα των αερομεταφορών.
      Πόσες μικρές εταιρείες –αλλά και μεγαλύτερες εταιρείες- έχουν κλείσει ή έχουν συγχωνευθεί ή έχουν ζητήσει κρατική ενίσχυση από την έναρξη της οικονομικής κρίσης μέχρι σήμερα; Αυτή τη στιγμή φτάνουν κοντά στις σαράντα. Κοντά στις σαράντα!
    Σε αυτή ακριβώς την περίοδο, όπου επανέρχεται η αξία της κρατικής παρέμβασης, της ενίσχυσης του δημοσίου συμφέροντος, της λειτουργίας των αγορών, με τέτοιο τρόπο που να διασφαλίζεται σε όλα τα επίπεδα, με βάση τις ιδιαιτερότητες των χωρών και των κρατών, εσείς ξεπουλάτε. Και ξεπουλάτε έναν εθνικής σημασίας στρατηγικό τομέα για τη λειτουργία, όχι μόνο της οικονομίας μας, όχι μόνο των μεταφορών, αλλά και για τη συνοχή της χώρας μας, γιατί η Ελλάδα δεν είναι Λουξεμβούργο, δεν είναι Βέλγιο, έχει νησιά. Έχει τη μεγαλύτερη ελληνική ακτογραμμή σε ολόκληρη την Ευρωπαϊκή Ένωση. Διότι έχει δεκάδες εκατοντάδες προορισμούς τους οποίους πρέπει να καλύψουμε και να εξυπηρετήσουμε μέσα σε μια στρατηγική συνδυασμένων μεταφορών. Έχουμε μια μεγάλη βιομηχανία, τον τουρισμό, ο οποίος πρέπει να εξυπηρετηθεί από συνδυασμένες μεταφορές και παντού βρίσκουμε μπροστά την ιδεοληψία σας. Τα ίδια κάνατε με την ακτοπλοϊα και να το αποτέλεσμα. 
    Σήμερα διαπραγματεύεσθε με τους πλοιοκτήτες, οι οποίοι σας καταγγέλλουν για τις μίζες, τις οποίες υποτίθεται ότι έδωσαν και σεις δεν μπορείτε να εξασφαλίσετε τις άγονες γραμμές. Το ίδιο ακριβώς θέλετε να κάνετε και με τις αεροπορικές εταιρείες. Αυτό κάνετε. Για να μη φθάσουμε στα άλλα ζητήματα που αφορούν τη στρατηγική αξιοποίηση του «Ελευθέριος Βενιζέλος» και το τι σημαίνει αυτό για τις μεγάλες αεροπορικές εταιρείες. Και επιπλέον, γιατί πολλά ακούμε συνεχώς και για την Ευρωπαϊκή Επιτροπή, για την Ευρώπη, η οποία σας πνίγει. Μην ξεχνάτε, κύριε Υπουργέ, ότι δύο από τις αποφάσεις αυτές στις οποίες αναφερθήκατε, ήταν αποφάσεις οι οποίες βγήκαν κατά τη δική μου θητεία, ως επίτροπος στην Ευρωπαϊκή Ένωση, δηλαδή συμμετείχα σ’ αυτές τις αποφάσεις. Μειοψηφώντας, όμως. Γιατί όπως γνωρίζετε η Ευρωπαϊκή Επιτροπή είναι ένα θεσμικό όργανο το οποίο λειτουργεί με βάση την πλειοψηφία. Μειοψηφούσα, λοιπόν, σ’ αυτές τις αποφάσεις. Πότε; Όταν εσείς και άλλοι συνάδελφοι της Νέας Δημοκρατίας είχατε υιοθετήσει όλα τα αιτήματα των ανταγωνιστών και προσφεύγατε στην Ευρωπαϊκή Επιτροπή, πιέζοντας για το πώς θα πάρει μέτρα, εις βάρος της Ελλάδας και της Ολυμπιακής Αεροπορίας. Ναι ή όχι; Αυτή δεν είναι η πραγματικότητα; 
    Ήλθατε εδώ και σας έχω ακούσει και άλλες φορές να αναφέρεσθε στην «RYANAIR» και ότι δεν μπορούσε να κάνει αλλιώς η Ελλάδα. Η «RYANAIR». Μα ποια είναι η RYANAIR; Ποια είναι η αξιοπιστία της; Εσείς, για χρόνια πρόεδρος της Επιτροπής Μεταφορών του Ευρωπαϊκού Κοινοβουλίου, προφανώς είχατε ξανακούσει τη RYANAIR. Τι είναι; Ο μόνιμος αντίδικος της Ευρωπαϊκής Επιτροπής, η οποία με κάθε τρόπο προσπαθεί να βάλει χέρι στα μικρά αεροδρόμια. Αυτή είναι η αλήθεια. Γιατί, λοιπόν, δεν  ομολογείτε και όχι μόνο αυτό, αλλά ερχόσαστε πλέον, ως Υπουργός Μεταφορών εδώ να χρησιμοποιήσετε, ποιον; Τη «RYANAIR», δηλαδή μια γνωστή εταιρεία, μια γνωστή περίπτωση, μια «σκασμένη» περίπτωση, σε πανευρωπαϊκό επίπεδο να τη χρησιμοποιήσετε, ως το βασικό ανταγωνιστή της Ολυμπιακής. Και εγώ σας ρωτώ, λοιπόν. Πέστε μου έναν ανταγωνιστή, μια άλλη μεγάλη εταιρεία μέλος της «ΙΑΤΑ», η οποία προσέφυγε εις βάρος της Ολυμπιακής.
    ΘΕΟΧΑΡΗΣ ΤΣΙΟΚΑΣ: Ούτε μία.
    ΧΡΗΣΤΟΣ ΠΑΠΟΥΤΣΗΣ: Καμία φυσικά, ούτε μία. 
    Πέντε χρόνια επίτροπος στην Ευρωπαϊκή Ένωση, κάθε Τετάρτη στη συνεδρίαση της Ευρωπαϊκής Επιτροπής, δεν υπήρχε περίπτωση να μην είχαμε κάποιο θέμα για κάποια αεροπορική εταιρεία, είτε ήταν η «AIR FRANCE» είτε ήταν η «ALITALIA», είτε ήταν η «SABENA». Κάθε Τετάρτη, σε κάθε εβδομαδιαία συνεδρίαση κάποιο θέμα. Μάχες επί μαχών, παρασκήνιο επί παρασκηνίων. Διότι η Ευρωπαϊκή Επιτροπή δεν είναι ένα σώμα ουδέτερο, άτεγκτο. Έχει ευαισθησίες, συναλλάσσεται με τις κυβερνήσεις, συζητάει με τις κυβερνήσεις, συζητάει με τους φορείς. Συζητούσε, λοιπόν, με την Κυβέρνηση του ΠΑ.ΣΟ.Κ., πράγματι. Διότι η Κυβέρνηση του ΠΑ.ΣΟ.Κ. ενδιαφερόταν να σώσει την Ολυμπιακή Αεροπορία. Δεν ενδιαφερόταν για το πώς θα την ξεπουλήσει, γιατί αυτό κάνετε. Και μην έρχεσθε εδώ για να μας αναφέρεσθε στα παραδείγματα, τα οποία λένε οι διάφοροι επίτροποι. Βεβαίως, αν εντάσσεται κανείς στη λογική του νεοφιλελευθερισμού και αν τυχαίνει να είναι ο επίτροπος και νεοφιλελεύθερος, όπως είναι οι συγκεκριμένοι οι οποίοι έχουν σήμερα το χαρτοφυλάκιο του ανταγωνισμού -περί αυτού πρόκειται- βεβαίως και θα χρησιμοποιήσουν τέτοιου είδους παραδείγματα. 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
    ΧΡΗΣΤΟΣ ΠΑΠΟΥΤΣΗΣ: Ολοκληρώνω, κύριε Πρόεδρε. 
    Απλώς αναφέρομαι σε όλα αυτά τα οποία αναφέρθηκε ο κ. Υπουργός, γιατί είναι θέματα τα οποία προσβάλλουν τη νοημοσύνη μας. Μπορεί να έχει τη δική του άποψη, τη σεβόμαστε, να έχει τη διαφορετική στρατηγική, τη σεβόμαστε, αλλά δεν μπορεί να μη δέχεται την τεκμηριωμένη κριτική των συναδέλφων του ΠΑ.ΣΟ.Κ. και κυρίως την ιδεολογική και πολιτική μας προσέγγιση, όσον αφορά το μέλλον και τη στρατηγική της Ολυμπιακής Αεροπορίας, απαξιώνοντας τελείως τις δικές μας θέσεις, δημιουργώντας σύγχυση και κυρίως προσβάλλοντας τον Αρχηγό της Αξιωματικής Αντιπολίτευσης και το Κόμμα μας.
    Γι’ αυτό το λόγο αντέδρασα, κύριε Πρόεδρε σε υψηλούς τόνους και σας ζητώ συγνώμη γι’ αυτό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Αντιδράσατε καθ’ υπερβολή. Η κριτική, η αμφισβήτηση είναι συστατικά στοιχεία της δημοκρατίας, αλλά οι χαρακτηρισμοί να αποφεύγονται. Άλλωστε έχετε τόσο πλούσιο λεξιλόγιο που δεν χρειάζεται να μας πάρει και να μας πάει όλη τη Βουλή στο Βατοπαίδι. Για όνομα του Θεού! Ας καθίσει εκεί, καλά είναι ο ηγούμενος. 
      Ο Κοινοβουλευτικός Εκπρόσωπος του ΣΥ.ΡΙΖ.Α., κ. Λαφαζάνης, έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      Νομίζω ότι όλοι λίγο πολύ έχουμε μία αίσθηση ότι και η χώρα μας και η ανθρωπότητα βρίσκεται σε μία πολύ κρίσιμη καμπή, φοβάμαι, όμως, ότι ο κύριος Υπουργός και η Κυβέρνησή του ζει σε άλλο κόσμο. Καταρρέει ο νεοφιλελευθερισμός. Αμφισβητείται ο ίδιος ο καπιταλισμός. Καταρρέει ένα μοντέλο που οικοδομήθηκε στη χώρα μας από τη δεκαετία του 1990, αποθεώθηκε από τις κυβερνήσεις του ΠΑ.ΣΟ.Κ. και κλιμακώνεται από τις δικές σας κυβερνήσεις. Και εσείς, αυτή την ώρα που δημιουργούνται αυτά τα τρομακτικά προβλήματα, τα οποία θέτουν ξανά στην επικαιρότητα ένα μεγάλο δίλημμα,  προοδευτικές διέξοδοι και ένας νέος σοσιαλισμός ή μία νέα βαρβαρότητα, την ώρα, λοιπόν, που τίθεται ξανά αυτό το δίλημμα με νέους όρους και με μία τρομακτική επικαιρότητα, εσείς λέτε: «Καταρρέει ο νεοφιλελευθερισμός, ζήτω ο νεοφιλελευθερισμός.».  «Καταρρέουν οι απελευθερωμένες, δήθεν, αγορές και οι ιδιωτικοποιήσεις, ζήτω οι απελευθερωμένες αγορές, ζήτω και οι ιδιωτικοποιήσεις»! 
      Με την ιδιωτικοποίηση της Ολυμπιακής, την οποία επιχειρείτε και με τον τρόπο που την επιχειρείτε βεβαίως –όχι ότι υπάρχουν καλές και κακές ιδιωτικοποιήσεις- επιχειρείτε ένα μείζον εθνικό έγκλημα. Έγκλημα κατά της χώρας, έγκλημα κατά του ελληνικού λαού, έγκλημα κατά των ελληνικών περιφερειών, έγκλημα κατά της ασφάλειας, αλλά -θα προσθέσω και κάτι που δυστυχώς δεν λέγεται στη συζήτηση- και κατά της άμυνας της χώρας. Διότι η Ελλάδα, κύριε Χατζηδάκη δεν είναι Βέλγιο, ούτε Σουηδία και ένας εθνικός αερομεταφορέας υπό πλήρη δημόσιο έλεγχο είναι απαραίτητος όχι μόνο για λόγους εθνικής στρατηγικής αλλά και εθνικής ασφάλειας και θα προσθέσω και εθνικής άμυνας. 
      Στην ουσία εσείς δεν επιχειρείτε βεβαίως να πουλήσετε την εταιρεία. Εσείς αυτό που κάνετε είναι να χαρίσετε την εταιρεία, γι’ αυτό κιόλας δεν έχετε καμμία αποτίμηση του τι θέλετε να πουλήσετε και δεν έχετε και ένα στοιχειώδες, ελάχιστο τίμημα. Η ιδιωτικοποίησή σας στην ουσία είναι χάρισμα στους νέους ιδιοκτήτες τους οποίους αναζητάτε στο Κατάρ και θα πω λίγα λόγια γι’ αυτό το θέμα. 
      Το επιχείρημα με το οποίο κάνετε αυτή την απαράδεκτη ιδιωτικοποίηση, πιο είναι; Ότι η εταιρεία μπαίνει μέσα, η εταιρεία είναι προβληματική, η εταιρεία συσσωρεύει ελλείμματα. Πρώτον, αυτό που λέτε ως επιχείρημα είναι ψευδές -και θα μιλήσω για τα ελλείμματα- διότι αν ιδιωτικοποιούσατε μόνο την Ολυμπιακή επειδή τάχα είναι προβληματική και δεν μπορεί να ανασυγκροτηθεί και να έχει προοπτική, το επιχείρημά σας μπορεί να έστεκε. Εσείς, όμως, πουλάτε τα πάντα. Πουλάτε τον Ο.Τ.Ε.. Ήταν προβληματικός και ελλειμματικός ο Ο.Τ.Ε.; Γι’ αυτό τον πουλήσατε; Όταν πουλάτε αυτή την περίοδο τα λιμάνια της χώρας, Πειραιά και Θεσσαλονίκης, είναι προβληματικά τα λιμάνια ή κερδοφόρα και υπέρ κερδοφόρα μάλιστα; 
      Άρα αυτό που κάνετε είναι να εντάσσεσθε σε μία γενική στρατηγική ιδιωτικοποιήσεων που δεν αφορά τάχα ελλειμματικές, τάχα προβληματικές επιχειρήσεις. Όσον αφορά όμως, τα ελλείμματα τα οποία επικαλείστε για την Ολυμπιακή, η Ολυμπιακή έχει δεδομένη οικονομική θέση και κατάσταση. Εδώ ήρθατε και μας είπατε: «Τώρα συντάσσουμε ισολογισμούς για την Ολυμπιακή και είναι προς υπογραφή» και μάλιστα τους καταθέσατε χωρίς να προλάβουμε να τους διαβάσουμε.
     Και σας ερωτώ: Από το 2002, 2003 –όχι ότι παλιά είχαμε ισολογισμούς, είχαμε πολλά χρόνια να συνταχθούν ισολογισμοί, αλλά λέω από το 2002 και 2003 που είναι ο τελευταίος ισολογισμός- γιατί δεν συντάσσατε τους ισολογισμούς και να τους είχατε καταθέσει επισήμως; Τι θέλατε να κρύψετε; Θέλατε να κρύψετε τάχα τα ελλείμματα που έχει η Ολυμπιακή; Μα, εσείς βγαίνατε και τη δυσφημίζατε καθημερινά ότι έχει ένα εκατομμύριο και πλέον ευρώ ζημιά. Μια ομιλήτρια από τη Νέα Δημοκρατία μίλησε ότι τώρα έχει 1,2 εκατομμύρια ευρώ την ημέρα ζημιά! Όταν μιλάτε με αυτά τα στοιχεία, γιατί δεν συντάσσετε τους ισολογισμούς ώστε να είναι πασίγνωστοι, σε μας, στον ελληνικό λαό, στους εργαζόμενους της Ολυμπιακής, στους πάντες, την Ευρωπαϊκή Επιτροπή; 
     Όταν διαπραγματεύεστε με την Ευρωπαϊκή Επιτροπή, με ποια οικονομικά στοιχεία διαπραγματεύεστε; Και είναι παράνομο αυτό το οποίο κάνετε. Μάλιστα παρανομεί και η Ευρωπαϊκή Επιτροπή. Πώς δέχεται την οικονομική θέση μιας επιχείρησης χωρίς να έχει επίσημους ισολογισμούς με βάση το νόμο, οι οποίοι θα είναι υπογεγραμμένοι από ορκωτούς ελεγκτές; Στο μιλητό γίνεται η διαπραγμάτευση; Τόσα είναι, τόσα δεν είναι; Υπάρχουν κάποια στοιχεία κάτω από το τραπέζι που έχει η Ευρωπαϊκή Επιτροπή και τα δέχεται τα οποία εσείς της δίνετε ή κάποια δικά της στοιχεία που δεν ξέρουμε εμείς πώς τα έχει κατασκευάσει; Γιατί τα κάνετε αυτά τα πράγματα, τα οποία βεβαίως αφήνουν υπονοούμενα ότι εδώ αφήνετε τα πράγματα που οδηγούν σε μια δόλια χρεοκοπία, χωρίς διαφάνεια, χωρίς την πραγματική οικονομική θέση της επιχείρησης, χωρίς να είναι γνωστά στον ελληνικό λαό, κάτι που και η τελευταία ανώνυμη εταιρεία είναι υποχρεωμένη να κάνει. 
     Ερχόσαστε και μιλάτε για ελλείμματα. Εγώ θα σας πω το εξής. Μιλάμε για μεταφορές. Αν είναι έτσι με τα ελλείμματα που λέτε, τις αστικές συγκοινωνίες τι θα τις κάνετε; Θα τις δώσετε και αυτές στο Κατάρ; Έχουν και αυτές ελλείμματα. Υπάρχει μία απαράδεκτη αντίληψη για τις μεταφορές που συμβάλλατε και εσείς να καθιερωθεί, αλλά και οι κυβερνήσεις του ΠΑ.ΣΟ.Κ., αλλά και η ίδια η Ευρωπαϊκή Επιτροπή πρωταγωνίστησε σε αυτή την αντίληψη που λέει απελευθερωμένες αγορές και κερδοφόρες αερομεταφορές. Τι σημαίνει αυτό στην ουσία; Πάση θυσία πληρότητα. Μα, η «πάση θυσία πληρότητα» δεν υπακούει σε όρους αναπτυξιακούς και κοινωνικούς των αεροπλάνων. 
     Υπάρχουν πολλές φορές δρομολόγια τα οποία γίνονται για λόγους αναπτυξιακούς, για λόγους οικονομικούς, για λόγους κοινωνικούς και τα οποία δεν έχουν πληρότητα, είναι οι μισοί μέσα, είναι και το 1/3 μέσα, όπως πολλές φορές γίνονται και σιδηροδρομικές μεταφορές με όχι γεμάτα τραίνα. Πηγαίνουν και με τους μισούς επιβάτες και με το 1/3 των επιβατών και με το 1/10 ορισμένες φορές των επιβατών και τούτο διότι οι μεταφορές δεν μπορεί να υπακούουν σε αυτή τη λογική του καπιταλιστικού κέρδους. Οι μεταφορές παίζουν ένα ρόλο υποδομής συνολικά στην οικονομία, στην ανάπτυξη, στην κοινωνία. Εσείς εδώ δεν δέχεστε ότι μπορεί ένας εθνικός αερομεταφορέας να έχει, με μια διαχείριση βεβαίως η οποία θα είναι συγκροτημένη, ένα μικρό έλλειμμα. Και αποδίδετε αυτά τα υποτιθέμενα ελλείμματα, υπαρκτά και ανύπαρκτα, κατευθείαν στην ουσία της Ολυμπιακής ως τέτοια, σαν εθνικού αερομεταφορέα και δεν καταλογίζετε καμμία ευθύνη ούτε στην κυβέρνησή σας, ούτε και στις διοικήσεις που εσείς ορίζετε. Ανεύθυνες είναι; Δεν υπάρχει εδώ θέμα διαχείρισης και διαχειριστικής ικανότητας; Το ελάχιστο θα έλεγα. Γιατί όλα αυτά τα παραλείπετε, τα βγάζετε στην άκρη και επομένως αυτούσια, έτσι και αλλιώς, η Ολυμπιακή ως εθνικός αερομεταφορέας θα είναι και θα πρέπει να είναι πάντα ακραία ελλειμματική, όπως εσείς ισχυρίζεστε και επομένως δεν επιδέχεται υποτίθεται ανασυγκρότησης και μιας άλλης λογικής αναπτυξιακής η οποία θα οδηγήσει την εταιρεία σε άλλη κατεύθυνση; 
     Και έχουμε τώρα το θλιβερό θέαμα να εκλιπαρεί ο κ. Καραμανλής στο Κατάρ, τον Εμίρη του Κατάρ -όπως εκλιπαρούσατε τον Εμίρη του Ντουμπάι πρόσφατα για να κάνουν εδώ τις περίφημες  επενδύσεις με την «MARFIN INVESTMENT GROUP»- να πάρει την Ολυμπιακή Αεροπορία και το θεωρείτε και επένδυση! 
      Λυπάμαι πάρα πολύ. Βεβαίως εμείς δεν λέμε ότι υπάρχουν καλές και κακές ιδιωτικοποιήσεις, ότι είναι καλή η «SPEEDWING» που έφερε το ΠΑ.ΣΟ.Κ. και της έδωσε τότε το μάνατζμεντ και κακό το Κατάρ. Υπάρχουν, όμως, ορισμένα όρια.
      Κύριε Υπουργέ, διαβάζω εδώ από την ιστοσελίδα του Κατάρ ότι το Κατάρ έχει μεγάλη πολιτική σταθερότητα, γιατί, λέει, στο Κατάρ δεν υπάρχουν κόμματα αναγνωρισμένα, δεν αναγνωρίζονται συνδικάτα, δεν αναγνωρίζονται εμπορικοί σύλλογοι, δεν έχει γίνει ποτέ καμμία απεργία. 
      Καταθέτω το έγγραφο. 
       (Στο σημείο αυτό ο Βουλευτής κ. Παναγιώτης Λαφαζάνης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
       Σ’ αυτούς επιχειρείτε να δώσετε ως πρότυπο επενδυτών αυτή τη στιγμή την Ολυμπιακή Αεροπορία. Πού την δίνετε επομένως; Σ’ αυτούς οι οποίοι δεν θέλουν να έχουν κανένα συνδικάτο, σ’ αυτούς που δεν θέλουν να έχουν απεργιακές κινητοποιήσεις. Το προσωπικό της Κατάρ είναι προσωπικό μειωμένων μισθολογικών απολαβών το οποίο συλλέγει από τις διάφορες χώρες προκειμένου να μειώνει το κόστος. Αυτό θέλετε να κάνετε στην Ελλάδα; Μαζί με ό,τι αντιπροσωπεύει ως εργασιακό δικαίωμα στη νέα εταιρεία να καταρρεύσουν και όλες οι εργασιακές σχέσεις σε όλες τις αεροπορικές εταιρείες στη χώρα μας και σε όλα τα αεροδρόμια; Γιατί εκεί οδηγείτε τα πράγματα. Και βεβαίως δεν υπάρχει απολύτως καμμία διασφάλιση για το μέλλον. 
      Δεν ξέρουμε αν θα είναι το Κατάρ. Μάλλον θα είναι. Ο διαγωνισμός πλέον είναι ένα άχαρο πράγμα, ένα στημένο πράγμα μετά την επίσημη συνάντηση του κ. Καραμανλή με τον Εμίρη του Κατάρ. Προφανώς, υπήρξε εκεί δρομολογημένο συνοικέσιο. 
      Αυτό το Κατάρ θα ενδιαφερθεί για την εθνική στρατηγική στην Ελλάδα, για μια αεροπορική εταιρεία η οποία θα υπηρετήσει ελληνικά συμφέροντα, συμφέροντα του ελληνικού λαού ή θέλει ένα σήμα για να μπει στις ευρωπαϊκές αγορές και ίσως μέσω της Ευρώπης και της απελευθέρωσης των αερομεταφορών Βορείου Αμερικής και Ευρώπης και στις Ηνωμένες Πολιτείες; Ποια εθνική στρατηγική θα υπηρετήσει το Κατάρ; Διασφαλίζεται ότι θα υπάρχει έστω και προσωπικό από την Ελλάδα ή θα έχει ένα γραφείο εδώ, το οποίο θα κινεί και άλλα γραφεία σε άλλες χώρες και το οποίο δεν θα έχει σχεδόν καθόλου απασχόληση; Ούτε μίνιμουμ απασχόληση. 
      Θα μειωθεί 65% η εταιρεία αμέσως μόλις την πάρει το Κατάρ. Δεν υπάρχει κατώφλι, που να μπορεί να φθάσει με τη συρρίκνωση της εταιρείας. Και μετά τρία χρόνια θα οδηγήσετε από το ολιγοπώλιο στο μονοπώλιο τις λεγόμενες άγονες γραμμές με εκατοντάδες εκατομμύρια να πληρώνει ο ελληνικός λαός. Επιχειρείτε, όπως σας είπα, ένα εθνικό έγκλημα. Δίνετε το διαβατήριο για να εξυπηρετηθούν το Κατάρ και ο Εμίρης και εγκαταλείπετε κάθε εθνική στρατηγική στις αερομεταφορές, εγκαταλείπετε έρμαιο στο Κατάρ και τους επενδυτές τους απλούς πολίτες, τα νησιά μας, τις ακριτικές περιοχές. 
      Αυτή είναι εγκληματική πολιτική, κύριε Υπουργέ. Και δεν έχετε επιχειρήματα. Κανένα επιχείρημα δεν μας προβάλλετε. Βεβαίως, μας λέτε για το κακό ΠΑ.ΣΟ.Κ.. Το ξέρουμε το κακό ΠΑ.ΣΟ.Κ. και ξέρουμε τι έκανε. Να μας πείτε, όμως, τα επιχειρήματα ένα προς ένα που σας εκθέτουμε. Γιατί μ’ αυτήν τη λεγόμενη ιδιωτικοποίηση που επιχειρείτε θα εξυπηρετηθούν το ένα και το άλλο; Τα πάντα είναι κενά. Κάνετε μία ιδιωτικοποίηση, η οποία τα αφήνει όλα ανοιχτά στο μέλλον. Γιατί κάνετε αυτές τις στρατηγικές, οι οποίες υπαγορεύονται από ένα φιλελεύθερο πλαίσιο; Είναι μία νεοφιλελεύθερη στρατηγική, η οποία όπως σας είπα καταρρέει και δεν έχει σχέση με τις πραγματικές καταστάσεις που αντιμετωπίζουμε.
      Και βεβαίως θέλω να κάνω και δύο σχόλια και για το ΠΑ.ΣΟ.Κ.. Δεν θα πάω στο παρελθόν, γιατί το παρελθόν είναι πολύ μεγάλη υπόθεση και ίσως προκαλέσει και τις αντιδράσεις σας. Εγώ θα μιλήσω για το σήμερα. Δεν άκουσα από εσάς μία κουβέντα για την Ευρωπαϊκή Επιτροπή. Και μάλιστα ο κ. Παπουτσής τον οποίο άκουσα, περίπου μας εμφάνισε μία επιτροπή, η οποία είναι λάστιχο, κάνει συμβιβασμούς από εδώ και από εκεί, μπορεί να τα δεχθεί όλα και να κάνει και τούτο και το άλλο.
Μιλάμε για το σκληρό διευθυντήριο της Ευρώπης, το νεοφιλελεύθερο Διευθυντήριο της Ευρώπης, η Ευρωπαϊκή Επιτροπή και αυτή είναι υπεύθυνη για τη σημερινή κρίση, αυτή την έχει δημιουργήσει και πρωτοστατεί σ’ αυτές τις επιλογές και τις πολιτικές. Όχι ότι είναι ανεύθυνη η Κυβέρνηση. Τεράστιες, πελώριες ευθύνες. Αλλά δεν μπορούμε να καλύπτουμε την Ευρωπαϊκή Επιτροπή. 
      Δεύτερον, ακούω τη σημερινή θέση σας. Δεν πάω στο 2,5 που διαβάστηκε για την ιδιωτικοποίηση. Λέτε στη σημερινή θέση σας ότι θέλετε μία Ολυμπιακή όπου θα συνυπάρχουν τα κρατικά και τα ιδιωτικά κεφάλαια. Πώς θα γίνει αυτό το θαύμα, κύριοι; Ποιος θα έχει τον έλεγχο της Ολυμπιακής; Τα κρατικά κεφάλαια ή τα ιδιωτικά κεφάλαια; Και θα βρείτε ιδιωτικά κεφάλαια να μπουν για να έχει το κράτος –υποτίθεται- τον έλεγχο; Πάτε πλαγίως, εμμέσως και υπογείως να μην πείτε μια σαφή θέση. Και η σαφής θέση είναι: Ή θα την ελέγχουν οι ιδιώτες ή  το δημόσιο την Ολυμπιακή. Και εμείς λέμε ότι μπορεί η Ολυμπιακή να είναι και βιώσιμη, να έχει προοπτική, να έχει συγκρότηση και λειτουργία ως δημόσια 100% επιχείρηση, με άλλη διαχείριση βεβαίως, όχι σαν τη σημερινή του δημοσίου, η οποία απαξιώνει συνεχώς το δημόσιο για να επωφεληθούν οι ιδιώτες. Με μια άλλη διαχείριση θα μπορούσε να στηριχθεί και να είναι καμάρι αυτής της χώρας, όχι μόνο για την Ελλάδα και την περιοχή μας, αλλά και για την Ευρώπη και για τις άλλες ηπείρους. Αυτήν την Ολυμπιακή θέλουμε. Αλλά για να κάνουμε μια τέτοια πολιτική, πρέπει να εγκαταλείψουμε τη λογική των αγορών και να ξαναποκτήσει η χώρα αυτοπεποίθηση και όραμα για την προοπτική και το μέλλον της και όχι να παραδίδει στον Εμίρη του Ντουμπάι, στον Εμίρη του Κατάρ, στα γερμανικά συμφέροντα, στους Κινέζους τα στρατηγικά της φιλέτα. 
      (Στο σημείο αυτό την Προεδρική Έδρα καταλαμβάνει η Β’ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
      Και παραδίδοντας τα στρατηγικά της φιλέτα μετατρέπεται σε «μπανανία», σε μια «μπανανία» τύπου χωρών Καραϊβικής. Αν αυτό είναι το μέλλον που θέλετε γι’ αυτήν τη χώρα, σας το χαρίζουμε. Αλλά ο ελληνικός λαός θα αποφασίσει πολύ σύντομα μια διαφορετική πορεία ενάντια στο δικομματισμό, για μια προοδευτική διέξοδο και ένα νέο σοσιαλισμό.
      Σας ευχαριστώ.
(Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Λαφαζάνη.
      Το λόγο έχει ο κ. Ιωάννης Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Κύριε Υπουργέ, παίζει ένα σατυρικό σποτάκι αυτές τις μέρες στην τηλεόραση με έναν ισπανόφωνο, δεν ξέρω, Μεξικανός πρέπει να είναι αγρότης, που μαζεύει τα «μανατζέρια», αυτούς που χρεοκοπήσανε το τραπεζικό σύστημα, αυτούς που έπαιρναν της υψηλές αμοιβές και που στο όνομα του φιλελευθερισμού υποτάξανε τις πολιτικές ηγεσίες σε αποφάσεις οι οποίες τελικά οδηγούν σε χρεοκοπία και όπου τώρα έρχεται πάλι η νεοφιλελεύθερη πολιτική με μια παρόμοια αντίληψη να βάλει τους ανθρώπους, το λαό, τους φορολογούμενους να ξεχρεώσουν την πολιτική αυτών των ανθρώπων. Και το σκωπτικό αυτό φιλμάκι με το Μεξικανό αγρότη έχει μία σοβαρή κατάληξη: Ο αγρότης, που είναι πραγματικός παραγωγός και που εν πάση περιπτώσει έχει μάθει να παράγει, αναζητάει προς εργασία αυτά τα «golden boys» τα οποία σηκώνουν τα χέρια τους τρέχοντας να βρουν νέα μεροκάματα. Εκεί σας βλέπω να καταλήγετε. 
      (Χειροκροτήματα από την πτέρυγα του ΠΑ.ΣΟ.Κ.)
      Εσείς, οι οπαδοί του νεοφιλελευθερισμού, εσείς που διαμορφώσατε μακροχρόνιες πολιτικές τέτοιου επιπέδου, διότι και η προσωπική σας διαδρομή και της παράταξής σας, αυτή που υπηρετεί τώρα ο κ. Καραμανλής είναι ακριβώς αυτή. Και σήμερα εδώ στο Κοινοβούλιο δεν μιλάμε παρά για ένα προμελετημένο έγκλημα. Μίλησε ο εισηγητής μας για τα ονόματα των οκτώ χιλιάδων εργαζομένων που θα προσθέσετε στους σταυρούς σ’ αυτό το μεγάλο νεκροταφείο που ανοίγετε για να θάψετε την Ολυμπιακή. Είναι σαν να εκτελείτε συμβόλαιο, διότι δουλέψατε συστηματικά για να φτάσουμε σήμερα εδώ. 
      Δουλέψατε συστηματικά ως Αντιπολίτευση. Υπονομεύσατε τον εθνικό αερομεταφορέα  και στο επίπεδο της προπαγάνδας και με τις αλλεπάλληλες παρεμβάσεις σας στο Ευρωπαϊκό Κοινοβούλιο. Και όλοι ξέραμε ότι παίζονται παιχνίδια στις διεθνείς αερομεταφορές και τι ακριβώς εξυπηρετούσε η Επίτροπος η Παλάθιο τότε που την σιγοντάρατε για να υπονομεύσετε και να δυσφημίσετε την Ολυμπιακή.
      Και γίνατε Κυβέρνηση και παραλάβατε μία Ολυμπιακή η οποία μέσα από πολλές προσπάθειες του ΠΑ.ΣΟ.Κ., ίσως με λάθη, σας έδινε τη δυνατότητα παραδίδοντάς σας τις Ολυμπιακές Αερογραμμές χωρίς βάρη να επεξεργαστείτε ένα σχέδιο για την ανάπτυξή τους, για την προοπτική τους και για τη βιωσιμότητά τους. Και καταφέρατε μέσα σε αυτά τα λίγα χρόνια που κυβερνάτε, σε χρόνια που συσσωρεύουν τέτοια βάρη στον ελληνικό λαό που δύσκολα θα τα αποτινάξει από την πλάτη του, να ξαναχρεώσετε τις Ολυμπιακές Αερογραμμές και την Ολυμπιακή Αεροπορία με πάνω από ενάμιση δισεκατομμύριο. Και μας λένε εδώ οι συνάδελφοι της Νέας Δημοκρατίας χωρίς ντροπή, χωρίς να ορρωδούν προ ουδενός, ότι με αυτά τα χρήματα θα μπορούσαν να φτιαχτούν πενήντα νοσοκομεία. Δηλαδή μας λένε ότι αύριο που θα την κλείσετε θα έχουμε πενήντα νοσοκομεία, θα προσλάβετε τους γιατρούς και τους νοσηλευτές που λείπουν, θα προσλάβετε δασκάλους, θα δώσετε 5% για την παιδεία και το επίδομα της φτώχειας. Κοροϊδεύουν τον ελληνικό λαό απ’ αυτό το Βήμα και δεν ντρέπονται. 
      Την πήρατε λοιπόν και την φτάσατε εκεί που την φτάσατε. Και έρχεστε σήμερα εδώ να μας φέρετε ένα νομοσχέδιο που έχει το εξής πρωτοφανές στοιχείο: Είναι για πρώτη φορά που πληρώνει ο ελληνικός λαός, ο προϋπολογισμός για να κλείσει μία επιχείρηση. Μέχρι σήμερα η επιχειρηματολογία όλων των κυβερνήσεων που ερχόντουσαν εδώ και επιβάρυναν τον προϋπολογισμό και μέσω του προϋπολογισμού τον φορολογούμενο πολίτη ήταν ότι παίρνουμε μια πρωτοβουλία για να κάνουμε μια επένδυση, για να δημιουργήσουμε θέσεις εργασίας, για να συμβάλλουμε στην ανάπτυξη της εθνικής οικονομίας και στην αύξηση του Α.Ε.Π. Δηλαδή πλήρωνε ο ελληνικός λαός για να έχουμε παραγωγικές πρωτοβουλίες.
      Και σήμερα ερχόμαστε εδώ σε ένα νομοσχέδιο που έχει το πρωτοφανές στοιχείο να πληρώνει ο ελληνικός λαός 2.000.000.000 για να  κλείσουμε μια επιχείρηση και για να στείλουμε στην ανεργία οκτώ χιλιάδες εργαζόμενους και στη σύνταξη ανθρώπους που βρίσκονται στον ανθό της ηλικίας τους, ανθρώπους που μπορούν να προσφέρουν και να παράγουν, που είναι περιζήτητοι στην αγορά γιατί έχουν ένα κεφάλαιο γνώσης που δύσκολα κανείς το κατακτά. Αυτή είναι η πολιτική σας, αυτό είναι το νομοσχέδιο.
      Και επειδή έχετε αδυναμία να το υπερασπιστείτε μας λέτε ιστορίες και παραμύθια με ένα δράκο, το δράκο του ΠΑ.ΣΟ.Κ. Αυτό είναι το παραμύθι που έχετε επιλέξει, γιατί δεν μπορείτε να υπερασπιστείτε τη δική σας πολιτική. Γι’ αυτό αναζητάτε ευθύνες σε άλλους που προσπάθησαν, που πάλεψαν και που στην τελική ανάλυση είχαν το σθένος απέναντι στην Ευρωπαϊκή Επιτροπή, να κρατήσουν ζωντανή την Ολυμπιακή για να την παραλάβετε εσείς και αμαχητί χωρίς καμμία διαπραγμάτευση, χωρίς κανένα εθνικό σχεδιασμό να την παραδώσετε σε ξένα συμφέροντα.
      Δεν αξιοποιείτε την τεχνική βάση που βρίσκεται στο αεροδρόμιο «Ελευθέριος Βενιζέλος». Θα μπορούσε να γίνει το κέντρο της ανατολικής Μεσογείου. Δεν αξιοποιείτε ούτε τις κερδοφόρες δραστηριότητες της Ολυμπιακής. Τα παραδίδετε όλα. Γιατί είναι προφανείς, κύριε Υπουργέ, οι μεγάλες αντιφάσεις που έχει η πολιτική σας, δηλαδή να έρχεται εδώ η Κυβέρνησή σας και να αυξάνει τα όρια συνταξιοδότησης με το ασφαλιστικό, ενώ όταν πρόκειται να ξεπουλήσει κάνει συνταξιούχους 40 και 45 ετών. Το ίδιο κάνατε με τον Ο.Τ.Ε., γιατί έπρεπε να τον πουλήσετε. Και δεν ήταν ζημιογόνος, ήταν κερδοφόρος. Το ίδιο κάνετε τώρα και με την Ολυμπιακή. Δημιουργείτε συνταξιούχους νεότατους όταν για τους άλλους αυξάνετε τα όρια ηλικίας, μειώνετε τις συντάξεις και τους επιβαρύνεστε.
      Δεν είναι, λοιπόν, ότι η πολιτική σας έχει μόνο αντιφάσεις. Έχει και μια βαθιά ιδεολογική και πολιτική κατεύθυνση για την οποία έχετε δουλέψει με συνέπεια τα τελευταία δεκαπέντε χρόνια και γι’ αυτό μπορεί κάποιος να σας απονείμει εύσημα. Εκείνο όμως που δεν μπορείτε να κάνετε, είναι να ξεγελάσετε τον ελληνικό λαό διότι αν και φορέσατε την μπούργκα του κεντρώου χώρου για να τους ξεγελάσετε τώρα ο  φερετζές που προσπαθείτε να βάλετε για να τους ξανακοροϊδέψετε, δυστυχώς δεν θα σας σώσει. 
      Ο ελληνικός λαός, όποιο προσωπείο και να χρησιμοποιήσετε, έχει καταλάβει ποιος  είναι ο ρόλος σας, τι συμφέροντα εξυπηρετείτε και σύντομα θα σας στείλει από εκεί που ήρθατε. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Κουτσούκο.
      Το λόγο έχει ο κ. Μπαντουβάς. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κυρία Πρόεδρε. 
      Να ξεκαθαρίσουμε δύο πράγματα. Το αεροπορικό γίγνεσθαι διέπεται από διεθνείς κανονισμούς. Να σταματήσουμε, λοιπόν, την πιπίλα της ασφάλειας. Όλες οι αεροπορικές εταιρείες είναι υποχρεωμένες να τηρούν την ασφάλεια των πτήσεων. Ελέγχονται τόσο από τις κρατικές υπηρεσίες πολιτικής αεροπορίας, όσο και από τις ευρωπαϊκές, αλλά και τις αμερικανικές υπηρεσίες. 
      Να το σταματήσουμε λοιπόν αυτό. Όλες οι αεροπορικές εταιρείες έχουν ασφάλεια. Δεν υπάρχει καμία που να μην έχει ασφάλεια. Όσον αφορά δε τους πιλότους, αν είναι νέοι ή περασμένης ηλικίας να ξέρετε ότι επί μονίμου βάσεως βρίσκονται σε εκπαίδευση.
       Επίσης, να σταματήσουμε και την άλλη καραμέλα του εθνικού αερομεταφορέα. Από την ημέρα που απελευθερώθηκαν οι αερογραμμές στην Ευρώπη, έπαψαν να υπάρχουν εθνικοί αερομεταφορείς. Όλοι οι ευρωπαϊκοί αερομεταφορείς είναι για την Ευρώπη εθνικοί. 
      Συνεχίζω λέγοντας ότι αυτοί που φταίνε για την κατάντια της Ολυμπιακής Αεροπορίας εξαπέλυσαν σήμερα μύδρους στον ενός έτους Υπουργό Μεταφορών, τον κ. Χατζηδάκη. Με λίγα λόγια σηκώθηκαν τα πόδια και βαρούν το κεφάλι. Ξεχάσανε την «SPEED WING», ξέχασαν τις τρεις- τέσσερις προσπάθειες με δαπάνη αδιαφανώς δισεκατομμυρίων για την εξυγίανση της Ολυμπιακής Αεροπορίας χωρίς αποτέλεσμα. 
      Επιτέλους, σοβαρευθείτε λιγάκι! Κάντε την αυτοκριτική σας και στη συνέχεια να έρθετε εδώ, να βγάζετε λόγους και να σκορπάτε μύδρους εναντίον του Υπουργού και της Κυβέρνησης. 
      Κυρίες και κύριοι συνάδελφοι, η κατάντια της Ολυμπιακής Αεροπορίας ξεκινάει από τη δεκαετία του 1980, όταν δόθηκε στο συνδικαλισμό η δύναμη να συγκυβερνά μαζί με τους πολιτικούς γενικά και στην προκειμένη περίπτωση να συνδιοικεί στην Ολυμπιακή Αεροπορία, αλλά και από τον αλόγιστο, αψυχολόγητο και άκρως ψηφοθηρικό τρόπο διορισμού προσωπικού και την άνευ συντονισμού χαριστική αύξηση των γνωστών κεκτημένων, σχεδόν με γεωμετρική πρόοδο κάθε λίγο και λιγάκι. 
      Έτσι σήμερα τείνουμε να φτάσουμε σ’ εκείνη την κατάσταση, την κατάσταση δηλαδή της εποχής εκείνης, αφού αντί να καθίσουμε όλοι μαζί και να ξαναδείξουμε στον Έλληνα το δρόμο της δημιουργίας, το δρόμο της παραγωγικότητας και της εργατικότητας, αναλωνόμαστε μέσα στην Αίθουσα αυτή σε μικροπολιτικές και κομματικές κοκορομαχίες. Ξέρετε πώς γελοιοποιούμαστε ως χώρα στο εξωτερικό; Ξέρετε τι εντύπωση έχουν οι ξένοι για τη χώρα μας και το λαό που την κατοικεί; 
      Μπορεί να έχουμε συνηθίσει την κατάσταση αυτή, αλλά εγώ απόμεινα να κοιτάζω με ύφος ηλίθιο και προσπαθούσα να δικαιολογήσω τα αδικαιολόγητα, κυρίες και κύριοι συνάδελφοι, όταν στενός μου φίλος Αμερικανός, νυμφευμένος με συγχωριανή μου, μου διηγήθηκε με απέχθεια και αγανάκτηση ότι ερχόμενος από τις Ηνωμένες Πολιτείες στην Αθήνα μέσω Άμστερνταμ, πριν από λίγες μέρες, το αεροπλάνο αναγκάστηκε να προσγειωθεί στη Θεσσαλονίκη επειδή ο αεροδιάδρομος στο αεροδρόμιο των Αθηνών ήταν κατειλημμένος από διαμαρτυρόμενο προσωπικό και επίγεια τεχνικά μέσα της Ολυμπιακής Αεροπορίας. Σε ποια χώρα της Ευρώπης θα μπορούσε να γίνει αυτό; Μόνο εδώ δυστυχώς. 
      Είναι δυνατόν, κυρίες και κύριοι συνάδελφοι, να ξαναγυρίσουμε στη δεκαετία του 1980, όπου διάφοροι κομματικοί –και ξέρετε σε ποιους αναφέρομαι- εργαζόμενοι στη Δ.Ε.Η. κατέβαζαν το διακόπτη όποτε ήθελαν, αφήνοντας ολόκληρες πόλεις στο σκοτάδι; 
      Ή μήπως θέλετε ξανά ήρωες, όπως τον υπάλληλο της πολιτικής αεροπορίας –δεν θα το ξεχάσω ποτέ αυτό- στο Ηράκλειο, ο οποίος βράδυ έσβησε τα φώτα του διαδρόμου προσγείωσης ενώ προσέγγιζε και βρισκόταν στην τελική φάση προσγείωσης αεροσκάφος γεμάτο επιβάτες; 
      Αν θεωρείτε ότι πρέπει να επανέλθουμε σε αυτά τα αίσχη τότε είναι μέγα το λάθος σας. Και αν νομίζετε ότι επιμένοντας να μην αλλάξει τίποτα στηρίζετε τους εργαζόμενους, πάλι κάνετε λάθος. Διότι αφήνοντας τα αδικαιολόγητα να γίνονται συνήθεια το μόνο που κάνουμε είναι να θωρακίζουμε τις συντεχνίες, αδιαφορώντας για τους Έλληνες φορολογούμενους. Μόνο με τέτοιες νοοτροπίες μπορούσε ο τότε πρόεδρος κάποιου σωματείου της «Ολυμπιακής Αεροπορίας» να συμπροεδρεύει ουσιαστικά με τον πρόεδρο της εταιρίας, αλλά και να διαμηνύει ότι αν ο τότε Υπουργός Μεταφορών θα υπέγραφε σχετική άδεια για να οργανώσω δική μου επίγεια εξυπηρέτηση στη Ρόδο –και αναφέρομαι στην εποχή της «AIR GREECE», δηλαδή στα μέσα της δεκαετίας του ’90- θα τον απέλυε διότι, όπως διεμήνυε, αυτός ανεβοκατέβαζε τους Υπουργούς Μεταφορών. Τέτοιες ήταν οι νοοτροπίες που επέτρεψαν στη διοίκηση της Ολυμπιακής Αεροπορίας να συγκυβερνάει με το κράτος, προκαλώντας άνισο ανταγωνισμό, όπως όταν προσπαθούσα να στήσω την «AIR GREECE» και έβρισκα παντού μπροστά μου εμπόδια και γραφειοκρατία. Και ήταν οι ίδιες νοοτροπίες που ευνόησαν πριν την απελευθέρωση της ευρωπαϊκής αεροπορικής αγοράς τους παχυλούς μισθούς και τα πολυήμερα ρεπό των εργαζομένων της Ολυμπιακής, οι οποίοι απολάμβαναν οφέλη αδιανόητα για εργαζόμενο άλλης αεροπορικής εταιρίας. Και αν θέλετε από αυτές τις νοοτροπίες κατάντησε έτσι και το Δημόσιο, όπου οι τρεις στους δέκα δουλεύουν και οι υπόλοιποι αδιαφορούν ελλείψει αξιολόγησης. Αυτό είναι το ενδιαφέρον σας για τον Έλληνα πολίτη και φορολογούμενο! Αυτή είναι, αγαπητοί συνάδελφοι, η νοοτροπία της συντεχνίας. Εκεί στηρίζεται η στασιμότητα που ουσιαστικά ζητάτε όταν δίχως προτάσεις καταδικάζετε το παρόν σχέδιο νόμου.
      Προχωράμε σ’ ένα οργανωμένο και σαφές σχέδιο, το οποίο όχι μόνον προβλέπει απόσβεση της ζημιάς μέσα στην επόμενη δεκαετία αλλά ακόμη λαμβάνει μέριμνα για όλους τους εργαζόμενους της εταιρίας, εποχικούς και τακτικούς. Και η μέριμνα αυτή είναι ειλικρινής διότι εξασφαλίζει σε όλες τις περιπτώσεις τη συνέχιση της ασφάλισης των εργαζομένων για κάποιο διάστημα. Θεσμοθετεί προτεραιότητα στην απορρόφηση των εποχικών στους φορείς που εποπτεύονται από το Υπουργείο Μεταφορών. Κανονίζει τη μεταφορά των μόνιμων υπαλλήλων σε άλλες υπηρεσίες του δημοσίου. 
      Η ουσία είναι ότι πρέπει επιτέλους να πάρουμε θέση, αγαπητοί συνάδελφοι της Αντιπολίτευσης. Πρέπει ή δεν πρέπει να δοθεί μια λύση στο ζήτημα της Ολυμπιακής; Μπορεί να σταθεί με τόσο πολύ προσωπικό; Όχι. Και μην φωνάζετε ότι η Κυβέρνηση πετάει στο δρόμο χιλιάδες εργαζόμενους, διότι αν δεν αλλάξει η κατάσταση θα μείνουν όλοι τους αργά ή γρήγορα άνεργοι. Αυτό θέλετε; Εμείς πάντως όχι. Και εδώ το αποδεικνύουμε.
      Ο σκοπός είναι ότι το νομοσχέδιο προβλέπει για το μεγαλύτερο μέρος των εργαζομένων θέσεις σε άλλους φορείς του δημοσίου τομέα. Τώρα αν εσείς επιθυμείτε να παραμένει μία κατάσταση που κοστίζει 1.000.000 και παραπάνω ευρώ την ημέρα και που ήδη έχει συσσωρευμένες ζημιές γύρω στα 4,5 δισεκατομμύρια ευρώ, είναι άλλο ζήτημα. Το να ζητάτε, όμως, να τα χρηματοδοτήσει όλα αυτά ο ελληνικός λαός, δήθεν για να μην θιγούν τα κεκτημένα δικαιώματα εργαζομένων, ονομάζεται «πολιτικός στραβισμός» και αδιαφορία για μια ολόκληρη κοινωνία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ ('Ελσα Παπαδημητρίου): Παρακαλώ ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, κυρία Πρόεδρε. 
      Αν λοιπόν θέλετε, έχετε μπροστά σας την ευκαιρία να συνεργαστείτε μαζί μας για το καλύτερο δυνατό αποτέλεσμα, ώστε να σπάσει ακόμη ένα «απόστημα» ανισότητας που στερεί από τους φορολογούμενους, για να απολαμβάνουν οι λίγοι. Εμείς πάντως την ευκαιρία αυτή δεν πρόκειται να την αφήσουμε να πάει χαμένη και θα προχωρήσουμε και σε άλλες μεταρρυθμίσεις, προς όφελος των Ελλήνων πολιτών και των μελλοντικών γενεών. Αν εσείς δεν θέλετε να είστε μέρος της προσπάθειας αυτής μείνετε απλοί θεατές, αγαπητοί συνάδελφοι της Αντιπολίτευσης. Να είστε, όμως, σίγουροι ότι οι μελλοντικές γενεές θα σας το καταλογίσουν!
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστούμε, κύριε Μπαντουβά. 
      Το λόγο έχει ο κύριος Έκτορας Νασιώκας.
      ΕΚΤΟΡΑΣ ΝΑΣΙΩΚΑΣ: Ο συνάδελφος της Συμπολίτευσης που μόλις κατέβηκε από το Βήμα, κυρία Πρόεδρε, καταχειροκροτούμενος μόνο από τον παρόντα Υπουργό, διότι η Νέα Δημοκρατία απουσιάζει…
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κι εσείς απουσιάζετε, κύριε συνάδελφε.
      ΕΚΤΟΡΑΣ ΝΑΣΙΩΚΑΣ: Είμαστε αρκετοί, κύριε συνάδελφε. Από σας δεν είναι κανένας. Είστε ο κανένας!
      ΠΡΟΕΔΡΕΥΟΥΣΑ ('Ελσα Παπαδημητρίου): Όχι διάλογο! Ευτυχώς έχουμε τηλεόραση και βλέπουμε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είστε «κίνημα των τεσσάρων»!
      ΕΚΤΟΡΑΣ ΝΑΣΙΩΚΑΣ: Χειροκροτήθηκε από τον Υπουργό ο οποίος, μ’ ένα λόγο με έναν οίστρο και μ’ ένα πάθος ατυχέστατο, αντί να δικαιολογήσει τα αδικαιολόγητα, που ήταν δύσκολο να το κάνει, εστράφη κατά της Αντιπολίτευσης. Και φθάσατε και στο ατόπημα, κύριε Υπουργέ –και δεν σας τιμά- να μιλήσετε για το ΠΑ.ΣΟ.Κ., για παράταξη διαφθοράς. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Σιγά το πρωτότυπο! Δεν το έχετε ξανακούσει;
      ΕΚΤΟΡΑΣ ΝΑΣΙΩΚΑΣ: Είχατε λάθος κατεύθυνση, «στο σπίτι του κρεμασμένου δεν μιλάνε για σκοινί». 
      Και όχι μόνο είστε σε επικίνδυνες ατραπούς –γιατί εγώ δεν θα πω ότι η άλλη παράταξη είναι της διαφθοράς- αλλά αυτή η Κυβέρνηση είναι και του Βατοπεδίου και της διαφθοράς. Και αν προσπαθείτε να απαλλαγείτε με τις αναγκαστικές απολύσεις Υπουργών –τον έναν μετά τον άλλο-, οι ευθύνες παραμένουν και τις έχετε όλοι και σήμερα τις επωμίζεστε κι εσείς. 
      Αλήθεια, κύριε Υπουργέ, έχετε ακούσει για την κατάσταση που βρίσκεται σήμερα η ελληνική οικονομία; Ξέρετε ότι έρχεται και διεθνής κρίση πάρα πολύ σημαντική;
      ΠΡΟΕΔΡΕΥΟΥΣΑ (Έλσα Παπαδημητρίου):  Παρακαλώ στο θέμα μας. 
      ΕΚΤΟΡΑΣ ΝΑΣΙΩΚΑΣ: Τι είπατε, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου):  Στο θέμα μας. 
      ΕΚΤΟΡΑΣ ΝΑΣΙΩΚΑΣ: Στο θέμα είμαι, κυρία Πρόεδρε. Ακριβώς στο θέμα. Στο κέντρο του θέματος είμαι! Διότι η κατάσταση της ελληνικής οικονομίας και η διεθνής κρίση που την επηρεάζει και θα την επηρεάζει για τα επόμενα δύο έως πέντε χρόνια –με μετριοπαθείς εκτιμήσεις- πώς θα ξεπεραστεί από μια Κυβέρνηση που βεβαίως έχει τεράστια ευθύνη που φθάσαμε έως εδώ;
      Και φυσικά χωρίς τα αναπτυξιακά εργαλεία, όπως ήταν ο Ο.Τ.Ε., όπως ήταν τα λιμάνια, όπως είναι η Ολυμπιακή –και ας λέει άλλα ο Υπουργός- όπως θα είναι αύριο ο Ο.Σ.Ε., πώς θα κάνετε, κύριε Υπουργέ; Χωρίς ανάπτυξη, πώς θα αντιμετωπίσετε την κρίση; 
      Αλήθεια, πού θα στηριχθείτε; Στην παραγωγή του πρωτογενούς τομέα που σχεδόν έφθασε στο μισό τα πέντε χρόνια; Στο ισοζύγιο τρεχουσών συναλλαγών που είναι πρώτο στον κόσμο, που είναι –μετά την έκρηξη- ο δυσμενέστερος δείκτης για την οικονομία; Στο δημόσιο χρέος που αυξάνεται, στην ακρίβεια, στα χρέη των νοικοκυριών, δηλαδή τα ιδιωτικά χρέη ή στη μείωση του ρυθμού ανάπτυξης με πετσόκομμα –κυριολεκτικό πετσόκομμα- επί πέντε χρόνια του Προγράμματος Δημοσίων Επενδύσεων; 
      Όμως, ακόμα και αυτά που πουλάτε, κύριε Υπουργέ, τα εισπράττετε, για να κλείσετε τρύπες. Ούτε καν αυτά δεν βάζετε σε αναπτυξιακή τροχιά, με την οποία πώληση εμείς φυσικά διαφωνούμε! Όμως, γιατί το κάνετε; Γιατί κλείνετε την Ολυμπιακή; Γιατί την ξεπουλάτε; Την κλείνετε! Γιατί έχει χρέη; Μα, ο Ο.Τ.Ε. ήταν κερδοφόρος. Γιατί τον πουλήσατε; Γιατί; Γιατί κατασυκοφαντήσατε την εταιρεία; Γιατί υπερδιογκώσατε τις πραγματικές αδυναμίες της; Γιατί δημιουργήσατε στο λαό ένα κλίμα αρνητικό γι’ αυτήν και γιατί προβάλλετε τη μη επιτυχία των προηγούμενων προσπαθειών των κυβερνήσεων του ΠΑ.ΣΟ.Κ. για εξυγίανση; 
      Γιατί λέτε τη μισή αλήθεια, που είναι το μεγαλύτερο ψέμα; Γιατί δεν λέτε ότι το ΠΑ.ΣΟ.Κ. προσπαθούσε να βρει πρόγραμμα εξυγίανσης και δεν το ολοκλήρωσε, δεν το πέτυχε; Κι εσείς την κλείνετε. Σήμερα, που όλα είναι κόντρα; Σήμερα που το μοντέλο της ιδεολογίας που πρεσβεύετε, ο νεοφιλελευθερισμός, χρεωκοπεί σε όλο τον κόσμο; Σήμερα που δικαιώνονται οι αρχές της σοσιαλδημοκρατίας και της σοσιαλιστικής παρέμβασης και της αξίας του κράτους; Σήμερα που οι θερμοί θιασώτες της δικής σας ιδεολογίας κρατικοποιούν και παρεμβαίνουν; 
      Γιατί το κάνετε; Όχι μόνο από ιδεοληψία. Ούτε από τα συμφέροντα. Εγώ δεν θέλω να μείνω εκεί αν και το θέμα αυτό πρέπει να ψαχτεί περισσότερο. Γιατί δεν έχετε εμπιστοσύνη στον εαυτό σας, δεν υπάρχει εθνική αυτοπεποίθηση, δεν έχετε εμπιστοσύνη στο κράτος. Γιατί πουλούσατε το 1993 τον Ο.Τ.Ε. μόνο με 500.000.000 δολάρια! Γιατί δεν δίνατε άδεια στον Ο.Τ.Ε. να έχει κινητή τηλεφωνία και γιατί ήλθε το ΠΑ.ΣΟ.Κ. και έδωσε άδεια και έγινε η «COSMOTE» και έκανε επενδύσεις ο Ο.Τ.Ε. και έγινε εθνικός πρωταθλητής και μόνο στο κράτος μέχρι το 1994 έδωσε 10.000.000.000 δολάρια καθαρά κέρδη!
      Γι’ αυτό το πουλάτε, κύριε Υπουργέ! Είστε εκτός εποχής και είστε επικίνδυνοι για τη χώρα. Γιατί είστε επικίνδυνη ως Κυβέρνηση; Γιατί πιστεύετε τη μικρή πλην έντιμο και περιορισμένη Ελλάδα και όχι την Ελλάδα που θα ανοιχθεί, θα ανταγωνιστεί και θα κερδίσει και θα διορθώσει και λάθη προηγούμενων κυβερνήσεων και προηγουμένων δεκαετιών, αλλά και αδυναμίες και θα προσαρμοστεί στο καινούριο περιβάλλον. 
      Μα, ποιος πουλάει σήμερα εθνικό πλούτο, όπως πουλάτε εσείς; Μιλάτε για την απόφαση της Κομισιόν και πάλι δεν λέτε όλη την αλήθεια. Διότι η αλήθεια είναι ότι εσείς αυτό προτείνετε και βεβαίως ασθμαίνως οι Βρυξέλλες το δέχθηκαν. Αυτό είναι το θέμα; 
      Πάρθηκε, λοιπόν, αυτή η πρωτοφανής απόφαση –πρώτη στον κόσμο, πουθενά αλλού!- και τι κάνετε ακριβώς; Επιβαρύνοντας τον κρατικό προϋπολογισμό, δηλαδή τους φορολογούμενους –και να το ακούσουν οι Έλληνες πολίτες- και το ασφαλιστικό σύστημα, δηλαδή το ΙΚΑ, δίνετε 320.000 ευρώ για κάθε εργαζόμενο από τις 8.000 στο σύνολο. Ήταν λάθος αυτό που ελέχθη ότι ήταν το μήνα. Μιλάμε για 320.000 ευρώ.
      Και βεβαίως, οι εργαζόμενοι δεν επιδιώκουν αυτό. Τι θέλουν; Θέλουν να υπάρχει ο εθνικός αερομεταφορέας, θέλουν να δουλεύουν, θέλουν να προσφέρουν και να πληρώνονται, όχι να κάθονται και να πάρουν επίδομα ανεργίας, αεργίας ή συνταξιοδότησης.
      Και βεβαίως, κάνετε ανισομερή αυτήν την κατανομή. Σε όλους δώσατε από κάτι. Να ο εκμαυλισμός, που είπαμε, όλων των εργαζομένων. Σε μερικούς δώσατε ασυγκρίτως περισσότερα, σε άλλους λιγότερα, σε μερικούς δώσατε μπόνους προσλήψεων. Μερικά από αυτά είναι άνευ σημασίας, διότι ήδη πέρασαν την ηλικία που μπορούν να προσληφθούν. Τα δίνετε όλα αυτά, για να πείτε: «Εμείς αντιμετωπίζουμε το θέμα των εργαζομένων».
      Μα, το αντιμετωπίζετε, κύριε Υπουργέ, εις βάρος όλων των άλλων, αλλά κλείνοντας μερίδιο δραστηριότητας και προοπτικής ανάπτυξης για τη χώρα. Δημιουργείτε, δηλαδή, εκείνες τις προϋποθέσεις που η ύφεση που έρχεται -και είναι μεγάλη- ο πληθωρισμός -που εύχομαι να μην είναι σημαντικός, να μην μπούμε σε στασιμοπληθωρισμό- θα φανεί πολύ περισσότερο, γιατί θα υπάρχει στην Ελλάδα μια Κυβέρνηση η οποία δεν θα έχει τα όπλα για να αντιμετωπίσει το μεγάλο πρόβλημα. Και το κάνετε αυτό σήμερα.
      Έχετε λοιπόν, τη δεύτερη επιλογή. Σας το είπε όλη η Αντιπολίτευση. Εμείς το λέμε πολύ έντονα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κυρία Πρόεδρε.
      Πάρτε πίσω αυτό το νομοσχέδιο. Κύριε Υπουργέ, πάρτε το πίσω. Υπάρχει η πρόταση του ΠΑ.ΣΟ.Κ. που θέλει και περαιτέρω εξειδίκευση και εις βάθος μελέτη και συζήτηση και με τους εργαζόμενους και με άλλα οικονομικά συμφέροντα που θέλουμε να προσελκύσουμε και με στρατηγικό επενδυτή που θέλουμε να μπει μαζί και με την Κομισιόν και την Ευρώπη στις νέες συνθήκες.
      Συζητείστε να βρούμε μια λύση που να έχουμε ένα βιώσιμο αερομεταφορέα που θα εξυπηρετεί εθνικά, ελληνικά συμφέροντα και όχι συμφέροντα άλλων. Μην δίνετε τη δυνατότητα σε άλλους να αλώσουν εθνικά, δικά μας συμφέροντα. Είστε υπόλογοι γι’ αυτό και θα σας κρίνει και θα σας κατακρίνει ο ελληνικός λαός.
      Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, το λόγο έχει ο κ. Μιχαήλ Τιμοσίδης.
      ΜΙΧΑΗΛ ΤΙΜΟΣΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητούμε σήμερα για τη διαχείριση ενός προβλήματος διαχρονικού, που πέρασε από σαράντα κύματα και γι’ αυτό και εμείς έχουμε κάνει την αυτοκριτική μας για όποια λάθη και παραλείψεις. Όμως, όλες οι προσπάθειες είχαν ως απαραίτητο όρο να μπορεί να συνεχίσει να λειτουργεί ο αερομεταφορέας, με όποιο σχήμα, αλλά με τη διατήρηση των θέσεων εργασίας στο σύνολο σχεδόν των εργαζομένων.
      Εσείς σήμερα, κύριοι της Κυβέρνησης, τι μας προτείνετε;
      Κύριε Υπουργέ, με τη σημερινή συζήτηση του παρόντος προς ψήφιση νομοσχεδίου παρακολουθούμε την προσπάθεια της Κυβέρνησής σας, της Κυβέρνησης της Νέας Δημοκρατίας, αλλά και τη δική σας προσωπικά προσπάθεια να εκποιηθεί ο εθνικός αερομεταφορέας. Λέτε ότι θα πουληθεί η Ολυμπιακή με τις εταιρείες, ότι εμείς θα κρατήσουμε το σήμα και τα slots, αλλά στην πραγματικότητα, το όλο εγχείρημα δεν οδηγεί στην πώληση για μία ομαλή συνέχιση λειτουργίας. Εμείς πιστεύουμε και έτσι λένε όλα τα στοιχεία ότι οδηγείτε τον εθνικό αερομεταφορέα στο κλείσιμο.
      Για να δούμε, λοιπόν, περί τίνος πρόκειται, για τι ακριβώς συζητούμε σήμερα.
      Κύριε Υπουργέ, σήμερα εσείς ισχυρίζεστε ότι πήγατε στην Ευρωπαϊκή Ένωση για να διαπραγματευτείτε μία λύση για την Ολυμπιακή Αεροπορία που επιμένω και το ξαναλέω ότι οδηγεί σε κλείσιμο.
      Γιατί δεν δόθηκαν, αλήθεια, κύριε Υπουργέ, στη Βουλή όλα όσα διαμείφθηκαν μεταξύ Ευρωπαϊκής Ένωσης και Υπουργείου; Τι ζητήσατε και ισχυρίζεστε -μάλιστα το λέτε με τρόπο- ότι είναι επιτυχία σας, ότι ό,τι ζητήσατε, όλα αυτά ικανοποιήθηκαν; Βεβαίως, πήγατε με ατζέντα που διεκδικούσατε ελάχιστα και δεν παλέψατε για τα περισσότερα. Δεν υπήρξε, δηλαδή, από την πλευρά της Ελλάδας, από την πλευρά τη δική σας, ως εκπροσώπου της Ελλάδας, ισχυρή διαπραγματευτική πίεση στις Βρυξέλλες με την αντίστοιχη Επιτροπή, ώστε να πετυχαίναμε και να πετυχαίνατε τα καλύτερα δυνατά αποτελέσματα.
      Γιατί παραδοθήκατε αμαχητί; Για να ξεπουλήσετε, λέμε εμείς, μια ώρα αρχύτερα την Ολυμπιακή Αεροπορία και να μείνει ελεύθερο το τοπίο στον ιδιώτη ανταγωνιστή. Δεν διασφαλίζεται, με όλα αυτά που υπάρχουν στο νομοσχέδιο, πουθενά και με ρητό κατηγορηματικό τρόπο, η υποχρέωση του αγοραστή έναντι των εργαζομένων. Και βέβαια, ο τίτλος «κοινωνικές ρυθμίσεις» που έχετε ως επικεφαλίδα στο νομοσχέδιο που συζητούμε, είναι παραπλανητικός. 
      Γιατί, κυρίες και κύριοι συνάδελφοι, από πότε η ανεργία λογίζεται ως κοινωνική ρύθμιση; Και ενώ βρισκόμαστε σε μία περίοδο που η διεθνής συγκυρία με την κρίση που ζούμε, με το χτύπημα που έχει επέλθει στην καρδιά του καπιταλισμού, οδηγεί σε αλλαγή της πολιτικής συμπεριφοράς των ηγεσιών των κρατών-μελών της Ευρωπαϊκής Ένωσης -και όχι μόνο- ακόμα και των πιο συντηρητικών κυβερνήσεων της Ευρωπαϊκής Ένωσης, εσείς επιμένετε το δικό σας νεοφιλελεύθερο δρόμο. 
      Τι βλέπουμε, λοιπόν; Βλέπουμε, λοιπόν, στροφή στις πολιτικές ενίσχυσης επιχειρήσεων που όλες οι κυβερνήσεις χαρακτηρίζουν ως εθνικού χαρακτήρα, είτε αυτές είναι εθνικές επιχειρήσεις, είτε είναι ιδιωτικές επιχειρήσεις και μάλιστα παρεμβάσεις του κράτους. Και τέτοια παραδείγματα έχουν αναφερθεί από πολλούς συναδέλφους. Θα αναφέρω την περίπτωση της «ALITALIA» στην Ιταλία, την περίπτωση της πρότασης από την κυβέρνηση της Ιταλίας να ενισχυθεί η αυτοκινητοβιομηχανία. Το ίδιο είχε προτείνει και η κ. Μέρκελ στη Γερμανία και ο κ. Σαρκοζί στη Γαλλία. 
      Υπάρχει δηλαδή μία στροφή και μία τάση να χαλαρώσουν τα κριτήρια της Ευρωπαϊκής Ένωσης, υπάρχει μια στροφή στο να τεθούν υπό κρατικό έλεγχο επιχειρήσεις κοινής ωφέλειας -και μάλιστα αυτό το βλέπουμε να γίνεται και στην ίδια την Αμερική- και μοναδική εξαίρεση εσείς και η Κυβέρνησή σας, να επιμένετε στον αδιέξοδο νεοφιλελευθερισμό. 
      Και εάν είναι δικαίωμά σας, κύριε Υπουργέ, να πιστεύετε σε αυτή την ιδεολογία, δεν έχετε το δικαίωμα να οδηγείτε την Ολυμπιακή Αεροπορία με τους εργαζομένους και τη χώρα μας, κατά κύριο λόγο, σε λύση που οδηγεί σε κλείσιμο και παραδίδει το πτητικό κομμάτι σε ιδιωτικό μονοπώλιο. 
      Η πολιτική, κύριε Υπουργέ, είναι η τέχνη του εφικτού, είναι δηλαδή η τέχνη του να μπορείς να έχεις τα αντανακλαστικά και να αξιοποιείς τις συγκυρίες και τις ευκαιρίες. Και εσείς και τα τεσσεράμισι χρόνια που είστε στη διακυβέρνηση της χώρας, έχετε δείξει εντελώς διαφορετική συμπεριφορά. Το είδαμε και στον Ο.Τ.Ε., το είδαμε στην πώληση των λιμανιών, στο νέο ασφαλιστικό νόμο που ψηφίσαμε, θα το δούμε πολύ σύντομα και στη Δ.Ε.Η., γιατί η απαξίωση της Δ.Ε.Η. συνεχίζεται και επομένως, εκεί οδηγούνται τα πράγματα. 
      Αλλά ας δούμε, όμως και μερικά πρακτικά σημεία του σημερινού νομοσχεδίου. Ξεπουλάμε τις εταιρείες, αφού προηγούμενα ο Προϋπολογισμός, άρα οι πολίτες, θα αναλάβουν το κόστος, ένα κόστος που ξεπερνά τα 2.000.000.000 ευρώ, χωρίς καμμία αξιοποίηση των συγκριτικών πλεονεκτημάτων του ανθρώπινου δυναμικού που είναι η κύρια αξία, η μεγάλη αξία του εθνικού αερομεταφορέα, της τεχνικής βάσης, τις εταιρείες καυσίμων, τον τομέα ασφάλειας. Πουλιέται δηλαδή η εταιρεία και όσον αφορά τον αφρό, τους εργαζόμενους που είναι η υπεραξία, δεν δεσμεύεται πουθενά από το νομοσχέδιο το μέλλον τους. 
      Δεν υπάρχει μελέτη ούτε καν για το Ι.Κ.Α., κύριε Υπουργέ και σας προκαλώ. Εσείς αναφέρετε μέσα για 630.000.000. Σας βεβαιώνω, λοιπόν, ότι υπάρχουν εκτιμήσεις που ξεπερνούν στις καλύτερες των περιπτώσεων τα 800 με 850.000.000 και στο χειρότερο σενάριο ξεπερνούν τα 900.000.000. 
      Και δεν υπάρχει, παρακαλώ, μελέτη που να το αποτιμά αυτό, γιατί δεν το ζητήσατε εσείς, κύριε Υπουργέ. Όταν θα έρθει η ώρα, τότε θα πληρώσουμε το «μάρμαρο» και δεν θα είναι τα στοιχεία έτσι ακριβώς όπως μας τα λέτε, αλλά θα είναι εντελώς διαφορετικά. Θα ήθελα πραγματικά να ασχοληθείτε πιο προσεχτικά με το ζήτημα αυτό και θα δείτε ότι επιβεβαιώνονται όλα αυτά που σας λέω. 
      Μάθετε, λοιπόν, ότι το κόστος πάλι θα το πληρώσουν οι φορολογούμενοι Έλληνες και για άλλη μια φορά, εμείς σας ζητούμε να αποσύρετε αυτό το νομοσχέδιο, έστω και αυτήν την ύστατη στιγμή και να ακολουθήσετε την πρόταση την οποία ο Πρόεδρός μας, εδώ και καιρό, αλλά και πέρσι εδώ στη Βουλή και σε όλα τα μέσα ενημέρωσης είχε κάνει. 
      Για να μην οδηγηθούμε σε μονοπωλιακές λύσεις, προβαίνουμε σε επαναδιαπραγμάτευση με την Ευρωπαϊκή Ένωση, σε συνεργασία με στρατηγικό επενδυτή και σε συμμετοχή βεβαίως του δημοσίου, έτσι ώστε να διασφαλιστεί ότι θα υπάρξει αδιάλειπτη επικοινωνία και του πιο απομακρυσμένου νησιού μας με οποιοδήποτε σημείο της χώρας. 
      Για όλους αυτούς τους λόγους, δεν ψηφίζουμε το νομοσχέδιο και σας ζητούμε, κύριε Υπουργέ, να το αποσύρετε.
      Κλείνοντας, κυρίες και κύριοι συνάδελφοι, θέλω να πω ότι διάλογος δεν έγινε με τους εργαζόμενους. Υπήρξε μία συνάντηση. 
      Εγώ θα καταθέσω στα Πρακτικά στη Βουλή, κυρία Πρόεδρε, δύο εξώδικα των εργαζομένων, στα οποία υποστηρίζουν ότι δεν έγινε αυτός ο διάλογος και προσφεύγουν στη δικαιοσύνη, στα ελληνικά και στα ευρωπαϊκά δικαστήρια, για να αποδείξουν του λόγου το αληθές.
      (Στο σημείο αυτό ο Βουλευτής κ. Μιχαήλ Τιμοσίδης καταθέτει για τα Πρακτικά τα προαναφερθέντα εξώδικα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
      Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κυρία Πρόεδρε.
      Κύριε Υπουργέ κυρίες και κύριοι συνάδελφοι του ΠΑ.ΣΟ.Κ., αναφέρομαι στους συναδέλφους που είναι παρόντες, διότι πράγματι είναι προς προβληματισμό το ότι σήμερα που συζητείται ένα νομοσχέδιο που ουσιαστικά επικυρώνει την απόφαση της Κυβέρνησης να κλείσει και να ξεπουλήσει την Ολυμπιακή, δεν βρίσκονται –και δεν βρίσκονταν στο μεγαλύτερο μέρος της συζήτησης- συνάδελφοι από το Κόμμα της Νέας Δημοκρατίας. Ή έχουν παραιτηθεί από το να προσπαθούν να μεταπείσουν την Κυβέρνησή τους για τα μέτρα που παίρνει ή τα έχουν αποδεχθεί πλήρως και είναι συνυπαίτιοι και συνυπεύθυνοι των αποφάσεών σας. Ό,τι και να συμβαίνει πάντως, ο ελληνικός λαός θα πρέπει να βγάλει τα συμπεράσματά του.
      Κύριε Υπουργέ, πιστεύω ότι πριν από λίγες ημέρες πάρα πολλοί σ’ αυτόν τον πλανήτη είδαν τον γκουρού του νεοφιλελευθερισμού, τον κ. Γκρίσπαν, να λέει «mea culpa», να λέει δηλαδή ότι επί σαράντα χρόνια υποστήριζε μία άποψη που τελικά αποδείχθηκε λανθασμένη. Και ενώ –έντιμα, θα έλεγα- αυτός ο γερόλυκος τραπεζίτης και οικονομολόγος της Σχολής Freedman του Νεοφιλελευθερισμού έκανε την αυτοκριτική του, τα διάφορα «golden boys» σε όλον τον κόσμο, αλλά και εδώ στην Ελλάδα, συνεχίζουν να υιοθετούν τις ίδιες αποτυχημένες απόψεις.
      Το ίδιο κάνετε και εσείς με την Ολυμπιακή. Σε μία στιγμή που όλες οι κυβερνήσεις –ακόμα και οι πλέον συντηρητικές, ακόμα και αυτές που εμφανίζονταν μέχρι πρόσφατα οπαδοί του ακραίου οικονομικού νεοφιλελευθερισμού- αναθεωρούν τις απόψεις τους, εδώ στην Ελλάδα είναι σαν να μη συμβαίνει τίποτα. Η Νέα Δημοκρατία συνεχίζει τις μεταρρυθμίσεις της. Και σήμερα μ’ αυτό το νομοσχέδιο ουσιαστικά ξεπουλάτε εθνικό πλούτο. 
      Θα προτιμούσα, όπως θα προτιμούσαν και όλοι οι Έλληνες, να δω τον Πρωθυπουργό της χώρας να είναι επικεφαλής αντιπροσωπείας και να πηγαίνει στο Κατάρ ή όπου αλλού ως πρεσβευτής της ελληνικής επιχειρηματικότητας, ως ο Πρωθυπουργός μίας χώρας που ανοίγεται προς τα έξω για να γίνει εξαγωγή της ελληνικής επιχειρηματικότητας στο Κατάρ ή όπου αλλού. Έτσι θα τον ήθελα τον Πρωθυπουργό μου. Θα τον ήθελα να είναι επικεφαλής ελληνικών επιχειρηματικών κεφαλαίων που πηγαίνουν για να ανοιχτούν και να επενδύσουν στα Βαλκάνια, στην Ευρώπη, στον αραβικό κόσμο. 
      Και αντί γι’ αυτό, είδα τον Πρωθυπουργό μου, όπως τον είδαν και όλοι οι Έλληνες, να πηγαίνει στο Κατάρ για να πουλήσει τον εθνικό αερομεταφορέα.
      Όλα αυτά και από πλευράς ουσίας, αλλά και από πλευράς κλίματος και από πλευράς ψυχολογίας, να ξέρετε ότι δημιουργούν σοβαρό πρόβλημα στον ελληνικό λαό.
      Κύριε Υπουργέ, εσείς είχατε εξ αρχής συγκεκριμένο σχέδιο. Κανένας δεν διατείνεται και κανένας δεν υποστηρίζει ότι η Ολυμπιακή θα μπορούσε να προχωρήσει ως έχει. Εσείς μας αποδίδετε αυτήν την άποψη και αυτήν τη σκέψη. 
      Εμείς λέμε ότι θα έπρεπε να υπάρξει ή να συνεχιστεί η προσπάθεια εξυγίανσης του εθνικού αερομεταφορέα. Ήταν και είναι το σχέδιό μας. 
      Το δικό σας σχέδιο ήταν ότι δεν κάνουμε καμμία προσπάθεια για εξυγίανση, έχουμε πάρει τις αποφάσεις μας και μάλιστα τις έχουμε πάρει εδώ και πολλά χρόνια. Και εσείς προσωπικά, κύριε Υπουργέ, τις έχετε υποστηρίξει και με την προηγούμενη ιδιότητά σας. Άρα για σας δεν υπάρχει άλλος δρόμος, ξεπούλημα, κλείσιμο της Ολυμπιακής. Και όταν αυτό είναι το αρχικό σχέδιο, δεν υπάρχει δυνατότητα να σκεφθείτε κάτι άλλο. 
      Άρα όλες σας οι κινήσεις, όλες σας οι ενέργειες εξυπηρετούσαν αυτό το στόχο. Επιχειρηματολογούσαν υπέρ του ότι η Ολυμπιακή δεν γίνεται να εξυγιανθεί και άρα πρέπει να κλείσει. 
      Άρα, λοιπόν, μην αποδίδετε σε μας κατηγορίες ότι θέλουμε ή ότι στόχος μας είναι να συνεχίσει να πορεύεται η Ολυμπιακή έτσι, δηλαδή με χρέη και με ισολογισμούς οι οποίοι να είναι αρνητικοί. Δεν είναι αυτό το σχέδιο μας. Καταθέσαμε πρόταση και είπαμε ότι πρόκειται για μία πολύ σύνθετη και δύσκολη απόφαση μέσα σε ένα περιβάλλον που είναι αρνητικό. Όμως, αξίζει τον κόπο και οφείλουμε να έχουμε μία καθολική εθνική προσπάθεια για να διασωθεί ο εθνικός αερομεταφορέας. Αυτό εσείς ούτε το θέλετε ούτε το επιδιώξατε και αντίθετα, οδηγήσατε την Ολυμπιακή στο κλείσιμο. 
      Και θα ήθελα να τελειώσω, λέγοντας το εξής: 
      Επειδή προέρχομαι από νησιώτικο νομό, θα ήθελα να αναφερθώ σ’ αυτήν τη διαβεβαίωση που μας δώσατε, δηλαδή στη διαβεβαίωση που αφορούσε το να μην ανησυχούμε και ότι δεν κινδυνεύουν τα νησιά να μείνουν χωρίς εξυπηρέτηση. 
      Θα μου επιτρέψετε, λοιπόν, να πω ότι το ίδιο υπήρχε ως απάντηση και από τους ομολόγους σας στο Υπουργείο Εμπορικής Ναυτιλίας –και από τον κ. Κεφαλογιάννη και από τον κ. Παυλίδη- πριν από μερικά χρόνια, δηλαδή ότι δεν υπάρχει πρόβλημα, ότι τα νησιά θα εξυπηρετούνται και ότι θα έρθουν με ανταγωνιστικό τρόπο κάποιες εταιρείες και θα μπουν στην ενδοεπικοινωνία των νησιών. 
      Όταν, λοιπόν, το συγκεκριμένο θέμα έφθασε σε αδιέξοδο, η απάντηση ήταν «Μα, δεν έχουμε πλοία, δεν είναι του κράτους τα πλοία. Τι να σας κάνουμε; Αφού οι ιδιώτες δεν έρχονται; Αφού δεν φέρνουν σωστά πλοία; Αφού δεν δέχονται να μπουν στον ανταγωνισμό;» 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Φοβάμαι, λοιπόν, ότι αυτή την απάντηση θα μας δώσετε μετά από τρία χρόνια, όταν ίσως οι γραμμές δεν θα είναι κερδοφόρες ή δεν θα είναι ελκυστικές για όποιους έχουν απομείνει. Τότε, όμως, δεν θα υπάρχει η Ολυμπιακή για να απευθυνθούμε και τότε θα μας λέτε «Τι να κάνουμε; Εμείς δίνουμε επιδοτήσεις, αλλά οι αεροπορικές εταιρείες είναι ιδιωτικές και δεν μπορούμε να τις πιέσουμε».
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας παρακαλώ, ολοκληρώστε. 
      ΠΑΝΑΓΙΩΤΗΣ ΡΗΓΑΣ: Επομένως μην δίνετε εγγυήσεις και μην υπόσχεστε για θέματα τα οποία έχουμε δει και έχουμε δοκιμάσει. 
      Δεν συμφωνούμε, λοιπόν, κύριε Υπουργέ, μ’ αυτήν την προοπτική κλεισίματος της Ολυμπιακής και σας καλούμε –όπως έγινε από την αρχή των τοποθετήσεων των συναδέλφων- να αποσύρετε αυτό το σχέδιο νόμου που ψευδεπίγραφα ονομάζετε «Κοινωνικά Μέτρα». Δεν είναι κοινωνικά μέτρα, αλλά «να σε κάψω Γιάννη μου να σε αλείψω λάδι». 
      Κλείνετε την Ολυμπιακή, ρίχνετε τον κόσμο στην ανεργία και μετά με ένα ψευδεπίγραφο σχέδιο νόμου έρχεστε να θεραπεύσετε το κακό. Δεν γίνεται, κύριε Υπουργέ. Έχετε αποτύχει σ’ αυτή σας την προσπάθεια. 
      Σας ευχαριστώ.     
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, στη βάση της απόφασης της Διάσκεψης των Προέδρων, διακόπτουμε τη συνεδρίαση. Ο συνάδελφος κ. Ρήγας ήταν ο τελευταίος ομιλητής. 
      Θα επανέλθουμε στις 18.00΄ το απόγευμα. 
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 8 Οκτωβρίου 2008, της Παρασκευής 10 Οκτωβρίου 2008, της Δευτέρας 13 Οκτωβρίου 2008, της Τρίτης 14 Οκτωβρίου 2008, της Τετάρτης 15 Οκτωβρίου 2008 και της Παρασκευής 17 Οκτωβρίου 2008 και ερωτάται το Σώμα εάν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά των συνεδριάσεων της Τετάρτης 8 Οκτωβρίου 2008, της Παρασκευής 10 Οκτωβρίου 2008, της Δευτέρας 13 Οκτωβρίου 2008, της Τρίτης 14 Οκτωβρίου 2008, της Τετάρτης 15 Οκτωβρίου 2008 και της Παρασκευής 17 Οκτωβρίου 2008 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.05’ λύεται η συνεδρίαση για σήμερα το απόγευμα 30 Οκτωβρίου 2008 και ώρα 18.00΄, με αντικείμενο εργασιών του Σώματος νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις εταιρείες Ολυμπιακές Αερογραμμές Α.Ε., Ολυμπιακή Αεροπορία-Υπηρεσίες Α.Ε. και Ολυμπιακή Αεροπλοΐα Α.Ε.»σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Τελευταία Αποθήκευση:	4/11/2008 1:52:00 μμ	Από:	Kd
Εκτυπώθηκε:	4/11/2008 1:48:00 μμ

