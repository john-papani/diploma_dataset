Σελίδα 3561 

Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ OΔ'

Πέμπτη 6 Φεβρουαρίου 1997

Αθήνα, σήμερα στις 6 Φεβρουαρίου 1997, ημέρα Πέμπτη και ώρα 10.23', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Β' Αντιπροέδρου κ. ΠΑΝΑΓΙΩΤΗ ΣΓΟΥΡΙΔΗ.

ΠΡΟΕΔΡΕΥΩΝ (Παναγιώτης Σγουρίδης):Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα απ την Βουλευτή Αθηνών κα Ελένη Ανουσάκη τ'ακόλουθα. 

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία το Συμβούλιο Περιοχής της 13ης Εδαφικής Περιφέρειας Νομού Αχαϊας ζητεί την άμεση πλήρωση των κενών οργανικών θέσεων της ΔΟΥ Κλειτορίας Αχαϊας.

2) Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία το Συμβούλιο Περιοχής της 8ης Εδαφικής Περιφέρειας Νομού Αχαϊας ζητεί να συμπεριληφθεί η Δυτική Αιγιάλεια στο Πρόγραμμα Ανάπτυξης της Αιγιάλειας.

3) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Συνεταιρισμός Ακτημόνων Καλλιεργητών Πολυδαμείου Φαρσάλων ζητεί να διατεθούν στα μέλη του στρεμματικές εκτάσεις των ανταλλάξιμων κτημάτων της αγροτικής περιοχής Πολυδαμείου Φαρσάλων.

4)Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος Υπαλλήλων Αγροφυλακής του Νομού Φθιώτιδας ζητεί νέες μισθολογικές ρυθμίσεις για τα μέλη του.

5) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δήμος Λάρισας υποβάλλει προτάσεις για την υπογείωση της οδού Εχεκρατίδα στις σιδηροδρομικές γραμμές της περιοχής του.

6) Ο Βουλευτής Αθηνών κ. ΙΩΑΝΝΗΣ ΧΑΡΑΛΑΜΠΟΥΣ κατέθεσε αναφορά με την οποία ο Σύλλογος Υπαλλήλων Ταμείου Εθνικής Οδοποιίας ζητεί να διατηρηθεί το επίδομα διαχειριστικών λαθών για το προσωπικό είσπραξης των τελών στα διόδια.

7) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Σύλλογος Υπαλλήλων Ταμείου Εθνικής Οδοποιίας ζητεί να διατηρηθεί το επίδομα διαχειριστικών λαθών για το προσωπικό είσπραξης των τελών στα διόδια.

8) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Κοινότητα Ερέτριας του Νομού Λάρισας διαμαρτύρεται για την επιλογή της θέσης "Γκοτζαλάνα" της περιοχής της για την υγειονομική ταφή των απορριμμάτων της επαρχίας Φαρσάλων.

9) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην παραγραφή των χρεών του Οργανισμού Αστικών Λεωφορείων.

10) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα της βαθμολογικής εξέλιξης των ιατρών του ΕΣΥ.

11) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις νέες αυξήσεις στα τεκμήρια των ΙΧ αυτοκινήτων και μοτοσυκλετών.

12) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις πλαστογραφίες και παραποιήσεις δημοσίων εγγράφων που εντόπισε το ΑΣΕΠ κατά τη διενέργεια ελέγχου των προσλήψεων στο δημόσιο.

13) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη στάση των αρμοδίων υπηρεσιακών παραγόντων σχετικά με τις ανασκαφές αρχαίων ελληνικών αποικιακών πόλεων.

14) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δυνατότητα που παραχωρείται στις ιδιωτικές επιχειρήσεις για ομαδικές απολύσεις εργαζομένων.

15) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία ο Χορευτικός 'Ομιλος Αλμυρού Μαγνησίας ζητεί οικονομική ενίσχυση για την πραγματοποίηση των πολιτιστικών του εκδηλώσεων.

16) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Μεγάλου Χωριού Τήλου Δωδεκανήσου ζητεί την κατ' εξαίρεση πρόσληψη προσωπικού στο μονοθέσιο ταχυδρομικό γραφείο Τήλου.

Σελίδα 3562 

17) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Κοινότητα Μαράθου Ηρακλείου ζητεί νομοθετική ρύθμιση για την άρση της αμφισβήτησης των γεωργικών τους εκτάσεων από το δασαρχείο.

18) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Κοινότητα Ασημιού Ηρακλείου ζητεί τη λειτουργία βρεφονηπιακού σταθμού.

19) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία οι Προνοιακοί Φορείς Περιφέρειας Κρήτης ζητούν την επανεξέταση των φορέων της Περιφέρειας Κρήτης για την προσωρινή πιστοποίηση δομών για την υλοποίηση των ευρωπαϊκών προγραμμάτων.

20) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Κοινότητα Μερκάδας Φθιώτιδας ζητεί την αποκατάσταση των ζημιών του επαρχιακού δρόμου Χάνι Πλατανιά - Νεοχώρι Φθιώτιδας.

21) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Κοινότητα Παλαιοκερασιάς Φθιώτιδας ζητεί οικονομική ενίσχυση για την αποκατάσταση των ζημιών που υπέστησαν οι αγροτικοί δρόμοι από τις πρόσφατες πλημμύρες.

22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κυρία Μαρία Τζαβαλά - Νικολοπούλου, αρχιτέκτων κάτοικος Πάτρας Αχαϊας διαμαρτύρεται για το χαρακτηρισμό διόροφου κατοικίας της σε διατηρητέο χωρίς να συντρέχουν λόγοι διατήρησής του.

23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Πνευματικό Κέντρο της Ελληνικής Ορθοδόξου Ενορίας Αγίου Αποστόλου Παύλου Νυρεμβέργης - Φυρτ ζητεί οικονομική ενίσχυση για την εγκατάσταση συστήματος στερεοφωνικού ήχου και προβολέα οθόνης για την προβολή των εθνικών μας θεμάτων στην Γερμανία.

24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κυρία Δέσποινα Παγκάλου, φοιτήτρια του οικονομικού τμήματος ζητεί να της δοθούν στοιχεία για να συντάξει την μελέτη της για το αεροδρόμιο των Σπάτων.

25) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Εξωραϊστικός Επιμορφωτικός Σύλλογος Λιανοκλαδίου ζητεί να κατασκευαστεί αγωγός διαφυγής ομβρίων υδάτων προς το Σπερχειό ποταμό του Νομού Φθιώτιδας.

26) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Συμβούλιο Περιοχής της 7ης Εδαφικής Περιφέρειας Φθιώτιδας ζητεί χρηματοδότηση για την κατασκευή της γέφυρας Σπερχειάδας - Μακρακώμης στο Νομό Φθιώτιδας.

27) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος Πολιτικών Συνταξιούχων του Νομού Φθιώτιδας ζητεί χρηματοδότηση για τον εξοπλισμό του οφθαλμολογικού τμήματος του Γενικού Νοσοκομείου Λαμίας.

28) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων ατόμων εκπαιδευομένων στο Κ.Ψ.Υ. Πάτρας ζητεί την επίλυση του ασφαλιστικού προβλήματος των εκπαιδευομένων κατά τα έτη 1995-1996 στην Υπηρεσία Επαγγελματικής Εκπαίδευσης και Αποκατάστασης του Κέντρου Ψυχικής Υγιεινής Πάρ.Πάτρας.

29) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Βελβεντού του Νομού Κοζάνης ζητεί την ανανέωση της προγραμματικής σύμβασης που έχει συνάψει με τον ΟΑΕΔ.

30) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο ΤΟΕΒ Σερβίων Κοζάνης ζητεί χρηματοδότηση για τη συντήρηση των αντλητικών συγκροτημάτων του τροφοδοτικού αντλιοστασίου Πολυφύτου Κοζάνης.

31) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Συμβούλιο Περιοχής της 6ης Εδαφικής Περιφέρειας του Νομού Φθιώτιδας ζητεί χρηματοδότηση για την κατασκευή της γέφυρας Λιανοκλαδίου - Λουτρών Υπάτης.

32) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Κοινότητα Αμουρίου του Νομού Φθιώτιδας ζητεί χρηματοδότηση για την επισκευή του αναχώματος του Σπερχειού ποταμού στην περιοχή της.

33) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Συντονιστική Επιτροπή Ενοποιημένων Αγροτικών Συλλόγων Επαρχίας Δομοκού ζητεί τη χορήγηση αποζημιώσεων για την αποκατάσταση των ζημιών που υπέστησαν οι καλλιέργειες της επαρχίας Δομοκού Φθιώτιδας.

34) Ο Βουλευτής Αθήνας κ. ΙΩΑΝΝΗΣ ΧΑΡΑΛΑΜΠΟΥΣ κατέθεσε αναφορά με την οποία η 'Ενωση Δημοσιογράφων Ιδιοκτητών Περιοδικού Τύπου ζητεί να μην καταργηθεί το ειδικό ταχυδρομικό τιμολόγιο της ταχυδρόμησης των εφημερίδων και περιοδικών.

35) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Επιμελητήριο Εύβοιας ζητεί την ανάθεση του έργου του ενδιάμεσου φορέα Εφαρμογής και Διαχείρισης Προγραμμάτων και Πρωτοβουλιών των ΜΜΕ για τις Περιφέρειες Θεσσαλίας και Στερεάς Ελλάδας στην Κοινοπραξία των Επιμελητηρίων των δύο περιφερειών.

36) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Επιμελητήριο Φθιώτιδας - Ευρυτανίας ζητεί την ανάθεση του έργου του ενδιάμεσου φορέα Εφαρμογής και Διαχείρισης Προγραμμάτων και Πρωτοβουλιών των ΜΜΕ για τις Περιφέρειες Θεσσαλίας και Στερεάς Ελλάδας στην Κοινοπραξία των Επιμελητηρίων των δύο περιφερειών.

37) Ο Βουλευτής Αθήνας κ. ΙΩΑΝΝΗΣ ΧΑΡΑΛΑΜΠΟΥΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί να αναγνωρισθούν τα πιστοποιητικά γλωσσομάθειας PALSO.

38) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο εκφράζονται διαμαρτυρίες για την απόφαση της κυβέρνησης να καταργήσει τα συμβούλια της ΝΑ Εύβοιας και τους προέδρους των επιτροπών.

39) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Υπαλλήλων της Δασικής Υπηρεσίας του Νομού Εύβοιας ζητεί την καταβολή του επιδόματος ειδικών συνθηκών στα μέλη του.

40) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος των Απανταχού Οξυλιθιωτών "Ο Ευαγγελισμός" ζητεί οικονομική ενίσχυση για τον εμπλουτισμό του παιδικού τμήματος της βιβλιοθήκης του με υλικοτεχνική υποδομή.

Σελίδα 3563 

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 1349/12-12-96 ερώτηση δόθηκε με το υπ' αριθμ. 795/31-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1349/12.12.96, που κατέθεσε ο Βουλευτής κ. Γ. Καρατζαφέρης αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι:

'Οπως μας γνώρισε το Δασαρχείο Πεντέλης σχετικά με τα λατομεία της Βόρειας πλευράς Πεντελικού όρους (θέσεις: Διόνυσος - Βαβειά Χούνη - Πύριζα) έπειτα από έλεγχο που έγινε που έγινε για την νόμιμη ή μη λειτουργία των λατομείων στις πιο πάνω θέσεις, διαπιστώθηκε παράνομη λειτουργία των πιο πάνω λατομείων μαρμάρων μέσα σε δάση και δασικές εκτάσεις γιατί δεν είχαν εφοδιασθεί με έγκριση επέμβασης του Υπουργείου Γεωργίας, σύμφωνα με το άρθρο 57 του Ν. 998/79.

Για τα λατομεία Ρήγας - Δεσποτόπουλος κ.λπ. που λειτουργούσαν σε δημόσιες δαδικές εκτάσεις ανεκλήθηκαν οι άδειες εκμετάλλευσης, απ ό την Επιθ/ση Μεταλλείων Ν. Ελλάδας με το σκεπτικό ότι έληξε η μίσθωση και δεν έγινε νέα μίσθωση, εκδόθηκαν Πρωτόκολλα διοικητικής αποβολής, οι εκτάσεις κηρύχθηκαν αναδασωτέες και υπεβλήθηκαν μηνύσεις εναντίον των υπευθύνων.

Τα λατομεία αυτά σήμερα δεν λειτουργούν και σε όσες περιπτώσεις επιχειρήθηκε επαναλειτουργία τους εφαρμόσθηκαν τα νόμιμα (αυτόφωρη διαδικασία, μηνύσεις κ.λπ.).

Για τα λατομεία Διονύσου, δεν ανεκλήθηκαν οι άδειες λειτουργίας με το σκεπτικό ότι λειτουργούσαν σε ιδιωτικές εκτάσεις και κηρύχθηκαν αναδασωτέες μόνον οι εκτάσεις επί των οποίων έχουν εναποτεθει τα στείρα.

Τα λατομεία αυτά εξακολουθουν να λειτουργούν και έχει υποβληθεί σωρεία μηνύσεων εναντίον των υπευθύνων.

Για κανένα από τα εν λόγω λατομεία δεν έχει χορηγηθεί έγκριση επέμβασης του Υπουργείου Γεωργίας σύμφωνα με το άρθρο 57 του Ν. 998/79.

Οσον αφορά τα μπάζα - απορρίμματα, σε όσες περιπτώσεις συνελήφθησαν οι δράστες από τους αρμόδιους υπαλλήλους του Δασαρχείου Πεντέλης, οι οποίοι έχουν την ευθύνη της προστασίας της περιοχής, επεβλήθησαν τα νόμιμα.

Ο Υπουργός

ΣΤΕΦ. ΤΖΟΥΜΑΚΑΣ"

2. Στην με αριθμό 1705/7-1-97 ερώτηση δόθηκε με το υπ' αριθμ. 67/29-1-97 έγγραφο από τον Υπουργό Οικονομικών η ακόλουθη απάντηση:

"Απαντώντας στο από 1-7-1997 έγγραφό σας, με το οποίο μας διαβιβάστηκε η αριθμ. 1705/7-1-1997 ερώτηση του Βουλευτή κ. Αθ. Χειμάρα, σχετικά με τη κατάργηση η μη των Δ.Ο.Υ. Αμφίκλειας, Δομοκού και Μακρακώμης Φθιώτιδας, σας γνωρίζουμε τα εξής:

α) Το Υπουργείο Οικονομικών μελετά και προχωρεί στην αναδιοργάνωση όλων των Υπηρεσιών του, καθώς και στον διοικητικό και τεχνολογικό εκσυγχρονισμό της λειτουργίας αυτών, με την κατάρτιση νέων οργανισμών και κανονισμών λειτουργίας τους, την εγκατάσταση σύγχρονων ολοκληρωμένων πληροφοριακών συστημάτων, την απλούστευση και κατάργηση γραφειοκρατικών και διαδικασιών, τη μηχανογράνωση και τον εξοπολισμό γενικά αυτών με όλα τα απαραίτητα μέσα, για την αποδοτικότερη και αποτελεσματικότερη άσκηση του έργου τους και την παροχή καλύτερων υπηρεσιών προς τους πολίτες, αλλά και τη δημιουργία δυνατότητας εξυπηρετησής τους με πολλούς τρόπους, αλλά και από διάφορα σημεία της χώρας.

β) Στο πλαίσιο αυτό της προσαρμογής και εκσυγχρονισμού των Υπηρεσιών του Υπουργείου Οικονομικών και των σχετικών διατάξεων, που διέπουν τη λειτουργία και το αντικείμενο εργασιών τους, για την αντιμετώπιση των σημερινών αναγκών και των σύγχρονων οικονομικών ελληνικών και διεθνών εξελίξεων, λαμβάνεται υπόψη η εμπειρία και η τεχνογνωσία των άλλων κρατών, καθώς και οι επικρατούσες στην Ελλάδα συνθήκες και ολα τα απαραίτητα σχετικά στοιχεία (υπηρεσιακές ανάγκες και δυνατότητες, οι ιδιαίτερες οικονομικές συνθήκες, οι χιλιομετρικές - εδαφικές ή άλλες δυσκολίες εξυπηρέτησης των πολιτών κ.λπ.). Μελετώνται επίσης και νέοι τρόποι συναλλαγής και εξυπηρέτησης των πολιτών, χωρίς να απαιτείται απαραίτητα η μετάβαση αυτών στην αρμόδια Δ.Ο.Υ. ή η σύσταση Δ.Ο.Υ., σε κάθε τρόπο που παρουσιάζει οικονομική δραστηριότητα.

γ) Το θέμα της οργανωτικής και διοικητικής λειτουργίας όλων των Δ.Ο.Υ. (συγχώνευσης, κατάργησης, σύστασης, αναβάθμισης ή υποβάθμισης και της διάρθρωσης αυτών), θα εξετασθεί με το νέο Οργανισμό των Περιφερειακών Υπηρεσιών του Υπουργείου Οικονομικών, που επεξεργάζεται και καταρτίζεται από ειδική ομάδα εργασίας, που συγκροτήθηκε προς τούτο και στην οποία δόθηκε αντίγραφο της παραπάνω ερώτησης του Βουλευτή Αθ. Χειμάρα, για ενημέρωση της επί των στοιχείων που περιέχονται σ' αυτήν για τις Δ.Ο.Υ. Αμφίκλειας, Δομοκού και Μακρακώμης.

δ) Το όφελος από την ως άνω προωθούμενη αναδιοργάνωση και μηχανογράνωση των Δ.Ο.Υ. και των λοιπών φορολογικών Υπηρεσιών του Υπουργείου (Κεντρικών και Περιφερειακών) θα είναι πολλαπλό (λειτουργικό, οικονομικό, κοινωνικό κ.λπ.) και μεγάλο.

ε) Η μηχανοργάνωση των Δ.Ο.Υ. (έργο TAXIS) προχωράει με γοργούς ρυθμούς. Από τον Ιούλιο του 1996, που ξεκίνησε η εγκατάσταση του εξοπλισμού, ήδη διανύεται το τρίτο από τα 6 στάδια του έργου, και έχει δρομολογηθεί η εγκατάσταση εξοπλισμού στις μισές από τις Δ.Ο.Υ. της χώρας. Παράλληλα ξεκινάει στο πρώτο εξάμηνο του 1997 η παράδοση των πρώτων εφαρμογών λογισμικού φορολογίας.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

3. Στην με αριθμό 1706/7-1-97 ερώτηση δόθηκε με το υπ' αριθμ. 698/31-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1706/7.1.97, που κατέθεσε ο Βουλευτής κ. Αθ. Χειμάρας αναφορικά με το παραπάνω θέμα, σας πληροφορούμε ότι: Ζημιές που συμβαίνουν στα πάσης φύσες ξηραντήρια, δεν καλύπτονται ασφαλιστικά και δεν αποζημιώνονται από τον ΕΛ.Γ.Α. Ωστόσο από το Υπουργείο Γεωργίας θα εξετασθεί η δυνατότητα και αναγκαιότητα λήψης μέτρων για την αντιμετώπιση ζημιών που προκλήθηκαν στα προς αποξήρανση καπνά από ανεμοθύελλα κατά το έτος 1996.

Οσον αφορά τον προϋπολογισμό στη δικαιούμενη ποσόστωση εσοδειών 1998, 1999 και 2.000 της παραγωγής εσοδείας 1996, στην περίπτωση του Νομού Φθιώτιδας, που η παραγωγή ήταν χαμηλή λόγω κακών καιρικών συνθηκών (ανεμοθύελλα), ισχύουν τα ακόλουθα:

Βάσει του Καν. (ΕΟΚ) 1066/95, άρθρο 8 παρ. 4, εάν ένας παραγωγός αποδείξει ότι, η παραγωγή του ήταν ασυνήθιστα χαμηλή κατά την διάρκεια μιας συγκομιδής που αποτελεί μέρος της περιόδου αναφοράς, λόγω εξαιρετικών περιστάσεων, το κράτος μέλος καθορίζει με αίτημα του ενδιαφερομένου την ποσότητα που θα πρέπει, στα πλαίσια της εν λόγω συγκομιδής να ληφθεί υπ' όψη, για την έκδοση της βεβαίωσης των ποσοστώσεων.

Στην προκειμένη περίπτωση εφ' όσον έχουν καταγραφεί οι ζημιές που υπέστησαν οι καπνοπαραγωγοί και εφόσον υπάρχουν αποδεικτικά στοιχεία, αυτά θα ληφθούν υπόψη στον υπολογισμό της ποσότητας που συνολικά θα παρέδιδαν οι παραγωγοί κατά την εσοδεία 1996, ώστε να μη μειωθεί η ποσόστωση σε μελλοντική εσοδεία.

Η εν λόγω ποσότητα που θα ληφθεί υπ' όψη δε δύναται να υπερβαίνει την ποσόστωση που έχει κατανεμηθεί στον παραγωγό για τη συγκεκριμένη συγκομιδή.

Ο Υπουργός

ΣΤΕΦ. ΤΖΟΥΜΑΚΑΣ"

Σελίδα 3564 

4. Στην με αριθμό 1707/7-1-97 ερώτηση δόθηκε με το υπ' αριθμ. 699/31-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1707/7.1.97, που κατέθεσε ο Βουλευτής κ. Αθ. Γιαννόπουλος αναφορικά με το παραπάνω θέμα σας πληροφορούμε ότι:

Από το Υπουργείο Γεωργίας θα εξετασθεί η δυνατότητα και αναγκαιότητα λήψης μέτρων για την αντιμετώπιση των ζημιών που προκλήθηκαν στα προς αποξήρανση καπνά από ανεμοθύελλα κατά το έτος 1996.

Οσον αφορά τον υπολογισμό στην δικαιούμενη ποσόστωση εσοδειών 1988, 1999 και 2.000 της παραγωγής εσοδείας 1996, στην περίπτωση του Νομού Φθιώτιδας, που η παραγωγή ήταν χαμηλή λόγω κακών καιρικών συνθηκών (ανεμοθύελλα), ισχύουν τα ακόλουθα:

Βάσει του Καν. (ΕΟΚ) 1066/95, άρθρο 8 παρ. 4, εάν ένας παραγωγός αποδείξει ότι η παραγωγή του ήταν ασυνήθιστα χαμηλή κατά τη διάρκεια μιας συγκομιδής που αποτελεί μέρος της περιόδου αναφοράς, λόγω εξαιρετικών περιστάσεων, το κράτος θα πρέπει, στα πλαίσια της εν λόγω συγκομιδής να ληφθεί υπ' όψη για την έκδοση της βεβαίωσης των ποσοστώσεων.

Στην προκειμένη περίπτωση, εφ' όσον έχουν καταγραφεί οι ζημιές που υπέστησαν οι καπνοπαραγωγοί και υπάρχουν αποδεικτικά στοιχεία, αυτά θα ληφθούν υπ' όψη στον υπολογισμό της ποσότητας που συνολικά θα παρέδιδαν, οι παραγωγοί κατα την εσοδεία 1996, ώστε να μη μειωθεί η ποσοστωση σε μελλοντική εσοδεία.

Η εν λόγω ποσότητα που θα ληφθεί υπόψη δεν δύναται να υπερβαίνει την ποσόστωση που έχει κατανεμηθεί στον παραγωγό για την συγκεκριμένη συγκομιδή.

Ο Υπουργός

ΣΤΕΦ. ΤΖΟΥΜΑΚΑΣ"

5. Στην με αριθμό 1712/7-1-97 ερώτηση δόθηκε με το υπ' αριθμ. 702/31-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1712/7.1.97 που κατέθεσε η Βουλευτής κ. Π. Φουντουκίδου αναφορικά με το παραπάνω θέμα, στα πλαίσια των αρμοδιοτήτων μας, σας πληροφορούμε ότι:

Σχετικά με την παράταση των προθεσμιών του άρθρου 15 του Ν.Δ/τος 3958/1959 για την επικύρωση ανωμάλων δικαιοπραξιών επί γεωργικών κλήρων, το θέμα αυτό αντιμετωπίζεται από το προωθούμενο προς υπογραφή σχετικό σχέδιο νόμου.

Ο Υπουργός

ΣΤΕΦ. ΤΖΟΥΜΑΚΑΣ"

6. Στην με αριθμό 1714/7-1-97 ερώτηση δόθηκε με το υπ' αριθμ. 892/31-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1714/7.1.97 που κατέθεσε ο Βουλευτής κ. Πέτρος Τατούλης αναφορικά με το παραπάνω θέμα, σας πληροφορούμε ότι:

Το ύψος των δαπανών για το οικ. έτος 1995 ανήλθε σε 760,2 δισ. δρχ. και για το οικ. έτος 1994 σε 773,4 δισ. δρχ. Ανάλυση των δαπανών φαίνεται στους συνημμένους πίνακες. Τα ποσά που είχαν προβλεφθεί στους προϋπολογισμούς των ετών ανήρχοντο σε 908,561 δισ. δρχ. και 958,5 δισ. δρχ. αντίστοιχα.

Κατά τα ανωτέρω έτη υπήρξαν καταλογισμοί εκ μέρους του FEOGA που ανέρχονται σε 5,5 δισ. δρχ. το έτος 1994 και 32 δισ. δρχ. το έτος 1995. Επισημαίνουμε το γεγονός ότι οι καταλογισμοί αυτοί επιβλήθηκαν ύστερα από ελέγχους των 1990 και 1991 αντίστοιχα και οφείλονται σε έλλειψη επαρκών ελέγχων κυρίως στους τομείς βάμβακος και καπνού και για τους οποίους η αρμόδια Υπηρεσία του Υπουργείου έχει προσφύγει στο Ευρωπαϊκό Δικαστήριο.

Η απόκλιση που υπάρχει ανάμεσα στον προϋπολογισμό και στην υλοποίησή του οφείλεται κατά κυριότερο λόγο στο γεγονός ότι οι Υπηρεσίες του Υπουργείου που κοινοποιούν τα στοιχεία για την σύνταξη του Προϋ/σμού βασίζονται σε εκτιμήσεις με βάση το ανώτερο ύψος παραγωγής που μπορεί να πραγματοποιηθεί ή επιδότησης κεφαλιών όταν πρόκειται για ζώα. Αυτό έχει σαν αποτέλεσμα η πραγματοποίηση των δαπανών να έχει απόκλιση από τις προβλεπόμενες δαπάνες δεδομένου ότι δεν επιτυγχάνεται ποτέ το ανώτερο όριο παραγωγής.

Ο Υπουργός

ΣΤΕΦ. ΤΖΟΥΜΑΚΑΣ"

7. Στην με αριθμό 1725/8-1-97 ερώτηση δόθηκε με το υπ' αριθμ. 92/30-1-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση του Βουλευτή κ. Ηλία Βεζδρεβάνη και στο διατυπούμενο ερώτημα αν καταβάλλονται κανονικα απο τους Ασφαλιστικούς οργανισμούς οι συντάξεις, σας γνωρίζουμε τα ακόλουθα:

Από τα στοιχεία που είναι στη διάθεση του Υπουργείου προκύπτει οτι η καταβολή των συντάξεων των ασφαλιστικών οργανισμών αρμοδιότητάς μας, είναι κατά μήνα ομαλή.

Πρόβλημα ομαλής καταβολής των συντάξεων που είχε παρουσιάσει το Επικουρικό Ταμείο Εργατοϋπαλλήλων Μετάλλου (ΕΤΕΜ) στο παρελθόν λόγω οικονομικής αδυναμίας.

Το πρόβλημα αυτό αντιμετωπίστηκε αμέσως με ρευστοποίηση περιουσιακών στοιχείων του Ταμείου και με απ' ευθείας ενίσχυσήτου τόσο από το Λογαριασμό Αλληλεγγύης Φορέων Κοινωνκής Ασφάλισης (ΛΑΦΚΑ) που λειτουργεί στη Γενική Γραμματεία Κοινωνικών Ασφαλίσεων, όσο και από τον Κρατικό Προϋπολογισμό έναντι οφειλών προβληματικών επιχειρήσεων στο Ταμείο στα πλαίσια ειδικών νόμων.

Σημειώνεται ότι εφόσον δημιουργηθούν στο μέλλον ανάλογα προβλήματα, θα ληφθούν μέτρα για την άμεση αντιμετώπισή τους, προκειμένου να διασφαλιστεί η απαίτηση των συνταξιούχων του Ταμείου για απρόσκοπτη καταβολή των μηνιαίων συντάξεών τους, όπως επιβάλλει ο σκοπός της λειτουργίας του.

Ο Υφυπουργός

Ν. ΦΑΡΜΑΚΗΣ"

8. Στην με αριθμό 1730/8-1-97 ερώτηση δόθηκε με το υπ' αριθμ. 713/31-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1730/8-1-97 που κατέθεσε ο Βουλευτής κ. Κων/νος Ευμοιρίδης αναφορικά με το παραπάνω θέμα, σας πληροφορούμε ότι:

- Το συνολικο χρέος των πατατοπαραγωγών του Λεκανοπεδίου Κάτω Νευροκοπίου είναι 2.786.951.000 δρχ.

- Το Ληξιπρόθεσμο υπόλοιπο είναι 2.730.000.000 δρχ.

- Το Κεφάλαιο ανέρχεται σε 1.200.000.000 δρχ.

- Οι τόκοι (συμβατικοί και υπερημερίας) ανέρχονται σε 1.530.000.000 δρχ.

- Από τα παραπάνω ποσά το υπόλοιπο που αφορά αποκλειστικά την πατατοκαλλιέργεια ανέρχεται σε 2.430.000.000 δρχ.

- Ο αριθμός οφειλετών πατατοπαραγωγών ανέρχεται σε 700.

Ο Υπουργός

ΣΤΕΦ. ΤΖΟΥΜΑΚΑΣ"

9. Στην με αριθμό 1734/8-1-97 ερώτηση δόθηκε με το υπ' αριθμ. 714/1-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1734/8.1.97, που κατέθεσαν οι Βουλευτές κ.κ. Απ. Τασούλας, Β. Μπούτας, αναφορικά με το παραπάνω θέμα, σας πληροφορούμε ότι:

Οι ζημιές που προξενήθηκαν σε καλλιέργειες Καλαμποκιού στους Κάμπους Λαψίστας και Παρακαλάμου - Κουκλιών του Ν. Ιωαννίνων απο τις υπερβολικές και παρατεταμένες βροχοπτώσεις που άρχισαν στα τέλη Νοεμβρίου και συνεχίζονται μέχρι σήμερα δεν καλύπτονται ασφαλιστικά και δεν αποζημιώνονται από τον ΕΛΓΑ. Σύμφωνα με τον Κανονισμό 

Σελίδα 3565 

Ασφάλισης της Φυτικής Παραγωγής από τον ΕΛΓΑ ζημιές που προκαλούνται σε καλλιέργειες αραβοσίτου μετά τις 15 Νοεμβρίου δεν καλύπτονται ασφαλιστικά.

Διευκρινίζεται οτι για τις παραπάνω ζημιές δεν υποβλήθηκαν στον ΕΛΓΑ δηλώσεις ζημιάς στη Φυτική Παραγωγή ή στο Ζωϊκό Κεφάλαιο.

Επίσης υπενθυμίζεται ότι ζημιές σε αγροτικές εγκαταστάσεις και εφόδια δεν καλύπτονται ασφαλιστικά και δεν αποζημιώνονται από τον ΕΛΓΑ.

Ωστόσο από το Υπουργείο Γεωργίας εξετάζεται η δυνατότητα λήψης μέτρων, για την αντιμετώπιση των ζημιών που προκλήθηκαν σε γεωργοκτηνοτροφικές εκμεταλλεύσεις από βροχοπτώσεις - πλημμύρες, οι οποίες δεν καλύπτονται ασφαλιστικά απο τον ΕΛΓΑ.

Επίσης η ΑΤΕ, σύμφωνα με πάγια τακτική της παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις τους στην Τράπεζα λόγω εκτάκτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κ.λπ.) τα οποία επηρέασαν αρνητικά τις εκμεταλλεύεις τους.

Οι διευκολύνσεις αυτές παρέχονται μέσα στα πλαίσια της 1620/89 Πράξη του Διοικητή της Τράπεζας της Ελλάδος, ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.

Σύμφωνα με τα παραπάνω μπορούν να αντιμετωπισθούν και οι παραγωγοί της περιοχής Λαψίστας Ν. Ιωαννίνων που έπαθαν ζημιές στις καλλιέργειές τους από τις πλημμύρες.

Σε ό,τι αφορά τα αποστραγγιστικά έργα στον κάμπο Λαψίστας Ν. Ιωαννίνων κάθε χρόνο διατίθενται οι απαραίτητες πιστώσεις από τον ΓΟΕΒ Ιωαννίνων για την συντήρηση των τάφρων του αποστραγγιστικού έργου του Λεκανοπεδίου Ιωαννίνων και οι αρμόδιες Υπηρεσίες (Νομαρχιακή και Περιφερειακή) ενημέρωσαν ότι δεν υπάρχουν προβλήματα.

Ο Υπουργός

ΣΤΕΦ. ΤΖΟΥΜΑΚΑΣ"

10. Στην με αριθμό 1737/8-1-97 ερώτηση δόθηκε με το υπ' αριθμ. 8/29-1-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 177/8-1-97 που κατέθεσαν οι Βουλευτές κ.κ. Σ. Παναγιώτου και Μ. Μπόσκου σε ό,τι μας αφορά , σας γνωρίζουμε τα εξής:

Οι κατηγορίες και υπαινιγμοί που διατυπώνονται στην ερώτηση σε βάρος της Αστυνομίας περί καταλήψεως των Κιμμερίων Ξάνθης, τρομοκρατήσεως των κατοίκων και προπηλακισμού του προέδρου της Κοινότητας είναι αβάσιμοι.

Η προάσπιση των συνταγματικά κατοχυρωμένων ατομικών δικαιωμάτων και ιδιαίτερα του ατομικού δικαιώματος της ελευθερίας της θρησκευτικής συνειδήσεως αποτελεί την κατευθυντήρια γραμμή και τον γνώμονα των ενεργειών της Αστυνομίας.Σε μια χώρα όμως δημοκρατική σαν την Ελλάδα πρωταρχικό καθήκον της Αστυνομίας είναι επίσης και η κατοχύρωση και διατήρηση της δημόσιας τάξης και ασφάλειας και η εφαρμογή των νόμων με αντικειμενικότητα μέσα στα πλαίσια της ισονομίας και ισοπολιτείας.

Στα πλαίσια αυτά ενήργησε και η Αστυνομική Διεύθυνση Ξάνθης για την περίπτωση του Τεμένους Κιμμερίων μετά από διακοπή των οικοδομικών εργασιών από την Πολεοδομία Ξάνθης και παρέπεμψε στη Δικαιοσύνη εκείνους, που παρά τη διακοπή αυτή συνέχιζαν να εκτελούν οικοδομικές εργασίες στον αναφερόμενο χώρο.

Η παρουσία αστυνομικών δυνάμεων σκοπό είχε την πρόληψη επεισοδίων, την τήρηση της τάξης και αποφόρτιση της ήδη τεταμένης ατμόσφαιρας. Οι δυνάμεις αυτές αποδεσμεύθηκαν σταδιακά μέχρι 27-12-1996 και έκτοτε η περιοχή επιτηρείται από δύο επανδρωμένα περιπολικά της ανωτέρω Αστυνομικής Διεύθυνσης.

Ο Υπουργός

ΓΕΩΡΓΙΟΣ ΡΩΜΑΙΟΣ"

11. Στην με αριθμό 1741/8-1-97 ερώτηση δόθηκε με το υπ' αριθμ. 45/29-1-97 έγγραφο απο τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1741/8-1-97 που κατέθεσε ο Βουλευτής κ. Κ. Καραμπίνας, σας διαβιβάζουμε σε πίνακα τα ζητούμενα στοιχεία που προκύπτουν από το αρχείο της Υπηρεσίας μας.

Πέραν αυτού σας πληροφορούμε ότι για την Αττική δεν τηρούνται στο αρχείο της Δ/νσης Ασφάλειας Αττικής στοιχεία όσον αφορά τον αριθμό των απορριφθέντων αιτημάτων. Στην περιοχή αυτη την 31-12-1996 ίσχυαν 1799 άδειες οπλοφορίας και στη λοιπή χώρα 479.

Ο Υπουργός

ΓΕΩΡΓΙΟΣ ΡΩΜΑΙΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

12. Στην με αριθμό 1742/8-1-97 ερώτηση δόθηκε με το υπ' αριθμ. 126/30-1-97 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 1742/8.1.97 που κατατέθηκε στη Βουλή των Ελλήνων από τον Βουλευτή κ. Θ. Δημοσχάκη και η οποία αναφέρεται στο χρόνο αποπεράτωσης του Σ.Σ. Ορμενίου και μετεγκατάστασης των υπηρεσιών ελέγχου στο νέο κτίριο, σας γνωρίζουμε τα ακόλουθα:

1. ΚΤΙΡΙΟ ΕΛΕΓΧΟΥ

ΕΡΓΑ ΠΟΥ ΕΚΤΕΛΕΣΤΗΚΑΝ

1 α. Εργολαβία δαπάνης τελευταίου Σ.Π. = 1.014.878.097 δρχ.

1.β. Λόγω εξάντλησης του ορίου εργολαβίας, έγινε μελέτη "Αποπεράτωσης του κτιρίου ελέγχου, των υποστέγων και τμήματος του περιχώρου" και περιλαμβάνει τις εξής εργασίες:

1. Επιστέγαση κτιρίου ελέγχου

2. Αντιανεμικά, διακοσμητικά πετάσματα οροφής - επιστέγασης

3. Πλήρωση με πολυκαρμπονικά του σκελετού στα διαφώτιστα τμήματα υποστέγων.

4. Κατευθυντήριες πινακίδες στα υπόστεγα και στον περιβάλλοντα χώρο.

5. Φωτιστικά σώματα (συμπληρώσεις), εσ. σημάνσεις, σταθερά έπιπλα στις αίθουσες ελέγχου.

6. Συμπληρώσεις ψευδοροφών και κάλυψης με γυψοσανίδα σωληνώσεων.

7. Θύρες υπογείου και ισογείου στα δύο κλιμακοστάσια.

8. Αποξήλωση υφισταμένου στεγάστρου (ΑΒΕΞ) και τοποθέτησή του σε άλλη θέση.

9. Τοπικές συμπληρώσεις σε κράσπεδα και ασφαλτοτάπητες.

Ο προϋπολογισμός της μελέτης είναι 120 εκ., θα δημοπρατηθει έως 28.2.97 και εχει συμβατικό χρόνο περαίωσης 4 μήνες.

1γ. Ο ηλεκτροφωτισμός του περ. χώρου ολοκληρώθηκε στα πλαίσια εργολαβίας της Δ.Τ.Υ. Ν. Εβρου ηλεκτροφωτισμού της Εθν. Οδού.

2. ΛΟΙΠΑ ΕΡΓΑ:

α. Περίφραξη χώρου από Σ.Σ. έως φυλάκιο. Το έργο δημοπρατήθηκε στις 12.9.96 με προϋπολογισμό μελέτης 179,5 εκ., η υπογραφή της σύμβασης με τον μειοδότη με προϋπ. προσφοράς 80 εκ. θα γίνει εντός του Φεβρουαρίου 97 και έχει συμβατικό χρόνο περαίωσης 6 μήνες.

Για την ολοκληρωμένη λειτουργία του Συν. Σταθμού προβλέπονται τα παρακάτω σε ξεχωριστές εργολαβίες οι μελέτες των οποίων συντάσσονται:

β. Προμήθεια κινητού εξοπλισμού και επίπλωσης (προϋπ.=30 εκ.) έως 30.6.97.

γ. 'Εργα φυτεύσεων και πρασίνου στο σύνολο της έκτασης (προϋπ.μελ.=40 εκ.) Τα έργα αυτά θα γίνονται τμηματικά, αρχής γενομένης την άνοιξη απο τα τμήματα που δεν θα γίνουν επεμβάσεις, μέχρι την ολοκλήρωση κατασκευής κτιρίων εντός της ιδιοκτησίας ΕΟΤ απο άλλους φορείς όπως: 1. Κτίριο 

Σελίδα 3566 

Ελέγχου Ναρκωτικών, (ΝΑRC - CONTROL) και 2. Κτίριο Φυτουγειονομικού Ελέγχου.

δ. Μετατροπή υπάρχοντος κτιρίου ελέγχου σε κτίριο εξυπηρετήσεων (εστιατ.-καφέ-τράπεζες κ.λπ., προϋπ.=80 εκ.). Η δημοπράτηση θα γίνει μετά την μεταφορά των υπηρεσιών στο νέο κτίριο και ο συμβ. χρόνος περαίωσης είναι 8 μήνες.

Ολα τα αναφερόμενα έργα χρηματοδοτούνται από το INTEREG II.

Η Υπουργός

ΒΑΣΩ ΠΑΠΑΝΔΡΕΟΥ"

13. Στην με αριθμό 1752/9-1-97 ερώτηση δόθηκε με το υπ' αριθμ. 124/6-1-97 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 1752/9.1.97 ερώτησης που κατατέθηκε στη Βουλή των Ελλήνων από τους Βουλευτές κ.κ. Σ. Παναγιώτου και Μ. Μπόσκου σας γνωρίζουμε ότι σύντομα θα προωθηθει στη Βουλή νομοθετική ρύθμιση με την οποία θα διευθετηθεί το νομικό καθεστώς λειτουργίας των καζινο έχοντας ως γνώμονα το μέγιστο όφελος του Δημοσίου συμφέροντος σε συνάρτηση με την δημιουργία αναγκαίων έργων υποδομής και υποστήριξης της τουριστικής προσφορας της χώρας μας.

Μόλις ολοκληρωθεί η επεξεργασία του σχετικού Νομοσχεδίου θα δοθεί προς διάλογο με όλα τα κόμματα της Βουλής.

Η Υπουργός

ΒΑΣΩ ΠΑΠΑΝΔΡΕΟΥ"

14. Στην με αριθμό 1754/9-1-97 ερώτηση δόθηκε με το υπ' αριθμ. 140/28-1-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της 1754/9.1.97 ερώτησης του Βουλευτή Λέσβου κ. Νίκου Σηφουνάκη, σχετικά με τον διορισμό υποτρόφων σε βάρος των εσόδων του ιδρύματος "Αγγέλου & Δέσποινας Ν. Σαλατέλλη", σας γνωρίζουμε τα εξής:

1. Με την από 2.8.1978 ιδιόγραφη διαθήκη του Αγγελου Ν. Σαλατέλλη που δημοσιεύθηκε με το αριθμ. 85/1981 πρακτικό συνεδρίασης του Μον. Πρωτοδικείου Μυτιλήνης και την αριθμ. 35/41/17.4.1981 συμβολαιογραφική πράξη του συμβ/φου Μυτιλήνης Νικ. Π. Οικονομόπουλου συστήθηκε κοινωφελές ίδρυμα με την επωνυμία "Ιδρυμα Αγγέλου & Δέσποινας Σαλατέλλη", η σύσταση του οποίου εγκρίθηκε με το από 18.5.1982 Πρ. Δ/γμα (379/15.6.82 τ.Β' ΦΕΚ) με το οποίο κυρώθηκε και ο Οργανισμός του.

Σκοπός του ιδρύματος, σύμφωνα με το άρθρο 2 του Οργανισμού του είνα εκτός των άλλων και η χορήγηση κάθε χρόνο απότα εισοδήματά του υποτροφιών σε νέους, νέες, αριστούχους Λέσβιους για σπουδές σε ανώτατα εκπαιδευτικά ιδρύματα της χώρας. Σύμφωνα με το άρθρο 12 του οργανισμού οι υπότροφοι πρέπει να είναι Λέσβιοι την καταγωγή και οικονομικά αδύνατοι.

Λέσβιοι θεωρούνται όσοι γεννήθηκαν από Λέσβιους γονείς, μένουν όμως μόνιμα στη Λέσβο. Μπορούν να θεωρηθούν Λέσβιοι και όσοι γεννήθηκαν στη Λέσβου και δεν κατάγονται από Λέσβιους γονείς, εφόσον όμως αυτοί διαβιούν μόνιμα και όχι πρόσκαιρα ή περιπτωσιακά στη Λέσβο. Το τελευταίο απόκειται στην κρίση του Διοικ. Συμβουλίου του ιδρύματος.

Η κρίση για την οικονομική αδυναμία απόκειται επίσης στο Διοικητικό Συμβούλιο, το οποίο δε δεσμεύεται από τις ισχύουσες εκάστοτε διατάξεις για τον τρόπο καθορισμούτης απορίας, σαν άπορου θεωρουμένου του σπουδαστή ή της οικογένειάς του όταν από οποιονδήποτε λόγο αδυνατεί να αντιμετωπίσει τις δαπάνες για την πανεπιστημιακή του μόρφωση.

Οι υπότροφοι πρέπει επίσης να είναι αριστούχοι από τους καλύτερους και ηθικότερους απόφοιτους του Λυκείου, να έχουν λευκό ποινικό μητρώο και ηλικία όχι μεγαλύτερη των είκοσι (20) ετών κατά το χρόνο έναρξης της υποτροφίας.

Γενικά οι προϋποθέσεις υποτροφιών απαριθμούνται με λεπτομέρεια στα άρθρα 12 - 16 του Οργανισμού του Ιδρύματος.

2. Με την αριθμ. 9392/1990 απόφαση του Εφετείου Αθηνών η οποία εκδόθηκε κατόπιν αιτήσεως του ιδρύματος, ορίζεται ότι, ο υπό του διαθέτου Αγγελου Σαλατέλλη ταχθείς σκοπός επιτυγχάνεται πληρέστερον, εάν εκτός των αποφοίτων Λυκείου με βαθμό "'Αριστα" περιλαμβάνονται και άποροι φοιτητές με βαθμό "Λίαν Καλώς", εάν και εφόσον επαρκούν τα περιουσιακά στοιχεία του ιδρύματος δια την κάλυψη των υποτρόφων των εχόντων βαθμό "'Αριστα", μεταξύ δε πλειόνων φοιτητών της αυτής βαθμολογίας η οικία υποτροφία να χορηγείται εις τους φέροντας τη μεγαλύτερη ως ειδικότερον εις το οικείον απολυτήριον βαθμολογία μέχρι εξαντλήσεως του αριθμού υποτροφιών κατά το καταστατικό του ιδρύματος.

3. Το Διοικ. Συμβούλιο του ιδρύματος απεφάσισε τη χορήγηση πέντε (5) υποτροφιών για το ακαδ. έτος 1995 - 1996 και εξέδωσε σχετική προκήρυξη.

Στη συνέχεια και μετά την υποβολή των σχετικών αιτήσεων, με το αριθμ. 1/20.2.1996 πρακτικό ανακήρυξε πέντε υποτρόφους, από τους 13 υποψήφιους, τους εξής:

α) Συβρή Ευστράτιο 17 9/11 (Λίαν Καλώς), 854.612 δραχ. εισόδημα

β) Τασλή Γαρυφαλλιά 20 ('Αριστα), αγρότης δεν υπέβαλε δήλωση Φόρου Εισοδήματος

γ) Τσουκαλά Γεωργία 18 8/9 ('Αριστα), 490.000 δραχ. εισόδημα

δ) Χιωτέλλη Ευστρατία 18 2/12 (Λίαν Καλώς), 253.220 δρχ. εισόδημα

ε) Χιώτου Ιγνατία 19 9/11 ('Αριστα), 983.254 δραχ. εισόδημα

Κατά της ανωτέρω απόφασης δεν υποβλήθηκε καμία ένσταση.

4. Με την αριθμ. 11058/1307/ΒΟΟ11/2.7.1996 απόφαση του Υπουργού Οικονομικών, μετά γνωμοδότηση του Συμβουλίου Εθνικών Κληρ/των (συνεδρίαση 22/25.6.96), εγκρίθηκε το ως άνω πρακτικό του Διοικ. Συμβουλίου ως προς τον διορισμό των Τασλή, Τσουκαλά και Χιώτου, ως εχόντων τις προϋποθέσεις, ενώ δεν εγκρίθηκε αυτό ως προς τους Συβρή και Χιωτέλη ως εχόντων βαθμολογία "Λίαν Καλώς" και όχι "Αριστα" και δεδομένου ότι υπήρχαν υποψήφιοι με βαθμό "Αριστα".

Στα πλαίσια δε της εποπτείας που έχει ο Υπουργός να κυρώνει, τροποποιει εν όλω ή εν μέρει πρακτικά Διοικ. Συμβουλίου (άρθρο 108 παρ. 5 σε συνδυασμό με την παρ. του Α.Ν. 209/39), διόρισε ως υποτρόφους στη θέση των Συβρή και Χιωτέλη, τους Βατζάκα Αρετή 19 1/11 (Αριστα 1.112.220 δρχ. εισόδημα και Κουκάρη Βασίλειο 18 6/10 (Αριστα 740.000 δρχ. εισόδημα).

5. Το Διοικ. Συμβούλιο του ιδρύματος Αγγέλου και Δέσποινας Σαλατέλλη, με το αριθμ. 5/7.8.1996 έγγραφό του επανέρχεται επί του θέματος και ζητά την ανάκληση της ανωτέρω απόφασης διορισμού υποτρόφων, για τον λόγο ότι η επιλογή των υποτρόφων με βαθμό "Λίαν Καλώς" δεν αποτελεί παράβαση της συστατικής πράξης, διότι η αρχική συστατική πράξη η οποία απαιτούσε οι υποψήφιοι υπότροφοι να έχουν απολυτήριο με βαθμό "Αριστα" τροποποιήθηκε με την απόφαση του Εφετείου Αθηνών, η οποία ορίζει ότι στις παρεχόμενες υποτροφίες περιλαμβάνονται και άποροι φοιτηταί έχοντες βαθμόν "Λίαν Καλώς"....

Με την αριθμ. 1093630/3238/Β0011/15.11.1996 πράξη μας, μετά γνωμοδότηση του Συμβουλίου Εθνικών Κληρ/των (συνεδρίαση 31/11.11.1996), γνωρίσαμε στο ίδρυμα ότι εμμένουμε στην αριθμ. 1041058/1307/Β0011/2.7.1996 απόφασή μας δεδομένου ότι η απόφαση αυτή εκδόθηκε σύμφωνα με τα οριζόμενα στη διαθήκη του Αγγελου Σαλατέλλη, στον Οργανισμό του ιδρύματος και την αριθμ. 9392/1990 απόφαση του Εφετείου Αθηνών, την πιστή και ακριβή τήρηση των οποίων έχουμε υποχρέωση να προστατεύουμε.

Ο Υφυπουργός

ΓΕΩΡΓΙΟΣ ΔΡΥΣ"

15. Στην με αριθμό 1757/9-1-97 ερώτηση δόθηκε με το υπ' αριθμ. 407/29-1-97 έγγραφο από τον Υπουργό Δημ. Τάξης 

Σελίδα 3567 

η ακόλουθη απάντηση:

"Σε απάντηση της ερώτησης 1757/19-1-97 που κατέθεσε ο Βουλευτής κ. Γ. Καρατζαφέρης, σας γνωρίζουμε οτι για το αναφερόμενο σε αυτή θέμα ενημερώθηκε η Εθνική Αντιπροσωπεία την 15-1-1997 κατά την συζήτηση της Επίκαιρης Ερώτησης 469/8-1-1997 που κατέθεσε ο Βουλευτής κ. Γ. Καρατάσος.

Η χώρα μας έχει χαμηλό δείκτη εγκληματικότητας σε σχέση με την πορεία της εγκληματικότητας στις χώρες της Ευρωπαϊκής Ενωσης. Οργανωμένο έγκλημα δεν υφίσταται και η αναφερόμενη στην ερώτηση ραγδαία αύξηση δεν ανταποκρίνεται στην πραγματικότητα.

Ολες οι προσπάθειές μας κατατείνουν στην εφαρμογή μιας σύγχρονης αντιεγκληματικής πολιτικής για την κατοχύρωση και διατήρηση της δημόσιας τάξης και ασφάλειας, την εφαρμογή των νόμων με αντικειμενικότητα, μέσα στα πλαίσια της ισονομίας και ισοπολιτείας και την εμπέδωση του αισθήματος ασφαλείας στους πολίτες, απαραίτητου όρου για κάθε δημιουργικό έργο.

Στα πλαίσια της προσπάθειας αυτής ασκείται έντονο προληπτικό και κατασταλτικό έργο απο τις Υπηρεσίες της Αστυνομίας, οι οποίες προκειμένου να επιτύχουν άμεσους και μεσοπρόθεσμους στόχους αναδιοργανώνονται και στελεχώνονται συνεχώς με εξειδικευμένο προσπωπικό που επιμορφώνεται και εκπαδεύεται με έντονους ρυθμούς. Επίσης, ενισχύονται με σύγχρονα μέσα και εφόδια και εφαρμόζουν σύγχρονες μεθόδους τακτικής.

Για τον σκοπό αυτό, εκτός από την δραστηριοποίηση των κατά τόπους Υπηρεσιών τάξης, ασφάλειας και τροχαίας, ιδρύθηκαν ειδικές Υπηρεσίες δίωξης της εγκληματικότητας και αναβαθμίστηκαν άλλες για την αντιμετώπιση ορισμένων μορφών εγκληματικότητας (παράνομη διακίνηση ναρκωτικών, λαθρομετανάστευση, ζωοκλοπή, τρομοκρατία κ.λπ.).

Με στόχο την υποβοήθηση των διωκτικών αρχών στην πρόληψη και καταπολέμηση του οργανωμένου εγκλήματος, πέρα από την ανάπτυξη και αξιοποίηση της διεθνούς συνεργασίας, εντός των πλαισίων των Ευρωπαϊκών Οργανισμών και διμερών συμφωνιών, εφαρμόζονται τα πλέον σύγχρονα μέσα εργαστηριακών μεθόδων και ηλεκτρονικών συστημάτων (Αυτόματο Σύστημα Αναγνώρισης Δακτυλικών Αποτυπωμάτων, μέθοδος D.N.A.) και έχει συσταθεί Επιστημονικό Συμβούλιο Ερευνών, Ανάλυσης και Προγραματισμού.

Επίσης, καθιερώθηκε ο θεσμός του Πολυδύναμου Αστυνομικού Τμήματος στην ολοκλήρωση του οποίου θα προχωρήσουμε, όταν θα έχουν εξασφαλιστεί σε επαρκή βαθμό έμψυχο δυναμικό και υλικοτεχνικά μέσα. Με ιδιαίτερη, τέλος, ευαισθησία μελετώνται και προωθούνται προγράμματα αναδιάρθρωσης και λειτουργικού εκσυγχρονισμού των Υπηρεσιών της Αστυνομίας.

Στην περιοχή της Δ.Αττικής, λόγω της ιδιαιτερότητας που παρουσιάζει, η λήψη των μέτρων αστυνόμευσης είναι ιδιαίτερα έντονη, διενεργούνται συστηματικοί έλεγχοι καθ' όλο το 24ωρο και επιτηρούνται ευαίσθητα και ύποπτα διάπραξης αδικημάτων σημεία. Αποτέλεσμα της τακτικής αυτής ήταν και η ταχύτατη αντιμετώπιση των τελευταίων μορφών εγκληματικής ασφάλειας ανήκει αποκλειστικά στη δικαιοδοσία του κράτους και όχι σε μεμονωμένα άτομα ή ομάδες πολιτών.

Πέραν αυτών σας πληροφορούμε ότι το θέμα της κάλυψης των κενών θέσεων της οργανικής δύναμης του αστυνομικού προσωπικού γίνεται κάθε χρόνο με την εισαγωγή και εκπαίδευση σπουδαστών στις Σχολές της Αστυνομίας με το Σύστημα των Γενικών Εξετάσεων. Επίσης η ορθότερη ανακατανομή στις Υπηρεσίες γίνεται με την έξοδο των σπουδαστών από τις Σχολές, καθώς και με τις ετήσιες τακτικές μεταθέσεις.

Με την εξέλιξη των προγραμμάτων προμηθειών γίνεται και η ενίσχυση της Αστυνομίας με οχήματα και σύγχρονα υλικοτεχνικά μέσα και εφόδια.

Σε ό,τι αφορά τις αποδοχές των αστυνομικών, αυτές βελτιώθηκαν σημαντικά με το νέο ενιαίο μισθολόγιο που φηφίσθηκε πρόσφατα (ν. 2448/1996). Στις Υπηρεσίες μας έχει επισημανθεί και ελέγχεται συνεχώς η πιστή εφαρμογή του 5νθημέρου και της χορήγησης των ημερησίων αναπαύσεων.

Ο Υπουργός

ΓΕΩΡΓΙΟΣ ΡΩΜΑΙΟΣ"

16. Στην με αριθμό 1759/10-1-97 ερώτηση δόθηκε με το υπ' αριθμ. 3302/29-1-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1759/10-1-97 που κατέθεσε ο Βουλευτής κ. Α. Ανδρεουλάκος σας γνωρίζουμε τα εξής:

Η εγκληματικότητα της Δυτικής Αττικής, η οποία οφείλεται κυρίως στην ιδιαιτερότητα που παρουσιάζει αυτή, λόγω των υφισταμένων καταυλισμών αθιγγάνων, της εγκατάστασης επαναπατρισθέντων απο τις χώρες της πρώην ΕΣΣΔ και άλλες χώρες και την αυξημένη κίνηση Αλβανών, Ρώσων και άλλων αλλοδαπών που αναζητούν εργασία στα εργοστάσια, τις βιοτεχνίες και τη μεγάλη καλλιεργήσιμη έκταση, δεν είναι ανεξέλεγκτη.

Η περιοχή κατόπιν εντολής μας αστυνομεύεται έντονα από τις αρμόδιες Υπηρεσίες της Ελληνικής Αστυνομίας, οι οποίες μέσα από την ελειμματική δύναμη του Σώματος, έχουν στελεχωθεί με ανάλογο προσωπικό, έχουν ενισχυθεί μέσα και εφόδια και λαμβάνουν όλα τα αναγκαία μέτρα για την τήρηση της τάξης και ασφάλειας, την πρόληψη και καταστολή της εγκληματικότητας και παροχή πληρέστερων Υπηρεσιών στους πολίτες.

Με περιπολίες των Τμημάτων Τάξης, Ασφάλειας και Αμεσης Δράσης και εξορμήσεις του Τμήματος Ειδικών Αστυνομικών Ελέγχων διενεργούνται έλεγχοι καθ' όλο το 24ωρο, επιτηρούνται τα ευαίσθητα και ύποπτα διάπραξης αδικημάτων σημεία της περιοχής και εφαρμόζεται με αυστηρότητα η ισχύουσα νομοθεσία.

Σε ό,τι αφορά το Αιγάλεω, κατά τη διετία 1994 - 1995 διαπράχθηκαν 381 συνολικά αδικήματα κλοπών, διαρρήξεων, ληστειών και του νόμου περί ναρκωτικών, από τα οποία εξιχνιάσθηκαν 104 και οχι 39, όπως διατυπώνεται στην ερώτηση. Επίσης κατά τα έτη 1993 - 1996 συνελήφθησαν και οδηγήθησαν στη Δικαιοσύνη από το Αστυνομικό Τμήμα Αιγάλεω για διάφορα αδικήματα 16 Αλβανοί, 3 Ρουμάνοι, 24 Ρώσσοι και 13 λοιπών εθνικοτήτων αλλοδαποί και επαναπαναπροωθήθηκαν στη χώρα τους 98 Αλβανοί λαθρομετανάστες.

Για τη βελτίωση της αστυνόμευσης στη Δυτική Αττική και αναβάθμιση των παρεχομένων υπηρεσιών στους πολίτες, το Υπουργείο μας πρόκειται σταδιακά να επεκτείνει σε αυτή, όταν θα έχει εξασφαλισθεί σε επαρκή βαθμό έμψυχο δυναμικό και υλικοτεχνικά μέσα, το θεσμό των Πολυδύναμων Αστυνομικών Τμημάτων.

Ο Υπουργός

ΓΕΩΡΓΙΟΣ ΡΩΜΑΙΟΣ"

17. Στην με αριθμό 1799/1-1-97 ερώτηση δόθηκε με το υπ' αριθμ. 3828/29-1-97 έγγραφο απο τον Υπουργό Εσωτερικών η ακόλουθη απάντηση:

"Σε απάντηση της αριθμ. 1799/13.1.97 ερώτησης που κατέθεσε ο Βουλευτής κ. Γεωργ. Σούρλας σχετικά με την απόσυρση του σχεδίου Π.Δ. για τον Προληπτικό Ελεγχο των δαπανών των δήμων Αθηναίων, Θεσσαλονίκης και Πειραιά, σας πληροφορούμε ότι το ανωτέρω σχέδιο Π.Δ., έχει ήδη αποσταλεί στο Σ.τ.Ε. για επεξεργασία.

Ο Υπουργός

ΑΛ. ΠΑΠΑΔΟΠΟΥΛΟΣ"

18. Στην με αριθμό 1082/13-1-97 ερώτηση δόθηκε με το υπ' αριθμ. 57/29-1-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης που κατέθεσε ο Βουλευτής κ. Ν. Νικολόπουλος, σας γνωρίζουμε τα εξής:

Το πρόβλημα της λαθρομετανάστευσης και της παράνομης απασχόλησης αλλοδαπών αντιμετωπίζεται από το Υπουργείο

Σελίδα 3568 

μας μέσα στα πλαίσια της ισχύουσας νομοθεσίας, σε συνεργασία με τα άλλα Υπουργεία (Εθνικής Αμυνας, Εμπορικής Ναυτιλίας κ.λπ.) με ιδιαίτερη υπευθυνότητα και τους απαιτούμενους λεπτούς χειρισμούς για εμπέδωση του αισθήματος ασφαλείας στους πολίτες και την διασφάλιση των εθνικών μας συμφερόντων.

Για το σκοπό αυτό έχουμε ανασυγκροτήσει και ενισχύσει με προσωπικό και υλικοτεχνικό εξοπλισμό τις Υπηρεσίες που αστυνομεύουν τις παραμεθόριες περιοχές και έχουμε ιδρύσει ικανό αριθμό μεταβατικών αποσπασμάτων στα βόρεια σύνορά μας.

Παράλληλα, με ειδικά συνεργεία σε κομβικά σημεία, ελέγχουμε τη διακίνησή τους στο εσωτερικό της χώρας και καταβάλλουμε προσπάθειες για την εξάρθρωση των κυκλωμάτων διευκόλυνσης και διακίνησης και σύλληψη και επαναπροώθηση στη χώρα τους των λαθρομεταναστών, οι οποίοι στερούμενοι των μέσων διαβίωσης οπωσδήποτε συμβάλλουν σε υψηλό ποσοστό στην αυξημένη εγκληματικότητα.

Στις Υπηρεσίες μας δόθηκε εντολή για εντονότερη επαγρύπνιση, δραστηριοποίηση και αστυνόμευση της περιοχής ευθύνης τους για την εξάλειψη του αναφερομένου φαινομένου.

Ο Υπουργός

ΓΕΩΡΓΙΟΣ ΡΩΜΑΙΟΣ"

19. Στην με αριθμό 1840/14-1-97 ερώτηση δόθηκε με το υπ' αριθμ. 33/29-1-97 έγγραφο από τον Υφυπουργό Εργασίας η ακολουθη απάντηση:

"Απαντώντας στην ερώτηση 1840/14-1-97 που κατέθεσε ο Βουλευτής κ. Χαράλαμπος Παπαθανασίου σχετικά με τη χορήγηση οικονομικής ενίσχυσης στους συνταξιούχους του ΟΓΑ περιοχής Πρεσπών Ν. Φλώρινας, που επλήγησαν από τους σεισμούς των ετών 1994 και 1995 σας πληροφορούμε τ' ακόλουθα:

Με Αποφάσεις του Υπουργού Εργασίας και Κοινωνικών Ασφαλίσεων χορηγήθηκε έκτακτη οικονομική ενίσχυση στους συνταξιούχους των Οργανισμών Κυρίας Ασφάλισης που επλήγησαν από τους σεισμούς του 1994 και 1995 των περιοχών όπως αυτές καθορίστηκαν στην 32/1995 και 75/1996 Πράξεις Υπουργικού Συμβουλίου.

Το αίτημα για επέκταση της οικονομικής ενίσχυσης και στους συνταξιούχους του ΟΓΑ της περιοχής Πρεσπών Ν. Φλώρινας ετών 1994 - 1995 δεν μπορεί να ικανποιηθεί και τούτο διότιέχει παρέλθει από τότε μεγάλο χρονικό διάστημα και ως εκ τούτου έχει εκλείψει ο λόγος χορήγησης οικονομικής ενίσχυσης, που αποβλέπει σύμφωνα με το πνεύμα του νόμου, στην κάλυψη αμέσων και επειγουσών αναγκών διαβίωσης.

Εξάλλου η έξαρση των φυσικών φαινομένων (σεισμοί - πλημμύρες κ.λπ.) που παρατηρείται τον τελευταίο καιρό στη χώρα μας, έχει επιφέρει σοβαρές υλικές ζημιές τόσο στους κατοίκους, όσο και στις επιχειρήσεις των περιοχών που επλήγησαν από τις καταστροφές αυτές. Η τυχόν λοιπόν, ανάληψη από τους ασφαλιστικούς οργανισμούς, οι οποίοι ως γνωστόν δεν βρίσκονται σε καλή οικονομική κατάσταση, της υποχρέωσης παροχής οικονομικών ενισχύσεων, για την ανακούφιση των πληγέντων, θα επέφερε την υπέρογκη οικονομική επιβάρυνση των οργανισμών αυτών και την αδυναμία εκπλήρωσης της βασικής τους αποστολής που είναι η απρόσκοπτη καταβολή των συντάξεων στους συνταξιούχους και η ασφαλιστική κάλυψη των ασφαλισμένων τους.

Επίσης, επισημαίνουμε ότι οι ασφαλιστικοί οργανισμοί δεν μπορεί και δεν πρέπει να υποκαθιστούν τις υπηρεσίες πρόνοιας της χώρας των οποίων βασική αποστολή, μεταξύ των άλλων, είναι η ανακούφιση των πληγέντων από φυσικές καταστροφές.

Ο Υφυπουργός

ΝΙΚΟΣ ΦΑΡΜΑΚΗΣ"

20. Στην με αριθμό 1852/15-1-97 ερώτηση δόθηκε με το υπ' αριθμ. 124/30-1-97 έγγραφο από τον Υπουργό Εθν. Οικονομίας η ακόλουθη απάντηση:

"Απαντώντας στην ερώτηση του Βουλευτή κ. Γ. Καρατζαφέρη, σας γνωρίζουμε ότι σύμφωνα με το Π.Δ. 350/85 την τιμή έκδοσης μετοχών στη δημόσια εγγραφή προσδιορίζει αποκλειστικά ο ανάδοχος. Παραταύτα το Δ.Σ. του Χρηματιστηρίου Αξιών Αθηνών από το 1990 έως τον Ιανουάριο του 1995, εκτιμώντας ότι έτσι ίσως προστάτευε το επενδυτικό κοινό, επέβαλε μεταξύ άλλων όρων για την έγκριση εισαγωγής εταιρίας και τη μέγιστη τιμή για τη δημόσια εγγραφή.

Οσον αφορά την περίπτωση της Εταιρίας "ΤΗΛΕΤΥΠΟΣ" όπως μας ενημέρωσε ο Πρόεδρος του Χρηματιστηρίου κ. Μανώλης Ξανθάκης, το γεγονός είναι ότι υποβλήθηκε ενημερωτικό δελτίο με τιμή 2.750 δρχ. κα με βάση την παραπάνω πρακτική το Δ.Σ. ενέκρινε τιμή εισαγωγής 1.900 δρχ. Η πρακτική αυτή ήταν συνήθης και επαναλαμβανόμενη και δεν αφορά μόνο την "ΤΗΛΕΤΥΠΟ". Πάντως τα δύο τελευταία χρόνια η τιμή εισαγωγής ορίζεται μόνο από τους αναδόχους πριν απο τη δημόσια εγγραφή.

Ο Υπουργός

Γ. ΠΑΠΑΙΩΑΝΝΟΥ"

21. Στην με αριθμό 1858/15-1-97 ερώτηση δόθηκε με το υπ' αριθμ. 194/30-1-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 1858/15-10-97 που κατέθεσε στη Βουλή ο Βουλευτής κ. Ευάγγελος Μπασιάκος παρακαλούμε να πληροφορήσετε τον κ. Βουλευτή τα εξής:

1) Στο εγκεκριμένο πρόγραμμα του Υ.ΠΕ.ΧΩ.Δ.Ε., τομέας Εγγειοβελτιωτικών Εργων της ΣΑΕ 072/1 περιλαμβάνεται και το έργο "Αντιπλημμυρική προστασία άνω ρου Βοιωτικού Κηφισσού" με συνολικό προϋπολογισμό 300 εκ.

2) Για την υπόψη περιοχή εκπονείται μελέτη με τίτλο (δεν έχει ανατεθεί) "Διευθέτηση ρέμματος Αγίας Μαρίνας και αντιμετώπιση προβλημάτων κοίτης άνω ρου Βοιωτικού Κηφισσού".

3) Σε βάρος του έργου "Αξιοποίηση υδάτινων πόρων Βοιωτικού Κηφισσού" της ΣΑΕ 072/2 σε συνολικό προϋπολογισμο 3,0 δις δρχ. εκτελούνται δύο εργολαβίες προϋπολογισμού 2 δις.

α. "Διευθέτηση - εκβάθυνση και συμπληρωματικά έργα, μέσου και κάτω ρου Βοιωτικού Κηφισσού".

β. "Χείμμαρος Αγίου Βλασσίου και Πλατανιά, Τάφρος Μαυρονερίου Χαιρώνιας - Ακοντίου".

Ο Υπουργός

Κ. ΛΑΛΙΩΤΗΣ"

22. Στην με αριθμό 1868/15-1-97 ερώτηση δόθηκε με το υπ' αριθμ. 196/30-1-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 1868/15.1.97 που κατέθεσε στη Βουλή ο Βουλευτής κ. Γεώργιος Αλεξόπουλος παρακαλούμε να πληροφορήσετε τον κ. Βουλευτή σύμφωνα με τα στοιχεία της Νομαρχιακής Αυτοδιοίκησης Αιτωλοακαρνανίας, ότι συγκρίθηκαν συνεργεία και κατέγραψαν και αποτίμησαν τις ζημιές που έγιναν σε κατοικίες και οι οποίες ανέρχονται συνολικά σε περίπου 14.000.000 δρχ.

Στη συνέχεια έγινε εισήγηση στο Υπουργείο Υγείας Πρόνοιας για τη διάθεση αυτού του ποσού. Για την διάθεση αυτού του ποσού αρμόδιο είναι το Υπουργείο Υγείας, Πρόνοιας προς το οποίο κοινοποιείται η ερωτηση.

Το Υ.ΠΕ.ΧΩ.Δ.Ε. έχει κάνει πρόταση προς το ΥΠΕΘΟ με το υπ' αριθμ. Δ6/οικ/60/17.1.97 έγγραφο για προεγγραφή στη ΣΑΜ 076 μελέτης με τίτλο "Τεχνικές, Οικονομοτεχνικές και Περιβαλλοντικές μελέτες της Αποχέτευσης ομβρίων και ακαθάρτων υδάτων και βιολογικού καθαρισμού Μεσολογγίου" προϋπολογισμού μελέτης 150 εκ. δρχ. Ηδη συντάσσονται από την Υπηρεσία τα συμβατικά τεύχη ώστε το συντομότερο δυνατό να προκηρυχθεί ο σχετικός διαγωνισμός για την ανάθεση της ανωτέρω μελέτης"".

Ο Υπουργός

Κ. ΛΑΛΙΩΤΗΣ"

Σελίδα 3569 

23. Στην με αριθμό 1874/15-1-97 ερώτηση δόθηκε με το υπ' αριθμ. 200/30-1-97 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 1874/15.1.97 που κατέθεσε στη Βουλή ο Βουλευτής κ. Θεόδωρος Σκρέκας παρακαλούμε να πληροφορήσετε τον κ. Βουλευτή τα εξής:

Η αρμόδια Δ/νση του Υ.ΠΕ.ΧΩ.Δ.Ε. στη ΣΑΕ 072/1 έχει περιλάβει έργα ολικού προϋπολογισμού 2.800.000 δρχ. (ενάριθμο έργο 9572126 Αντιπλημμυρικά ποταμών - χειμάρρων Τρικάλων - Μαγνησίας) για τους Νομούς Μαγνησίας - Τρικάλων.

Μέχρι τώρα διαθέτει από το πιο πάνω πρόγραμμα για τον Νομό Τρικάλων ποσό 490.000.000 δρχ. Περαιτέρω θα συνεχιστεί η διάθεση πιστώσεων με βάση τις επείγουσες ανάγκες που θα προκύψουν αλλά κυρίως για την υλοποίηση απο προγραμματισθείσες και εκπονούμενες μελέτες αντιπλημμυρικών έργων.

Για την αποκατάσταση ζημιών αντιπλημμυρικών έργων, είναι αυτονόητο ότι οι Τοπικές Υπηρεσίες σε συνεννόηση με την αρμόδια Δ/νση του Υ.ΠΕ.ΧΩ.Δ.Ε. επιλαμβάνονται άμεσα, υπεύθυνα και ανάλογα με τον επείγοντα χαρακτήρα κάθε απαιτούμενης παρέμβασης.

Ο Υπουργός

Κ. ΛΑΛΙΩΤΗΣ"

24. Στην με αριθμό 1875/16-1-97 ερώτηση δόθηκε με το υπ' αριθμ. 88/29-1-97 έγγραφο από τον Υπουργό Οικονομικών η ακόλουθη απάντηση:

"Απαντώντας στο από 16-1-1997 έγγραφό σας, με το οποίο μας διαβιβάστηκε η αριθμ. 1875/16-1-1997 ερώτηση του Βουλευτή Ε. Αποστόλου σχετικά με την κατάργηση ή μη της Δ.Ο.Υ. Καρύστου, σας γνωρίζουμε τα εξής:

α) Το Υπουργείο Οικονομικών μελετά και προχωρεί στην αναδιοργάνωση όλων των Υπηρεσιών του, καθώς και στον διοικητικό και τεχνολογικό εκσυγχρονισμό της λειτουργίας αυτών, με την κατάρτιση νέων οργανισμών και κανονισμών λειτουργίας τους, την εγκατάσταση σύγχρονων ολοκληρωμένων πληροφοριακών συστημάτων, την απλούστευση και κατάργηση γραφειοκρατικών τύπων και διαδικασιών, τη μηχανοργάνωση και τον εξοπλισμό γενικά αυτών με όλα τα απαραίτητα μέσα, για την αποδοτικότερη και αποτελεσματικότερη άσκηση του έργου τους και την παροχή καλύτερων υπηρεσιών προς τους πολίτες, αλλά και τη δημιουργία δυνατότητας εξυπηρέτησής τους με πολλούς τρόπους και από διάφορα σημεία της χώρας.

β) Στο πλαίσιο αυτό της προσαρμογής και εκσυγχρονισμού των Υπηρεσιών του Υπουργείου Οικονομικών και των σχετικών διατάξεων, που διέπουν τη λειτουργία και το αντικείμενο εργασιών τους, για την αντιμετώπιση των σημερινών αναγκών, όπως αυτές διαμορφώνονται από τις σύγχρονες οικονομικές ελληνικές και διεθνείς εξελίξεις, λαμβάνεται υπόψη η εμπειρία και η τεχνογνωσία των άλλων κρατών, καθώς και οι επικρατούσες στην Ελλάδα συνθήκες και όλα τα απαραίτητα σχετικά στοιχεία (υπηρεσιακές ανάγκες και δυνατότητες, οι ιδιαίτερες οικονομικές συνθήκες, οι χιλιομετρικές - εδαφικές ή άλλες δυσκολίες εξυπηρέτησης των πολιτών κ.λπ.).

γ) Το θέμα της οργανωτικής και διοικητικής λειτουργίας όλων των Δ.Ο.Υ. (συγχώνευσης, κατάργησης, σύστασης, αναβάθμισης ή υποβάθμισης και της διάρθρωσης αυτών), θα εξετασθεί με το νέο Οργανισμό των Περιφερειακών Υπηρεσιών του Υπουργείου Οικονομικών, που επεξεργάζεται και καταρτίζεται από ειδική ομάδα εργασίας, που συγκροτήθηκε προς τούτο και στην οποία δόθηκε αντίγραφο της παραπάνω ερώτησης του Βουλευτή Ε. Αποστόλου, για ενημέρωση της επί των στοιχείων που περιέχονται σ' αυτήν για την Δ.Ο.Υ. Καρύστου.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

25. Στην με αριθμό 1876/97 ερώτηση δόθηκε με το υπ' αριθμ. 162/29-1-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 1876/97 ερώτηση που κατέθεσε στη Βουλή ο Βουλευτής κ. Νίκος Γκεσούλης σας πληροφορούμε:

Από 1ης Οκτωβρίου 1996 εφαρμόζεται και από το Προξενικό Γραφείο της Πρεσβείας Βελιγραδίου το νέο σύστημα αυτοκόλλητων θεωρήσεων, στο πλαίσιο προσαρμογής στις προβλέψεις, οι οποίες περιέχονται στη Συμφωνία του SCHENGEN. Η αυτοκόλλητη αυτή θεώρηση δεν εφαρμόζεται μόνο για τους υπηκόους της Ομοσπονδιακής Δημοκρατίας Γιουκοσλαβίας, αλλά και για τους υπηκόους όλων των χωρών, για τις οποίες ισχύει η υποχρέωση θεώρησης του διαβατηρίου και στοχεύει, μεταξύ άλλων και στη διασφάλιση της εγκυρότητας της θεώρησης. Στην περίπτωση της ΟΔΓ μάλιστα, εφαρμόσθηκε ειδική ευνοϊκότερη ρύθμιση, σύμφωνα με την οποία το σύστημα άρχισε να εφαρμόζεται ένα μήνα αργότερα από ό,τι στις άλλες χώρες, ακριβώς για να αποτραπούν προβλήματα κατά τη θερινή περίοδο.

Οι πρακτικές δυσκολίες, οι οποίες προέκυψαν κατά την εφαρμογή του νέου συστήματος, αντιμετωπίζονται ήδη και λαμβάνονται πρακτικά μέτρα με θετικά αποτελέσματα.

Το Υπουργείο Εξωτερικών γνωρίζει τα προβλήματα, που ανέκυψαν κατά την έναρξη της εφαρμογής του νέου συστήματος και μελετά κατάλληλους τρόπους αντιμετώπισής τους σε μόνιμη βάση.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

Σελίδα 3570 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη 

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου

Πρώτη επίκαιρη ερώτηση στην ημερήσια διάταξη είναι η με αριθμό 612/30.1.97 της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Δικαιοσύνης, σχετικά με τη συνθήκη προστασίας της άγριας πανίδας, τα μέτρα που προτίθεται να λάβει η Κυβέρνηση για να λυθεί η αιχμαλωσία αγρίων ζώων που κατέχει παράνομα ιδιώτης στην Κω κ.λπ.

Η Επίκαιρη Ερώτηση της κας Ανουσάκη σε περίληψη έχει ως εξής:

"Με μεγάλη θλίψη πληροφορήθηκα ότι στην Κω ο κ. Νικόλαος Καραγκιόζης κατέχει παράνομα άγρια ζώα και συγκεκριμένα ένα γεράκι και ένα λιοντάρι.

Σύμφωνα με το άρθρο 8 του ν.2055/92, ο οποίος επικύρωσε τη συνθήκη για την προστασία της άγριας πανίδας, απαγορεύεται η κατοχή αγρίων ζώων. 'Ηδη, από το Δασονομείο Κω έχει υποβληθεί μηνύση, η οποία έχει διαβιβαστεί στην Εισαγγελία Πρωτοδικών Κω με αριθμό 759/30-8-1996.

Η Εισαγγελία Πρωτοδικών Κω προτίθεται να προχωρήσει σε δικαστικές ενέργειας, οι οποίες όμως είναι εξαιρετικά χρονοβόρες και παρατείνουν την ταλαιπωρία του ζώου.

Δεδομένου ότι έχει συμπληρωθεί ήδη ένας χρόνος και με αφορμή την υπογραφή από την Γαλλία της ευρωπαϊκής συμβάσεως για τα δικαιώματα των ζώων, καθώς και την αίσια κατάληξη της περιπέτειας του λιονταριού της Ν. Φιλαδέλφειας, ερωτάται ο κύριος Υπουργός Δικαιοσύνης.

Τι προτίθεται να κάνει προκειμένου να λυθεί η αιχμαλωσία του ζώου. Μήπως είναι καλύτερα να εκδοθεί βούλευμα από την Εισαγγελία Πρωτοδικών Κω για την κατάσχεση του λιονταριού και την παράδοσή του στην οργάνωση "English Animal Rescue", η οποία και αναλαμβάνει όλα τα έξοδα της μεταφοράς του και της εγκατάστασής του σε χώρο προσαρμοσμένο στο φυσικό του περιβάλλον;"

Ο κύριος Υπουργός έχει το λόγο για τρία λεπτά να πρωτολογήσει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Κύριε Πρόεδρε, πάνω σε αυτό το θέμα που η συνάδελφος κα Ανουσάκη είχε την ευαισθησία να φέρει ενώπιον της Βουλής, έχω αναφορά του Εισαγγελέα της Κω, από τον οποίο ζητήσαμε πληροφορίες, η οποία λέει τα εξής:

"Σχετικά με την προφορική ζήτηση πληροφοριών για το θέμα του λιονταριού που βρίσκεται στην κατοχή του Νικολάου Καραγκιόζη, σας αναφέρω τα εξής:

Κατόπιν του υπ'αριθμόν 759/30-8-96 εγγράφου του Δασονομίου Κω, ασκήθηκε ποινική διώξη για παράνομη κατοχή αγρίων ζώων, λιονταριού, από τον Νικόλαο Καραγκιόζη του Γεωργίου και παραπέμφθηκε η υπόθεση προς εκδίκαση στο Μονομελές Πλημμελειοδικείο Κω για τη δικάσιμη στις 20-3-97.

Επίσης, ενεργήθηκε προκαταρκτική εξέταση, κατόπιν του υπ' αριθμόν 1914/18-10-96 εγγράφου του Τελωνείου Κω και στη συνέχεια ασκήθηκε ποινική διώξη για λαθρεμπορία, κατόπιν του υπ'αριθμόν 2241/28-11-96 πορίσματος του Τελωνείου Κω."

Βλέπετε όλες τις υπηρεσίες του Κράτους σε οργασμό μάχης -να το πούμε έτσι-ύστερα από την ερώτηση της κας Ανουσάκη.

Θες να το πάρεις εσύ Ελένη το λιοντάρι; Να το στείλουμε στο Νασίκα, που είναι και κτηνοτρόφος εκεί να φυλάει τα πρόβατα.

Δεν λέω να το δώσω σε κανέναν άλλον, στο Νασίκα είπα. Επειδή ήθελε να αρμέξει τα πρόβατα χθες -είπε- και βιαζόταν να φύγει. Τον άκουσα. Ακούνε και αυτοί τί λέμε εμείς, αλλά ακούμε και εμείς τί λένε εκείνοι.

Συνεχίζουμε, λοιπόν, την αναφορά της κυρίας Εισαγγελέα.

Λοιπόν: "Σύμφωνα με το υπ'αριθμόν 94889/5145/4-12-96 έγγραφο του Γενικού Γραμματέα Δασών και Φυσικού Περιβάλλοντος του Υπουργείου Γεωργίας για το σχετικό θέμα, έχουν ενδιαφερθεί η φιλοζωϊκή οργάνωση "Greek Animal Rescue", η οποία φροντίζει την εξασφάλιση μεταφοράς του λιονταριού σε κατάλληλο χώρο, στη Μεγάλη Βρεταννία. Το παραπάνω λιοντάρι έχει δεσμευθεί με την από 27-11-96 έκθεση ελέγχου δέσμευσης τελωνειακών στα χέρια του Νικολάου Καραγκιόζη, ο οποίος έχει ορισθεί ως θεματοφύλακας και μεσεγγυούχος.

"Με την από 7-12-96 πρόταση του Εισαγγελέα Νικολάου Παπαδάκη προς το Συμβούλιο Πλημμελειοδικών Κω, όπου και εκκρεμεί έχει πρόταση να διαταχθεί η μεταφορά του λιονταριού, που έχει δεσμευθεί με την από 27-11-96 έκθεση ελέγχου δέσμευσης των υπαλλήλων τελωνειακών στην Αγγλία, όπου υπάρχουν κατάλληλες συνθήκες για τη διαβιωσή του. Συμπληρωματικά σας γνωστοποιώ, ότι ανέλαβα τα καθήκοντα μου προ διημέρου και θα φροντίσω να ενεργήσω τα νόμιμα σχετικά με το θέμα.

Με την οφειλόμενη τιμή η Εισαγγελέας 'Ολγα Σμυρλή."

Γι'αυτό έχει τόση ευαισθησία. Είναι γυναίκα η Εισαγγελέας εκεί. Εισαγγελέας Πρωτοδικών.

Αυτά έχω να πληροφορήσω την κα Ανουσάκη και το φιλόζωο κοινό της Χώρας, όσον αφορά τα θέματα του λιονταριού, που μακάρι να είχαμε και εμείς τρόπο να το κρατούσαμε εδώ πέρα. Θα ήταν πολύ καλό για την παρουσίαση και στον κόσμο της Ελλάδας.

ΠΡΟΕΔΡΕΥΩΝ (Παναγιώτης Σγουρίδης):Ευχαριστούμε τον κ. Γιαννόπουλο.

Η κα Ανουσάκη, στα χνάρια που χάραξε η Μπριζίτ Μπαρντό, έχει το λόγο για δύο λεπτά.

ΕΛΕΝΗ ΑΝΟΥΣΑΚΗ:Είναι ένα "μεγάλο θέμα" και πρέπει να βοηθήσετε αποφασιστικά. 'Εχω λάβει εποστολές από όλους τους φιλόζωους της Ευρώπης και από τον Ευρωβουλευτή του Συνασπισμού κ. Παπαγιαννάκη, γιατί πρέπει να πω ότι σε αυτά τα θέματα συνεργαζόμαστε στενά.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Ο Κουναλάκης δεν είπε τίποτε; Δεν ενδιαφέρεται;

ΠΕΤΡΟΣ ΚΟΥΝΑΛΑΚΗΣ: Δεν ασχολούμαι εγώ με λιοντάρια.

ΕΛΕΝΗ ΑΝΟΥΣΑΚΗ: Με μεγάλη θλίψη πληροφορήθηκα, κύριε Υπουργέ, ότι για τα άγρια ζώα και συγκεκριμένα. 'Ενα γεράκι και το λιοντάρι, αλλά και καμηλοπαρδάλεις και κάποια άλλα ζώα υπάρχουν στην κυριότητά του. Η παράνομη κατοχή τους στηρίζεται στις διατάξεις του άρθρου 258 κ.λπ., κ.λπ. για να μην τρώω το χρόνο. Το Δασαρχείο της Κω κατέθεσε μήνυση κατά του ιδιοκτήτη στην Εισαγγελία Πρωτοδικών της Κω. Στη σχετική δικογραφία, όμως, δεν αναφέρεται η παράνομη κατοχή αλλά μόνο η παράνομη εισαγωγή, του ζώου. Και εδώ δε σας κάνω τη νομικό, Κύριε Υπυργέ, ωστόσο, μου είπαν ότι θα μπορούσαν να συσχετιστούν αυτές οι δύο παραβιάσεις, ώστε να δοθεί κάποια λύση. 'Οπως και ο κ. Γκρετζέλιας στη Νέα Φιλαδέλφεια και ο κ. Βασιλακάκης τότε, όταν από τον Εθνικό Κήπο έφυγε το άγριο λιοντάρι και πήγε εκεί που μπορούν να ζήσουν τ'άγρια ζώα και να τα θαυμάζουν οι τουρίστες, γιατί είναι τραγικός ο παράνομος εγκλεισμός ζώου σε ένα χώρο όπου δεν έχει τις δυνατότητες να επιβιώσει.

Πραγματικά, ξέρω την ευαισθησία σας, κύριε Υπουργέ. Θα σας στείλω και τις επιστολές που έχουν ακόμα και χθεσινές ημερομηνίες. Μάλιστα, η μία ξεκινάει ως εξής: "Να σας συγχαρώ και εκ μέρους της Εταιρείας Φίλων Διάσωσης Ζώων, και τα συγχαρητήριά μας για την ανακήρυξη της Θεσσαλονίκης ως πολιτιστική πρωτεύουσας της Ευρώπης". Ενδιαφέρονται ακόμη και γι'αυτό.

Παρακάτω λένε "θέλουμε, όμως, να μας βοηθήσετε μέσω του Υπουργείου Δικαιοσύνης" και αναφέρονται στο όνομά σας.

Ζητώ, λοιπόν, όλη αυτή η γραφειοκρατία να τελειώσει. Και ξέρω πώς μπορούν να ευτυχήσουν, και τα λιοντάρια αυτά θα θυμούνται ωραία την Ελλάδα.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κα Ανουσάκη.

Ο κύριος Υπουργός έχει το λόγο για δύο λεπτά να δευτερολογήσει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Μόνο 

Σελίδα 3571 

μερικά δευτερόλεπτα, γιατί η διαδικασία, κυρία Ανουσάκη, δρομολογήθηκε.'Αντε τώρα να τη φάει ο Μπέης την Ανουσάκη στην Α'Αθηνών, ύστερα που έχει και το φιλόζωο κοινό που ψηφίζει το ΠΑ.ΣΟ.Κ.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Δεν "τρώγεται" με τίποτε, κύριε Υπουργέ.

Δεύτερη επίκαιρη ερώτηση στην ημερήσια διάταξη είναι η με αριθμό 616/30-1-97 του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με τη λήψη μέτρων για να συμπεριληφθούν στους δικαιούχους αποζημιώσεων οι παραγωγοί της Κεντρικής Μακεδονίας, οι οποίοι επλήγησαν από τις βροχοπτώσεις κατά τη διάρκεια του έτους 1996.

Η επίκαιρη ερώτηση σε περίληψη έχει ως εξής:

"Στις 23 Ιανουαρίου ο κύριος Υπουργός Γεωργίας εξήγγειλε αποζημιώσεις για περιορισμένο αριθμό αγροτών (να μην είναι κάτοχοι περισσοτέρων από εκατό στρέμματα, να έχουν ποσοστό ζημίας άνω του 30% κ.λπ.) και μικρό μόνο μέρος των ζημιών που έχουν υποστεί από θεομηνίες κατά τη διάρκεια του 1996.

Διαρκούσης της άνοιξης και του Θέρους του 1996, προκλήθηκαν μεγάλες καταστροφές στην Κεντρική Μακεδονία σε δενδρώδεις και άλλες καλλιέργειες, ροδακινιές, βαμβάκια, καπνά, τεύτλα, ακτινίδια, αμπέλια, κερασιές, βιομηχανική ντομάτα, αλλά και αγροτικές εγκαταστάσεις από αλλεπάλληλες θεομηνίες.

Στις εκκλήσεις των παραγωγών, Φορέων (Προέδρων Κοινοτήτων και Συνεταιρισμών) Υπουργείο και ΕΛΓΑ τήρησαν μέχρι σήμερα αρνητική στάση ισχυριζόμενοι ότι "δεν υπήρξε παγετός" και ότι οι ζημιές προκλήθηκαν από τις βροχοπτώσεις από τις οποίες δεν προβλέπεται ασφαλιστική κάλυψη.

Ερωτάται ο κύριος Υπουργός Γεωργίας:

1. Αν στο πλαίσιο υλοποίησης έστω και αυτής της τελευταίας εξαγγελίας, θα συμπεριληφθούν στους δικαιούχους αποζημιώσεων οι παραγωγοί της Κεντρικής Μακεδονίας που επλήγησαν από τις ανοιξιάτικες βροχοπτώσεις.

2. Αν θα αναγνωριστούν οι ζημιές από τον παγετό της 16ης Απριλίου. 

3. Αν θα αναθεωρηθούν με βάση τα πραγματικά στοιχεία -όπως έχουν καταγραφεί από κλιμάκια συνεταιρισμών και συνδικαλιστών- τα πρώτα απαράδεκτα εκτιμητήρια του ΕΛΓΑ για τις ζημιές από το χαλάζι.

4. Αν θα αποζημιωθούν οι καταστροφές από την ανεμοθύελλα στα καπνοξηραντήρια. 

5. Αν για τα χρέη των κτηνοτρόφων -για τα οποία κάνει μόνον αόριστη αναφορά η τελευταία εξαγγελία- είναι μέσα στις προθέσεις της Κυβέρνησης η ρύθμισή τους στα πλαίσια της απόφασης του 1993."

Ο Υφυπουργός Γεωργίας ο κ. Σωτηρλής έχει το λόγο για τρία λεπτά να πρωτολογήσει.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Είναι μεγάλη η Επίκαιρη Ερώτησή σας, κύριε συνάδελφε και δεν ξέρω αν μέσα στα τρία λεπτά θα προλάβω να σας δώσω μια σαφή απάντηση για τα επίκαιρα πράγματι προβλήματα που απασχολούν το Νομό Πέλλας και ευρύτερα τους ζημιωθέντες παραγωγούς και σε όλη την Ελλάδα, γιατί αυτό αποτελεί αφορμή για τέτοια πληροφόρηση.

Διαπιστώθηκε ότι το 1996 δεν ήταν μια καλή χρονιά. Υπήρξαν εκτεταμένες ζημιές και η Διεύθυνση Πολιτικού Σχεδιασμού Εκτάκτου Αναγκών του Υπουργείου Γεωργίας συγκέντρωσε όλα τα στοιχεία των ζημιών όλης της Xώρας, ζημιών που υπολογίζεται ότι ξεπέρασαν τα εξήντα πέντε δισεκατομμύρια δραχμές. Και μάλιστα τέτοιες ζημιές, οι οποίες δεν μπορούσαν να διευκολυνθούν ή να πληρωθούν αποζημιώσεις μέσω του ΕΛΓΑ και έπρεπε να αναζητήσουμε άλλους δρόμους για να μπορέσουμε να αποζημιώσουμε ή να διευκολύνουμε όλον αυτόν τον αγροτικό κόσμο που υπέστη τις ζημιές.

Γι' αυτό από τα μέσα από του Δεκέμβρη μήνα και το κλείσιμο του 1996, συζητήσαμε στην Ευρωπαϊκή 'Ενωση και αμέσως μετά στις 13 του Δεκέμβρη στείλαμε επιστολή κάνοντας γνωστό στον αρμόδιο επίτροπο το πρόβλημα των θεομηνιών όπως είχε καταγραφεί σ'ολόκληρη τη Χώρα. Την ίδια εποχή αποφασίστηκε και υποβάλαμε το Γενάρη μήνα αναλυτικό υπόμνημα στο οποίο αναφερόταν οι ζημιές κατά προϊόν, κατά κλάδο και κατά περιοχή με αποτίμησή τους για να προσδιοριστεί από τις υπηρεσίες της Κοινότητας το κονδύλι άντλησης πόρων από τις υφιστάμενες διαρθωτικές δράσεις.

Υπάρχει θετική ανταπόκριση και στα πλαίσια αυτά θέλω να σας πω, κύριε συνάδελφε, ότι ο Νομός Πέλλας είναι από αυτούς όπου αναφέρονται στο μνημόνιο μας με ζημιές στις ροδακινιές εκατόν εξήντα χιλιάδων στρεμμάτων, πέραν των άλλων ζημιών που έχει αναλάβει ο ΕΛΓΑ και οι οποίες βρίσκονται στη διαδικασία των αποζημιώσεων μια και έγινε η εκτίμηση, μια και έχουν στείλει τα ειδοποιητήρια στους κατοίκους. Ανεξάρτητα αν υπάρχουν ή όχι διαφορετικές εκτιμήσεις, έχει το δικαίωμα ο παραγωγός να φέρει την αντίρρησή του ότι δεν συμφωνεί με αυτήν την εκτίμηση και βεβαίως ο ΕΛΓΑ στέλνει μετά δύο γεωπόνους για να γίνει επανεκτίμηση της πραγματικής ζημιάς.

Είμαστε, λοιπόν, σε θετικό δρόμο και βεβαίως μπήκε ένα χρονοδιάγραμμα που έχει να κάνει και με τη δυνατότητα άντλησης των πόρων. Το χρονοδιάγραμμα αυτό προβλέπει την αποζημίωση σε μια σειρά νομούς όπως της Θεσσαλίας, της Πρέβεζας, της 'Αρτας, της Λέσβου, της Καβάλας και της Ξάνθης κατ' αρχήν, ακολουθούν οι ζημιές στις δενδρώδεις καλλιέργειες στους Νομούς Πέλλας, Ημαθίας, Πιερίας, Αργολίδας και τέλος -σαν τελευταία χρονική προτεραιότητα- δίνονται οι αποζημιώσεις σε λοιπές δραστηριότητες για τις οποίες υπάρχει δέσμευση, κύριε συνάδελφε και τα κονδύλια είναι εξασφαλισμένα. Βεβαίως θα κριθούμε στην πορεία αυτή και για την ορθότητα των λόγων μας και για τις ανακοινώσεις τις οποίες κάναμε για την υλοποίηση του προγράμματος των αποζημιώσεων σε ολόκληρη τη Χώρα.

'Οσον αφορά τις τραπεζικές διευκολύνσεις η Αγροτική Τράπεζα κατά πάγια τακτική της, αλλά και με δική μας υπόδειξη προχωράει και χορηγεί-στους παραγωγούς που έχουν πάθει ζημιές οι γεωργοκτηνοτροφικές τους εκμεταλλεύσεις στο ζωϊκό ή φυτικό κεφάλαιο - τις απαραίτητες πιστωτικές διευκολύνσεις για να μπορέσουν έτσι οι παραγωγοί να αντιμετωπίσουν οικονομικές τους δυσχέρειες από τις ζημιές που έπαθαν και για να μπορέσουν να συνεχίσουν ομαλά την παραγωγική τους δραστηριότητα.

ΠΡΟΕΔΡΕΥΩΝ (Παναγιώτης Σγουρίδης):Ο κ. Καρασμάνης έχει το λόγο για δύο λεπτά.

ΓΕΩΡΓΙΟΣ ΚΑΡΑΣΜΑΝΗΣ:Κύριε Πρόεδρε, πίστευα ότι ο κύριος Υπουργός θα μπορούσε να αποσαφηνίσει την ανακοίνωση την οποία έχει βγάλει γιατί περιέχει πάρα πολλές ασάφειες, αλλά όπως πολύ σωστά είπε μέσα σε τρία λεπτά δεν μπόρεσε να δώσει τις απαραίτητες εξηγήσεις. Ωστόσο όμως θα ήθελα να του πω ότι τα κονδύλια δεν είναι εξασφαλισμένα. Και θα ήθελα να ρωτήσω ποιος κοροϊδεύει ποιον. Ο κ. Φίσλερ τον κ. Τζουμάκα -ίσως-ή ο κ. Τζουμάκας τους παραγωγούς; 'Εχετε κανένα έγγραφο από την Ευρωπαϊκή Κοινότητα που να λέει ότι θα καλύψουν τις ζημιές από τις θεομηνίες; Αν έχετε καταθέστε το. Δεν υπάρχει.

Αντίθετα οι Ισπανοί κατάφεραν να πάρουν χρήματα να δημιουργήσουν ειδικό ταμείο και να καλύψουν τις ζημιές από τις θεομηνίες. Εμείς δεν μπορέσαμε. Πάσχουμε από διαπραγματευτική ικανότητα.

Από εκεί και πέρα αν έχετε πραγματικά την πρόθεση να καλύψετε τις ζημιές των παραγωγών υπάρχει ο ΕΛΓΑ και δεν είναι ούτε αναχρονιστικό, ούτε καθυστερημένο. Είναι μέσα στα πλαίσια της Ευρωπαϊκής Κοινότητας και προβλέπει ο ιδρυτικός νόμος κρατική επιχορήγηση από τον Κρατικό Προϋπολογισμό. Μπορείτε να δώσετε χρήματα από τον Προϋπολογισμό στον ΕΛΓΑ για να καλύψει όλες αυτές τις θεομηνίες.

Βάζετε στην ανακοίνωσή σας μέχρι εκατό στρέμματα. Δηλαδή, αυτός που έχει εκατόν δέκα, εκατόν είκοσι στρέμματα βαμβάκι, δεν θα αποζημιωθεί; Από κει και πέρα, βάζετε ποσοστό 30%. Είναι σκληρό. Ούτε ο ΕΛΓΑ δεν εχει τέτοια 

Σελίδα 3572 

ποσοστά, κύριε Υφυπουργέ. Ο ΕΛΓΑ προβλέπει κάτω από το 25%. Kαι μάλιστα είναι ένα μακροχρόνιο αίτημα των αγροτών να μηδενιστούν αυτά τα ποσοστά.

Τρίτον, μιλάτε για τους παραγωγούς και τους χωρίζετε σε Μακεδόνες και Θεσσαλούς. Δηλαδή βάζετε το διαίρει και βασίλευε. Ξέρετε πάρα πολύ καλά ότι οι αγρότες δεν διαιρούνται. Και ξέρετε πάρα πολύ καλά ότι στην Kεντρική Μακεδονία έχουν γίνει μεγάλες κασταστροφές από τις υπερβολικές βροχοπτώσεις. Και τότε λέγατε ότι δεν καλύπτει ο ΕΛΓΑ τις ζημιές από τις θεομηνίες των βροχοπτώσεων διότι είναι πριν από την 1η Μαίου, ενώ θα μπορούσατε να προχωρήσετε. Δεν λαμβάνετε υπόψη τον παγετό της 16ης Απριλίου. Θα τα καλύψετε αυτά μέσα απ' αυτήν την ανακοίνωση; Δεν λέτε τίποτε.

Από κει και πέρα, κύριε Υφυπουργέ, έχουν δημιουργηθεί κάποιες ζημιές στις εγκαταστάσεις των παραγωγών. Θα τις καλύψετε; Υπάρχουν παραγωγοί οι οποίοι δεν μπόρεσαν να τις αποκαταστήσουν, γιατί δεν έχουν χρήματα. Θα δώσετε το 40%, όπως λέτε στην ανακοίνωση;

Και για τους κτηνοτρόφους δεν είπατε τίποτε. Απλώς αναφέρετε μια ασαφή εκεί λέξη ότι θα τους καλύψετε, χωρίς να αναφέρεσθε σε συγκεκριμένες πράξεις. Θα πάτε στη ρύθμιση του 1993; 

ΠΡΟΕΔΡΕΥΩΝ (Παναγιώτης Σγουρίδης): Κύριε Καρασμάνη, παρακαλώ τελειώνετε. 

ΓΕΩΡΓΙΟΣ ΚΑΡΑΣΜΑΝΗΣ: Ξεκαθαρίστε τα, κύριε Υφυπουργέ, πείτε μας τι θα κάνετε. Θα καλυφθούν αυτοί οι παραγωγοί που έχουν υποστεί ζημίες από τις υπερβολικές βροχοπτώσεις; Αναφέρεσθε στον κανονισμό των εκριζώσεων για τις εκατόν πενήντα χιλιάδες δραχμές. Δεν λέτε τίποτε παραπάνω από κει και πέρα. 

ΠΡΟΕΔΡΕΥΩΝ (Παναγιώτης Σγουρίδης): 'Οπως καταλαβαίνετε, αυτό είναι αντικείμενο μιας επερώτησης. Θα πρέπει να συζητηθεί σε μια επερώτηση. 

ΓΕΩΡΓΙΟΣ ΚΑΡΑΣΜΑΝΗΣ: Δεν μπορούσε να γίνει, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Είναι δυνατό να αναπτυχθούν όλα αυτά μέσα σε δυο ή τρια λεπτά και από σας και από τον κύριο Υφυπουργό; 

Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Λυπάμαι, κύριε συνάδελφε, που πραγματικά δεν είναι δυνατό δυο σελίδες επίκαιρη ερώτηση να συζητηθούν σ' ένα δίλεπτο. Λυπάμαι ειλικρινά. Είναι ένα θέμα, για το οποίο πρέπει όλοι μας να αναζητήσουμε τον τρόπο του πως θα συνδιαλλαχθούμε εδώ μέσα, διότι ούτε εγώ μπορώ να σας απαντήσω σε ένα προς ένα τα στοιχεία, ούτε εσείς μπορείτε να μείνετε ικανοποιημένος από την όποια σύντομη απάντηση σας δίνω.

Θέλω όμως να απαντήσω συνοπτικα συμπληρώνονται την πρωτολογία μου.

ΠΡΟΕΔΡΕΥΩΝ (Παναγιώτης Σγουρίδης): Σύντομα κύριε Υφυπουργέ.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Πολύ σύντομα.

Κατ' αρχήν, είναι λάθος να πιστεύουμε ότι η Ισπανία εξασφάλισε πόρους από τέτοιες πηγές. Ακόμα διεκδικεί αποζημιώσεις για τα σιτηρά τρια, τέσσερα χρόνια και καμιά κατάληξη δεν έχει ακόμα.

Δεύτερον, θεωρώ την παρατήρησή σας αν έχουμε εξασφαλίσει τους πόρους και αν έχουμε τη δυνατότητα από τα εξήντα πέντε δισεκατομμύρια (65.000.000.000) ζημιών να διαθέσουμε τα είκοσι δισεκατομμύρια (20.000.000.000) δραχμές για αποζημιώσεις πρόκληση και για σας και για μας, διότι εδώ μέσα σ' αυτήν την Αίθουσα κρινόμαστε και για την αξιοπιστία των λόγων μας, αλλά και για τις πράξεις μας. Το μόνο που μπορώ να σας βεβαιώσω είναι ότι αυτό το πρόγραμμα θα υλοποιηθεί. Υπάρχουν τα έγγραφα, μπορώ να σας τα στείλω αύριο το πρωί -δεν τα έχω μαζί μου-αλλά θα υλοποιηθεί το πρόγραμμα αυτό αλλοιώς υπάρχει θέμα αξιοπιστίας της ίδιας της Κυβέρνησης και του ίδιου του Υπουργού και όλων μας.

'Οσον αφορά τον ΕΛΓΑ νομίζω ότι ξέρετε το θέμα. Για τις χαλαζοπτώσεις τις 16.4. 96 έχουν σταλεί τα εκτιμητήρια στους ενδιαφερόμενους και περιμένει τις ενστάσεις τους, για να προχωρήσουν οι διαδικασίες αποζημιώσεων.

Στην περιοχή Αριδαίας - υπάρχουν στοιχεία που έχουμε, δεν μπορώ να σας στα πω όλα στα δυο λεπτά- έχουμε τα στοιχεία στα χέρια μας, έχουν γίνει εκτιμήσεις και προχωρά το πρόγραμμα αποζημιώσεων.

Βέβαια βάλατε και μια σειρά άλλα θέματα, ότι χωρίζουμε την Ελλάδα σε Θεσσαλούς και Μακεδόνες. Κύριε συνάδελφε, είμαι ευαίσθητος σ' αυτό και θέλω να σας πω ότι δεν είναι έτσι. Παρ' όλο ότι κατάγομαι από τη Θεσσαλία, η καθαρή μου θέση και καθημερινή πράξη είναι να υπάρξουν ίδια μέτρα και ίδια σταθμά για όλη την Ελλάδα. Θα σας δώσω το υπόμνημα ζημιών -θα το φωτοτυπήσω και θα σας το δώσω- το οποίο αναφέρεται σ' όλους τους νομούς της Χώρας, από την Κρήτη μέχρι την Μακεδονία. 'Ομως, αυτές ήταν οι ζημιές που κατέγραψε η ΠΣΕΑ. Δεν μπορούσα εγώ κατά το δοκούν, ή κατά τη δική μου προσωπική επιθυμία να αλλάξω τα νούμερα.

ΠΡΟΕΔΡΕΥΩΝ (Παναγιώτης Σγουρίδης): Αυτό δα έλειπε, κύριε Υπουργέ, να ήσασταν μόνο Υπουργός Θεσσαλίας. Θα σας κάναμε γενικό γραμματέα περιφέρειας.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υφυπουργέ να επισπευσθούν οι διαδικασίας της μηχανοργάνωσης.

ΠΡΟΕΔΡΕΥΩΝ (Παναγιώτης Σγουρίδης): Tρίτη στην ημερήσια διαταξη είναι η με αριθμό 629/3.2.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τις συμβάσεις της Πολυεθνικής Εταιρείας ΠΕΣΙΝΕ με το Ελληνικό Δημόσιο, την προστασία των δικαιωμάτων των εργαζομένων κ.λπ.

Η επίκαιρη ερώτηση διαγράφεται κατόπιν συμφωνίας και του ερωτώντος Βουλευτή, αλλά και του Υπουργού.

Συνεπώς, βάσει του άρθρου 132 παράγραφος 2 του Κανονισμού, στη θέση της έρχεται η τρίτη στην ημερήσια διάταξη επίκαιρη ερώτηση δεύτερου κύκλου με αριθμό 628/3.2.97 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς την Υπουργό Ανάπτυξης, σχετικά με τις νέες αυξήσεις στα ασφάλιστρα των αυτοκινήτων και τη λήψη μέτρων προστασίας των ιδιοκτητών αυτοκινήτων από την ασυδοσία των ασφαλιστικών εταιρειών.

Η επίκαιρη ερώτηση έχει ως ακολούθως: "Μετά την υπέρογκη αύξηση του τεκμηρίου διαβίωσης για την κατοχή αυτοκινήτου, νέες αυξήσεις και στα ασφάλιστρα των αυτοκινήτων τους καλούνται να πληρώσουν οι περισσότεροι ΙΧήδες, που σε ορισμένες περιπτώσεις ξεπερνούν ακόμα και το 50%.

Οι ιδιοκτήτες αυτοκινήτων είναι τα θύματα της πολιτικής της "ελεύθερης" αγοράς και του ανταγωνισμού, που εφαρμόζει η Κυβέρνηση και η οποία φέρει την ευθύνη για την κατάσταση που έχει δημιουργηθεί. 'Οπως είναι γνωστό οι ασφαλιστικές εταιρείες έχουν το δικαίωμα με το καθεστώς της "απελευθέρωσης" να ρυθμίζουν ανεξέλεγκτα το ύψος των ασφαλίστρων.

Ερωτάται η κυρία Υπουργός εάν προτίθεται να πάρει συγκεκριμένα μέτρα και ποιά για την προστασία των ΙΧήδων από την ασυδοσία των ασφαλιστικών εταιρειών σε βάρος τους και τις νέες υπέργοκες αυξήσεις στα ασφάλιστρα των αυτοκινήτων που επιβάλλουν.".

Ο Υφυπουργός Ανάπτυξης κ.Χρυσοχοίδης έχει το λόγο για τρία λεπτά για να πρωτολογήσει.

ΜΙΧΑΗΛ ΧΡΥΣΟΧΟΪΔΗΣ(Υφυπ. Ανάπτυξης):Κύριε Πρόεδρε, η ασφαλιστική αγορά διακρίνεται τα τελευταία χρόνια από μια έντονη κινητικότητα, κυρίως μετά το 1994, με την απελευθέρωση, κινητικότητα που οφείλεται στην ανάγκη προσαρμογής στις απαιτήσεις της ελεύθερης αγοράς, αλλά και τις αυξημένες απαιτήσεις που έχουν οι ασφαλισμένοι πολίτες.

'Ολα αυτά τα προβλήματα συσσωρευμένα καλείται να αντιμετωπίσει αυτήν τη στιγμή η εποπτική αρχή, το Υπουργείο Ανάπτυξης και πιο συγκεκριμένα η Γενική Γραμματεία Εμπορίου, προκειμένου να θέσει την ασφαλιστική αγορά μέσα στα πλαίσια λειτουργίας της νομιμότητας, στα πλαίσια λειτουργίας

Σελίδα 3573 

του ανταγωνισμού και να υπάρξει μια ασφαλιστική αγορά, η οποία πράγματι θα ανταποκρίνεται στις απαιτήσεις των ασφαλισμένων πολιτών.

'Ηδη, εδώ και τρία χρόνια περίπου, έχει ξεκινήσει μια πολύ μεγάλη προσπάθεια, επώδυνη, για την εξυγίανση της ασφαλιστικής αγοράς, έχει ανακληθεί η άδεια πολλών ασφαλιστικών επιχειρήσεων, που δεν πληρούν τις νόμιμες προϋποθέσεις, έχει ανακληθεί η άδεια ασφαλιστικών επιχειρήσεων, που δεν έχουν τα απαραίτητα περιθώρια φερεγγυότητας και τα απαραίτητα και τα αναγκαία τεχνικά αποθέματα και προχωρούμε σε διαρκείς ελέγχους της υποαποθεματοποίησης, που φέρεται ότι έχουν ορισμένες επιχειρήσεις, προκειμένου να διαπιστώσουμε κατά πόσον αυτές οι ενδείξεις είναι πράγματι γεγονός, ούτως ώστε στη συνέχεια να προβούμε σε αναγκαστική υποβολή από την πλευρά των επιχειρήσεων διαχειριστικών σχεδίων, προκειμένου να επιβιώσουν αυτές οι επιχειρήσεις τα επόμενα χρόνια και να εξασφαλισθούν οι ασφαλισμένοι.

Για μας, λοιπόν, το πρώτο θέμα είναι η νομιμότητα, η εποπτεία και ο έλεγχος, ο οποίος θα συνεχιστεί και αν χρειασθεί, θα ανακληθούν και άλλες άδειες, προκειμένου να επιβληθεί η νομιμότητα στην ασφαλιστική αγορά.

Το δεύτερο ζήτημα, έχει να κάνει με τον ανταγωνισμό. Εμείς πιστεύουμε, ότι ο ανταγωνισμός πρέπει να εμπεδωθεί, πρέπει να λειτουργήσει μέσα στην ασφαλιστική αγορά και θα λειτουργήσει και υπέρ της εξυγίανσης, αλλά και υπέρ των ασφαλισμένων. Δεν ισχυριζόμαστε ότι βρίσκεται αυτήν τη στιγμή στο τελικό στάδιο της εφαρμογής του. Γίνεται μια τεράστια προσπάθεια, αλλά εκεί που επικεντρώνουμε εμείς την προσπάθειά μας, είναι στην προστασία του καταναλωτή, στην προστασία του ασφαλισμένου.

'Ηδη με νομοσχέδιο το οποίο έχει κατατεθεί στη Βουλή, υπάρχουν ρυθμίσεις, οι οποίες διασφαλίζουν αποφασιστικά και αποτελεσματικά τον ασφαλισμένο, προβλέπεται πληρωμή εντός τριάντα ημερών από την υποβολή της θετικής δήλωσης, προβλέπεται βελτίωση των υπηρεσιών των ασφαλιστικών επιχειρήσεων.

Σε λίγους μήνες, θα είναι και στην Ελλάδα πραγματικότητα η αυτόματη πραγματογνωμοσύνη, η αυτόματη πληρωμή του ασφαλισμένου, άρα η μη εμπλοκή του ασφαλισμένου, του δικαιούχου της αποζημίωσης, σε όλη αυτή τη διαδικασία, η οποία πράγματι μέχρι τώρα έχει δημιουργήσει τεράστια προβλήματα στη σχέση ασφαλιστικών εταιρειών και πολιτών.

Υποχρεούνται με βάση το νομοσχέδιο οι ασφαλιστικές επιχειρήσεις να γνωστοποιούν ανά πάσα στιγμή την οικονομική κατάστασή τους στους ασφαλισμένους. Και ήδη μέχρι σήμερα έχουμε ανακαλέσει για πρώτη φορά και έχουμε αποστείλει στον εισαγγελέα ασφαλιστικές επιχειρήσεις, οι οποίες δεν κατέβαλαν νόμιμες αποζημιώσεις στους δικαιούχους και αν χρειαστεί θα ανακαλέσουμε και άλλες, προκειμένου να εφαρμοσθεί επιτέλους ο νόμος και να πληρώνονται εντός τακτής προθεσμίας οι ασφαλισμένοι.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο για δύο λεπτά να αναπτύξει την επίκαιρη ερώτηση.

ΣΤΑΥΡΟΣ ΠΑΝΑΓΙΩΤΟΥ Κύριε Υπουργέ, νομίζω, γνωρίζετε πως τα τελευταία τρία χρόνια, ότι οι αυξήσεις των ασφαλίστρων κατά μέσο όρο κυμαίνονται στο 70%. Αυτό έγινε ύστερα από τις οδηγίες της Ευρωπαϊκής 'Ενωσης και ενώ γίνεται μία προσπάθεια να ανταποκριθούμε προς τη μία κατεύθυνση των υποχρεώσεων, την ίδια στιγμή δεν συμβαίνει το ίδιο όσον αφορά τις απολαβές των ασφαλισμένων και κυρίως όσον αφορά την αποκατάσταση των ζημιών.

Σε δημοσίευμα του "Οικονομικού Ταχυδρόμου" στις 30 Ιανουαρίου, δίνονται στοιχεία και γίνεται σύγκριση μεταξύ των ασφαλίστρων που καταβάλλουν οι ιδιοκτήτες των Ι.Χ. και Δ.Χ. αυτοκινήτων και των ζημιών, όπου φαίνεται ότι η σχέση είναι 60% προς 100%.

Εκείνο που θέλω να σημειώσω και που γνωρίζετε, είναι ότι όλες οι ασφαλιστικές εταιρείες παρά το ότι ισχυρίζονται πως ο τομέας των Ι.Χ. είναι ζημιογόνος, γιατί καταβάλλουν υψηλές αποζημιώσεις, ωστόσο τον προτιμούν, γιατί στους άλλους κλάδους, όπως πυρός, ζωής κ.λπ., μπορεί να ισχύσει ο ανταγωνισμός. 'Ολοι στρέφονται στην κατεύθυνση των Ι.Χ.

Συνεπώς, έχουμε τις αυξήσεις που ξεπερνούν το 50%, καθώς επίσης την υπέρογκη αύξηση του τεκμηρίου διαβίωσης, την αύξηση των τελών κυκλοφορίας, των τιμών στα καύσιμα και του επικουρικού κεφαλαίου -που έχετε ευθύνη γιατί φθάσαμε σ' αυτό το σημείο- να μη γίνονται οι έλεγχοι, με συνέπεια να δημιουργηθούν καινούριες υποχρεώσεις στους ιδιοκτήτες αυτοκινήτων.

Λόγω λοιπόν αυτών των λειψών ελέγχων που κάνετε, δεν έχετε δώσει ακόμα τιμοκατάλογο. 'Εχουμε μπει στο Φεβρουάριο και από το Υπουργείο δεν έχει δοθεί στη δημοσιότητα τιμοκατάλογος, κάτι που πρέπει να κάνετε, αν θέλετε πραγματικά να αντιμετωπίσετε αυτά τα προβλήματα και να προστατεύσετε τους ιδιοκτήτες αυτοκινήτων από την αυθαιρεσία κυρίως των ασφαλιστικών εταιρειών, γιατί υπάρχουν στοιχεία ότι περισσότερο οι ιδιωτικές ασφαλιστικές εταιρείες είναι εκείνες που έκαναν αύξηση και όχι οι δημόσιες.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει.

ΜΙΧΑΗΛ ΧΡΥΣΟΧΟΪΔΗΣ (Υφυπ. Ανάπτυξης): Το κρίσιμο θέμα στην ασφαλιστική αγορά είναι να την προσαρμόσουμε στις νέες απαιτήσεις που έχει η ελεύθερη αγορά, αλλά και στις μεγαλύτερες ανάγκες που έχει ο ασφαλισμένος. Αυτό είναι το κρίσιμο ζήτημα, κύριε συνάδελφε, να μπορέσουμε να προστατεύσουμε αποτελεσματικά τον πολίτη.

Και όλη η προσπάθεια γίνεται αυτήν τη στιγμή με το νομοσχέδιο, το οποίο κατετέθη και με τη νέα ασφαλιστική σύμβαση, η οποία περιέχεται. Μετά από εκατόν εξήντα ολόκληρα χρόνια, έρχεται στη Βουλή σε λίγες μέρες νομοθέτημα για την ασφαλιστική σύμβαση, το οποίο είναι φιλοκαταναλωτικό και προστατεύει αποτελεσματικά τον πολίτη. Με τη διαρκή εποπτεία και τον έλεγχο θα μπορέσουμε πράγματι να ικανοποιήσουμε τη βασική προτεραιότητά μας που είναι η προστασία του ασφαλισμένου.

Σε ό,τι αφορά το επικουρικό, θέλω να σας τονίσω ότι πρέπει να χειροκροτήσετε την Κυβέρνηση, γιατί ένα επικουρικό το οποίο έχει επιβαρυνθεί με τόσες πολλές ανακλήσεις, με τόσες αποζημιώσεις, πληρώνει κανονικά και δεν έχει χρεώσει ούτε μισή δραχμή, κύριε συνάδελφε, στους ασφαλισμένους.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ζητώ την ομόφωνη απόφαση του Σώματος για να διευκολύνουμε τον Υφυπουργό κ. Χρυσοχοίδη και να προτάξουμε την πρώτη Επίκαιρη Ερώτηση Δευτέρου Κύκλου του κ. Πιπεργιά.

Το Σώμα συμφωνεί;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα συνεφώνησε ομόφωνα.

Εισερχόμαστε στην πρώτη της ημερήσιας διάταξης Επίκαιρη Ερώτηση Δευτέρου Κύκλου με αριθμό 622/3.2.97 του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τους Υπουργούς Ανάπτυξης, και Γεωργίας, σχετικά με τη λήψη μέτρων αντιμετώπισης των προβλημάτων λειτουργίας του Ταμείου Λαϊκών Αγορών, τις προθέσεις της Κυβέρνησης να χορηγήσει άδειας στους παραγωγούς Λαϊκών Αγορών κ.λπ.

Η Επίκαιρη Ερώτηση έχει ως εξής:

"Οι λαϊκές αγορές έχουν ιδρυθεί με σκοπό την άμεση επαφή των παραγωγών με τους καταναλωτές και λειτουργούν με αμοιβαίο όφελος.

Η δυσλειτουργία του Ταμείου Λαϊκών Αγορών, το δ.σ. του οποίου ήταν ανύπαρκτο για δύο χρόνια, είχε ως άμεση συνέπεια τη συσσώρευση πολλών προβλημάτων στις λαϊκές αγορές και ακόμη δεν έχουν εφαρμοστεί οι κανονιστικές αποφάσεις για τον εκσυγχρονισμό και την εξυγίανση των λαϊκών αγορών.

Σήμερα στις λαϊκές αγορές, σύμφωνα με στοιχεία της Ομοσπονδίας Παραγωγών Λαϊκών Αγορών, οι υπάρχουσες 

Σελίδα 3574 

θέσεις πώλησης κατανέμονται ως εξής:

Δεκαπέντε χιλιάδες θέσεις έχουν διατεθεί σε δύο χιλιάδες επτακόσιους επαγγελματίες και δώδεκα χιλιάδες θέσεις σε οκτώ χιλιάδες παραγωγούς.

Υπάρχουν επτά χιλιάδες εξακόσιες δέκα οκτώ κενές θέσεις πώλησης και αν η διάθεσή τους γίνει με την αναλογία ένα προς τέσσερα μεταξύ επαγγελματιών και παραγωγών θα προκύψουν έξι χιλιάδες ενενήντα πέντε θέσεις για παραγωγούς και χίλιες πεντακόσιες είκοσι τρεις θέσεις για επαγγελματίες.

Η διανομή των θέσεων πρέπει άμεσα να προχωρήσει για την πιο εύρυθμη λειτουργία των λαϊκών αγορών και να σταματήσει να υποβαθμίζεται η ανθρώπινη αξιοπρέπεια των παραγωγών που αναγκάζονται να διανυκτερεύουν στα πεζοδρόμια αναζητώντας κάποια κενή θέση για να πουλήσουν τα προϊόντα τους.

Ερωτώνται οι αρμόδιοι Υπουργοί:

Θα δώσουν και πότε άδειες στους παραγωγούς λαϊκών αγορών;

Θα διατεθούν οι νέες άδειες σύμφωνα με τις κείμενες διατάξεις, ώστε να σταματήσουν οι αδικίες σε βάρος των παραγωγών και η εκμετάλλευση των καταναλωτών;

Θα καθιερωθούν οι εποχιακές θέσεις ή οι διπλές θέσεις πώλησης;"

Ο κύριος Υφυπουργος έχει το λόγο.

ΜΙΧΑΗΛ ΧΡΥΣΟΧΟΪΔΗΣ (Υφυπ. Ανάπτυξης): Κύριε Πρόεδρε, ευχαριστώ και εσάς και το Σώμα για την προτίμηση.

Χαίρομαι που ο συνάδελφος κ. Πιπεργιάς θέτει το θέμα της λειτουργίας των λαϊκών αγορών. Οι λαϊκές αγορές μέχρι πρόσφατα διέπονται από ένα νομοθετικό καθεστώς του 1945. Ψηφίστηκε, όπως είναι γνωστό, ο ν. 2323, ο οποιος βάζει ένα νέο θεσμικό πλαίσιο λειτουργίας των λαϊκών αγορών. Οι λαϊκές αγορές είναι ένας θεσμός όπου προσέρχονται καθημερινά δεκάδες χιλιάδες πωλητές, αλλά και παραγωγοί λαϊκών αγορών, οι οποίοι διαθέτουν τα προϊόντα τους σε τιμές ικανοποιητικές. Είναι ένας κύκλος εργασιών που ξεπερνά τα δέκα δισεκατομμύρια ημερησίως, τουλάχιστον εδώ στο Λεκανοπέδιο της Αττικής και γενικότερα θα έλεγα ότι είναι μία υπόθεση πάρα πολύ ενδιαφέρουσα για την εθνική οικονομία και τον αγροτικό κόσμο.

Το Υπουργείο Ανάπτυξης έδωσε ιδιαίτερη έμφαση στην ορθολογική λειτουργία του Ταμείου Λαϊκών Αγορών. Το κρίσιμο στοιχείο για μας είναι με διαφανή τρόπο να δίδονται οι άδειες και όχι με τους γνωστούς τρόπους τους οποίους εδήλωνε μέχρι τώρα, με διαφανή τρόπο να κατανεμηθούν οι θέσεις στους παραγωγούς. 'Εχει δώσει οδηγίες στους Νομάρχες όλης της χώρας προκειμένου να λειτουργήσουν κατά τον ίδιο νόμιμο και διαφανή τρόπο οι λαϊκές αγορές σε όλη τη Χώρα και να παίξουν πράγματι το ρόλο τους επ' ωφελεία του καταναλωτή και ήδη αυτήν τη στιγμή η αγωνία την οποία εκφράζει ο κύριος συνάδελφος ικανοποιείται, θα έλεγα, μιάς και αύριο στο διοικητικό συμβούλιου του Ταμείου Λαϊκών Αγορών συζητείται το θέμα των θέσεων των παραγωγών, να δοθούν όλες οι κενές θέσεις στους παραγωγούς με το ένα προς τέσσερα που αναφέρετε εσείς, κύριε συνάδελφε. Να δοθούν άδειες σε επαγγελματίες πωλητές με διαφανή και αντικειμενικά κριτήρια και βεβαίως πράγματι πρέπει να σταματήσουν οι αδικίες που γίνονται σε βάρος των παραγωγών, όπου περιμένουν νύκτες ολόκληρες, προκειμένου να πάρουν μία θεση και να δημιουργούνται πολλά προβλήματα κοινωνικού χαρακτήρα.

'Ολο αυτό το πλέγμα που έχει να κάνει με τη λειτουργία των λαϊκών αγορών θα προχωρήσει άμεσα, θα δοθούν οι θέσεις και νομίζω ότι βρισκόμαστε σ' ένα τελικό στάδιο ολοκληρωμένης λειτουργίας των λαϊκών αγορών. Βεβαίως από εκεί και πέρα χρειάζεται ο διαρκής έλεγχος, προκειμένου να επιτευχθούν αυτές οι αλλαγές. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριε Υπουργέ, θα μπορούσα να πω, ότι η απάντηση του κυρίου Υπουργού ικανοποιεί ένα από τα σημεία που θίγω στην ερώτησή μου. Αυτό που αναφέρεται στη διανομή των κενών θέσεων που υπάρχουν, κατά τέτοιον τρόπο, ώστε να διορθωθεί η απαράδεκτη κατάσταση, που υπάρχει στις λαϊκές αγορές και το φαινόμενο λόγω της μή διανομής των θέσεων, οι παραγωγοί να αντιμετωπίζονται απαράδεκτα και προκλητικά αφού υποχρεώνονται να διανυκτερεύσουν για να καταλάβουν μια κενή θέση.

Από αυτήν την άποψη, μπορώ να πω ότι η απάντηση είναι ικανοποιητική. Πλην όμως, προστέθηκε στην απάντηση ότι το Διοικητικό Συμβούλιο του Ταμείου των λαϊκών αγορών πρόκειται αύριο να δώσει καινούριες άδειες σε επαγγελματίες.

Πιστεύω, κύριε Υπουργέ, ότι μια τέτοια ενέργεια είναι λάθος. Πιστεύω ότι πρέπει άμεσα ότι το Δ.Σ. του Ταμείου, που τόσο καιρό ουσιαστικά υπολειτουργούσε και είχε τα δικά του προβλήματα, να προχωρήσει πρώτα στη διανομή των θέσεων, να δοθούν οι θέσεις για τους παραγωγούς, έτσι ώστε να ισορροπήσει το καθεστώς στις λαϊκές αγορές και στη συνέχεια να σκεφθεί αν θα πρέπει να χορηγήσει άδειες και τι άδειες θα χορηγήσει.

Επίσης, θα πρέπει επιτέλους η κεντρική διοίκηση, το Υπουργείο, να περάσει τις θέσεις στις επιμέρους Νομαρχιακές Αυτοδιοικήσεις. Δε δικαιολογείται οι Νομαρχιακές Αυτοδιοικήσεις να μην προχωρούν στη χορήγηση αδειών στους παραγωγούς, για να ευνοήσουν προκλητικά ημέτερους εμπόρους. Με αυτόν τον τρόπο ουσιαστικά ανατρέπεται ο θεσμός της λαϊκής αγοράς. Γίνεται απλούστατα ένα υπαίθριο παζάρι, όπου δεν συμμετέχουν οι παραγωγοί. Διότι μόνο αν μετέχουν οι παραγωγοί αφ' ενός ισορροπεί η λαϊκή αγορά, και αφ' ετέρου υπάρχει αμοιβαίο όφελος και για τους παραγωγούς και για τους καταναλωτές. Αν μετέχουν στις λαϊκές αγορές μόνο οι έμποροι, τότε καταργείται ουσιαστικά και ο θεσμός.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΜΙΧΑΗΛ ΧΡΥΣΟΧΟΪΔΗΣ (Υφυπ. Ανάπτυξης): Κύριε Πρόεδρε, οφείλω να διευκρινίσω ότι πρώτα θα γίνει η κατανομή των θέσεων στους παραγωγούς και στη συνέχεια θα ληφθεί απόφαση για την έκδοση νέων επαγγελματικών αδειών. Αυτό είναι καθαρό και θα προχωρήσει τις επόμενες μέρες.

Θα συμφωνήσω επίσης μαζί σας, κύριε συνάδελφε, στην επιβολή που πρέπει να υπάρξει από την κεντρική διοίκηση στις Νομαρχιακές Αυδιοικήσεις της Χώρας, σε ό,τι αφορά τη λειτουργία των λαϊκών αγορών. Υπάρχει ο ν. 2323, υπάρχει η υπουργική απόφαση, η οποία εξειδικεύει το νόμο και υπάρχουν οδηγίες προς τις Νομαρχιακές Αυτοδιοικήσεις να εφαρμόσουν το νόμο και την απόφαση. Οι λαϊκές αγορές είναι ένας χώρος, όπου εκθέτουν και πωλούν τα προϊόντα τους οι παραγωγοί πρωτίστως. Υπάρχει διάταξη μέσα στο νόμο σαφής και η οποία ορίζει ότι οι παραγωγοί, χωρίς απολύτως καμιά άδεια, μπορούν να διακινούν τα προϊόντα γης και θάλασσας σε όλη τη Χώρα. Συνεπώς, δεν μένει παρά η εφαρμογή αυτής της απόφασης και της διάταξης, που αναφέρεται στο 2323.

Κατά τα λοιπά, επαναλαμβάνω, η απόφασή μας, αταλάντευτη είναι, να προχωρήσουμε στην εξυγίανση των λαϊκών αγορών, στη σωστή τους λειτουργία, επωφελία και των παραγωγών και των καταναλωτών.

ΠΡΟΕΔΡΕΥΩΝ (Παναγιώτης Σγουρίδης): Τέταρτη στην ημερήσια διάταξη πρώτου κύκλου είναι η με αριθμό 625/3.2.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Τύπου και Μέσων Μαζικής Ενημέρωσης, σχετικά με την καθυστέρηση επιλογής του Προέδρου της Ελληνικής Τηλεόρασης (ΑΕ) και τις προθέσεις της Κυβέρνησης για οικονομική ενίσχυση της Εταιρίας, η οποία έχει ως εξής:

"Διατηρείται η εκκρεμότητα για την επιλογή του Προέδρου της Ελληνικής Τηλεόρασης Α.Ε., με αποτέλεσμα να διαιωνίζονται και να οξύνονται τα προβλήματα της εταιρίας, να χάνεται πολύτιμος χρόνος στις απαιτούμενες προσπάθειες ταχείας αναβάθμισης της δημόσιας ραδιοτηλεόρασης.

Ακόμα και αν τερματιστεί, όπως φημολογείται η εκκρεμότητα αυτή, βρίσκεται στο κενό η υλοποίηση των κυβερνητικών υποσχέσεων, που αμφισβητείται από οικονομικούς Υπουργούς, 

Σελίδα 3575 

για την ενίσχυση της Ελληνικής Τηλεόρασης Α.Ε., όπως η διευκόλυνση της εθελουσίας συνταξιοδότησης εργαζομένων της εταιρίας και ο μηδενισμός των χρεών της.

Ερωτάται ο κύριος Υπουργός: 1. Για ποιο λόγο καθυστερεί ο ορισμός του Προέδρου της Ε.Τ.Α.Ε.; Πότε θα τερματιστεί αυτή η εκκρεμότητα;

2. Πώς θα πραγματοποιήσει η Κυβέρνηση τις ρητές υποσχέσεις, που κατ' επανάληψη έδωσε για την οικονομική ενίσχυση της εταιρίας, με δεδομένους τους περιορισμούς, που θέτει ο Προϋπολογισμός 1997, προκειμένου να προχωρήσει ο νέος πρόεδρος στην υλοποίηση του προγράμματος, στη βάση του οποίου επελέγη ή πρόκειται να επιλεγεί".

Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υφυπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, είναι γνωστό ότι έχει γίνει κατ'αρχήν η επιλογή του νέου διευθύνοντος συμβούλου της "ΕΡΤ". 'Εχω διαβιβάσει την θέσην μας αυτή του συναρμόδιου Υπουργού του κ. Παπαντωνίου και εμού, στο Συμβούλιο Ραδιοτηλεόρασης και αναμένουμε εντός των επόμενων ημερών τη γνώμη την οποία κατά το νόμο πρέπει να διατυπώσει το Εθνικό Συμβούλιο Ραδιοτηλεόρασης. Ευθύς θα τοποθετηθεί, και θα αναλάβει καθήκοντα ο νέος πρόεδρος και διευθύνων σύμβουλος της ΕΡΤ. Πρέπει δε να πω, ότι είναι αξιοσημείωτο πως στην "ΕΡΤ" εφαρμόζεται το πρώτον ο ν.2414 που προβλέπει την κάλυψη των θέσεων των επικεφαλής των δημόσιων οργανισμών με προκήρυξή τους μέσω διαγωνιστικών δηλαδή διαδικασιών. 'Ολη αυτή η διαδικασία ασφαλώς συνεπάγεται κάποια καθυστέρηση. Θα έλεγα, ότι το πρόγραμμα της οικονομικής εξυγίανσης της "ΕΡΤ" ασφαλώς για μια ορισμένη περίοδο οδηγηθήκε σε στασιμότητα, αλλά αυτό είναι το μικρό τίμημα, ας ονομάσω έτσι αυτό, το οποίο πληρώσαμε έναντι του μεγάλου οφέλους υπέρ της διαφάνειας και της αντικειμενικότητας που υπάρχει προκειμένου η επιλογή αυτή αφενός να αποδείξει ότι δεν είναι πελατειακού χαρακτήρα, αφετέρου εις την πράξη πλέον να βοηθήσει ώστε η "ΕΡΤ" με μια πιο αποτελεσματική διεύθυνση να επιτύχει τους σκοπούς της.

Η Κυβέρνηση θα ενισχύσει την προσπάθεια της "ΕΡΤ", προκειμένου να ανταποκριθεί στις προσδοκίες μας, στο ρόλο τον οποίον της επιφυλάσσει το Σύνταγμα και οι νόμοι του Κράτους. Πρέπει να πώ ότι τίποτα απ'όσα έχω εξαγγείλει, το πρώτον, στο συνέδριο της ΠΟΣΠΕΡΤ δεν αλλάζει. Η προσπάθειά μας ήδη παίρνει σάρκα και οστά και αυτό φαίνεται από το ότι το κοινωνικό σύνολο, ας ονομάσω έτσι πάλι τη δική του συμμετοχή, θα πληρώσει αυξημένο ανταποδοτικό τέλος. 'Εχουμε αποφασίσει ήδη γι'αυτό. Από την άλλη, το Δημόσιο αναλαμβάνει τα βάρη που προέρχονται από τοκοχρεωλύσια της "ΕΡΤ" και είναι ύψους τριάντα δισεκατομμυρίων δραχμών, τα οποία θα εξοφλήσει αφού αναλάβει αυτα τα οικονομικά βάρη, εντός πενταετίας. Ταυτοχρόνως, θα υπάρξει μια μείωση στο 50% του σημερινού ύψους τους των προσθέτων αμοιβών για υπερωρίες Σαββατοκύριακα κλπ. των εργαζομένων της "ΕΡΤ", αλλά και μείωση στο 50% του σημερινού ύψους τους των δαπανών που γίνονται για εξωτερικούς συνεργάτες.

Βεβαίως, ταυτόχρονα, με την εκπόνηση ενός νέου κανονισμού προσωπικού και την κατάρτηση ενός νέου οργανογράμματος, που θα βοηθήσει ώστε η λειτουργία της "ΕΡΤ" να είναι πιο εύρυθμη πιο αποτελεσματική, πιστεύουμε ότι η "ΕΡΤ" επιστρέφει στην κορυφή με μόνο άγχος για την ποιότητα, αυτή που απαιτεί ο Ελληνικός Λαός ο οποίος συμβάλει στη λειτουργία της "ΕΡΤ" μέσω του ανταποδοτικού τέλους.

Πρέπει να αναφέρω με την ευκαιρία της ερώτησης του κ. Κουναλάκη, ότι είχα την τιμή να δεχθώ επίσκεψη εκπροσώπων του Συνασπισμού και είχα και τη χαρά να τους ενημερώσω για το σύνολο των δραστηριοτήτων του Υπουργείου μας και ιδιαιτέρως για τις πρωτοβουλίες που αναλαμβάνουμε, ώστε να ενισχύσουμε και να αναβαθμίσουμε τη δημόσια ραδιοτηλεόραση.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Θα είμαι πολύ σύντομος. 'Εδωσε κάποιες απαντήσεις ο κύριος Υπουργός. Είναι ολίγον ασαφείς βέβαια οι απαντήσεις. Δεν εννοώ βέβαια την επιλογή του κ. Παναγιώτου, διότι πράγματι είναι μια υπόθεση τελειωμένη, δεδομένου ότι το Ραδιοτηλεοπτικό Συμβούλιο μόνο τυπικά γνωμοδοτεί. Δεν έχει αποφασιστική αρμοδιότητα.

Εγώ θα ήθελα να επιμείνω σε ορισμένα πράγματα. Το πρώτο θα ήθελα ο κύριος Υπουργός να είναι πιο συγκεκριμένος, διότι υπήρχαν δεκαέξι υποψήφιοι, όσον αφορά τον πρόεδρο εννοώ. Ακούσαμε διάφορα. 'Οτι υπήρχαν πολλές ατέλειες, ότι είχε δυσανασχετίσει ο Πρωθυπουργός της χώρας από το ανεπαρκές των δικαιολογητικών των υποψηφίων κ.λπ. Θα ήθελα, λοιπόν, να μας δώσετε ορισμένες απαντήσεις, διότι κύριε Υπουργέ, ήδη έχουν αρχίσει οι αντιδράσεις. Επελέγη ο κ.Παναγιώτου και συνυποψήφιοί του αντιδρούν, λένε ότι θα προσφύγουν στη Δικαιοσύνη και καταλαβαίνετε ότι είναι πάρα πολύ αρνητικό να ξεκινήσει ένας νέος πρόεδρος αμφισβητούμενος από τους συνυποψηφίους του. Καλό είναι αυτό που είπατε, ότι υπήρξε ένας διαγωνισμός. 'Ηταν, όμως, ουσιαστικός αυτός ο διαγωνισμός, υπήρξε ουσιαστική διαφάνεια ή μήπως ήταν ατελέστατη η όλη διαδικασία, και θα αμφισβητηθεί το αποτέλεσμά της;

Το δεύτερο που θα ήθελα να πω αφορά αυτό το πλέγμα των οικονομικών βοηθειών. Είπατε ότι εσείς επιμένετε. Μακάρι να είναι έτσι. Διότι, πρέπει να ξέρετε και θα το διαβάσατε, ότι οι οικονομικοί Υπουργοί αμφισβητούσαν τη δυνατότητα της Χώρας, με δεδομένη τη σημερινή κατάσταση και τους περιορισμούς του προϋπολογισμού, να υπάρξουν αυτές οι διευθετήσεις και ενισχύσεις που είναι αρκετά υψηλές. Αλλά εσείς διαβεβαιώνατε ότι προχωρείτε. 

Το τελευταίο που ήθελα να πώ και στο οποίο δεν αναφερθήκατε, είναι το εξής: Μέχρι τώρα υπήρχαν Δ.Σ. στην Ελλάδα ανεπαρκέστατα τα οποία δεν έκαναν τίποτα άλλο, παρά να αποδέχονται τις αποφάσεις των Προέδρων.

Ξέρετε ότι σε όλες τις άλλες ευρωπαϊκές χώρες, τα διοικητικά συμβούλια επιλέγονται με δύο βασικές προϋποθέσεις. Πρώτον, όλα τα μέλη τους ξέρουν πάρα πολύ καλά από τηλεόραση και ραδιόφωνο και δεύτερον, τηρούνται οι πολιτικές ισορροπίες. Θα ήθελα να μου πείτε πώς σκέπτεσθε να προχωρήσετε σ'αυτό το κρίσιμο θέμα της επιλογής του Διοικητικού Συμβουλίου.

Καλό θα ήταν να γίνει μια συζήτηση με τα κόμματα κ.λπ. για να υπάρξει μία γενικότερη αποδοχή του Διοικητικού Συμβουλίου για να μην είναι όπως τα παλιότερα, που ξέρουμε πολύ καλά τι κύρος είχαν και πόσο ο Ελληνικός Λαός γνωρίζει τις συνθέσεις τους.

ΠΡΟΕΔΡΕΥΩΝ (Παναγιώτης Σγουρίδης): Δεν είχατε να πείτε λίγα. Είχατε να πείτε πολλά!

Ο κύριος Υπουργός έχει το λόγο για δύο λεπτά για να δευτερολογήσει.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε συνάδελφε, απάντησα σε όλα τα σημεία της ερώτησής σας. Πρέπει να σας πω ότι η απόφασή μας ελήφθη συμφώνως με την έκθεση η οποία έχει καταρτισθεί από την Επιτροπή την οποία συγκροτήσαμε, διοικητικών παραγόντων. Η προκήρυξη του διαγωνισμού αυτού μεταξύ όλων των άλλων προέβλεπε και ρήτρα εχεμύθειας. 'Επρεπε κάποια στοιχεία να τηρηθούν μυστικά, γιατί αντιλαμβάνεσθε πως εργαζόμενοι ήδη σε άλλα ραδιοτηλεοπτικά μέσα ή σε άλλους επιχειρηματικούς φορείς δε θα ήθελαν να γνωστοποιηθούν δημοσίως τα στοιχεία της ταυτότητάς τους ή το ενδιαφέρον τους να λάβουν μία άλλη θέση για λόγους, οι οποίοι αφορούν τη δική τους σχέση με την εταιρεία στην οποία σήμερα εργάζονται.

Πρέπει να παρατηρήσω με την ευκαιρία αυτή ότι είναι στη διάθεση των Κομμάτων, στη δική σας διάθεση- το πρότεινα και στους συναδέλφους σας, με τους οποίους συζήτησα, τους οποίους δέχθηκα ως Εκπροσώπους του Κόμματός σας- οι φάκελοι προκειμένου να μελετηθούν και από εσάς.

Με την ευκαιρία της συζήτησής μας σήμερα εδώ, απλά επισημαίνω ότι υπήρξαν πραγματικά ατέλειες τυπικές σε πολλούς φακέλους υποψηφιοτήτων που έπρεπε και αυτό 

Σελίδα 3576 

ασφαλώς να βαρύνει στην τελική μας κρίση και επιλογή. Δεν είναι αληθές ότι ο Πρωθυπουργός ή οποιοσδήποτε άλλος έχει εκφράσει παράπονα. Γιατί ο Πρωθυπουργός δεν ασχολείται καν με μια διαδικασία, η οποία είναι οριοθετημένη από συγκεκριμένες διατάξεις που προβλέπονται από το ν.2414. Η προσπάθεια την οποία κάνουμε για την οικονομική εξυγίανση και την ανόρθωση της ΕΡΤ, έχει βρει σύμφωνο το οικονομικό επιτελείο της Κυβέρνησης, δεν ήταν δυνατόν να προχωρήσει αλλιώς. Για να διασκεδάσω την

αγωνία σας λέω, ότι η επιβάρυνση του Δημοσίου για το 1997, επειδή ακριβώς αναλαμβάνει την εξόφληση των τοκοχρεολυσίων που έχει η "ΕΡΤ", είναι μόλις δυόμιση δισεκατομμύρια δραχμές. Η εξόφληση αυτή θα γίνει επειδή αναλαμβάνει τα τοκοχρεωλύσια το Δημόσιο μέσα σε μια πενταετία. Μπορεί, λοιπόν, να σηκώσει αυτό το βάρος το Ελληνικό Δημόσιο, είναι κάτι για το οποίο έχουμε συμφωνήσει. Από εκεί και πέρα η επιλογή του Δ.Σ. της "ΕΡΤ", να είστε σίγουρος ότι γίνεται με τέτοιο τρόπο, ώστε στο συμβούλιο να συμπεριλαμβάνονται άνθρωποι, οι οποίοι είναι γνώστες των θεμάτων της ενημέρωσης ή της λειτουργίας των ηλεκτρονικών μέσων αφ'ενός και αφ'ετέρου άνθρωποι, οι οποίοι έχουν ιδιαίτερη σχέση με τον πολιτισμό και τις τέχνες.

Το τελευταίο για το οποίο θα μπορούσε να χαρακτηρισθεί το Δ.Σ. της "ΕΡΤ" που θα ανακοινωθεί και θα μπορείτε και εσείς να βγάλετε τα συμπεράσματά σας, είναι η ειδική σχέση που έχει κατά πελατειακό τρόπο με το κυβερνητικό κόμμα. Κάθε άλλο. Στο συμβούλιο αυτό θα συμμετέχουν αξιολογότατοι άνθρωποι, άνθρωποι κύρους, οι οποίοι μπορούν πραγματικά με τη δική τους συμβολή να βοηθήσουν, ώστε η "ΕΡΤ" να ανταποκριθεί στο ρόλο που όλοι αναμένουμε από αυτή να παίξει.

ΠΡΟΕΔΡΕΥΩΝ (Παναγιώτης Σγουρίδης): Πέμπτη στην ημερήσια διάταξη είναι η υπ'αριθμ. 610/29.1.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη, προς τους Υπουργούς Αιγαίου και Εμπορικής Ναυτιλίας, σχετικά με τη λήψη μέτρων ταχείας επαναδρομολόγησης πλοίων στα Ακριτικά νησιά της Δωδεκανήσου.

Η επίκαιρη ερώτηση έχει ως ακολούθως:

"Αρκετές φορές το χρόνο και κυρίως το χειμώνα, τα ακριτικά νησιά της Δωδεκανήσου παραμένουν εντελώς αποκλεισμένα όχι μόνον από την υπόλοιπη χώρα, αλλά και μεταξύς τους, καθώς οι πλοιοκτήτες δεν εκτελούν δρομολόγια επειδή τα θεωρούν οικονομκά ασύμφορα.

Χαρακτηριστικό παράδειγμα τα νησιά Νίσυρος, Αστυπάλαια, Λειψοί και Καστελλόριζο, που παρέμειναν αποκλεισμένα ολόκληρο τον Ιανουάριο, αφού δεν πραγματοποιήθηκε κανένα δρομολόγιο, με αποτέλεσμα να παρουσιαστούν ελλείψεις ακόμη και σε βασικά είδη πρώτης ανάγκης.

Επειδή, είναι απαράδεκτο η επικοινωνία των ακριτικών νησιών μας μεταξύ τους, αλλά και με την υπόλοιπη χώρα να εξαρτάται από τη βούληση και τα οικονομικά συμφέροντα του κάθε πλοιοκτήτη.

Ερωτώνται οι κύριοι Υπουργοί:

1. Σε ποιες ενέργειες θα προβούν, ώστε να αρχίσουν αμέσως τα δρομολόγια από και προς τα παραπάνω νησιά της Δωδεκανήσου.

2. Τι μέτρα θα λάβουν, ώστε να μην επαναληφθούν στο μέλλον τέτοια φαινόμενα".

H κα Παπαζώη έχει το λόγο για τρία λεπτά να πρωτολογήσει.

ΕΛΙΣΑΒΕΤ ΠΑΠΑΖΩΗ (Υπ. Αιγαίου): Κύριε Πρόεδρε, κατ' αρχήν να διευκρινίσω ότι ο συνάδελφος κ. Αράπης κατέθεσε την επίκαιρη ερώτησή του την ημέρα που ξεκίνησαν τα πλοία για τα νησιά δηλαδή στις 29 Ιανουαρίου. Είχε προηγηθεί η απεργία των ναυτεργατών, που διήρκεσε από τις 13 μέχρι τις 22 Ιανουαρίου και στη συνέχεια απαγορευτικά απο τις 26 μέχρι τις 28. Αυτοί ήταν οι λόγοι που τα νησιά παρέμειναν χωρίς συγκοινωνιακή κάλυψη, για ένα τόσο μεγάλο χρονικό διάστημα.

Δεν είναι αληθές ότι για ένα μήνα δεν προσέγγισαν πλοία στα νησιά. Το τελευταίο πλοίο, πριν απο την απεργία, που έφθασε στο Καστελλόριζο ήταν στις 10 Ιανουαρίου το "ΝΗΣΟΣ ΚΑΛΥΜΝΟΣ" ενώ στις 27 Ιανουαρίου σε ένα ενδιάμεσο των απαγορευτικών, προσέγγισε κανονιοφόρος του Πολεμικού Ναυτικού Επίσης στη διάρκεια της απεργίας, για να καλυφθούν οι ανάγκες σε τρόφιμα και φάρμακα στα νησιά Νίσυρος, Αστυπάλαια και Λειψοί πραγματοποιήθηκαν δρομολόγια από το "ΣΥΜΗ ΙΙ" και στο "ΝΙΚΟΣ ΕΧΠΡΕΣ", που μισθώθηκαν από το Υπουργείο Αιγαίου.

Το Υπουργείο Αιγαίου ήταν σε συνεχή καθημερινή επαφή με τους δημάρχους των νησιών και τους επάρχους, ώστε οποιαδήποτε ανάγκη τους να καλυπτόταν είτε με ελικόπτερα του στρατού είτε με μικρά τοπικά πλοία, που μετέφεραν τα είδη πρώτης ανάγκης.

Σε ό,τι αφορά τα γενικότερα μέτρα, που θα λάβουμε, για να μη συμβαίνουν τέτοια φαινόμενα που στη συγκεκριμένη περιπτωση δεν οφείλονταν στους πλοιοκτήτες, αλλά στο χρονικό συνδυασμό της απεργίας, κ' των θυελλωδών ανέμων.

Το Υπουργείο Αιγαίου, κατέθεσε μια νομοθετική ρύθμιση με την οποία προβλέπεται, οι απεργίες στην ακτοπλοϊα, όπως οι απεργίες των οργανισμών κοινής ωφελείας δηλαδή κάποια δρομολόγια να πραγματοποιούνται υποχρεωτικά προς τα νησιά μας, αντί να παραμένει προσωπικό ασφαλείας στα πλοία, που βεβαίως δεν εξυπηρετεί σε τίποτα.

Ελπίζουμε, πως όταν θα έρθει η σχετική ρύθμιση στη Βουλή, όλοι οι συνάδελφοι θα την υποστηρίξουν. 

Σε ό,τι αφορά την πραγματική συγκοινωνιακή κατάσταση, εκτός απο τις έκτακτες καταστάσεις, θα ήθελα να πω ότι, π.χ. για την Αστυπάλαια, τη Νίσυρο, τους Λειψούς και το Καστελλόριζο, τα μικρά νησιά της Δωδεκανήσου- υπαρχουν δύο κατηγορίες εξυπηρέτησης ακτοπλοϊκής. Η μία αφορά τα πλοία, που έρχονται απο τον Πειραιά και είναι αρμοδιότητα του Υπουργείου Εμπορικής Ναυτιλίας. Και η άλλη είναι τα πλοία ενδοεπικοινωνίας που τα συνδέουν με τα μεγάλα νησιά της περιοχής, και που αποτελεί ευθύνη του υπουργείου Αιγαίου.

Στο Υπουργείο Αιγαίου, η ενδοεπικοινωνία στοιχίζει πενήντα εκατομμύρια το μήνα -μιλάω για τα Δωδεκάνησα μόνο-και συνδέουμε το Καστελλόριζο δύο φορές με τη Ρόδο, τους Λειψούς δύο φορές, την Αστυπάλαια και τη Νίσυρο επίσης δύο φορές με μία γραμμή "κύρια άγονη", όπως τη λένε και επίσης με ταχυδρομικές γραμμές, με τα μεγαλύτερα νησιά της περιοχής τους.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αράπης έχει το λόγο για δύο λεπτά για να αναπτύξει την επίκαιρη ερώτησή του.

ΙΩΑΝΝΗΣ ΑΡΑΠΗΣ: Κυρία Υπουργέ, μπορεί να κατατέθηκε λίγο αργά η ερώτησή μου, αλλά υπάρχει αυτήν τη στιγμή πρόβλημα σε όλα τα ακριτικά νησιά. Σήμερα το πρωί επικοινώνησα με την Αστυπάλαια και πληροφορήθηκα, ότι δεν προσέγγισε, χθες και προχθές πλοίο, λόγω της σύγκρουσης που έγινε μέσα στο λιμάνι αυτό.

'Αρα υπάρχει πρόβλημα και πρέπει να το προσέξουμε ιδιαιτέρως. 'Οταν υπάρχει πρόβλημα και οι κάτοικοι ξεσηκώνονται, όπως στο Καστελλόριζο και στέλνουν σήμα κινδύνου, τότε θα κάνει παρέμβαση το Κράτος; 'Οπως έγινε με το νερό και όπως γίνεται με τη μεταφορά των ασθενών;

Είναι βασικά προβλήματα, που πρέπει η Πολιτεία να τα κοιτάξει. Μην εγκαταλείπουμε τα ακριτικά νησιά, γιατί όπως πάει το πράγμα, με την κατάσταση που υπάρχει σήμερα, θα μείνουν τα ακριτικά νησιά σαν βραχονησίδες!

Νομίζω, ότι πρέπει να δώσετε ιδιαίτερη σημασία στην ανάπτυξη, στη συγκοινωνία και στην υγεία και στα άλλα βασικότερα θέματα της περιοχής.

ΠΡΟΕΔΡΕΥΩΝ (Παναγιώτης Σγουρίδης):Η κα Παπαζώη έχει το λόγο για δύο λεπτά να δευτερολογήσει.

ΕΛΙΣΑΒΕΤ ΠΑΠΑΖΩΗ (Υπ. Αιγαίου):Κατ' αρχήν να σας διαβεβαιώσω ότι τα μικρά νησιά τα τελευταία χρόνια έχουν μια αύξηση του πληθυσμού τους και νομίζω ότι είναι το πιο θετικό στοιχείο που έχουμε. Δηλαδή, έχουμε οικογένειες οι οποίες γυρίζουν πίσω, έχουμε αύξηση του αριθμού των παιδιών που πάνε στο σχολείο και θα θυμίσω στον κύριο συνάδελφο, 

Σελίδα 3577 

ότι μόλις προχθές ψηφίσαμε στη Βουλή -δεν ξέρω αν ο ίδιος το ψήφισε- τα μέτρα για τα μικρά νησιά της Ελλάδος. Τα μέτρα αυτά όπως ξέρετε ήταν ακριβώς μέτρα υποστήριξης της ανάπτυξης γιατί αυτός είναι ο στόχος μας. Και βεβαίως το θέμα των μεταφορών είναι το πιο κρίσιμο από τα θέματα της ανάπτυξης των μικρών νησιών. Τα μικρά νησιά με αυτά τα μέτρα μετατρέπονται σε φορολογικούς παράδεισους για τους μόνιμους κατοίκους και για τις επιχειρήσεις οι οποίες αποφασίζουν να εγκατασταθούν σ'αυτά.

Η αντιμετώπιση του θέματος της υγείας στα νησιά σας είναι επίσης γνωστό. Πριν από μερικές μέρες μαζί με το Υπουργείο Υγείας και Μεταφορών ανακοινώσαμε το πρόγραμμα με το οποίο θα πραγματοποιηθεί μια σημαντικότατη βελτίωση μέσα στο 1997 και ελπίζω ότι μέσα σε δύο χρόνια θα μιλάμε για μία τελείως διαφορετική εικόνα από την σημερινή.

Δε θα ήθελα να επεκταθώ παραπάνω αλλά θα ήθελα να σας ότι και το Υπουργείο Αιγαίου εργάζεται καθημερινά προς την κατεύθυνση της ανάπτυξης και της υποστήριξης των μικρών νησιών και νομίζω ότι αυτό είναι κάτι που αναγνωρίζεται και ότι υπάρχουν θετικά αποτελέσματα.

ΠΡΟΕΔΡΕΥΩΝ (Παναγιώτης Σγουρίδης):Εισερχόμαστε στη δεύτερη της ημερήσιας διάταξης επίκαιρη ερώτηση δευτέρου κύκλου με αριθμό 613/30.1.97 του Βουλευτή της Νέας Δημοκρατίας κ. Δημητρίου Κωστόπουλου προς τον Υπουργό Εθνικής 'Αμυνας, σχετικά με την οφειλή του Ιράκ προς την "ΠΥΡΚΑΛ Α.Ε." από την πώληση πολεμικού υλικού, την προσφυγή της "ΠΥΡΚΑΛ Α.Ε." στο Διεθνές Διαιτητικό Δικαστήριο του Διεθνούς Εμπορικού Επιμελητηρίου και τους λόγους διακοπής της διαιτησίας.

Η επίκαιρη ερώτηση του συναδέλφου έχει ως εξής:

"Το Ιράκ (Υπουργείο 'Αμυνας) όφειλε στην "ΠΥΡΚΑΛ Α.Ε." από την πώληση πολεμικού υλικού εβδομήντα εκατομμύρια πεντακόσιες πενήντα πέντε χιλιάδες εξακόσια δολάρια ΗΠΑ καθώς και τους συμβατικούς τόκους ανερχόμενους σε 4% ετησίως. 'Εναντι της οφειλής του αυτής είχε καταβάλει είκοσι δύο εκατομμύρια επτακόσιες ογδόντα οκτώ χιλιάδες εξακόσια τρία δολλάρια ΗΠΑ και παρέμεινε απλήρωτο ποσό πενήντα τρία εκατομμύρια οκτακόσια τριάντα τέσσερις χιλιάδες πεντακόσια σαράντα ένα δολάρια ΗΠΑ, καθώς και οι συμβατικοί τόκοι.

Το 1990 η "ΠΥΡΚΑΛ Α.Ε." κατέσχε συντηρητικά τα υπερδεξαμενόπλοια του Ιράκ, "ALFARAHIDI" και "JAMBUR" καθώς και τα περιουσιακά στοιχεία της πρεσβείας του Ιράκ στην Αθήνα.

Παράλληλα η "ΠΥΡΚΑΛ Α.Ε." προσέφυγε στις 10 Δεκεμβρίου 1990 στο Διεθνές Διαιτητικό Δικαστήριο του Διεθνους Εμπορικού Επιμελητηρίου.

Το Ιράκ απάντησε στη Διαιτησία στις 6 Μαϊου 1993. Η απάντησή του ήταν σύντομη και δεν προέβαλε κανένα ουσιαστικό ισχυρισμό. Το Διαιτητικό Δικαστήριο έδωσε στα μέρη προθεσμία για να υποβάλουν περαιτέρω τις απόψεις τους. Επακολούθησε η κυβερνητική μεταβολή του Οκτωβρίου 1993. Από τότε η υπόθεση αναβλήθηκε 13 φορές.

Στις 25 Νοεμβρίου 1996 υπογράφηκε στο Αμμάν προσύμφωνο συμβιβασμού το οποίο γνωστοποιήθηκε εντελώς πρόσφατα. 

Η μεθόδευση που ακολουθήθηκε δεν ήταν η ενδεδειγμένη, διότι εξυπηρετούσε αποκλειστικά την πλευρά του Ιράκ. 

Κατόπιν αυτών ερωτάται ο κύριος Υπουργός Εθνικής 'Αμυνας:

1. Γιατί η "ΠΥΡΚΑΛ Α.Ε." δεν συνέχισε τη διαιτησία κατά του Ιράκ και δεν επιμελήθηκε, ώστε να έχει έγκαιρα το αποτέλεσμα. 

2. Γιατί η "ΠΥΡΚΑΛ Α.Ε." συμφώνησε ώστε η ικανοποίηση της απαίτησής της να συναρτάται από την πώληση εκ μέρους του Ιράκ πετρελαίου, όταν θα αρθούν τα απαγορευτικά μέτρα του Συμβουλίου Ασφαλείας.

3. Γιατί συμφώνησε να παραιτηθεί από τους τόκους υπερημερίας για την όλη οφειλή".

"Πιάσε τον ξυπόλητο και πάρτου τα παπούτσια".

Ο κύριος Υφυπουργός έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κυρία και κύριοι συνάδελφοι, τα στοιχεία τα οικονομικά, τα οποία ο κύριος συνάδελφος αναφέρει στην ερώτηση, είναι σωστά. Πράγματι το Ιράκ οφείλει υπόλοιπο από μία εκτέλεση παραγγελίας πυρομαχικών που είχε κάνει στην Ελλάδα, πενήντα τρία εκατομμύρια δολάρια. Δεν είναι, όμως, σωστό ότι παραιτηθήκαμε ή δεν ενεργήσαμε έγκαιρα σε ό,τι έπρεπε να γίνει. Σε εφαρμογή αυτής της σύμβασης, που προέβλεπε διαιτητική επίλυση των διαφορών, όταν το Ιράκ έπαψε να πληρώνει, η "ΠΥΡΚΑΛ" προσέφυγε στο Διεθνές Διαιτητικό Δικαστήριο του Διεθνούς Εμπορικού Επιμελητηρίου.

Η καθυστέρηση, στην οποία αναφέρεστε, δεν υπάρχει. Αντίστροφα θέλω να σας πω, ότι επειδή το Ιράκ αρνείτο να πληρώσει τη συνδρομή του προκειμένου να καταφύγουμε στο δικαστήριο -διότι αυτό είναι απαραίτητο- αναγκαστήκαμε και πληρώσαμε τρακόσιες πενήντα χιλιάδες δολάρια εμείς προκειμένου να αρχίσουν και να προχωρήσουν οι διαδικασίες.

Αναφέρετε, ότι παραιτήθηκε ο επιδιαιτητής Briner. Είναι λάθος. Επελέγη για Πρόεδρος του Διεθνούς Δικαστηρίου και επομένως, δεν μπορούσε να είναι επιδιαιτητής πλέον και ανέλαβε άλλος.

Το Ιράκ όχι μόνο δεν απέστη από την προβολή ουσιαστικών ενστάσεων, όπως αφήνει να φανεί, επί της διαιτητικής διαδικασίας, αντίστροφα επικαλέσθη το εμπάργκο για να μην πληρώσει όσον αφορά την υλοποίηση των υποχρεώσεών του και την αποδοχή των τόκων υπερημερίας, ενώ παράλληλα προέβαλε ενστάσεις επί του κύρους της διαιτητικής διαδικασίας και ισχυρισμούς για εκπρόθεσμη υλοποίηση εκ μέρους της "ΠΥΡΚΑΛ" των συμβατικών της υποχρεώσεων, προδικάζοντας κατ' αυτόν τον τρόπο υποβολή ανταπαιτήσεων και ενεργοποίηση των ποινικών ρητρών.

Μ' αυτές τις δυσμενείς συνθήκες η διοίκηση της "ΠΥΡΚΑΛ" θεώρησε ότι ήταν προς το συμφέρον της εταιρίας να αρχίσει τις διαπραγματεύσεις με την Ιρακινή πλευρά, χωρίς ωστόσο να παραιτηθεί καθόλου από το δικαίωμα της διαιτητικής διαδικασίας. Αποτέλεσμα των διαπραγματεύσεων ήταν η υπογραφή του συμφώνου, πράγμα για το οποίο κάνετε λόγο, και με το οποίο, σύμφωνο, το Ιράκ αναγνωρίζει το βασικό του χρέος όπως και τους τόκους υπερημερίας. Δεν παραιτήθηκε δε καθόλου η "ΠΥΡΚΑΛ" από τους τόκους.

Η Ιρακινή πλευρά μ' αυτό το έγγραφο συμφωνεί να υποβληθεί η οριστική συμφωνία στο Διαιτητικό Δικαστήριο για να καταχωρηθεί υπό μορφή συμφωνημένης διαιτητικής αποφάσεως και εξουσιοδοτεί την "ΠΥΡΚΑΛ" να υποβάλει το κείμενο της τελικής συμφωνίας.

Κατά συνέπεια, ο ισχυρισμός ότι παραιτηθήκαμε της διαδικασίας δεν είναι καθόλου ακριβής. Το Ιρακινό δημόσιο παραιτείται οποιασδήποτε ένστασης και ένδικου μέσου κατά της συμφωνημένης απόφασης. Και το Ιράκ δέχεται την πληρωμή των οφειλομένων τοις μετρητοίς, μετά βέβαια την λήξη του εμπάργκο, ενώ μέχρι τότε αποδέχεται να γίνει τμηματική πληρωμή μέσω αργού πετρελαίου ή και προϊόντων πετρελαίου. Υπόψη βέβαια, ότι το Ιράκ έχει σταματήσει τις πληρωμές, όχι μόνο απέναντι της Ελλάδος, αλλά προς οποιαδήποτε κατεύθυνση και οποιαδήποτε διαδικασία ή απόφαση δικαστηρίου και αν έβγαινε, θα ήταν στην πραγματικότητα κενό γράμμα διότι δε θα επιτυγχάναμε τίποτα. Υπάρχουν και άλλα στοιχεία στα οποία θα απαντήσω στη δευτερολογία μου.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει δύο λεπτά να αναπτύξει την επίκαιρη ερώτησή του.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, δε νομίζω ότι μπορούσατε να διαφωνήσετε με την ερώτησή μου, διότι επισύναψα και το συμφωνητικό, το οποίο υπεγράφη μεταξύ της "ΠΥΡΚΑΛ" και του Υπουργείου Αμύνης του Ιράκ. Εγώ έκανα την ερώτηση, διότι διαπίστωσα ότι δεν είναι συμφέρουσα για την Ελλάδα η υπογραφή αυτής της συμφωνίας. Και δεν ήταν συμφέρουσα πρώτον διότι η "ΕΒΟ", η οποία έχει μεγαλύτερες απαιτήσεις από το Ιράκ, δε δέχεται να κάνει αυτή τη συμφωνία. Συνεπώς, ποια είναι συμφέρουσα, η υπογραφείσα συμφωνία ή η άρνηση της "ΕΒΟ" για να

Σελίδα 3578 

υπογράψει συμφωνία και αυτή με τους ίδιους όρους;

Δεύτερον, η προσφυγή στο Διαιτητικό Δικαστήριο δεν είχε αμφισβήτηση ως προς τα πραγματικά γεγονότα, διότι υπήρχε η σύμβαση πωλήσεως, υπήρχαν τα τιμολόγια πωλήσεως και συνεπώς, αυτό που είχε αξία και διαφορά ήταν οι τόκοι υπερημερίας. Κανένας δεν μπορεί να αμφισβητήσει, ότι σε μία καθυστέρηση υποχρεώσεως δεν υπάρχουν τόκοι υπερημερίας.

Μας είπατε, ότι δε χαρίσαμε τόκους υπερημερίας. Οι δικές μου πληροφορίες είναι, ότι οι τόκοι υπερημερίας -και που ήταν και το βασικό αντικείμενο διαφοράς- χαρίστησαν. Επιμένω, ότι εάν οι κατασχέσεις δεν αναιρούντο, θα είχαμε μεγαλύτερη πίεση όσον αφορά το θέμα της πιέσεως εκ μέρους του ΙΡΑΚ.

Το ότι υπάρχει εμπάργκο δεν το αμφισβητεί κανένας. Το ότι το Ιράκ πάντοτε σ' αυτές τις περιπτώσεις λέει, ότι έχω το εμπάργκο και δεν μπορώ να πληρώσω, είναι δεδομένο. Αλλά δε θα ήταν μεγαλύτερη η πίεση αν εξακολουθούσαμε να είχαμε εμείς τις κατασχέσεις και επί των πλοίων και επί της περιουσίας του ΙΡΑΚ;

Γιατί, λοιπόν, έγινε η συμφωνία και ήρθησαν αυτές οι κατασχέσεις;

Εδώ έχω να πω και κάτι άλλο κύριε Υπουργέ, επειδή δε μου δίδεται άλλη ευκαιρία. Είχα κάνει μία ερώτηση στο Υπουργείο, την 207/12.7.96 περί της οικονομικής κατάστασης της "ΠΥΡΚΑΛ" θα επανέλθω βεβαίως. Δεν έτυχα απαντήσεως. Διαπίστωνα εκεί την κακή οικονομική πορεία της "ΠΥΡΚΑΛ", με μία αύξηση των ζημιών το 1995 40%. Χονδρικά είχαμε αύξηση των εξόδων διοικήσεως κατά 32%.'Οταν οι υπάλληλοι και οι εργάτες πληρώνονται κατά δόσεις, δεν μπορούμε να έχουμε αύξηση των γενικών εξόδων της "ΠΥΡΚΑΛ" κατά 32%.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά για να δευτερολογήσει.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, ο κύριος συνάδελφος πράγματι χρησιμοποίησε την έκφραση "κρίνω ότι δεν είναι επωφελής". Μπορεί ο οποιοσδήποτε να κρίνει βλέποντας τα πράγματα από έξω. Πρέπει να σας πω όμως, πρώτον, ότι και επί Κυβερνήσεως Νέας Δημοκρατίας είχε τεθεί το θέμα της παραίτησης από τους τόκους υπερημερίας. Τώρα δεν παραιτηθήκαμε.

Δεύτερον, να πάω στο επίμαχο θέμα της κατάσχεσης των δύο πλοίων. Πράγματι υπάρχουν δύο πλοία, τα οποία είχαν κατασχεθεί και τα οποία είναι ιδιοκτησία της εταιρείας πετρελαίων του Ιράκ. Η κατάσχεση των πλοίων είχε τον εξής μεγάλο κίνδυνο: Αφ'ενός μεν η αξία τους δεν κάλυπτε τις απαιτήσεις μας. Αφ'ετέρου κινδυνεύαμε, για το λόγο ότι η εταιρεία πετρελαίων του Ιράκ θα ερχόταν εκ των υστέρων και θα μας ζητούσε διαφυγόντα κέρδη ή και πιθανόν αποζημίωση, διότι κατασχέσαμε ένα περιουσιακό στοιχείο, το οποίο δεν ανήκε μόνο στο Ιρακινό δημόσιο.

'Οσον αφορά την κατάσχεση των περιουσιακών στοιχείων της πρεσβείας, είναι ένα θέμα που ξεφεύγει εντελώς από τον περιορισμένο χώρο της απαίτησης προς μία εταιρεία. Είναι πάρα πολύ σοβαρό θέμα και θα έπρεπε οποιαδήποτε Κυβέρνηση να το σκεφτεί πολύ.

Τελικά όμως θέλω να καταλήξω, ότι υπάρχει το σύμφωνο που επικαλεσθήκατε. 'Ολα τα στοιχεία που εμπεριέχονται στο κείμενο είναι πολύ καλύτερα για τα ελληνικά συμφέροντα παρά μία απαίτηση από ένα διαιτητικό δικαστήριο, στο οποίο σημειωτέον το Ιράκ δεν προσήρχετο. 

Δεύτερον, για να φανταστείτε πως καθυστέρησε, επί τρία χρόνια λόγω εμπάργκο και λόγω υπαρχουσών διαδικασιών στη χώρα αυτή δεν μπορούσαν να επιδόσουν την κλήση για να προσέλθουν στο δικαστήριο. Και οι συχνές αναβολές δεν οφείλοντο, όπως είπατε, στην παραίτηση του κ. Μπρίνερ αλλά στην αδυναμία του δικαστηρίου να έρθει σε επαφή με το Ιράκ.

Είχαμε λοιπόν ένα πρόβλημα: 'Η θα συνεχίζαμε μία διαδικασία με όλους τους κινδύνους να έχουμε τις ανταπαιτήσεις από την άλλη πλευρά και να έχουμε μία συνεχή διαδικασία που δε θα τελείωνε ποτέ και από την άλλη κάναμε μία συμφωνία η οποία εξασφαλίζει κατά το δυνατόν τα συμφέροντα της "ΠΥΡΚΑΛ". 'Εχουμε και κάποια πιθανότητα να εισπράξουμε αυτά τα χρήματα.

Νομίζω, ότι ήταν το καλύτερο που μπορούσε να γίνει εν προκειμένω. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Τέταρτη στην ημερήσια διάταξη είναι η με αριθμό 621/3.2.1997 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης να καταργήσει το άρθρο 19 του Κώδικα Ελληνικής Ιθαγένειας κ.λπ.

Η επίκαιρη ερώτηση έχει ως ακολούθως:

"Σε δηλώσεις του στις 29/1/1997 ο Κυβερνητικός Εκπρόσωπος αναφέρθηκε στις Κυβερνητικές προθέσεις σχετικά με την εφαρμογή του άρθρου 19 του Κώδικα Ελληνικής Ιθαγένειας.

Με βάση το άρθρο 19 του Κώδικα, ο Υπουργός Εσωτερικών μπορεί να αφαιρεί την ελληνική ιθαγένεια από 'Ελληνες υπηκόους αλλογενείς. Η διάταξη αυτή εξακολουθεί να εφαρμόζεται σε βάρος κατοίκων της Θράκης που επίσημα θεωρούνται θρησκευτικές μειονότητες (μουσουλμανικές) και όχι αλλογενείς ή αλλοεθνείς.

Αποτέλεσμα της εφαρμογής του άρθρου 19 είναι να καθίσταται ο πρώην 'Ελληνας υπήκοοος ανιθαγενής: Διαγράφεται από τα Δηματολόγια, στερείται των πολιτικών του δικαιωμάτων και κάθε εγγράφου δηλωτικού των προσωπικών του στοιχείων ή καταστάσεων. Ενδεχόμενη ακύρωση της απόφασης αφαίρεσης ιθαγένειας από το Συμβούλιο της Επικρατείας μετά την επιστροφή του, δε συνεπάγεται αυτόματη αποκατάστασή του στα δικαιώματα του 'Ελληνα υπηκόοου.

Δεδομένου, ότι η διατήρηση του άρθρου 19 άπτεται των στοιχειωδών ανθρώπινων δικαιωμάτων και της ισονομίας των Ελλήνων πολιτών.

Ερωτάται ο Υπουργός Εσωτερικών, Δημόσιας Διοίκησης και Αποκέντρωσης.

Αν προτίθεται να προχωρήσει στην κατάργηση του άρθρου 19 του Κώδικα Ελληνικής Ιθαγένειας, ώστε να σταματήσει το φαινόμενο των ανιθαγενών, πρώην Ελλήνων υπηκόων που εξακολουθούν να ζουν στη Χώρα μας, χωρίς στοιχειώδη δικαιώματα."

Ο Υφυπουργός κ. Λάμπρος Παπαδήμας έχει το λόγο για τρία λεπτά για να πρωτολογήσει.

ΛΑΜΠΡΟΣ ΠΑΠΑΔΗΜΑΣ (Υφυπ.Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι ο Κώδικας Ελληνικής Ιθαγένειας που κυρώθηκε το 1955 με το ν. 3370 στο άρθρο 19, που επικαλείται η αξιότιμος συνάδελφος κα Δαμανάκη, αναφέρει συγκεκριμένα ότι αλλοδαπός ο οποίος εγκαταλείπει το ελληνικό έδαφος χωρίς πρόθεση επανόδου στη Χώρα, δύναται να κηρυχθεί απωλέσας την ελληνική ιθαγένεια.

ΜΑΡΙΑ ΔΑΜΑΝΑΚΗ: Αλλογενής, όχι αλλοδαπός.

ΛΑΜΠΡΟΣ ΠΑΠΑΔΗΜΑΣ (Υφυπ.Εσωτερικών, Δημόσιας Διοίκησης και Αποκέντρωσης): Συγγνώμη, αλλογενής.

Η διαδικασία αυτή κινείται από τη διεύθυνση κρατικής ασφάλειας του Υπουργείου Δημόσιας Τάξης, η οποία με μία εμπεριστατωμένη εισήγησή της προς τον Επιτροπή Ιθαγένειας ζητά να αφαιρεθεί η ιθαγένεια γιατί συντρέχουν οι προϋποθέσεις τις οποίες έχει θεσπίσει αυτός ο νόμος. Συγκεκριμένα αναφέρει ότι δεν υπάρχει πρόθεση επανόδου η οποία βέβαια προκύπτει από το γεγονός ότι έχουν εγκαταλείψει για πολλά χρόνια τη Χώρα, έχουν εκποιήσει την περιουσία τους, έχουν επανειλημμένα εγκατελείψει λάθρα τη Χώρα, χωρίς ταξιδιωτικά έγγραφα, έχει λήξει από πολλά χρόνια η ισχύς των διαβατηρίων τους και ένα σωρό άλλα στοιχεία, από τα οποία μπορεί να προκύψει ότι υπάρχει πρόθεση μη επανόδου.

Η Επιτροπή Ιθαγένειας συνεδριάζει και εισηγείται θετικά ή αρνητικά στον Υπουργό. Ο Υπουργός είναι εκείνος ο οποίος με δική του πλέον ευθύνη αφαιρεί ή όχι την ιθαγένεια.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

Είναι γεγονός, ότι το άρθρο αυτό έχει δημιουργήσει

Σελίδα 3579 

προβληματα. Υπάρχουν πραγματικά ανιθαγενείς οι οποίοι έχουν επιστρέψει στη Χώρα, παραμένουν εδώ και αναπτύσσουν οικονομική δραστηριότητα. Το πρόβλημα αυτό απασχολεί έντονα το Υπουργείο Εσωτερικών και τα συναρμόδια Υπουργεία.

Εμείς με εγκύκλιό μας και προς την Επιτροπή Ιθαγένειας και προς τις αρμόδιες υπηρεσίες έχουμε ζητήσει να είναι πολύ αυστηροί στη διαπίστωση της πρόθεσης μη επανόδου. Μέχρι στιγμής τουλάχιστον στο διάστημα που εγώ ασκώ αυτήν την αρμοδιότητα δεν έχει αφαιρεθεί η ιθαγένεια κανενός. Αντίθετα έχουν υπάρξει περιπτώσεις που ο αλλογενής του οποίου αφαιρέθηκε η ελληνική ιθαγένεια, έχει προσφύγει, όπως έχει το δικαίωμα από το νόμο στο Υπουργείο Εσωτερικών και η Επιτροπή Ιθαγένειας έχει εισηγηθεί την επαναχορήγηση της ιθαγένειας. Αυτό έχει γίνει σε κάποιες μεμονωμένες περιπτώσεις. Νομίζω, ότι αυτό το αναφαίρετο δικαίωμα της προσφυγής στο Υπουργείο Εσωτερικών, αλλά και της ένδικης προσφυγής στο Συμβούλιο Επικρατείας, που και εκεί υπάρχει ένας άλλος τρόπος για να ανακτηθεί η ιθαγένεια, δηλαδή με δικαστική απόφαση, έχει χρησιμοποιηθεί και έχουν δικαιωθεί αρκετοί.

Πάντως, το Υπουργείο Εσωτερικών εξετάζει αυτή τη στιγμή την περίπτωση της εναρμόνισης των διατάξεων του άρθρου 19 και προς το Σύνταγμά μας και συγκεκριμένα προς το άρθρο 4 παρ. 3.

ΠΡΟΕΔΡΟΣ (Απόστολος Κακλαμάνης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, η διαδικασία για την αφαίρεση της ιθαγένειας από τους 'Ελληνες πολίτες,είναι πράγματι αυτή που ανέφερε ο κύριος Υπουργός. Θα πρέπει όμως να σημειώσουμε εδώ, ότι το άρθρο είναι διατυπωμένο με έναν εντελώς αόριστο τρόπο, έτσι ώστε οι υπηρεσίες οι οποίες χειρίζονται τα θέματα να μην κάνουν κάθε φορά το καλύτερο δυνατό. 'Εχουμε παραδείγματα ανθρώπων που ζουν στη Χώρα μας, που είναι 'Ελληνες πολίτες, αλλά ουσιαστικά δεν έχουν ιθαγένεια, δεν υπάρχουν για το Ελληνικό Κράτος. Εμείς υπολογίζουμε ότι υπάρχουν -αναφέρομαι στην περιοχή της Θράκης- δύο χιλιάδες τέτοια άτομα που ζουν εδώ. Δεν αναφέρομαι σε αυτούς που έχουν κατά καιρούς εγκαταλείψει τη χώρα μας. Μιλώ για δυο χιλιάδες 'Ελληνες πολίτες που ζουν εδώ, αλλά χαρακτηρίζονται ως ανιθαγενείς, με αποτέλεσμα να μην έχουν στον ήλιο μοίρα.

Δηλαδή ούτε σύνταξη μπορούν να πάρουν ούτε τα στοιχειώδη δικαιώματα περίθαλψης και ασφάλισης έχουν εξαιτίας της εφαρμογής αυτού του άρθρου με έναν απαράδεκτο κατά τη γνώμη μου τρόπο από την άποψη την ανθρωπιστική και από την άποψη της ουσιαστικής ανταπόκρισης στα ανθρώπινα δικαιώματα και στις διεθνείς υποχρεώσεις της Χώρας με αποτέλεσμα και προς το Σύνταγμα η όλη διαδικασία να μη συνάδει αλλά να έχουν δημιουργηθεί σοβαρότατα προβλήματα που εκθέτουν τη Xώρα μας σε διεθνή κλίμακα όπως το συμβούλιο της Ευρώπης, στην Ευρωπαϊκή Κοινότητα και αλλού.

Επομένως, κύριε Πρόεδρε, το θέμα πρέπει να εξεταστεί γιατί το άρθρο αυτό όπως είναι αποτελεί πηγή ανωμαλίας γιατί δεν τα χειρίζεται αυτά μόνο το Υπουργείο Εσωτερικών, όπως είπε ο κύριος Υπουργός εμπλέκονται υπηρεσίες του Υπουργείου Δημόσιας Τάξης, του Υπουργείου Εξωτερικών, ακόμη αναμιγνύονται και άλλα θέματα ενώ πρόκειται για θέματα εσωτερικού δικαίου αφού αφορούν 'Eλληνες πολίτες και πρέπει να προσδιοριστούν με βάση τα όσα ισχύουν και όσα εμείς υποστηρίζουμε στη διεθνή κοινότητα για τα ανθρώπινα δικαιώματα. Επομένως κατ'εμέ υπάρχει μία εκκρεμότητα η οποία πρέπει να αντιμετωπιστεί.

'Ακουσα από τον κύριο Υπουργό και αυτό είναι θετικό, ότι το Υπουργείο αντιμετωπίζει την ανάγκη να αλλάξουν τα πράγματα. Εμείς πιστεύουμε ότι αυτό το άρθρο πρέπει να καταργηθεί. Εξάλλου αναφέρομαι σε δύο χιλιάδες ανθρώπους, δεν νομίζω ότι είναι περισσότεροι που σήμερα παραμένουν στη Xώρα μας και οι οποίοι σε κάποια φάση στερήθηκαν των δικαιωμάτων τους, να υπάρξει λύση.

Στη δευτερολογία του ο κύριος Υπουργός θα πρέπει να μας δώσει περισσότερα στοιχεία για το πώς σκοπεύει να αρθεί αυτό το αδιέξοδο. Είχαμε και τη δήλωση του Κυβερνητικού Εκπροσώπου, ο οποίος είπε ότι δεν υπάρχει κανένα θέμα. Δεν είναι δυνατόν να αντιμετωπίζουμε αυτό το σοβαρό πρόβλημα και να λέμε, ότι δεν υπάρχει θέμα.

ΠΡΟΕΔΡΟΣ (Απόστολος Κακλαμάνης): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε και το Σύνταγμα μας στο άρθρο 4 αναφέρει περίπτωση αφαίρεσης ιθαγένειας όχι μόνο όταν αποκτήσει ο αλλογενής ή ο 'Ελληνας την ιθαγένεια ενός ξένου κράτους, αλλά και σε περιπτώσεις που έχει ενταχθεί στις υπηρεσίες κάποιου κράτους, οι οποίες με κάθε τρόπο μπορούν να ζημιώσουν τα εθνικά μας συμφέροντα.

Η έκταση του προβλήματος δεν είναι γνωστή στο Υπουργείο Εσωτερικών. Δεν ξέρουμε αν είναι δύο χιλιάδες ή είναι πεντακόσιοι. Δε θέλω να αμφισβητήσω τον αριθμό που έδωσε η κα Δαμανάκη, αλλά πιστεύω πως ούτε και εκείνη είναι σε θέση να πει αν είναι δύο χιλιάδες ή περισσότεροι ή λιγότεροι.

Σήμερα έχουν τη δυνατότητα όλοι αυτοί οι πολίτες των οποίων έχει αφαιρεθεί η ιθαγένεια να προσφύγουν στο Υπουργείο Εσωτερικών και αν δεν δικαιωθούν να προσφύγουν στο Συμβούλιο της Επικρατείας. Εμείς παράλληλα έχουμε συγκροτήσει μία επιτροπή η οποία μελετά το σύνολο των διατάξεων του Κώδικα Ελληνικής Ιθαγένειας και πιστεύουμε πως πολύ σύντομα θα φέρουμε στη Βουλή ένα νόμο, ο οποίος θα ρυθμίζει κατά τον καλύτερο δυνατό τρόπο όλα τα θέματα της απόδοσης αλλά και στέρησης της ελληνικής ιθαγένειας.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι την συνεδρίασή μας παρακολουθούν από τα Δυτικά Γενικά Θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" είκοσι-δύο μαθητές και μαθήτριες του Δημοτικού Σχολείου "Σχολές Ζεμπίλογλου" με δύο συνοδούς-δασκάλους.

(Χειροκροτήματα από όλες τις Πτέρυγες της Βουλής)

'Εχω την τιμή να ανακοινώσω στο Σώμα το Δελτίο Επικαίρων Ερωτήσεων της Παρασκευής, 7ης Φεβρουαρίου 1997.

Α.Επίκαιρες Ερωτήσεις Πρώτου Κύκλου

1.Η με αριθμό 644/51/4.2.97 επίκαιρη ερώτηση του Βουλευτή

Σελίδα 3580 

του Πανελληνίου Σοσιαλιστικού Κινήματος κ.Λάμπρου Κανελλόπουλου προς τον κύριο Πρωθυπουργό, σχετικά με τις προθέσεις του Πρωθυπουργού και της Κυβέρνησης να οργανωθεί αποτελεσματικό πλαίσιο κοινωνικού διαλόγου, με σχέδιο, συνέχεια και προοπτική.

2. Η με αριθμό 632/49/3.2.97 επίκαιρη ερώτηση του Προέδρου της Νέας Δημοκρατίας, κ. Μιλτιάδη 'Εβερτ προς τον κύριο Πρωθυπουργό, σχετικά με τις πρόσφατες δηλώσεις του Υπουργού Εξωτερικών για την ενδιάμεση συμφωνία μεταξύ Ελλάδος και Σκοπίων και τη θέση της Κυβέρνησης στο θέμα των Σκοπίων.

3. Η με αριθμό 659/52/5.2.97 επίκαιρη ερώτηση της Προέδρου της Κοινοβουλευτικής Ομάδος του Κομμουνιστικού Κόμματος Ελλάδος, κας Αλέκας Παπαρήγα προς τον κύριο Πρωθυπουργό, σχετικά με τις κινοτοποιήσεις των αγροτών και τις προθέσεις της Κυβέρνησης αν θα επιμείνει στην τακτική της αντιπαράθεσης με τους εργαζόμενους.

4. Η με αριθμό 664/53/5.2.97 επίκαιρη ερώτηση του Προέδρου του Συνασπισμού της Αριστεράς και της Προόδου κ.Νικολάου Κωνσταντόπουλου προς τον κύριο Πρωθυπουργό, σχετικά με την κατάσταση που επικρατεί στην Παιδεία και τη λήψη μέτρων αντιμετώπισης των προβλημάτων των εκπαιδευτικών.

5. Η με αριθμό 631/48/3.2.97 επίκαιρη ερώτηση του Προέδρου του Δημοκρατικού Κοινωνικού Κινήματος κ.Δημητρίου Τσοβόλα προς τον κύριο Πρωθυπουργό, σχετικά με την ανάληψη πρωτοβουλιών για να δοθεί λύση στο πρόβλημα που αντιμετωπίζουν οι εκπαιδευτικοί όλων των βαθμίδων της Εκπαίδευσης.

Β. Επίκαιρες Ερωτήσεις Δευτέρου Κύκλου.

1. Η με αριθμό 652/5.2.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με τις προθέσεις της Κυβέρνησης να αναθέσει καθήκοντα Τεχνικού Συμβούλου για το έργο του φράγματος της Συκιάς στη Δημόσια Επιχείρηση Ηλεκτρισμού (ΔΕΗ).

2. Η με αριθμό 647/5.2.97 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς τους Υπουργούς Δικαιοσύνης και Δημόσιας Τάξης, σχετικά με την πρόσφατη απόδραση κρατουμένων από τις φυλακές Λάρισας, τις συνθήκες φρούρησης των φυλακών, τον καταλογισμό των ευθυνών κ.λπ.

3. Η με αριθμό 655/5.2.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Στρατή Κόρακα προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων ικανοποίησης των οικονομικών αιτημάτων των καθαριστριών των Δημοσίων Σχολείων, την αλλαγή του εργασιακού καθεστώτος κ.λπ.

4. Η με αριθμό 648/5.2.97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ανδριανής Λουλέ προς τους Υπουργούς Εθνικής Οικονομίας και Πολιτισμού, σχετικά με τη λήψη μέτρων αξιοποίησης και προστασίας του Σπηλαίου "Τρύπα Μελίσσι" (Μούρσι) στα όρια των Κοινοτήτων Κεφαλοβρύσου και Παλαιοκάστρου Ελασσόνος.

5. Η με αριθμό 641/4.2.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Πολιτισμού, σχετικά με τη διακοπή των ανασκαφών από Ελληνίδα Αρχαιολόγο στην Αίγυπτο και τις προθέσεις της Κυβέρνησης να ενισχύσει την προσπάθειά της".

Σελίδα 3581 

ΠΡΟΕΔΡΟΣ (Απόστολος Κακλαμάνης): Kύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα συζητηθούν τα σχέδια νόμων, τα οποία έχουν εγγραφεί στην ημερήσια διάταξη της εβδομάδας αυτής:

Του Υπουργείου Δικαιοσύνης "Κύρωση του Διεθνούς Συμφώνου για τα ατομικά και πολιτικά δικαιώματα".

Του Υπουργείου Δημόσιας Τάξης "Κύρωση Συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Δικαιοσύνης και Δημόσιας Τάξης της Κυπριακής Δημοκρατίας για συνεργασία σε θέματα ασφάλειας".

Του Υπουργείου Δικαιοσύνης "Κύρωση Σύμβασης για τη διεθνή δικαιοδοσία και την εκτέλεση αποφάσεων σε αστικές και εμπορικές υποθέσεις".

Του Υπουργείου Εξωτερικών "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής για τη λειτουργία σταθμών αναμετάδοσης στην Ελλάδα".

Επανερχόμαστε στο πρώτο σχέδιο νόμου του Υπουργείου Δικαιοσύνης: "Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Διεθνούς Συμφώνου για τα ατομικά και πολιτικά δικαιώματα"".

'Εχετε υπόψη σας, κυρίες και κύριοι συνάδελφοι, και την κύρωση των προσαρτώμενων στη σύμβαση αυτή δύο πρωτοκόλλων που έχουν ήδη διανεμηθεί.

Για τη συζήτηση των σχεδίων νόμων που προανέφερα, η Νέα Δημοκρατία ορίζει ως Κοινοβουλευτικό της Εκπρόσωπο τη Βουλευτή Αθήνας κας Μαριέτα Γιαννάκου Κουτσίκου.

Ο κ. Δημήτριος Κατσικόπουλος, ο Εισηγητής της Πλειοψηφίας, έχει το λόγο.

ΔΗΜΗΤΡΙΟΣ ΚΑΤΣΙΚΟΠΟΥΛΟΣ: Κυρίες και κύριοι συναδελφοι, το σχέδιο νόμου με τίτλο "Κύρωση του Διεθνούς Συμφώνου για τα ατομικά και πολιτικά δικαιώματα" υπογράφηκε στη Νέα Υόρκη στις 19 Δεκεμβρίου 1966 και σύμφωνα με το άρθρο 28 παρ. 1 του Συντάγματος, εισάγεται και στο Ελληνικό Κοινοβούλιο για να κυρωθεί.

Τα περισσότερα κράτη-μέλη του Οργανισμού Ηνωμένων Εθνών έχουν κυρώσει βεβαίως αυτό το Σύμφωνο, αλλά η Χώρα μας έχει καθυστερήσει. Αυτό δεν σημαίνει ότι οι διατάξεις που προβλέπονται στο Σύμφωνο δεν έχουν θεσπιστεί και στη Χώρα μας, αφού ο θεμελιώδης νόμος που είναι το Σύνταγμα του 1975 τα έχει προβλέψει όλα και τα προστατεύει επαρκώς. 

Το Σύμφωνο αυτό περιλαμβάνει το προοίμιο και έξι μέρη. 

Στο πρώτο μέρος περιλαμβάνεται διάταξη σχετικά με το δικαίωμα αυτοδιάθεσης των λαών. Οι λαοί καθορίζουν ελεύθερα το πολιτικό καθεστώς τους και εξασφαλίζουν ελεύθερα την οικονομική, κοινωνική και μορφωτική ανάπτυξη τους.

Στο δεύτερο μέρος περιέχονται διατάξεις που αναφέρονται στην υποχρέωση των κρατών να σέβονται και να τηρούν τις διατάξεις του Συμφώνου, έναντι όλων εκείνων που βρίσκονται στο έδαφός τους, χωρίς καμία διάκριση, καθώς επίσης και στην υποχρέωση των κρατών να προβλέπουν εσωτερικά ένδικα μέσα για την καταστολή των παραβιάσεων του συμφώνου.

Eπίσης, στο δεύτερο μέρος υπάρχει άρθρο για την ισότητα ανδρών και γυναικών ως προς την απόλαυση αυτών των δικαιωμάτων. Προβλέπεται η δυνατότητα αποκλίσεων από τις διατάξεις του Συμφώνου σε περιπτώσεις εξαιρετικού δημόσιου κινδύνου, που απειλεί την ύπαρξη του έθνους, με εξαίρεση βέβαια τα θεμελιώδη δικαιώματα της ζωής, της απαγόρευσης βασανιστηρίων, δουλείας, ειλωτίας κ.λπ.

Τέλος, στο δεύτερο μέρος υπάρχει μία διάταξη, που απαγορεύει την καταχρηστική άσκηση των δικαιωμάτων του Συμφώνου.

Το τρίτο μέρος περιλαμβάνει έναν κατάλογο από είκοσι δύο δικαιώματα ατομικά και πολιτικά, που το κράτος αναλαμβάνει την ευθύνη να σέβεται και να προστατεύει έναντι του ατόμου.

Ο κατάλογος αυτός -πρέπει να αναφέρω μερικά από τα δικαιώματα αυτά- είναι: Το δικαίωμα στη ζωή, η απαγόρευση βασανιστηρίων, απαγόρευση δουλείας, ειλωτίας και καταναγκαστικής εργασίας, το δικαίωμα στην προσωπική ασφάλεια, προστασία ατόμων που βρίσκονται υπό περιορισμό ελευθερίας, ελευθερία της κυκλοφορίας, απαγόρευση φυλάκισης για μη εκπλήρωση συμβατικών υποχρεώσεων στο άρθρο 11, διαδικαστικές εγγυήσεις για έκδοση αλλοδαπών, προϋποθέσεις ορθής απονομής Δικαιοσύνης, απαγόρευση επιβολής ποινής άνευ νόμου, αναγνώριση της νομικής προσωπικότητας του καθενός, προστασία ιδιωτικής ζωής, ελευθερία σκέψης, συνείδησης, θρησκείας, ελευθερία εκφράσεως, απαγόρευση προπαγάνδας υπέρ του πολέμου και υπέρ της πρόκλησης εθνικιστικού μίσους, ρατσισμού και μισαλλοδοξίας, ελευθερία του συνέρχεσθαι και συνεταιρίζεσθαι, δικαίωμα στο γάμο, δικαίωμα του παιδιού, προστασία των πολιτικών δικαιωμάτων, δηλαδή συμμετοχή στα κοινά, δικαίωμα του εκλέγειν και εκλέγεσθαι, δικαίωμα στην ίση μεταχείριση ενώπιον του νόμου χωρίς καμιά διάκριση, υποχρέωση των κρατών, στο έδαφος των οποίων υπάρχουν εθνικές, θρησκευτικές, ή γλωσσικές μειονότητες, να προστατεύουν την πολιτιστική ζωή, τη θρησκευτική ελευθερία και τη χρήση γλώσσας από τα μέλη των μειονοτήτων αυτών.

Το τέταρτο μέρος περιλαμβάνει δεκαοκτώ διατάξεις, οι οποίες αναφέρονται στο μηχανισμό ελέγχου, που έχει συσταθεί στα πλαίσια του Συμφώνου, προκειμένου να επιτηρείται η εφαρμογή των διατάξεων αυτών.

Στο πέμπτο μέρος υπάρχει διάταξη, σύμφωνα με την οποία οι διατάξεις του χάρτη των Ηνωμένων Εθνών υπερισχύουν έναντι των ρυθμίσεων του Συμφώνου.

Τέλος στο έκτο μέρος υπάρχουν κλασσικές ακροτελεύτιες διατάξεις, που συναντώνται σε κάθε διεθνή συμφωνία. Υπάρχει, επίσης, τροπολογία προσθήκη από τους Υπουργούς Εξωτερικών, Εθνικής 'Αμυνας και Δικαιοσύνης, με την οποία σκοπείται η κύρωση δύο προαιρετικών πρωτοκόλλων, που συνοδεύουν το διεθνές σύμφωνο για τα ατομικά και πολιτικά δικαιώματα.

Στο πρώτο από τα πρωτόκολλα αυτά, το οποίο έχει τίτλο "Προαιρετικό Πρωτόκολλο στο Διεθνές Σύμφωνο για Ατομικά και Πολιτικά Δικαιώματα", αναγνωρίζει τη δυνατότητα σε άτομα, που εναπόκεινται στη δικαιοδοσία του κράτους, το οποίο προσχωρεί στο πρωτόκολλο, να υποβάλουν αναφορές στην Επιτροπή Ανθρωπίνων Δικαιωμάτων, που προβλέπεται από το Σύμφωνο, για παραβίαση από το κράτος αυτό οποιουδήποτε από τα δικαιώματα, που αναγνωρίζονται από το Σύμφωνο. Προϋπόθεση για την υποβολή των αναφορών αυτών, είναι η προηγούμενη εξάντληση όλων των διαθέσιμων εσωτερικών μέσων προστασίας.

Το δεύτερο από τα πρωτόκολλα αυτά, με τον τίτλο "Δεύτερο Προαιρετικό Πρωτόκολλο στο Διεθνές Σύμφωνο για τα Ατομικά και Πολιτικά Δικαιώματα", είναι σχετικό με την κατάργηση της ποινής του θανάτου. Υιοθετήθηκε από τη Γενική Συνέλευση Ηνωμένων Εθνών στις 15 Δεκεμβρίου 1989 και επιβάλλει στα συμβαλλόμενα κράτη να λάβουν όλα τα απαιτούμενα μέτρα για την κατάργηση της θανατικής ποινής μέσα στα όρια της δικαιοδοσίας τους.

Εισηγούμαι, λοιπόν, στη Βουλή την ψήφιση του υπό συζήτηση σχεδίου νόμου, που αποβλέπει στην κύρωση του Συμφώνου, με την προϋπόθεση ότι η Ελλάδα, κατά την κατάθεση του εγγράφου προσχώρησης στον Οργανισμό Ηνωμένων Εθνών, θα προβεί σε ερμηνευτική δήλωση, σύμφωνα με την οποία η Ελληνική Δημοκρατία θεωρεί ότι οι διατάξεις του άρθρου 27, πρώτον, δεν θα θίγουν την εφαρμογή των διατάξεων της Συνθήκης Ειρήνης της Λωζάνης του 1923, περί προστασίας των μειονοτήτων, δεύτερον, δεν είναι άμεσα εκτελεστές, τρίτον, αφορούν αποκλειστικά υποχρεώσεις των κρατών έναντι ατόμων, που ανήκουν στις πιο πάνω μειονότητες.

Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο Εισηγητής της Μειοψηφίας κ. Αντώνιος Φούσας, κωλύεται λόγω σοβαρού προβλήματος που μας διεμήνυσε, κυρίες και κύριοι συνάδελφοι 

Σελίδα 3582 

και από τη Νέα Δημοκρατία θα μιλήσει η κα Κουτσίκου.

Η κα Κουτσίκου έχει το λόγο.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, τριάντα ένα χρόνια μετά την υπογραφή στον Οργανισμό Ηνωμένων Εθνών του Διεθνούς Συμφώνου για τα ατομικά και πολιτικά δικαιώματα, η Βουλή των Ελλήνων καλείται να κυρώσει αυτό το Σύμφωνο. 

Στην πραγματικότητα έχει μεσολαβήσει ένα πλήθος από διεθνείς συμφωνίες που κατοχυρώνουν έμμεσα ή άμεσα τα δικαιώματα που εδώ προβλέπονται. Είναι όμως ένα χαρακτηριστικό φαινόμενο -για τα αυτονόητα-το ότι χρειάστηκαν τριάντα ένα χρόνια για να κυρωθεί το συγκεκριμένο Σύμφωνο. Υποτίθεται πως η Χώρα μας πρέπει ήδη να διαθέτει και τους τρόπους και τα μέσα και τις αρχές, για να εφαρμόζεται αυτό το Σύμφωνο. Δεν είναι του παρόντος να εξετάσουμε αν εφαρμόζεται, αλλά νομίζω ότι μετά την κύρωσή του, θα πρέπει και μέσω του Κοινοβουλευτικού Ελέγχου, να ελέγξουμε αν πράγματι θα εφαρμοσθεί και ιδιαίτερα στα σημεία όπου προβλέπεται ότι το κράτος που κυρώνει αυτό το Διεθνές Σύμφωνο, πρέπει πραγματικά να προβλέψει και τα ένδικα μέσα και τους τρόπους και τις διαδικασίες, ώστε εάν και όπου παραβιάζονται τα ατομικά και πολιτικά δικαιώματα, να υπάρχει τρόπος προσφυγής, άρα και δικαίωσης, άρα και μεταβολής της πολιτικής.

Ελέχθησαν προηγουμένως λεπτομέρειες σχετικά με τα διάφορα μέρη του Συμφώνου από τον Εισηγητή της Πλειοψηφίας. Ιδιαίτερη σημασία εγώ θα έδινα στις διατάξεις του δευτέρου μέρους, ακριβώς όπου προβλέπεται η υποχρέωση των κρατών του σεβασμού των συγκεκριμένων διατάξεων αλλά και η πρόβλεψη των συγκεκριμένων ενδίκων μέσων, δηλαδή πώς μπορεί ένας πολίτης να αντιδράσει σε περίπτωση παραβίασης των πολιτικών και ατομικών του δικαιωμάτων. 

Το τρίτο μέρος βέβαια, ξεκαθαρίζει ποια ακριβώς είναι τα δικαιώματα αυτά, ατομικά και πολιτικά και αναφέρει είκοσι δύο δικαιώματα με προεξέχοντα φυσικά το δικαίωμα στη ζωή, την απαγόρευση των βασανιστηρίων, την απαγόρευση της δουλείας, της καταναγκαστικής εργασίας, την προσωπική ασφάλεια, αλλά και την προστασία των ατόμων που βρίσκονται υπό περιορισμό ελευθερίας, την ελευθερία της κυκλοφορίας, την απαγόρευση της φυλάκισης για τη μη εκπλήρωση συμβατικών υποχρεώσεων, που είναι πάρα πολύ σημαντικό θέμα, τις διαδικασίες εγγυήσεως για την έκδοση αλλοδαπών, τις προϋποθέσεις ορθής απονομής της Δικαιοσύνης, την απαγόρευση της επιβολής ποινής άνευ νόμου, την αναγνώριση της νομικής προσωπικότητας του καθενός, την προστασία της ιδιωτικής ζωής που είναι ένα τεράστιο ζήτημα και θέμα για το οποίο έχω την εντύπωση ότι δεν υπάρχουν όλες οι εγγυήσεις -όχι τόσο από πλευράς νομικής προστασίας, όσο από πλευράς ουσίας- από την αυθαιρεσία και ιδιωτών και βέβαια την ελευθερία της σκέψης, της συνείδησης και της θρησκείας και την ελευθερία έκφρασης.

Σημασία, λοιπόν, μεγαλύτερη έχει, κύριε Υπουργέ της Δικαιοσύνης, ο τρόπος εφαρμογής για δικαιώματα που πραγματικά είναι απολύτως αυτονόητα για μια δημοκρατική χώρα.

'Ενα άλλο ζήτημα που έχει τεράστια σημασία και προβλέπεται στο τέταρτο μέρος, είναι ποιος είναι ο μηχανισμός ελέγχου, υπάρχει δηλαδή ή δεν υπάρχει μια ανεξάρτητη αρχή, η οποία μπορεί να ελέγχει την εφαρμογή των δικαιωμάτων και δειγματοληπτικά εν τελευταία αναλύσει.

Είναι, λοιπόν, ανάγκη, κύριε Υπουργέ, να προχωρήσετε άμεσα μετά την ψήφιση του νομοσχεδίου αυτού, μετά την κύρωση του Συμφώνου δηλαδή, στη συμμετοχή στην Επιτροπή εμπειρογνωμόνων που προβλέπεται για να δούμε πώς είναι δυνατόν να κατοχυρωθεί πραγματικά το πολιτικό και ατομικό δικαίωμα κάθε 'Ελληνα πολίτη, αλλά και αλλοδαπού, ο οποίος βρίσκεται για διαφόρους λόγους στη Χώρα μας, μέσω των εκθέσεων που θα υποβάλλονται σ'αυτή από την Ελλάδα.

Κατά τη διάρκεια της συζήτησης στη Βουλή ετέθη θέμα, σε σχέση με το άρθρο 27, αν, δηλαδή, αυτό μπορεί να έρχεται σε αντίθεση με τη Συνθήκη της Λωζάνης και κρατήθηκαν συγκεκριμένες επιφυλάξεις, μεταξύ των οποίων ότι όσα προβλέπει αυτό το άρθρο δεν είναι άμεσα εκτελεστά. Κατά τη γνώμη μου δεν έρχεται σε αντίθεση με τη Συνθήκη της Λωζάνης, ούτε μπορεί να έρχεται ένα κείμενο με ατομικά και πολιτικά δικαιώματα σε αντίθεση, αφού η Συνθήκη της Λωζάνης, στην οποία εμείς εμμένουμε ως χώρα για την πλήρη εφαρμογή της σε κάθε επίπεδο, πραγματικά αποδίδει και την πραγματικότητα της εποχής, αλλά και τα διαχρονικά δικαιώματα της Ελλάδος, με βάση αυτήν τη Συνθήκη.

Επομένως, κύριε Υπουργέ, η Νέα Δημοκρατία ψηφίζει αυτήν τη σύμβαση, θεωρώντας ότι δεν αποτελεί μία απλή τυπική διαδικασία στο Κοινοβούλιο, θεωρώντας ότι θα έχει δικαίωμα και υποχρέωση εκ του κοινοβουλευτικού μας συστήματος να επανέλθει εν συνεχεία, για να ελέγξει πραγματικά, αν το Σύμφωνο αυτό εφαρμόζεται και σε ποιο βαθμό και αν και πως λειτουργεί ανάλογη επιτροπή εμπειρογνωμόνων και αν θα υπάρχει υπάρχει, η ετήσια έκθεση για το πώς εφαρμόζονται τα δικαιώματα αυτά στη Χώρα μας.

Δεν είναι κακό, κύριε Υπουργέ, αντί ξένες χώρες και ξένες κυβερνήσεις να παρουσιάζουν εκθέσεις για το πώς εφαρμόζονται ορισμένες αρχές σε τρίτες χώρες, εμείς οι ίδιοι να αναλύουμε κάθε φορά το πώς τα εφαρμόζουμε, και μέσω της αυτοκριτικής να αναδύεται περισσότερο δημοκρατία, καλύτερη, ποιοτικότερη δημοκρατία.

Ψηφίζουμε, λοιπόν, ως Νέα Δημοκρατία την κύρωση της σύμβασης, θεωρώντας την όχι ως ένα απλό συμβατικό κείμενο.

Ευχαριστώ.

ΠΡΟΕΔΡΟΣ (Απόστολος Κακλαμάνης): Το Δημοκρατικό Κοινωνικό Κίνημα ορίζει ως Ειδικό Αγορητή στη συζήτηση του νομοσχεδίου αυτού το Βουλευτή κ. Ιωάννη Καρακώστα.

Δεν είναι κανείς γραμμένος στον πίνακα για να μιλήσει.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, θέλω να μιλήσω εγώ.

ΦΩΤΗΣ ΚΟΥΒΕΛΗΣ: Κύριε Πρόεδρε, θέλω και εγώ να μιλήσω. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, εγώ θα μιλήσω αργότερα.

ΠΡΟΕΔΡΟΣ (Απόστολος Κακλαμάνης): Θα μιλήσει ο κ. Καρακώστας, ο κ. Κουβέλης και εν συνεχεία ο κ. Κόρακας.

Ορίστε, κ. Καρακώστα.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κυρίες και κύριοι συνάδελφοι, το συζητούμενο σήμερα νομοσχέδιο, που αφορά την κύρωση του Διεθνούς Συμφώνου για τα ατομικά και πολιτικά δικαιώματα, είναι ένα πολύ σημαντικό κείμενο, γιατί αυτό το διεθνές σύμφωνο έρχεται σαν συνέχεια και συμπλήρωμα των διεθνούς αναγνώρισης κειμένων, όπως είναι ο Καταστατικός Χάρτης των Ηνωμένων Εθνών, η Οικουμενική Διακήρυξη για τα Ανθώπινα Δικαιώματα, η Τελική Πράξη του Ελσίνκι και άλλα διεθνούς ενδιαφέροντος κείμενα.

Τα δικαιώματα στα οποία αναφέρεται η σύμβαση και που το κάθε κράτος-μέλος αναλαμβάνει να σέβεται και να προστατεύει έναντι του ατόμου, είναι συνολικά είκοσι δύο. Αυτά τα δικαιώματα προβλέπονται και προστατεύονται από το ελληνικό εσωτερικό δίκαιο και επομένως δεν αποτελούν κάτι το καινούριο για την έννομη εσωτερική μας τάξη.

Εκείνο, όμως, που έχει βαρύνουσα σημασία είναι, ότι τα κράτη και οι λαοί τους, θα πρέπει να φθάσουν σ'ένα επίπεδο υψηλής ευθύνης, ώστε να προστατεύεται η υπερέχουσα όλων των άλλων αξιών, αξία, που λέγεται άνθρωπος.

Τα ανθρώπινα δικαιώματα σήμερα, δυστυχώς, παραβιάζονται κατάφωρα από ορισμένες κυβερνήσεις ορισμένων κρατών και μάλιστα με την ανοχή των μεγάλων δυνάμεων. 'Οταν ο υπαρκτός σοσιαλισμός κατέρρευσε, κυριάρχησε η αντίληψη και η ελπίδα, ότι η προστασία των ανθρωπίνων δικαιωμάτων θα ήταν μονόδρομος, σαν αποτέλεσμα του θριάμβου των αρχών και των πολιτιστικών αξιών, που πρέπει να επικρατήσουν στο σύγχρονο κόσμο.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

'Ομως, η διάψευση αυτής της προσδοκίας ήταν άμεση και η απογοήτευση μέρα με τη μέρα γίνεται ακόμη μεγαλύτρη. Η νέα τάξη πραγμάτων μέσα σε μία πενταετία απέδειξε ότι

Σελίδα 3583 

ενδιαφέρεται μόνο για την εξυπηρέτηση συμφερόντων. Η υποστήριξη των ανθρωπίνων δικαιωμάτων, δυστυχώς, περιορίζεται μόνο σε εκθέσεις και ανακοινώσεις. Στην πράξη, η οικονομική ολιγαρχία, σε συνεργασία με ορισμένες κυβερνήσεις, στηρίζει τους καταπατητές των ανθρωπίνων δικαιωμάτων, ακόμη και με πολεμικά μέσα.

Τα παραδείγματα είναι άπειρα και μιλούν από μόνα τους. Γιατί οι μεγάλες δυνάμεις ανέχονται την Τουρκία να παραβιάζει όλο και περισσότερο τα ανθρώπινα δικαιώματα, τόσο του ίδιου του λαού της, αλλά και εκείνων των λαών που έχει υπό την κατοχή της, όπως του Κουρδικού λαού, του Αρμενικού λαού, και το πιο οδυνηρό, ανέχεται την καταπάτηση των ανθρωπίνων δικαιωμάτων στην Κύπρο;

Πού είναι η υποστήριξη των ανθρωπίνων δικαιωμάτων των Ελλήνων, αλλά και ολοκλήρου του λαού της Αλβανίας απέναντι στο καθεστώς Μπερίσα; Τι κάνει η διεθνής κοινότητα για να εγγυηθεί τα ανθρώπινα δικαιώματα στα Σκόπια και να αποτρέψει την παραχάραξη της ιστορίας; 

Ποιος πιστεύει αλήθεια ακόμη, ότι στη Βοσνία η παρέμβαση της Δύσης υπηρέτησε τα ανθρώπινα δικαιώματα και όχι τα συμφέροντα των ισχυρών; Ο εντεταλμένος για την προστασία τους Ο.Η.Ε., παραμένει απαθής μπροστά στις διώξεις, στις φυλακίσεις, στα βασανιστήρια, στις απαγορεύσεις να ασκούν τα θρησκευτικά τους δικαιώματα και να παίρνουν την παιδεία που επιθυμούν, να ομιλούν τη γλώσσα που θέλουν και να μη φοβούνται να δηλώνουν την εθνική τους καταγωγή; Και όλα αυτά γίνονται, γιατί ο Ο.Η.Ε., έχει γίνει όργανο και φερέφωνο των μεγάλων δυνάμεων, για να προωθούν τα στρατηγικά τους συμφέροντα ανά την υφήλιο.

Μία από τις πιο σπουδαίες διατάξεις του συμφώνου που συζητούμε σήμερα, είναι εκείνη του άρθρου 1, που θεσπίζει το δικαίωμα της αυτοδιάθεσης. Ορίζει το άρθρο 1, ότι όλοι οι λαοί έχουν το δικαίωμα της αυτοδιάθεσης. Σύμφωνα, λοιπόν, με τη διάταξη αυτή, θα πρέπει η Τουρκία, που και αυτή είναι συμβαλλόμενο μέρος-κράτος, να εφαρμόσει τη διάταξη και να επιτρέψει την αυτοδιάθεση του Κυπριακού λαού, ήτοι Ελληνοκυπρίων και Τουρκοκυπρίων.

Η υπερψήφιση βέβαια του νομοσχεδίου αποτελεί ηθικό και πολιτικό χρέος για κάθε έντιμο άνθρωπο και εκπρόσωπο του Λαού, αλλά εκείνο που θα πρέπει να γίνει είναι η πρακτική υλοποίηση των διατάξεων του διεθνούς συμφώνου που ψηφίζουμε. Aλλά δυστυχώς νομοθετούμε χωρίς πρακτική υλοποίηση αυτών που νομοθετούμε.

Το να θεσπίζουμε κανόνες Διεθνούς Δικαίου, που προστατεύουν τα ατομικά, τα πολιτικά και τα ανθρώπινα, σε γενικότερη έκφραση, δικαιώματα, χωρίς αυτοί οι κανόνες να εφαρμόζονται από κάποια συμβαλλόμενα κράτη-μέλη της διεθνούς κοινότητας, αποτελεί καθαρό εμπαιγμό, αλλά και περιφρόνηση προς τον άνθρωπο και τις αξίες του.

Το ΔΗ.Κ.ΚΙ., συνεπές προς τις αρχές και τους κανόνες του Διεθνούς Δικαίου, δίνει θετική ψήφο στο συζητούμενο νομοσχέδιο.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ:Κύριε Πρόεδρε, εμείς ψηφίζουμε το σχέδιο νόμου που αφορά στην κύρωση του Διεθνούς Συμφώνου για τα ατομικά και πολιτικά δικαιώματα.

Θεωρούμε ότι είναι ένα Σύμφωνο με εξαιρετικά ενδιαφέρουσες διατάξεις, που αναφέρονται στα ατομικά και πολιτικά δικαιώματα. Βεβαίως είναι άλλης τάξεως ζήτημα το γεγονός, ότι παρά τη θεσμική αναφορά σε αυτά τα ατομικά και πολιτικά δικαιώματα, δεν είναι λίγες οι φορές που δεν προστατεύονται ή ακόμα και προσβάλλονται αυτά τα δικαιώματα. Προστίθεται, όμως, στο θεσμικό μας οπλοστάσιο ένα ακόμα μέγεθος.

Κύριε Πρόεδρε, θεωρώ, εκτός των όσων αναφέρθηκαν, πολύ σημαντικό το άρθρο 11 αυτού του συμφώνου: "Κανείς δε φυλακίζεται αποκλειστικά λόγω της αδυναμίας του να εκπληρώσει συμβατική υποχρέωση". Και εύχομαι αμέσως μετά από αυτήν τη διάταξη να ανοίξει η συζήτηση και ο δρόμος για να καταργηθεί, κύριε Υπουργέ, απολύτως η προσωπική κράτηση για χρέη, είτε αυτά αφορούν στο Δημόσιο είτε αφορούν σε τρίτους.

'Εχουμε τη γνώμη, κύριε Πρόεδρε, ότι δεν έρχεται το Σύμφωνο σε αντίθεση με τη Συνθήκη της Λωζάνης. Σε κάθε περίπτωση δε βλάπτει, αντίθετα οφελεί να υπάρξει αυτή η επιφύλαξη κατά την κατάθεση της πράξης κύρωσης του Συμφώνου στον Οργανισμό Ηνωμένων Εθνών.

Με αυτές τις σκέψεις, ο Συνασπισμός ψηφίζει το σχέδιο νόμου.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Κόρακας, Κοινοβουλευτικός Εκπρόσωπος του Κομμουνιστικού Κόμματος Ελλάδος, έχει το λόγο.

ΣΤΡΑΤΗΣ ΚΟΡΑΚΑΣ:Κύριε Πρόεδρε, θα ήθελα να ξεκινήσω από το τελευταίο. Δεν καταλαβαίνω γιατί θα πρέπει να διατυπώσουμε τέτοια επιφύλαξη. Οι συμβάσεις ισχύουν κ.λπ. Εδώ σε κανένα σημείο αυτό το σύμφωνο δεν έρχεται σε αντίθετη με τη Συνθήκη της Λωζάνης. Γιατί θα πρέπει να πάμε ψάχνοντας, όταν δεν υπάρχει λόγος;

'Οπως επίσης -πολύ σωστά- είχαμε φέρει αντίρρηση και για ορισμένες επιφυλάξεις που διατυπώνονται εδώ στην τυπωμένη εισηγητική έκθεση, για τα άρθρα 26 και 27. Πιστεύουμε ότι κάτι τέτοιο δεν πρέπει να γίνει.

Απ' ό,τι κατάλαβα, κύριε Πρόεδρε, τέτοιες επιφυλάξεις -και θα ήθελα τη γνώμη της Κυβέρνησης για να τοποθετηθώ- η Κυβέρνηση τελικά δεν προβάλλει και προβάλλει μόνο την επιφύλαξη για το πρώτο Πρωτόκολλο, αν δεν απατώμαι, τη διάταξη εκείνη που αναφέρεται στην κατάργηση της ποινής του θανάτου.

Συμβαίνει, κύριε Πρόεδρε, να συμμετέχω στην αντιπροσωπεία της Ελληνικής Βουλής, στο Συμβούλιο της Ευρώπης. Και εκεί πολύς λόγος γίνεται για τα δικαιώματα του ανθρώπου και πάρα πολλές χώρες κατηγορούνται για το ότι στη νομοθεσία τους δεν έχουν ακόμα καταργήσει την ποινή του θανάτου, ανεξάρτητα εάν χρησιμοποιούν αυτό το μέτρο ή όχι. 'Ομως, είναι ένας βασικός όρος για να γίνει κάποιος μέλος του Συμβουλίου της Ευρώπης.

Φυσικά έχω υπόψη μου την υποκρισία που επικρατεί σε αυτούς τους οργανισμούς, στο Συμβούλιο της Ευρώπης, τα δύο μέτρα και τα δύο σταθμά που είναι ο κανόνας λειτουργίας του, γιατί πραγματικά, ενώ από τη μιά μεριά τόσο πολύ κόπτονται για τα δικαιώματα του ανθρώπου, η Τουρκία αποτελεί επίλεκτο μέλος αυτού του οργανισμού, όταν ξέρουμε τι συμβαίνει απέναντι στον Κουρδικό λαό και τα δικαιώματά του. Και εδώ δε γίνεται λόγος για απόσχισή του, αλλά για κατοχύρωσή του στα βασικά δικαιώματα του ανθρώπου και σαν λαού: Nα έχει τη γλώσσα του, να έχει τον πολιτισμό του, να έχει τα σχολεία του, να μπορεί να λέει ότι είναι Κούρδος και ότι είναι μέλος της Κουρδικής έστω μειονότητας, παρά το ότι οι Κούρδοι δεν είναι μειονότητα στην Τουρκία, είναι ένα δεύτερο έθνος μέσα στην ίδια χώρα. Γι' αυτό μιλάμε για πολυεθνική και πολυπολιτισμική χώρα, όταν μιλάμε για την Τουρκία.

Και, όμως, ενώ διαπιστώνεται καθημερινά και από εκθέσεις διεθνών οργανισμών, διεθνούς αμνηστίας, αλλά και άλλων πιο επίσημων διακρατικών οργανισμών, αυτή η παραβίαση των δικαιωμάτων του ανθρώπου, με πολύ φειδώ, μπορεί να γίνει κάποια επιφανειακή κριτική και σύσταση προς την Τουρκία να τροποποιήσει το σύνταγμά της, να τροποποιήσει τον ποινικό κώδικά της, που πραγματικα είναι αντίθετοι με τις διάφορες διεθνείς συμφωνίες.

Νομίζω, ωστόσο, ότι εμείς σαν χώρα δε θα έπρεπε να έχουμε να φοβηθούμε τίποτε και πολύ καλά το είπε σε κάποια σύσκεψη που έγινε στο Υπουργείο Δικαιοσύνης, ο προηγούμενος Υπουργός Δικαιοσύνης. Γιατί να βάζουμε τέτοιου είδους επιφυλάξεις, όταν πραγματικά δεν έχουμε να φοβηθούμε τίποτε; Γιατί να μην επιτρέπουμε να γίνεται έλεγχος και στην Ελλάδα, επειδή δήθεν δε γίνεται ο έλεγχος στην Τουρκία; Να απαιτήσουμε να γίνει και στην Τουρκία, αλλά δεν μπορούμε μ'αυτό το πρόσχημα να απαγορεύουμε να γίνει έλεγχος και στην Ελλάδα. Με την έννοια αυτή, πιστεύω, ότι δεν πρέπει να υπάρξει καμία επιφύλαξη.

Σελίδα 3584 

Θέλω να επανέλθω με δύο λόγια ακόμη σ'αυτήν την επιφύλαξη που διατυπώνεται και θα ήθελα να μας πει ο κύριος Υπουργός, αν τελικά είναι μόνο αυτή. Με την τροπολογία που μας δόθηκε, το άρθρο δεύτερο λέει: "Η Ελληνική Κυβέρνηση διατυπώνει την επιφύλαξη που προβλέπει το άρθρο 2 παρ.1, του δεύτερου προαιρετικού πρωτοκόλλου στο Διεθνές Σύμφωνο για τα ατομικά και πολιτικά δικαιώματα, για την εφαρμογή της θανατικής ποινής, σύμφωνα τις διατάξεις του Στρατιωτικού Ποινικού Κώδικα σε καιρό πολέμου, μετά από καταδίκη για έγκλημα στρατιωτικού χαρακτήρα ύψιστης σημασίας, που τελέστηκε σε καιρό πολέμου".

Κανείς δε θα μπορούσε φαινομενικά να είχε αντίρρηση σ'αυτό. Βεβαίως το Κομμουνιστικό Κόμμα της Ελλάδος είναι αντίθετο με την ποινή του θανάτου, όπως προβλέπουν και για καιρό πολέμου. Ακόμη περισσότερο, που ξέρουμε, κύριε Πρόεδρε, ότι ορισμένες φορές αυτή η διατύπωση "εν καιρώ πολέμου", διευρύνεται πάρα πολύ και επεκτείνεται και πέραν από τις πραγματικές συγκρούσεις που μπορεί να υπάρχουν. Να θυμίσω για παράδειγμα, ότι με την Αλβανία, η Χώρα μας ήταν σε εμπόλεμη κατάσταση μέχρι το 1982, 1983, δε θυμάμαι μέχρι πότε. Μπαίνει τέτοιο πρόβλημα, ότι ακόμη εμείς βρισκόμαστε σε κατάσταση γενικής επιστράτευσης. Δεν έχει καταργηθεί αυτό το καθεστώς, κάτι που θεσπίστηκε το 1974 λόγω της κρίσης του Κυπριακού κλπ. Ακόμη είμαστε σε κατάσταση γενικής επιστράτευσης, με όλες τις συνέπειες που αυτό μπορεί να έχει για τους εργαζόμενους, τους στρατιωτικούς, τις 'Ενοπλες Δυνάμεις.

Λέω, λοιπόν, ότι εμείς ψηφίζουμε το Σύμφωνο και τα πρωτόκολλά του, όπως άλλωστε ψηφίσαμε και το Χάρτη των Δικαιωμάτων του Ανθρώπου και θα θέλαμε να ζητήσουμε, και αυτή ακόμη η επιφύλαξη που διατυπώνεται να αρθεί, γιατί φοβάμαι πολύ, ότι θα υπάρξει πρόβλημα στους διεθνείς οργανισμούς. Ορισμένοι "ξύνουν τα νύχια τους", που λέμε, για να δημιουργήσουν προβλήματα σε βάρος και της Χώρας μας και νομίζω ότι δεν πρέπει να δώσουμε τέτοιο δικαίωμα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος συνάδελφος να μιλήσει. 

Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, κύριοι συνάδελφοι, με αίσθημα ικανοποίησης εισηγούμαι αυτό το νομοσχέδιο, που το είχε φέρει ο κ.Βενιζέλος. Εγώ βρήκα την επιφύλαξη γραμμένη, αυτή για τη Συνθήκη της Λωζάνης. Βρίσκω ότι δεν υπάρχει λόγος να την κρατήσουμε και την απαλείφουμε. Διάβασα το νομοσχέδιο και διάβασα και τις συζητήσεις που είχαν γίνει και ευρέθη φαίνεται σε κάποια μορφή, όπως θα έλεγε κανείς, άμυνας, σε κάποιες παρατηρήσεις άκομψες που είχαν γίνει και κράτησε αυτήν την επιφύλαξη. Δεν τον ρώτησα, αλλά την εικαζόμενη βούλησή του τη νιώθω σαν νομικός. Δεν υπάρχει, λοιπόν, αυτό το θέμα.

Βεβαίως, ύστερα από τριάντα χρόνια, όπως είπε η κα Κουτσίκου, έρχεται αυτό το νομοσχέδιο να κυρωθεί, όταν εμείς, η Χώρα μας, είμαστε από τα ιδρυτικά μέλη του Οργανισμού Ηνωμένων Εθνών μεταξύ των σαρανταπέντε τότε. Τώρα τα μέλη του Οργανισμού Ηνωμένων Εθνών έχουν φθάσει στα εκατόν εβδομήντα ή εκατόν εβδομήντα δύο, εάν καλώς έχω τον αριθμό.

Διότι μετέχοντας ως Υπουργός Εργασίας στη Διεθνή Διάσκεψη του Διεθνούς Γραφείου Εργασίας στη Γενεύη, που η Χώρα μας κάθε χρόνο παίρνει μέρος, βρίσκω εκεί καταταγμένα κάπου εκατό εβδομήντα με εκατοεβδομήντα δύο κράτη.

Ενώ, λοιπόν, και τον Καταστατικό Χάρτη των Η.Π.Α. έχει υπογράψει η Χώρα μας και την Οικουμενική Διακήρυξη του Ο.Η.Ε. για τα Ανθρώπινα Δικαιώματα, η Χώρα μας έχει επίσης κυρώσει και τη Διεθνή Σύμβαση της Ρώμης, που ήταν συμπληρωματική σε ορισμένες διατάξεις, επίσης του κοινού ποινικού δικαίου.

'Εχουμε βέβαια και την Τελική Πράξη του Ελσίνκι, που και αυτήν την έχει υπογράψει η Χώρα μας. Μάλιστα την Τελική αυτή Πράξη του Ελσίνκι, συνέβη να την έχω και εγώ εκλαϊκεύσει το 1977-1981. Αυτή ήταν ύστερα από τον αγώνα των λαών, που οι λαοί τριάντα πέντε κρατών οδήγησαν τις κυβερνήσεις εκείνες στην Πρώτη Πράξη στο Παρίσι και στην Τελική Πράξη του Ελσίνκι του 1975, για να γίνει επίσης Διεθνές Δίκαιο αυτή η Συνθήκη.

Εμείς με το Σύνταγμα του 1975 επίσης, έχουμε θεραπεύσει πάρα πολλά θέματα, προβλήματα, ζητήματα των ατομικών δικαιωμάτων και των ατομικών ελευθεριών. 'Ολο το πρώτο κεφάλαιο του Συντάγματος αφορά στα ατομικά και πολιτικά δικαιώματα και τις αρχές του δικαίου μας. Αλλά και ο Ποινικός μας Κώδικας επίσης έχει διατάξεις, όπως είναι η περίφημη αρχή nullum criminum la penna sine lege, (ουδέν έγκλημα, ουδεμία ποινή άνευ νόμων) που είχε και το Σύνταγμα του 1952 και το Σύνταγμα του 1975. Προηγουμένως ο Ποινικός Κώδικας του 1950 έχει τέτοιες διατάξεις. Αλλά και η Ποινική μας Δικονομία ακόμη, έχει διατάξεις υπερασπίσεως των ατομικών δικαιωμάτων. Πού σκόνταφτε το θέμα στην υπεράσπιση; Μόνο στα δικαστήρια και στην ηρωϊκή ημών, αλήστου μνήμης Χωροφυλακή, της εποχής εκείνης.

Θέλω να τα πω αυτά διότι πρέπει να μένουν και στην ιστορία. Οι ξένες κυβερνήσεις βέβαια (η Αμερικανική) κακώς επεμβαίνουν στα εσωτερικά μας, για να κάνουν συνθήκες, να κάνουν αναφορές για τα εσωτερικά μας.

Κυρία Κουτσίκου, βεβαίως εμείς να κάνουμε κάθε χρόνο για τα ατομικά δικαιώματα, αναφορές ή ανακοινώσεις αλλά είτε ο Λευκός Οίκος, είτε το State Department είτε κάποιες επιτροπές, αυτές που φροντίζουν "υπερβαλλόντως" για τη λειτουργία των ατομικών δικαιωμάτων ανά τον κόσμο, έχουν και κάθε τόσο κάτι εναντίον της Ελλάδος να γράψουν.

Είπαμε, λοιπόν, ότι τις επιφυλάξεις τις αίρουμε, όχι μόνο για την ποινή του θανάτου εν καιρώ πολέμου. Είναι καταστατική αρχή ακριβώς, ίσως, τηρήσεως κάποιας πειθαρχίας, αν θέλετε, και κάποιου εκφοβισμού εκ του ρόλου που η ποινή εκείνη επιφέρει, όταν υπάρχει, του ρόλου της πρόληψης.

'Εχω ζήσει πράγματι μια ατυχή, ενός Συντάγματος στον πόλεμο της Αλβανίας, σύμπτωση, συμπεριφορά κ.λπ., που ο διοικητής του Συντάγματος εκείνου αυτοκτόνησε, διότι ένα Τμήμα εκεί, μπαίνοντας στην Μπιγκλιοτα Αλαβανίας, δεν είχε λάβει μέτρα προόδου ανίχνευσης ή προπαρασκευαστικές πράξεις, που λένε, για αναγνώριση του εδάφους, αιφνιδιάστηκε και είχε κάποιο ατύχημα, το μόνο ατύχημα στον πόλεμο, ενώ είχαμε σωρεία ανδραγαθημάτων και πολλών κατορθωμάτων του στρατού μας στον πόλεμο εκείνο, στρώσαμε στο κυνήγι τον Ιταλικό στρατό.

Βέβαια, διότι, κυρία Κουτσίκου, οι επιτροπές προβλέπονται, εμείς θα τις συστήσουμε και όταν θα τις συστήσουμε, θα καλέσουμε και το Κόμμα σας. Ο κ. Φούσας έχει πάει σε μιαν άλλη δουλειά, απουσιάζει τώρα και δε μαρτυρώ εγώ για ποιο λόγο απουσιάζει, αλλά θα το μάθετε, γιατί το μαρτύρησε ο ίδιος το πρωί σε κάποιο σταθμό, πάει να βοηθήσει το Νασίκα σε κάποιο πρόβλημα.

Για τη Συνθήκη της Λωζάνης είπαμε, για όλα είπαμε και τις επιφυλάξεις τις αίρουμε πλην μιας μιας.

Γι' αυτό, λοιπόν, θα παρακαλέσω, εάν μπορούμε να συντομεύσουμε. Θα με υποχρεώνατε πολύ, προσωπικώς. Είμαι εδώ από το πρωί με την πρώτη επίκαιρη ερώτηση της κας Ανουσάκη, που με υποχρέωσε να είμαι εδώ, βεβαίως καλοκαγάθως που λέμε και με όλη της τη φιλοζωϊκή φροντίδα. Το έσωσε το λιοντάρι. Το λιοντάρι θα πάει στην Αγγλία, αφού δε θέλει να το κρατήσει σπίτι της, όπως εγώ της πρότεινα!

Δεν έχω να προσθέσω τίποτε άλλο. Μόνο θα παρακαλέσω να συντομεύσουμε, διότι είναι εδώ και ο κ. Ρωμαίος, που και αυτός έχει στη συνέχεια συζήτηση κάποιου πρωτοκόλλου. Να πάμε και στο τρίτο, μήπως και ξεμπερδεύαμε, διότι είναι άλλα τρία νομοσχέδια του Υπουργείου Δικαιοσύνης, που έχουν περάσει από τη Διαρκή Κοινοβουλευτική Επιτροπή, για να περάσει και εκείνο το λεγόμενο μισθολόγιο, που ενδιαφέρει κυρίως τη Δικαιοσύνη- όχι εμάς, εμείς δεν καταδεχόμαστε να κρεμόμαστε από άλλα νομοσχέδια- αλλά, εν πάση περιπτώσει, πρέπει να περάσει αυτό το νομοσχέδιο, για να ησυχάσω εγώ από εκείνο τον κλάδο των δικαστικών, οι οποίοι έχουν προβλήματα και πρέπει να τα θεραπεύσουμε. Ευχαριστώ.

Σελίδα 3585 

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κ. Κόρακας για να δευτερολογήσει.

ΣΤΡΑΤΗΣ ΚΟΡΑΚΑΣ: Θα ήθελα κατ' αρχήν, να πω, αν κατάλαβα καλά, κύριε Υπουργέ, κρατάτε την επιφύλαξη για την ποινή του θανάτου ή και αυτήν την αίρετε;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): 'Οχι, την κρατάμε.

ΣΤΡΑΤΗΣ ΚΟΡΑΚΑΣ: Μόνο αυτή ή και τις άλλες;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Μόνο αυτή. Μόνο για την ποινή του θανάτου. Για την Συνθήκη της Λωζάνης, όχι.

ΣΤΡΑΤΗΣ ΚΟΡΑΚΑΣ: Νομίζω ότι πρέπει να κάνουμε και αυτό το βήμα και για τον επιπρόσθετο λόγο που είπα, ότι πολλές φορές αυτή η εμπόλεμη κατάσταση παρεξηγείται. 'Αρα, λοιπόν, πρέπει να προχωρήσουμε και σ' αυτό το βήμα.

Επίσης, θα ήθελα να σημειώσω, ότι στο ελληνικό κείμενο που έχουμε, δεν αναφέρονται οι πρώτες σειρές του επίσημου γαλλικού κειμένου, το οποίο προβλέπει ότι το σύμφωνο αυτό ψηφίσθηκε στον Ο.Η.Ε. στις 16-12-1966 και τέθηκε σε ισχύ στις 23-3-1976. 'Ισως δεν μπήκε, για να μη φανεί, ότι επί τριάντα ένα χρόνια αυτό το σύμφωνο έμενε στα συρτάρια. Και χάρηκα που άκουσα την κα Κουτσίκου να κάνει κριτική γι' αυτό το πράγμα. 'Ομως, και η Νέα Δημοκρατία είναι συνυπεύθυνη γι' αυτό το γεγονός, γιατί κυβέρνησε στα χρόνια αυτά, γύρω στα δέκα χρόνια, νομίζω, τη Χώρα και μπορούσε να το είχε φέρει. Η κα Κουτσίκου ήταν και Βουλευτίνα για αρκετά χρόνια και δε σκέφθηκε προφανώς να ζητήσει την κύρωση αυτού του συμφώνου. Ωστόσο εμείς χαιρόμαστε, γιατί κυρώνεται αυτό. Θέλουμε να ζητήσουμε να αρθεί και η τελευταία επιφύλαξη που έχει διατυπωθεί, για να μη δίνουμε λαβές κ.λπ.

Θα ήθελα επίσης να πω, ότι σε ό,τι αφορά βεβαίως το Χάρτη του Ο.Η.Ε., τα άλλα σύμφωνα και συμβάσεις για τα δικαιώματα του ανθρώπου, υπάρχει το ίδιο πρόβλημα. 'Οτι δηλαδή πολλές διακηρύξεις γίνονται μέσα από αυτά, αλλά πολύ λίγο εφαρμόζονται και από τις χώρες που τις έχουν υπογράψει.

Για την Τελική Πράξη του Ελσίνκι θα ήθελα να πω, επειδή αναφέρθηκε ο κύριος Υπουργός, ότι πράγματι η Διάσκεψη του Ελσίνκι, που έγινε την 1η Αυγούστου του 1975 και που κατέληξε στην Τελική Πράξη του Ελσίνικι, ήταν αποτέλεσμα ενός έντονου πιεστικού αγώνα των λαών της Ευρώπης. Την εποχή εκείνη ο Ελληνικός Λαός ήταν υπό το φασιστικό δικτατορικό καθεστώς των συνταγματαρχών, αλλά συμμετείχε σ' αυτό τον αγώνα με τις δυνάμεις που είχε στο εξωτερικό και με τις δυνάμεις που μπορούσαν να διατυπώσουν γνώμη μέσα στις δύσκολες συνθήκες της χούντας. Και βεβαίως την εκλαϊκευση κυρίως της Τελικής Πράξης του Ελσίνκι μετά την υπογραφή της, την έκανε, θα το θυμηθούμε, το Κίνημα της Ειρήνης, η Ελληνική Επιτροπή για τη Διεθνή 'Υφεση, η οποία τότε, σε συνεργασία με το Δικηγορικό Σύλλογο, είχε τυπώσει σε χιλιάδες αντίτυπα την Τελική Πράξη του Ελσίνκι και τη μοίρασε. 'Ηταν η μόνη έκδοση δυστυχώς της Τελικής Πράξης του Ελσίνκι που έγινε εδώ πέρα.

Από τότε, όμως, όπως λέμε, κύλησε πολύ νερό στο αυλάκι, η Τελική Πράξη του Ελσίνκι μπήκε στα συρτάρια, ξεχάστηκε, αντικαταστάθηκε με την πολύ πιο συντηρητική, αν θέλετε, λιγότερο προοδευτική Χάρτα των Παρισίων για να ξεχαστεί και αυτή με τη σειρά της, όταν διαλύθηκε η Σοβιετική 'Ενωση με την ανατροπή του σοσιαλισμού εκεί.

Θυμάμαι κάποιον πρέσβη μας σε μία συνάντηση, που μας είπε, ότι η Διάσκεψη των Παρισίων και η Χάρτα που υπογράφτηκε, ήταν ένα τέταρτο ευτυχίας για την Τελική Πράξη του Ελσίνκι πριν τον οριστικό ενταφιασμό της και γιατί κάτι έπρεπε να δώσουμε στον Γκορμπατσόφ για το ξεπούλημα της Λαοκρατικής Δημοκρατίας της Γερμανίας.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Θέλετε το λόγο; Επειδή ζητήσατε και επίσπευση και είμαστε κουρασμένοι όλοι.

Ορίστε, έχετε το λόγο, κύριε Υπουργέ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):'Ηθελα να απαντήσω στον κ. Κόρακα, γιατί την εποχή εκείνη πράγματι είχαμε μία στενή συνεργασία, ο Δικηγορικός Σύλλογος Αθηνών και το Κίνημα της Ειρήνης, της οποίας ΕΔΥΕ που αναφέρθηκε ο κ. Κόρακας, ήμουν αντιπρόεδρος τότε. Είχαμε μία καλή συνεργασία με τον κ. Κόρακα, άριστη συνεργασία. Ο Δικηγορικός Σύλλογος πλήρωσε τα λεφτά- δεν τα πληρώσατε εσείς- ο οποίος εκλαϊκευσε πράγματι αυτήν τη Συνθήκη. 'Εγραψα και τον πρόλογο. Μίλησαν όλοι οι δικηγορικοί σύλλογοι του Κράτους, κάναμε λαϊκές συνελεύσεις, λαϊκές συγκεντρώσεις κ.λπ.. Και ήθελα και εγώ, μια και το έθεσε το θέμα, να πω για το Δικηγορικό Σύλλογο της εποχής εκείνης, που έπαιρνε πράγματι πρωτοβουλίες πάρα πολύ σωστές και πολλές θα έλεγε κανείς, βοηθώντας βέβαια και τα κινήματα της ειρήνης, προπαντός και τις κινήσεις υπερασπίσεως των δημοκρατικών δικαιωμάτων και των ατομικών ελευθεριών των πολιτών, η 'Ενωση Δημοκρατικών Δικηγόρων Ελλάδος, δικηγορικοί σύλλογοι του Κράτους, οργανώσεις, δεκαεννέα τον αριθμό την εποχή εκείνη, για την υπεράσπιση των ατομικών ελευθεριών και των συνταγματικών δικαιωμάτων, διότι υπήρχε και εποχή τότε του αυταρχικού κράτους και της αυταρχικής νομοθεσίας, για την οποία έχω μιλήσει.

Δεν μπορούμε να άρουμε την επιφύλαξη για την ποινή του θανάτου εν καιρώ πολέμου. Ο πόλεμος είναι μία πράξη, μια αιτία, μία ζωή, από παράδοση ακόμη, αλλά και μια ενέργεια ή διαδικασία, πάρα πολύ αυστηρή. Ο όρος της πειθαρχίας εκεί είναι απόλυτος. 

Ακριβώς, λοιπόν, επειδή έχω ζήσει και πραγματικό περιστατικό, θα πω στον κ. Κόρακα, ότι το σύνταγμα της Χίου υπέστη τον αιφνιδιασμό, είναι στη γειτονιά του, εγώ είχα την τιμή να υπηρετήσω στο 22ο Σύνταγμα Πεζικού μετά τη μάχη της Κορυτσάς, μετατεθήκαμε και πήγαμε στο 22ο Σύνταγμα Πεζικού και πήρα μέρος στις μάχες Βορείως του Πόγραδετς κ.λπ. Για να βρω εκείνον που με μετέφερε τραυματία, πάλι στο Πλωμάρι της Μυτιλήνης στην πατρίδα του κ. Κόρακα. Βλέπετε πόσα κοινά μας ενώνουν με τον κ. Κόρακα, αλλά από τότε που χώρισαν οι δρόμοι μας δεν έχουμε "καλημέρα".

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση...

ΣΤΡΑΤΗΣ ΚΟΡΑΚΑΣ: Μία κουβέντα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, να την πείτε. 

ΣΤΡΑΤΗΣ ΚΟΡΑΚΑΣ: Τη μετάφραση της Τελικής Πράξης του Ελσίνκι την έκανε ο αείμνηστος Γιάννης Τομπρογιάννης, ένας αγωνιστής της ειρήνης, της Δημοκρατίας κ.λπ., γνωστός σε όλους. Και αυτός είχε πληρώσει με δικά του έξοδα την πρώτη έκδοση. Ο Δικηγορικός Σύλλογος πράγματι πλήρωσε την επανέκδοση, διότι η πρώτη έκδοση δε μας έφθασε κ.λπ. Κανείς, όμως, δεν αμφισβητεί τη συμβολή του Δικηγορικού Συλλόγου, ειδικά τα χρόνια εκείνα σ'αυτούς τους αγώνες. Αυτήν τη διευκρίνιση μόνο.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί του σχεδίου νόμου "Κύρωση του Διεθνούς Συμφώνου για τα ατομικά και πολιτικά δικαιώματα".

Το Σώμα θα ερωτηθεί εάν γίνεται δεκτό το νομοσχέδιο επί της αρχής με τον τροποποιημένο τίτλο, που αναγκαστικά εισάγεται με την προσθήκη 242/1 και η οποία αφορά και την επιψήφιση δύο προαιρετικών πρωτοκόλλων και την αναδιατύπωση του δευτέρου άρθρου και άρθρου τρίτου.

Ο τίτλος είναι: "Κύρωση του Διεθνούς Συμφώνου για τα ατομικά και πολιτικά δικαιώματα, του Προαιρετικού Πρωτοκόλλου στο Διεθνές Σύμφωνο για τα ατομικά και πολιτικά δικαιώματα και του Δευτέρου Προαιρετικού Πρωτοκόλλου στο Διεθνές Σύμφωνο για τα ατομικά και πολιτικά δικαιώματα σχετικού με την κατάργηση της ποινής του θανάτου".

Ερωτάται το Σώμα: Γίνεται δεκτό το νομοσχέδιο επί της αρχής με το νέο τίτλο του; 

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός):Συνεπώς το νομοσχέδιο έγινε δεκτό επί της αρχής ομοφώνως.

Σελίδα 3586 

Ερωτάται το Σώμα: Γίνεται δεκτό το άρθρο Πρώτο, όπως αναδιατυπώθηκε και συμπεριλαμβάνεται στην προσθήκη υπ' αριθμ. 242, στην οποία αναφέρθηκα προηγουμένως;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός):Συνεπώς το άρθρο Πρώτο έγινε δεκτό ομοφώνως. 

Ερωτάται το Σώμα: Γίνεται δεκτό το άρθρο Δεύτερο, το οποίο προστίθεται στο νομοσχέδιο;

ΠΟΛΛΟΙ ΒΟΥΛΕΥΤΕΣ:Δεκτό, δεκτό.

ΣΤΡΑΤΗΣ ΚΟΡΑΚΑΣ:Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός):Συνεπώς το άρθρο Δεύτερο έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο Τρίτο το οποίο επίσης αναδιατυπώνεται, γιατί ναι μεν αφορά στην ισχύ, του νόμου αλλά περιλαμβάνει και τα πρωτόκολλα τα οποία εισάγονται προς ψήφιση με την προσθήκη.

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός):Και το άρθρο Τρίτο έγινε δεκτό ομοφώνως.

Συνεπώς το νομοσχέδιο έγινε δεκτό και κατ' άρθρον.

Ερωτάται το Σώμα: Γίνεται δεκτό το νομοσχέδιο και στο σύνολο;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός):Το νομοσχέδιο έγινε δεκτό και στο σύνολο ομοφώνως.

Επομένως το νομοσχέδιο αρμοδιότητας Υπουργείου Δικαιοσύνης "Κύρωση του Διεθνούς Συμφώνου για τα ατομικά και πολιτικά δικαιώματα, του Προαιρετικού Πρωτοκόλλου στο Διεθνές Σύμφωνο για τα ατομικά και πολιτικά δικαιώματα και του Δευτέρου Προαιρετικού Πρωτοκόλλου στο Διεθνές Σύμφωνο για τα ατομικά και πολιτικά δικαιώματα, σχετικού με την κατάργηση της ποινής του θανάτου" έγινε δεκτό, σε μόνη συζήτηση, κατ' αρχήν, κατ' άρθρο και στο σύνολό του.

Λόγω του όγκου της Συμβάσεως δεν καταχωρείται στο παρόν πρακτικό. Η ανωτέρω σύμβαση έχει δημοσιευθεί στο ΦΕΚ 25Α`/26-2-97 με αριθ. νόμου 2462.

 

ΠΡΟΕΔΡΕΥΩΝ (Παναγιώτης Ν. Κρητικός):Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών όσον αφορά την ψήφιση και στο σύνολο του ως άνω σχεδίου νόμου.

ΠΟΛΛΟΙ ΒΟΥΛΕΥΤΕΣ :Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός):Συνεπώς παρεσχέθη η ζητηθείσα εξουσιοδότηση.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός):Ορίστε, κύριε Υπουργέ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Κύριε Πρόεδρε, θέλω να απονείμω συγχαρητήρια στους μεταφραστές για τη μετάφραση, γιατί πράγματι είναι άριστη, τέλεια και απόλυτη στα γράμματά μας τα ελληνικά, γιατί καμιά φορά οι μεταφράσεις αυτές δίνουν λαβές σε παρεξηγήσεις, δυσλειτουργίες και δυσερμηνείες.

Συγχαρητήρια στη μετάφραση και στον επιμεληθέντα καθηγητή του Πανεπιστημίου κ. Παπαδημητρίου, ο οποίος βρίσκεται κοντά μας και ο οποίος επιμελήθηκε όλο το θέμα του σχεδιασμού της κατάρτισης και της τελικής επεξεργασίας του νομοσχεδίου. Μια και είναι εδώ, να πούμε και καμιά κουβέντα για τους καθηγητές, οι οποίοι διαμαρτύρονται έξω διαδηλώνοντας γιατί δεν παίρνουν πολλά λεφτά.

ΠΡΟΕΔΡΕΥΩΝ (Παναγιώτης Ν. Κρητικός):Για να ξεκουράσουμε ενωρίτερα τον κύριο Υπουργό, εισερχόμαστε στη συζήτηση του νομοσχεδίου του Υπουργείου Δικαιοσύνης. Μόνη συζήτηση επί της αρχής, των άρθρων και του συνόλου του νομοσχεδίου: "Κύρωση Σύμβασης για τη διεθνή δικαιοδοσία και την εκτέλεση αποφάσεων σε αστικές και εμπορικές υποθέσεις".

Στο ανωτέρω νομοσχέδιο το Δημοκρατικό Κοινωνικό Κίνημα ορίζει Ειδικό Αγορητή του τον κ. Γεώργιο Τσαφούλια.

Ο εισηγητής της Πλειοψηφίας κ. Ζαμπουνίδης έχει το λόγο.

ΝΙΚΟΛΑΟΣ ΖΑΜΠΟΥΝΙΔΗΣ:Κυρίες και κύριοι συνάδελφοι, με τις διατάξεις του προτεινόμενου σχεδίου νόμου κυρώνεται και έχει την ισχύ, που ορίζει το άρθρο 28 παράγραφος 1 του Συντάγματος, η σύμβαση για τη διεθνή δικαιοδοσία και την εκτέλεση αποφάσεων σε αστικές και εμπορικές υποθέσεις, που υπογράφτηκε στο Λουγκάνο στις 16 Σεπτέμβρη 1988 μετά από διαπραγματεύσεις όλων των χωρών των Ευρωπαϊκών Κοινοτήτων και της Ευρωπαϊκής Ζώνης Ελεύθερων Συναλλαγών.

Με την παραπάνω σύμβαση καθιερώνεται ενιαίο σύστημα δικονομικών κανόνων για την εκδίκαση υποθέσεων αστικού και εμπορικού δικαίου με διεθνή χαρακτήρα και εξασφαλίζεται η αναγνώριση ή και η εκτέλεση σχετικών αποφάσεων των δικαστηρίων των συμβαλλόμενων δεκαοκτώ ευρωπαϊκών χωρών. 

Ειδικότερα με την υπό κύρωση σύμβαση, μεταξύ άλλων προβλέπονται τα ακόλουθα: Πρώτον, η σύμβαση εφαρμόζεται σε αστικές και εμπορικές υποθέσεις ανεξάρτητα από το είδος του δικαστηρίου. Δεν καλύπτει ιδίως φορολογικές τελωνειακές ή διοικητικές υποθέσεις.

Δεύτερον, τα πρόσωπα που έχουν την κατοικία τους στο έδαφος συμβαλλομένου κράτους ενάγονται ενώπιον των δικαστηρίων του κράτους αυτού ανεξάρτητα από την ιθαγένειά τους. Τα πρόσωπα που δεν έχουν την ιθαγένεια του κράτους στο οποίο κατοικούν υπάγονται στο κράτος αυτό στους κανόνες διεθνούς δικαιοδοσίας που εφαρμόζονται στους ημεδαπούς.

Τρίτον, ρυθμίζονται θέματα, που αφορούν τη διεθνή δικαιοδοσία των δικαστηρίων των συμβαλλόμενων κρατών και την παρέκτασή τους, τη διεθνή δικαιοδοσία σε υποθέσεις ασφαλίσεων και συμβάσεις καταναλωτών, την αποκλειστική διεθνή δικαιοδοσία καθώς και θέματα εκκρεμοδικίας ασφαλιστικών μέτρων κλπ.

Τέταρτον, καθιερώνονται κανόνες προστασίας του εναγόμενου καθώς και τρόποι αναγνώρισης και εκτέλεσης των αποφάσεων των δικαστηρίων.

Πέμπτον, θεσπίζονται ειδικές ρυθμίσεις ως προς τη σχέση της κυρούμενης σύμβασης Λουγκάνο 1988 προς εκείνη των Βρυξελλών του 1968.

Μένει στην παρούσα σύμβαση ότι μπορούν να είναι κράτη, τα οποία τη στιγμή που η παρούσα σύμβαση ανοίγεται ή μετά το άνοιγμα αυτής για υπογραφή είναι ή γίνονται μέλη των Ευρωπαϊκών Κοινοτήτων ή της Ευρωπαϊκής ζώνης ελεύθερων συναλλαγών και κράτη που καλούνται να προσχωρήσουν στην εν λόγω σύμβαση.

Η παρούσα προτεινόμενη για κύρωση σύμβαση συνάπτεται για αρχικό χρονικό διάστημα πέντε ετών από την ημερομηνία έναρξης ισχύος της μετά δε τη λήξη της αρχικής πενταετούς σύμβασης, η σύμβαση ανανεώνεται σιωπηρά κάθε έτος ενώ μόλις εκπνεύσει η αρχική πενταετία κάθε κράτος-μέλος μπορεί οποτεδήποτε να καταγγείλει τη σύμβαση. Πρέπει εδώ να αναφέρουμε, ότι η σύμβαση του Λουγκάνο του 1988 βασίζεται στη σύμβαση των Βρυξελλών το 1968 για τη διεθνή δικαιοδοσία και την εκτέλεση αποφάσεων σε ουσιαστικές και εμπορικές υποθέσεις. Είναι κατανοητό με βάση τα ανωτέρω ότι η σύμβαση του Λουγκάνο του '88 όπως και η σύμβαση των Βρυξελλών του '68 είναι μεγάλης πρακτικής σημασίας δεδομένου ότι μ' αυτήν καθιερώνεται ενιαίο σύστημα δικονομικών κανόνων για την εκδίκαση υποθέσεων αστικού και εμπορικού δικαίου με διεθνή χαρακτήρα και εξασφαλίζεται η αναγνώριση και η εκτέλεση των σχετικών αποφάσεων των δικαστηρίων δέκα οκτώ Ευρωπαϊκών χωρών, που αριθμούν περισσότερο από τριακόσια εξήντα εκατομμύρια ανθρώπους. Η απλοποίηση δε και η ενιαία προστασία που εξασφαλίζεται με την εφαρμογή της σύμβασης του Λουγκάνο το '88 δεν αφορά μόνο το εμπόριο ή γενικά τις επιχειρήσεις, αλλά τα μεμονωμένα άτομα που κατοικούν στα κράτη-μέλη της, τα οποία ως ταξιδιώτες, ενοικιαστές, υπάλληλοι, εργοδότες καταναλωτές διαβιώνουν και κινούνται στο δυτικοευρωπαϊκό χώρο.

Ειδικότερα δε, πρέπει να αναφέρουμε ότι ελάχιστα είναι τα 

Σελίδα 3587 

σημεία, στα οποία η σύμβαση του Λουγκάνο διαφοροποιείται από τη σύμβαση των Βρυξελλών, ενώ η τελευταία τροποποιήθηκε κατά την προσχώρηση της Ισπανίας και Πορτογαλίας σύμβαση ΣΑΝ ΣΕΜΠΑΣΤΙΑΝ του 1989.

Αυτά αφορούν συγκεκριμένα προσθήκες στα άρθρα 3, 32, 37, 40, 41, 54α και 55 ως αποτέλεσμα της διεύρυνσης του αριθμού των κρατών που είναι συμβαλλόμενα μέρη στη σύμβαση, διαφοροποιήσεις ουσίας ως προς τους κανόνες διεθνούς δικαιοδοσίας και αναγνώρισης εκτέλεσης των αλλοδαπών αποφάσεων, ειδικές ρυθμίσεις ως προς τη σχέση σύμβασης του Λουγκάνο το '88 προς εκείνη των Βρυξελλών του '68.

Σύμφωνα με το άρθρο, η σύμβαση των Βρυξελλών του '68, εξακολουθεί να εφαρμόζεται μεταξύ των κρατών-μελών των Ευρωπαϊκών Κοινοτήτων και σε υποθέσεις που αφορούν πρόσωπα που κατοικούν σε τρίτο κράτος, δηλαδή σε κράτος που δεν είναι μέλος ούτε των Ευρωπαϊκών Κοινοτήτων, ούτε της ΕΖΕΣ, που είναι μέρος στη σύμβαση του Λουγκάνο του '88 ή όταν αυτό το κράτος ΕΖΕΣ έχει αποκλειστική δικαιοδοσία δυνάμει των άρθρων 16 και 17.

Επίσης, η σύμβαση του Λουγκάνο του '88 εφαρμόζεται όταν επιδιώκεται σ' ένα κράτος-μέλος των Ευρωπαϊκών Κοινοτήτων η εκτέλεση απόφασης που έχει εκδοθεί σε κράτος-μέλος ΕΖΕΣ που είναι μέρος στη σύμβαση αυτή.

Υπάρχει μια τελική διάταξη του άρθρου 62 που προβλέπει δυνατότητα υπό προϋποθέσεις προσχώρησης στη σύμβαση και τρίτων κρατών που δεν είναι μέλη ούτε των Ευρωπαϊκών Κοινοτήτων, ούτε της ΕΖΕΣ.

Προσθήκη στο πρωτόκολλο άρθρο 1, που προβλέπει τη δυνατότητα της Ελβετίας να δηλώσει ότι δεν αναγνωρίζει και δεν θα εκτελεί αποφάσεις που έχουν εκδοθεί σε άλλο συμβαλλόμενο κράτος Ευρωπαϊκών Κοινοτήτων ή ΕΖΕΣ εφόσον αυτές βασίζονται στο άρθρο 5, παρ. 1. Η διάταξη αυτή της οποίας η ισχύς παύει στις 31.12.99 τέθηκε διότι οι διατάξεις του άρθρου 5, παρ. 1 είναι αντίθετες προς τη συνταγματική διάταξη του Ελβετικού Ομοσπονδιακού Συντάγματος.

Η διάταξη αυτή αναμένεται ότι θα έχει αναθεωρηθεί μέχρι την ανωτέρω ημερομηνία. Η Ελβετική αυτή επιφύλαξη η οποία δρα αμοιβαία, ισχύει μόνο στην περίπτωση που η δικαιοδοσία βασίζεται αποκλειστικά στο άρθρο 5, παρ. 1. 

Επομένως, αν ο εναγόμενος κάτοικος Ελβετίας παραστεί στο δικαστήριο ή δεν προβάλλει αντιρρήσεις ή έχει παραιτηθεί από την επίκληση της δήλωσης, η επιφύλαξη δεν εφαρμόζεται.

Τέλος, νέα πρωτόκολλα αριθμ. 2 για την ενιαία ερμηνεία της Σύμβασης του Λουγκάνο του 1988 και αριθμ. 3 για την εφαρμογή του άρθρου 57 που ρυθμίζει θέματα εφαρμογής πράξεων οργάνων των Ευρωπαϊκών Κοινοτήτων και δηλώσεις που εξασφαλίζουν τον αμοιβαίο σεβασμό από τα κράτη-μέλη αυτής της Σύμβασης των αρχών που αυτή θέτει, των αποφάσεων του ΔΕΚ ή των δικαστηρίων των κρατών-μελών Ευρωπαϊκής 'Ενωσης και ΕΖΕΣ που αναφέρονται σε θέματα που ρυθμίζονται απ'αυτή.

Κύριοι συνάδελφοι, με το προτεινόμενο σχέδιο νόμου που αποτελείται από δύο άρθρα, η Χώρα μας ολοκληρώνει τις διαδικασίες κύρωσης της εν λόγω Σύμβασης, την οποία και οι υπόλοιπες χώρες που έχουν την ίδια εκκρεμότητα, Βέλγιο, Δανία, Αυστρία και Ολλανδία, έχουν δηλώσει ότι σύντομα θα καλύψουν.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ.Απόστολος Σταύρου έχει το λόγο.

ΑΠΟΣΤΟΛΟΣ ΣΤΑΥΡΟΥ: Κυρίες και κύριοι συνάδελφοι, κύριε Πρόεδρε, μετά την ισχύ και την εφαρμογή για αρκετά μεγάλο χρονικό διάστημα της Συμβάσεως των Βρυξελλών του 1968 για τη διεθνή δικαιοδοσία και την εκτέλεση δικαστικών αποφάσεων σε αστικές και εμπορικές υποθέσεις, διευκολύνθηκε σημαντικά η "ελεύθερη κυκλοφορία" των δικαστικών υποθέσεων μεταξύ των κρατών-μελών των Ευρωπαϊκών Κοινοτήτων. Παράλληλα αποτέλεσε την πρώτη προσπάθεια εναρμονίσεως κανόνων του δικονομικού διεθνούς δικαίου στον ευρωπαϊκό χώρο. Ανελήφθη από τη Σουηδία και την Ελβετία, -κράτη τα οποία δεν ανήκαν στις Ευρωπαϊκές Κοινότητες, αλλά στην Ευρωπαϊκή Ζώνη Ελευθέρων Συναλλαγών- η προσπάθεια της καταρτίσεως και θέσεως σε ισχύ μιας αντίστοιχης διεθνούς συμβάσεως και για τα κράτη-μέλη της ΕΖΕΣ.

Οι διαπραγματεύσεις, τόσο μεταξύ των κρατών-μελών της ΕΖΕΣ, όσο και μεταξύ αυτών των κρατών-μελών των Ευρωπαϊκών Κοινοτήτων, διήρκεσαν πέντε χρόνια, ώσπου στις 16 Σεπτεμβρίου 1988 υπεγράφη στο Λουγκάνο της Ελβετίας η Σύμβαση για τη διεθνή δικαιοδοσία και την εκτέλεση αποφάσεων σε αστικές και εμπορικές υποθέσεις μαζί με τρία πρωτόκολλα και τρεις δηλώσεις, η οποία καταρτίστηκε μεταξύ των τότε δώδεκα κρατών-μελών των Ευρωπαϊκών Κοινοτήτων και των έξη κρατών-μελών της Ευρωπαϊκής Ζώνης Ελευθέρων Συναλλαγών. 'Οπως αναφέρεται στο προοίμιο της Συμβάσεως, η κατάρτισή της στηρίχτηκε στην πεποίθηση των συμβαλλομένων κρατών ότι η επέκταση των αρχών της Συμβάσεως των Βρυξελλών στα κράτη-μέλη της ΕΖΕΣ θα ενδυναμώσει την οικονομική και νομική συνεργασία στην Ευρώπη.

Με τον τρόπο αυτό διαμορφώθηκε ένας ενιαίος νομικός ευρωπαϊκός χώρος, στον οποίο ισχύουν ενιαίοι κανόνες διεθνούς δικαιοδοσίας, ενώ παράλληλα έχει απλουστευθεί σημαντικά η "ελεύθερη κυκλοφορία" των δικαστικών αποφάσεων, αφού πλέον ισχύουν κοινές προϋποθέσεις για την αναγνώριση ή την κήρυξη ως εκτελεστών των δικαστικών αποφάσεων, μεταξύ των συμβαλλομένων κρατών.

Οι ρυθμίσεις της Συμβάσεως του Λουγκάνο είναι στη μεγαλύτερή τους έκταση όμοιες με εκείνες της Συμβάσεως των Βρυξελλών, δεδομένου ότι για την κατάρτιση της Συμβάσεως του Λουγκάνο ελήφθη υπόψιν η πλούσια νομολογιακή εμπειρία, που είχε δημιουργηθεί από την μακροχρόνια εφαρμογή της Συμβάσεως των Βρυξελλών από τα δικαστήρια των συμβαλλομένων κρατών και την ερμηνεία της από το Δικαστήριο των Ευρωπαϊκών Κοινοτήτων. Λόγω της σημαντικής ομοιότητάς της με τη Σύμβαση των Βρυξελλών, η Σύμβαση του Λουγκάνο ονομάζεται επίσης "παράλληλη σύμβαση", είναι δε χαρακτηριστικό ότι ορισμένες αποκλίσεις της σε σχέση με τις ρυθμίσεις της Συμβάσεως των Βρυξελλών, έχουν ήδη αρθεί με τη Σύμβαση του Σαν Σεμπαστιάν του έτους 1989, δηλαδη με τη σύμβαση προσχωρήσεως της Ισπανίας και της Πορτογαλίας στη Σύμβαση των Βρυξελλών, η οποία εναρμόνισε σε μεγάλο βαθμό τις όποιες αποκλίνουσες ρυθμίσεις της τελευταίας προς εκείνες της Συμβάσεως του Λουγκάνο.

'Ετσι, λοιπόν, όπως και η Σύμβαση των Βρυξελλών, η Σύμβαση του Λουγκάνο περιλαμβάνει διατάξεις που διέπουν τη διεθνή δικαιοδοσία των δικαστηρίων των συμβαλλομένων κρατών για την εκδίκαση αστικών και εμπορικών υποθέσεων, καθώς και διατάξεις που ρυθμίζουν τις προϋποθέσεις και τη διαδικασία αναγνωρίσεως και κηρύξεως ως εκτελεστών δικαστικών αποφάσεων και εκτελεστών εγγράφων μεταξύ των συμβαλλομένων κρατών.

Πρέπει ωστόσο να αναφερθεί ότι από το ratione materiale πεδίο εφαρμογής της εξαιρούνται, όπως εξαιρούνται και από το πεδίο εφαρμογής της Συμβάσεως των Βρυξελλών, υποθέσεις που αφορούν την προσωπική κατάσταση, οικογενειακές και κληρονομικές υποθέσεις, καθώς και υποθέσεις πτωχευτικού δικαίου. Με τον τρόπο αυτό διαφεύγουν της ενοποιητικής λειτουργίας της Συμβάσεως σημαντικές πτυχές της έννομης τάξεως του αστικού και εμπορικού δικαίου και για το λόγο αυτό ας ευχηθούμε να προχωρήσουν με γοργό ρυθμό οι προσπάθειες εναρμονίσεως των σχετικών δικαιϊκών κλάδων.

Εάν επιχειρήσουμε να σκιαγραφήσουμε τη Σύμβαση του Λουγκάνο προσδιορίζοντας παράλληλα τα βασικά χαρακτηριστικά της, μπορούμε να αναφέρουμε ότι η Σύμβαση εφαρμόζεται άμεσα στο εσωτερικό των συμβαλλομένων κρατών και θέτει εκτός εφαρμογής κάθε διάταξη των εθνικών δικονομικών δικαίων με το αυτό αντικείμενο ρυθμίσεως, άσχετα από το αν η εθνική ρύθμιση αντιβαίνει ή είναι σύμφωνη προς την αντίστοιχη ρύθμιση της Συμβάσεως του Λουγκάνο. Η εφαρμογή της Συμβάσεως είναι, λοιπόν, άμεση και αποκλειστική στο 

Σελίδα 3588 

εσωτερικό των συμβαλλομένων κρατών.

Αν εξετάσουμε το περιεχόμενο της Συμβάσεως, παρατηρούμε ότι οι ρυθμίσεις της σχετικά με τη διεθνή δικαιοδοσία των δικαστηρίων των συμβαλλομένων κρατών, αποκλείουν τις λεγόμενες καταχρηστικές βάσεις διεθνούς δικαιοδοσίας,με συνέπεια η ύπαρξη περιουσίας του εναγομένου στο εσωτερικό ενός συμβαλλομένου κράτους, να μην είναι αποφασιστική για τη θεμελίωση της διεθνούς δικαιοδοσίας των δικαστηρίων του τελευταίου. Επίσης, και η ιθαγένεια των διαδίκων είναι χωρίς καμία σημασία για τη θεμελίωση της διεθνούς δικαιοδοσίας.

Περαιτέρω αξίζει να εξαρθεί το γεγονός της θεσπίσεως ειδικών βάσεων διεθνούς δικαιοδοσίας, με τις οποίες διευκολύνεται η πρόσβαση στη δικαιοσύνη του κατά τεκμήριο ασθενέστερου μέρους -καταναλωτή, αντισυμβαλλομένου μιας ασφαλιστικής επιχειρήσεως, εργαζόμενου με σχέση εξαρτημένης εργασίας- με συνέπεια την κατοχύρωση του δικαιώματος δικαστικής προστασίας προσώπων,τα οποία χωρίς τις διατάξεις της Συμβάσεως θα αντιμετώπιζαν σημαντικές δυσκολίες κατά τη δικαστική επιδίωξη των δικαιωμάτων τους.

Τέλος, η εναρμόνιση με την παράλληλη απλούστευση των προϋποθέσεων αναγνωρίσεως ή κηρύξεως εκτελεστών αποφάσεων των δικαστηρίων των συμβαλλομένων κρατών, βελτιώνει σημαντικά την αποτελεσματικότητα της παρεχόμενης δικαστικής προστασίας και εμπεδώνει την ασφάλεια δικαίου, με άμεση συνέπεια την άρση, τόσο των πρακτικών, όσο και των ψυχολογικών εμποδίων, που θέτουν οι νομικές περιπλοκές και η ανασφάλεια δικαίου στην ανάπτυξη της ελεύθερης κυκλοφορίας προσώπων, αγαθών, υπηρεσιών και κεφαλαίου.

Η εναρμόνιση των διατάξεων του δικονομικού δικαίου των συμβαλλομένων κρατών, που επιδιώκει η Σύμβαση του Λουγκάνο είναι ωστόσο αποτελεσματική, μόνο αν συνοδευθεί και από ενιαία ερμηνεία των ενοποιημένων διατάξεων. Η ενιαία ερμηνεία των διατάξεων της Συμβάσεως του Λουγκάνο δεν είναι ωστόσο δυνατό να εμπεδωθεί εύκολα,αφού δεν υπάρχει κεντρική δικαιοδοτική αρχή, όπως συμβαίνει με τη Σύμβαση των Βρυξελλών, όπου την ενιαία ερμηνεία των διατάξεων της τελευταίας εξασφαλίζει το Δικαστήριο των Ευρωπαϊκών Κοινοτήτων με την erga omnes δεσμευτική ισχύ των αποφάσεών του.

Την έλλειψη της κεντρικής δικαιοδοτικής αρχής επιδιώκουν τα συμβαλλόμενα κράτη να την καλύψουν με τις δηλώσεις, στις οποίες έχουν προβεί στα πρωτόκολλα, που συνοδεύουν τη σύμβαση, σύμφωνα με τις οποίες δεσμεύονται αφ' ενός μεν να ακολουθήσουν τα δικαστήριά τους τη νομολογία του δικαστηρίου των Ευρωπαϊκών Κοινοτήτων, όπως αυτή διαμορφώθηκε μέχρι το χρονικό σημείο υπογραφής της Συμβάσεως του Λουγκάνο της 16ης Σεπτεμβρίου 1998, αφ' ετέρου δε να λαμβάνουν υπόψη τα δικαστήριά τους αμοιβαία την ερμηνεία, που δίδουν κατά την εφαρμογή της συμβάσεως. Ο χρόνος θα δείξει, αν με αυτόν τον τρόπο θα εξασφαλιστεί σε ικανοποιητικό βαθμό η ενιαία ερμηνεία και εφαρμογή της Συμβάσεως του Λουγκάνο.

Αν η Σύμβαση των Βρυξελλών αποτελεί το πρώτο βήμα στην προσπάθεια εναρμονίσεως του Δικονομικού Δικαίου στον ευρωπαϊκό χώρο και θέτει τα θεμέλια για τη δημιουργία μιας ευρωπαϊκής δικονομικής έννομης τάξης, με τη Σύμβαση του Λουγκάνου διευρύνεται σημαντικά το πεδίο εφαρμογής των ενοποιημένων κανόνων, με συνέπεια πλέον να ισχύουν ενιαίοι κανόνες για τη διεθνή δικαιοδοσία των δικαστηρίων, σχετικά με την εκδίκαση αστικών και εμπορικών υποθέσεων, καθώς και την αναγνώριση και κήρυξη ως εκτελεστών αποφάσεων, που εκδίδονται από τα δικαστήρια των συμβαλλομένων κρατών σε έναν ευρύτατο χώρο από την Ιρλανδία, την Ισλανδία έως την Κρήτη.

Με τον τρόπο αυτό τίθενται ασφαλείς βάσεις για την περαιτέρω εναρμόνιση του Δικονομικού Δικαίου, τα αποτελέσματα της οποίας θα είναι ευεργετικά για την εμπέδωση της ασφάλειας δικαίου και της δικαστικής προστασίας, που παρέχεται από τα δικαστήρια των ευρωπαϊκών κρατών. Στο σημείο αυτό πρέπει να τονιστεί ότι η Σύμβαση του Λουγκάνο είναι ανοιχτή απέναντι σε οποιαδήποτε χώρα, ακόμη και μή ευρωπαϊκή, η οποία επιθυμεί να προσχωρήσει. 'Ετσι η σύμβαση μπορεί να αποτελέσει την κοιτίδα της διαδόσεως κοινών ευρωπαϊκών δικονομικών αρχών σε τρίτες χώρες, συντελώντας πλέον στην εναρμόνιση του δικαίου καθ' υπέρβασιν των ευρωπαϊκών ορίων.

Συνακόλουθα, ξέρουμε τη σημασία της Συμβάσεως του Λουγκάνο για τη δημιουργία μιας υπερεθνικής δικονομικής έννομης τάξεως, η οποία θα εξασφαλίσει αποτελεσματική παροχή δικαστικής προστασίας για την κατοχύρωση των δικαιωμάτων και των συμφερόντων, τουλάχιστον των Ευρωπαίων πολιτών. Γι' αυτό το λόγο, η Νέα Δημοκρατία ψηφίζει την κύρωση της συγκεκριμένης σύμβασης.

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κ. Κόρακας, ως Κοινοβουλευτικός Εκπρόσωπος του Κ.Κ.Ε..

ΣΤΡΑΤΗΣ ΚΟΡΑΚΑΣ: Σχετικά με τη σύμβαση που ψηφίζουμε, για τη διεθνή δικαιοδοσία και την εκτέλεση αποφάσεων σε αστικές και εμπορικές υποθέσεις, θα επαναλάβω αυτά που τόνισε ο συνάδελφος Ειδικός Αγορητής κ. Αυδής στην Επιτροπή.

Θεωρούμε, λοιπόν, ότι αυτή η σύμβαση αποτελεί ένα βήμα προς την ενοποίηση των νομοθεσιών των χωρών της Ευρωπαϊκής 'Ενωσης. Σε τελική ανάλυση, μεταβάλλει τους κανόνες της δωσιδικίας προς την κατεύθυνση της ταύτισης του εθνικού χώρου με το χώρο της Ευρωπαϊκής 'Ενωσης. 'Ετσι, π.χ., οι ειδικές δωσιδικίες ρυθμίζονται με βάση τον ευρωπαϊκό χώρο. Βλέπε ιδίως στο άρθρο 5, διαφορές από σύμβαση, διατροφές, αδικοπραξίες, αδικήματα κ.λπ. και στο άρθρο 6 για ομοδικία κ.λπ., για τα οποία οι ειδικές δωσιδικίες ρυθμίζονται με βάση το έδαφος συμβαλλόμενου κράτους.

Δεύτερον, η σύμβαση κυριαρχείται από την αντίληψη της ελευθερίας της αγοράς και από τη συρρίκνωση της προστασίας των κοινωνικά και οικονομικά αδυνάτων στρωμάτων του Λαού. Στην κατεύθυνση αυτή, πρώτον, περιέχει υποχώρηση από τη δικονομική προστασία, που παρείχαν στους εργαζόμενους προηγούμενες διεθνείς συμβάσεις του ευρωπαϊκού χώρου. Ειδικότερα, η δωσιδικία των εργατικών διαφορών ρυθμίζεται από το άρθρο 5, παράγραφος 1. Δηλαδή αρμόδιο είναι το δικαστήριο του τόπου, όπου ο εργαζόμενος εκτελεί συνήθως την εργασία του και αν δεν υπάρχει τέτοιος τόπος, είναι ο τόπος εγκατάστασης της επιχείρησης. Με τη Σύμβαση των Βρυξελλών του 1968 ο κανόνας αυτός ίσχυε μόνο όταν ενάγων ήταν ο εργαζόμενος.

Με τη νέα ρύθμιση θα μπορεί ο εργοδότης να ενάγει τον εργαζόμενο στον τόπο της συνήθους παροχής της εργασίας ή εγκατάστασης της επιχείρησης ανεξάρτητα απο την κατοικία του εργαζόμενου.

Δεύτερον στο άρθρο 7 και επόμενα περιέχει μία σειρά ρυθμίσεων για τις ασφαλιστικές συμβάσεις. Οι ρυθμίσεις αυτές είναι ευνοϊκές για τον αντισυμβαλλόμενο του ασφαλιστή πράγμα για το οποίο εμείς δεν έχουμε αντίρρηση. Αλλά αν ληφθεί υπόψη ότι η σύμβαση δεν ρυθμίζει θέματα διαφορών από την κοινωνική ασφάλιση προκύπτει σαφώς ότι τελικά η επιδίωξη της σύμβασης είναι η ενίσχυση της ελευθερίας της αγοράς σε διευρωπαϊκό επίπεδο και η παροχή εγγυήσεων που θα λειτουργούν τονωτικά υπέρ της ιδιωτικής ασφάλισης.

Τρίτον ανάλογη είναι και η παρατήρησή μας ως προς τις ευνοϊκές για τους καταναλωτές ρυθμίσεις των άρθρων 13 και επομένων. Οι καταναλωτές που είναι κατηγορία χωρίς κοινωνικό προσδιορισμό και περιλαμβάνει πρόσωπα όλων των εισοδηματικών βαθμίδων και των κοινωνικών επιπέδων, προστατεύονται δικονομικά ακριβώς επειδή η προστασία τους αποτελεί εγγύηση για τη λειτουργία της αγοράς. Και για τις ρυθμίσεις αυτές δεν έχουμε αντίρρηση.

Διαπιστώνουμε, όμως, τη διαφορετική μεταχείριση σε σχέση με κατηγορίες που χρειάζονται προστασία όπως είναι οι εργαζόμενοι.

Τρίτη παρατήρησή μας είναι ότι ολες αυτές οι γενικότερες αντιλήψεις και κατευθυντήριες γραμμές της συνθήκης τείνουν σε ένα τύπο κοινωνικής οργάνωσης που θεωρούμε εντελώς αρνητικό.

Για τους λόγους αυτούς θα καταψηφίσουμε το νομοσχέδιο 

Σελίδα 3589 

για να εκδηλώσουμε έτσι την αντίθεσή μας προς τις κατευθύνσεις αυτές και προς τις ρυθμίσεις που απορρέουν από τη γενικότερη αντίληψη που κυριαρχεί στην ηγεσία της Ευρωπαϊκής 'Ενωσης. Κατά συνέπεια δεν ψηφίζουμε αυτήν τη σύμβαση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας, ως Ειδικός Αγορητής του ΔΗ.Κ.ΚΙ., έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Βρισκόμαστε πλέον σε μία προσπάθεια να λειτουργεί η κοινωνία παγκόσμια και οχι μόνο ευρωπαϊκά. Δηλαδη ενώ σήμερα βρισκόμαστε σε μια προσπάθεια γενικότερης παγκοσμιοποίησης των πάντων, οπωσδήποτε θα πρέπει να πούμε οτι αυτό ειναι έλασσον από αυτό που έπρεπε να γίνει.

Δεν είναι δυνατόν να διακινείται ο κόσμος ελεύθερα -αγαθά προϊόντα πρόσωπα- και να μην υπάρχουν τέτοιες ευχέρειες, οι οποίες εξυπηρετούν τεράστιους σκοπούς. Αυτή η λειτουργία της υπερεθνικής δικονομικής τάξης είναι αναγκαία με οποιεσδήποτε ελλείψεις και αν έχει. Και γι' αυτό την ψηφίζουμε. Δεν μπορείς να πηγαίνεις στη Γερμανία και να ισχύουν δικονομικές διατάξεις του 1880 για να ρυθμιστεί το δίκαιο π.χ. ενός έλληνα.

Επομένως δεν πρέπει σε αυτήν την περίπτωση να μιλάμε για τέτοιες ακραίες θέσεις.

Πράγματι η συνθηκη των Βρυξελλών του 1968 στη λειτουργία της έφερε αποτελέσματα πολύ καλά γιατι διευκόλυνε παρά πολύ τα κράτη-μέλη της κοινής ευρωπαϊκής αγοράς και έδωσε και θετικές βάσεις να λειτουργήσει αυτό το πράγμα και στα κράτη της EZΕΣ. Και βάσει των αρχών αυτών και η Σουηδία και η Ελβετία ανέλαβαν προσπάθεια και έφθασαν σε ένα σημείο να κάνουν και αυτές ένα υπερεθνικό δικονομικό κανόνα ο οποίος κατά κάποιο τρόπο να λειτουργήσει και να τους προστατεύσει και να τους εξυπηρετήσει. 'Υστερα από πέντε χρόνια με την προσπάθεια και των κρατών της ΕΖΕΣ και της ΕΟΚ φθάσαμε στη σύμβαση του Λουγκάνο του 1988, η οποία έχει ανοιχτό το έδαφος, πράγματι να λειτουργήσει με όλες εκείνες τις προϋποθέσεις οι οποίες είναι δυνατόν να ευνοήσουν ως προς την αποτελεσματικότητα της λειτουργίας των σχέσων των κρατών-μελών και της ΕΖΕΣ στο πεδίο λειτουργίας και ελευθέρας κίνησης των πολιτών.

Βέβαια αφορά εμπορικές και αστικές υποθέσεις. Πιστεύω ότι θα φθάσουμε σε ένα σημείο με την αναγκαιότητα της λειτουργίας της διεθνούς κοινωνίας και της ελευθέρας διακίνησης των προσώπων, να ρυθμίζονται και θέματα φορολογικού, τελωνειακού και διοικητικού χαρακτήρα.

H κοινωνία πλέον δεν είναι δυνατόν να περιορίζεται σε πλαίσια εθνικά, όσον αφορά τη λειτουργία των ανθρωπίνων σχέσεων και των διαφορών που προκύπτουν απ' αυτές. Εδώ δεν είμαστε υπό την έννοια της μη διατηρήσεως της οντότητος. Οπωσδήποτε η διατήρηση της εθνικής οντότητος για τα κράτη είναι αναγκαία και στο τελευταίο βιβλίο ο Πώλ Κένεντυ αναφέρει ότι η εθνική οντότητα πρέπει να υπάρχει. Δεν είμαστε εθνικιστές υπό την έννοια ότι δεν έχουμε ένα εθνικισμό, ο οποίος να μας δημιουργεί τέτοιες τάσεις, ώστε να μπούμε σ' αυτήν τη διαδικασία υπερεθνικών δικονομικών κανόνων, που πρέπει να είμαστε αντίθετοι.

Επίσης και σε οικογενειακού, προσωπικού και κληρονομικού χαρακτήρα υποθέσεις αργότερα, οπωσδήποτε η αναγκαιότητα των πραγμάτων θα φέρει αποτελέσματα από τη συνθήκη αυτή.

'Οσον αφορά την ενοποιημένη ερμηνεία και εφαρμογή των διεθνών δικονομικών κανόνων, που αφορούν τις σχέσεις των ατόμων που έχουν εμπορικές και αστικές υποθέσεις, οπωσδήποτε θα υπάρχει ένα όργανο, μια ρύθμιση που θα είναι ανάλογη με την κεντρική διοίκηση των Βρυξελλών. Η αναγκαιότητα των πραγμάτων εκεί θα οδηγήσει.

Βέβαια, δεν είναι δυνατόν να παραγνωρίσουμε τη διαφοροποίηση ως προς τις ατομικές συμβάσεις εργασίας. Για τις συμβάσεις χωρίς συνήθη τόπο εργασίας προβλέπεται γενικευμένη εφαρμογή του κανόνα περί δικαιοδοσίας του τόπου προσλήψεως, ενώ η σύμβαση των Βρυξελλών -και ο κανόνας αυτός- ισχύει μόνο όταν ο εργαζόμενος είναι ενάγων. 

Η δεύτερη διαφοροποίηση αφορά το κύρος των συμφωνιών παρέκτασης και ενδιαφέρει το σύνολο των ατομικών συμβάσεων εργασίας, ανεξαρτήτως υπάρξεως ή μη του συνήθους τόπου εργασίας. 

Και στις δύο αυτές περιπτώσεις είναι δυσμενεστέρα η μεταχείριση των εργαζομένων από τη σύμβαση του Λουγκάνο, σε σχέση με τη σύμβαση των Βρυξελλών. Αυτή είναι η πραγματικότητα. Και τώρα, τι να κάνουμε; Επειδή έχουμε κάποια δυσμενεστέρα μεταχείριση κατά κάποιο τρόπο, θα πρέπει να αμφισβητήσουμε την κύρωση της σύμβασης; Και αυτό στη μελλοντική πορεία. Προθεσμίες τίθενται, πενταετίες, χρόνο παρά χρόνο, όπου θα γίνει η τακτοποίηση της αδικίας.

Συμφωνώ με τον κ. Κόρακα, που είπε ότι θα πρέπει να υπάρξει ρύθμιση και των διαφορών που προκύπτουν για τους εργαζομένους σε θέματα κοινωνικής ασφάλισης. Να γίνει και αυτό. Απλώς τώρα δεν περιέχεται -και δεν μπορούμε να πούμε όχι- μέσα στη λειτουργία της διεθνούς κοινωνίας, της ελευθέρας διακίνησης των προσώπων και της ελευθέρας διακίνησης των υποθέσεών τους. Η ελευθέρα διακίνηση των προσώπων γεννά και υποθέσεις εκεί που διακινούνται οι άνθρωποι. Δεν είναι δυνατόν να πούμε όχι. Δεν μπορούμε να γίνουμε αναχρονιστές, ούτε μπορούμε να πούμε ότι περικλείεται στο περιεχόμενο της σύμβασης τέτοια αδικία, που υπερακοντίζει το σκοπό του νόμου και ως εκ τούτου θα πρέπει να την καταψηφίσουμε.

Με τα δεδομένα αυτά είμαστε απολύτως σύμφωνοι, καθ' όλα το εγκρίνουμε και το ψηφίζουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βαρβιτσιώτης έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ένα σοβαρό πρόβλημα έρχεται να επιλύσει η συζητουμένη σύμβαση, την οποία έχει υπογράψει η Χώρα μας. Αποτελεί, όμως, και ένα βήμα, μικρό μεν, αλλά ουσιαστικό και σταθερό, στην ενοποιητική ευρωπαϊκή διαδικασία.

Με τη σύμβαση καθιερώνεται μία ευρωπαϊκή δικαιοδοσία σε αστικές και εμπορικές υποθέσεις. Δηλαδή, τίθεται μία γενική δικαιοδοσία, η οποία προβλέπει ότι η κατοικία του εναγομένου είναι εκείνη, η οποία προσδιορίζει και το δικαστήριο στο οποίο ο ενάγων θα προσφύγει. 'Ετσι, λύθηκε ένα πρόβλημα, το οποίο δημιουργούσε επιμέρους ειδικότερα προβλήματα στους Ευρωπαϊους πολίτες.

Εξ ίσου, όμως, σημαντικές είναι και οι ρυθμίσεις, οι οποίες καθορίζουν και τον τρόπο εκτελέσεως των δικαστικών αποφάσεων.

Θα ήθελα, με την ευκαιρία της συμβάσεως που συζητάμε σήμερα, να θίξω ένα γενικότερο θέμα, διότι πιστεύω ότι ο κύριος Υπουργός Δικαιοσύνης πρέπει να το έχει λάβει υπόψη του.

Θα ήθελα να σημειώσω μία μεγάλη αδυναμία -για να μεταχειρισθώ μία ήπια έκφραση- που παρατηρείται στη δική μας εσωτερική έννομη τάξη.

Υπάρχει γενικός κανόνας, που απαγορεύει την εκτέλεση των δικαστικών αποφάσεων κατά του Δημοσίου. Αντιλαμβάνομαι, αν θέλετε, την ratio της ρυθμίσεως. Δεν είναι δυνατόν να γίνει εκτέλεση σε περιουσιακά αντικείμενα του Δημοσίου, τα οποία είναι αναγκαία για την άσκηση του imperium. Aλλά, θα μπορούσα να πω ότι ο αντίλογος είναι ότι θα έπρεπε το κράτος να είναι συνεπές, ώστε να μην αναγκάζεται ο δικαιωθείς από τα δικαστήρια πολίτης να καταφεύγει στην εκτέλεση της κατά του Δημοσίου αποφάσεώς του.

Δεν αντιλαμβάνομαι, όμως, γιατί απαγορεύεται η εκτέλεση αποφάσεων κατά του Δημοσίου στα στοιχεία που συνιστούν την ιδιωτική του περιουσία. Αντιλαμβάνομαι ότι δεν μπορεί ένας πολίτης να κάνει εκτέλεση σε ένα περιπολικό της Αστυνομίας. Αλλά στα στοιχεία, τα οποία αποτελούν την ιδιωτική περιουσία του Δημοσίου, γιατί να μη μπορεί να εκτελέσει την απόφαση με την οποία δικαιώθηκε;

Κυρίες και κύριοι συνάδελφοι, έχετε παρακολουθήσει ποτέ έναν πολίτη, ή σας έχει συμβεί σε σας, αν έχετε εναγάγει το Δημόσιο, να έχετε δικαιωθεί απ'όλες τις βαθμίδες της δικαιοδοτικής διαδικασίας και να μη μπορείτε να εκτελέσετε; 'Εχετε αντιληφθεί ότι έτσι, ενώ το κράτος θα έπρεπε να δίνει το παράδειγμα σεβασμού των δικαστικών αποφάσεων, δίνει

Σελίδα 3590 

το παράδειγμα αδιαφορίας για τις δικαστικές αποφάσεις; 'Εχετε αντιληφθεί, κύριε Πρόεδρε, κυρίες και κύριοι συνάδελφοι, ότι το κράτος είναι ο χειρότερος κακοπληρωτής;

Γνωρίζω μια περίπτωση, κύριε Πρόεδρε, όπου ατυχής συμπολίτης μας, παρασύρθηκε και τραυματίστηκε βαριά απο κρατικό αυτοκίνητο. Παιδεύεται εξήμισι χρόνια με το Ελληνικό Δημόσιο.

Πρέπει να γίνει μια τομή, κύριε Υπουργέ της Δικαιοσύνης, ώστε να επιτρέπεται τουλάχιστον -γιατί εγώ πιστεύω ότι πρέπει να επιτρέπεται για κάθε περιουσιακό στοιχείο- για την ιδιωτική περιουσία του κράτους η εκτέλεση των αποφάσεων. Και ως παρεμπίπτον σ'αυτό το θέμα, έρχεται και η εκτέλεση των αποφάσεων του Συμβουλίου της Επικρατείας. 'Οσοι έχουμε διατελέσει Υπουργοί, δεν δείχνουμε τον αναγκαίο σεβασμό στην εκτέλεση των αποφάσεων του Συμβουλίου της Επικρατείας. Είναι θέαμα κράτους; Δεν είμαστε όλοι συνυπεύθυνοι, διότι οι αποφάσεις του Συμβουλίου της Επικρατείας δεν εκτελούνται;

Είδα μια έκθεση προ ημερών, ότι τον τελευταίο χρόνο, μεγάλος αριθμός των αποφάσεων του Συμβουλίου της Επικρατείας, έχουν μείνει ανεκτέλεστες, διότι οι Υπουργοί αρνούνται να τις εφαρμόσουν. Θα πρέπει και τα δύο θέματα αυτά να έχουν μια ριζική αντιμετώπιση. Εμείς την προβλέπουμε, όσον αφορά την εκτέλεση των αποφάσεων του Συμβουλίου της Επικρατείας με την πρόταση Αναθεώρησης του Συντάγματος και προβλέπουμε ότι εάν ο Υπουργός δεν εκτελεί απόφαση του Συμβουλίου της Επικρατείας, τότε ευθύνεται και δια της ιδίας του περιουσίας.

'Εθεσα αυτά τα θέματα...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Εάν έχει. Εάν δεν έχει περιουσία;

ΙΩΑΝΝΗΣ ΒΑΡΒΙΤΣΙΩΤΗΣ: Εάν δεν έχει, κύριε Υπουργέ, ο Υπουργός πάντως θα έχει ποινική ευθύνη για παράβαση...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Από αστικό θα το πάμε στο ποινικό;

ΙΩΑΝΝΗΣ ΒΑΡΒΙΤΣΙΩΤΗΣ: Μα, βεβαίως. Δηλαδή μπορεί να είναι ασύδοτος ο Υπουργός; Μπορεί να παραγνωρίζει τις αποφάσεις του Συμβουλίου της Επικρατείας; Μπορεί να λέει, εγώ δεν τις εφαρμόζω; Είναι δυνατόν; Ανεξάρτητα ότι μερικές φορές το Συμβούλιο της Επικρατείας υπερέβη τα εσκαμμένα. Μπορώ να συμφωνήσω μαζί σας. Αλλά πάντως, η εφαρμογή όλων των δικαστικών αποφάσεων είναι στοιχείο ευνομούμενης πολιτείας.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος να μιλήσει.

Ο κύριος Υπουργός Δικαιοσύνης έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Λίγα λόγια, κύριε Πρόεδρε.

Εγώ, δεν μπορώ να δεχθώ καμία τροποποίηση, όπως ξέρετε. Και αυτό είναι του Βενιζέλου το νομοσχέδιο -εγώ συνάδελφο δεν μπορώ να θίξω- είχε περάσει από την Επιτροπή και αυτό όπως και τα άλλα και κάπου διορθώνουμε όταν είναι βασικά τα θέματα.

Να περιμένετε να συγκροτήσουμε εκείνο το θεσμό του συνηγόρου του πολίτη, αν μπορέσει και εκείνος και να καταπιέσει το κράτος να συμμορφωθεί.

Εγώ, είχα περίπτωση -όπως λέει ο κ.Βαρβιτσιώτης φίλος μου, ο οποίος σπούδασε Εμπορικό Δίκαιο και ήταν το πρώτο σχόλιο που του έκανα εγώ από τη δική μου την εφημερίδα τότε για να έλθει ο αείμνηστος πατέρας του - φίλος μας -να με ευχαριστήσει -δεν το έχω πει αυτό. Αλλά είχαμε αντιδικίες. Είχε πολλούς πελάτες στα Νέα Λιόσια.

'Ολα τα χωράφια, εκεί, τα έκαναν οικόπεδα και αφού πούλαγαν τα οικόπεδα άφηναν πλατείες, άφηναν για σχολείο, έβαζαν κατόπιν χέρι και στις πλατείες. Αλλά, ευτυχώς, βρέθηκε ένας ειρηνοδίκης, εκεί στο Περιστέρι, που είχε έρθει από την Κόρινθο, πατριώτης του αείμνηστου Κώστα Παπακωνσταντίνου, ο οποίος έβλεπε σωστά τα πράγματα. Πάτε να φάτε την πλατεία εσείς; Το προηγούμενο βράδυ φύτευαν λουλούδια, δένδρα μικρά, κάποτε το έβγαλε ένας εκεί, λέω τότε "θα φωνάξω το δασάρχη να σε πάει μέσα". Την επόμενη μέρα "προσωρινά μέτρα περί νομής", εντάξει κερδήθηκε η υπόθεση. Και έτσι γλυτώσαμε τις πλατείες τότε.

Εν πάση περιπτώσει, καλά τα λες, φίλε Γιάννη, αλλά εγώ είχα μια υπόθεση του αδερφού μου, μακαρίτης τώρα, ο οποίος έφθασε στο βαθμό του εκπαιδευτικού συμβούλου, όσες φορές το Γιαννόπουλο τον κυνήγαγαν κοντά και ο αδερφός -και μετά το 1945 τη Συμφωνία της Βάρκιζας- ο οποίος ήταν μεταξύ των αρίστων, πρώτος στο διαγωνισμό επιθεωρητών, πρώτος στο διαγωνισμό γενικών επιθεωρητών. Τον στέλνουν στο Μεσολόγγι. Με τρία κορίτσια. Στο Συμβούλιο Επικρατείας, εγώ. Ακυρώνεται, η τοποθέτηση γιατί ήταν μεταξύ των αρίστων. Μέχρι που να απαντήσει πάλι η διοίκηση με νέα αιτιολογία της, απορρίπτει, την αίτησή τους και πάλι στο Μεσολόγγι με την τρίτη αίτηση ακυρώσεως τα έφεραν στο Αίγιο, ενώ έπρεπε να είναι στην Αθήνα. Πέντε χρόνια η ταλαιπωρία. Κάποτε λοιπόν, ενώπιον του Συμβουλίου της Επικρατείας, λέω δεν μένει τίποτε άλλο παρά να ψηφιστεί η διάταξη, να πάτε εσείς φυλακή, διότι, ενώ συζητάμε εδώ, την αίτηση ακυρώσεως, βάλτε και αναστολή της εκτελέσεως του πίνακος ολόκληρου, οπότε θα υποχρεώσετε τη διοίκηση να υπακούσει. Ούτε αυτό έγινε.

'Ετσι, λοιπόν, θα ζήσουμε. Εγώ δεν θα αλλάξω τίποτε. Να μάθουμε κατ' άλλον τρόπο να μπορούμε να επιβάλουμε στο κράτος να πληρώσει. Ξέρετε τι συμβαίνει τώρα με τις αποφάσεις του Συμβουλίου της Επικρατείας; Δεν λέω μόνο για τους αξιωματικούς και για τους άλλους, είτε για τους δημοσίους υπαλλήλους εκ μέρους των διοικητικών πλέον δικαστηρίων, αλλά τις αποφάσεις που έβγαλαν για τους συνταξιούχους δικαστικούς. Πρέπει να δώσουν τα ταμεία -ήμουν Υπουργός Εργασίας και Κοινωνικών Ασφαλίσεων- κάπου πέντε δισεκατομμύρια, να πάρουν οι άνθρωποι εκείνα που δικαιούνται και το Ελεγκτικό Συνέδριο τους δικαίωσε. Απειλήθηκε και το διοικητικό συμβούλιο να υποστεί κάποια μήνυση για παράβαση καθήκοντος. Είπα, αφήστε να δούμε τι θα γίνει με το νέο μισθολόγιο και πώς θα μπορέσουμε να τα συμβιβάσουμε αυτά τα πράγματα, συμβιβαστικά να επιλύσουμε τη διαφορά. Τίποτα. Μόνο αυτοί είναι; Το Κράτος δεν πλήρωσε ποτέ, δεν πληρώνει ποτέ. Τώρα, να βάλω εγώ να πληρώσει από την ιδιαίτερη περιουσία του; Ποιά είναι η ιδιαίτερη περιουσία του Κράτους; 'Ενα είναι αυτό.

Δεύτερον, να πληρώσει λες ο Υπουργός; Και αν ο Υπουργός δεν έχει λεφτά, πάλι αυτός θα μείνει έτσι. Δηλαδή ο Υπουργός, ο οποίος δεν μπορεί η εκ της αδήριτης ανάγκης να μην μπορεί να πληρώσει και να μη συμμορφώνεται με τις επιταγές του Συμβουλίου της Επικρατείας; Πού πάμε; Το θέμα πρέπει να το αντιμετωπίσουμε ριζικά.

Τώρα λοιπόν, που θα ψηφίσουμε το θεσμό του συνηγόρου του πολίτη -εγώ τον ήθελα "υπερασπιστή του πολίτη" να πάει ο καθένας εκεί στο συνήγορο του πολίτη, να μαλώνει ο συνήγορος του πολίτη με το Κράτος και να δω μήπως στο τέλος απολύσουν και το συνήγορο του πολίτη.

Να είμαστε εξηγημένοι. Εγώ δεν τα θάλπω αυτά. 'Αντε να ψηφίσουμε και αυτό το νομοσχέδιο και αργότερα σε καμία άλλη διάταξη να βάλουμε παρεισφύοντας κάτι, γιατί έτσι δεν μπορώ, πρέπει να συνταχθούμε με το νόμο. Τι είμαστε στο Μάαστριχτ; Για τα μαύρα μάτια; 'Ο,τι λέει εδώ η Ευρωπαϊκή 'Ενωση, δεκατέσσερα κράτη και με μας δεκαπέντε πρέπει να κάνουμε και εμείς. Αν δεν συνταχθούμε και εμείς -δεν μπορούμε να αλλάξουμε τίποτα- δεν θα πάμε καλά, δεν θα έχουμε καλές εξετάσεις. Να έχουμε τον Κριστόφερσεν, να λέει ότι "θα μας πάει στο Διεθνές Νομισματικό Ταμείο". Μη σας πω και για κάτι άλλο που πήγα στον Κλίντον προσκαλεσμένος και εγώ σαν πρόεδρος των Υπουργών Εργασίας και Κοινωνικών Ασφαλίσεων της Κοινότητας. Εκλήθησαν οι έξι βιομηχανικώς προηγμένες χώρες και η Ευρωπαϊκή 'Ενωση με το Γιαννόπουλο ως εκπρόσωπο της Ευρωπαϊκής 'Ενωσης. Λέω για να δούμε τώρα, η βίζα θα περάσει; Γιατί μέχρι τότε με είχαν στο μαύρο πίνακα ότι ήμουν υπερασπιστής των τρομοκρατών, εγώ, ο Κανελλόπουλος, ο Σταύρος, καμιά σαρανταριά δικηγόροι. Βέβαια τη βίζα μου την έδωσαν την άλλη μέρα. 'Οταν πήγα εκεί όμως και κουβεντιάσαμε δεν μπορώ

Σελίδα 3591 

να πω τώρα δημοσίως τι είπα εγώ στον Κριστόφερσεν. 'Ημουν τότε αρχηγός της αποστολής, ήταν ο Φλύν, ο επίτροπος της Κοινότητας, ο Γιάννος Παπαντωνίου Υφυπουργός τότε, Υπουργός των Οικονομικών της Κοινότητας, αφού προεδρεύαμε. Τα είχε η Ελλάδα όλα αυτά τα αξιώματα.

Ποιος θα μιλήσει στους δημοσιογράφους; Τους λέω, θα πω εγώ πέντε λόγια, μετά θα μιλήσει ο εκπρόσωπος των Υπουργών Οικονομικών της Κοινότητας, κ. Παπαντωνίου και ο Επίτροπος της Κοινότητος, ο κ. Φλυν. Εγώ δεν θα μιλήσω, ρώτησε ο Κριστόφερσεν; Εσύ, του είπα, δεν χωράς, ένας πρέπει να μιλήσει. Για να δεις τι είναι η δημοκρατία. Και είπα κάποιο άλλο όνομα. Εγώ είμαι αρχηγός τώρα, κάθησε εκεί. Εγώ, δηλαδή, του είπα ένα αστείο και αυτού του κακοφάνηκε. Αλλά, ο Φλυν τα είπε καλά.

Ας προχωρήσουμε, λοιπόν, κύριοι συνάδελφοι, να το ψηφίσουμε γιατί δεν έχω ευχέρεια και δικαίωμα να αλλάξω τίποτα. 'Αλλωστε συντάσσομαι με τους δύο Εισηγητές του Κόμματός μας και του Κόμματος της Αξιωματικής Αντιπολίτευσης.

ΠΡΟΕΔΡΕΥΩΝ (Παναγιώτης Ν. Κρητικός): Κυρία Κουτσίκου, θέλετε το λόγο.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βαρβιτσιώτης έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ο κύριος Υπουργός δεν αντελήφθη την έννοια των παρατηρήσεών μου. Δεν είπα ότι μπορεί στη σύμβαση αυτή να προστεθεί διάταξη, που να λύει το ακανθώδες αυτό θέμα, απλώς έθιξα το θέμα, διότι ταλανίζει ολόκληρο τον Ελληνικό Λαό. Αλλά με απεγοήτευσε συνάμα ο κύριος Υπουργός, διότι είπε, δεν πρόκειται να κάνω τίποτε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Μίλησα για τώρα.

ΙΩΑΝΝΗΣ ΒΑΡΒΙΤΣΙΩΤΗΣ: Διευκρινήστε το "τώρα". Δεν μίλησε κανείς για τώρα.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Τώρα μιλάμε.

ΙΩΑΝΝΗΣ ΒΑΡΒΙΤΣΙΩΤΗΣ: Πιστεύω ότι είναι ένα θέμα το οποίο πρέπει να απασχολήσει το Υπουργείο Δικαιοσύνης.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Αυτά τα είπα. Σύμφωνοι.

ΙΩΑΝΝΗΣ ΒΑΡΒΙΤΣΙΩΤΗΣ: Θα ήθελα να του απαντήσω, επίσης, στο εξής: Ρωτάτε ποια είναι η ιδιωτική περιουσία του Κράτους, κύριε Υπουργέ; 'Ενα οικόπεδο αναξιοποίητο που έχει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Και αν από κάτω έχει αρχαία;

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Υπουργέ, με συγχωρείτε, αλλά αν έχει αρχαία, θα το υποστεί ο νέος ιδιοκτήτης. Μη μου λέτε, αν έχει αρχαία. Υπάρχει ιδιωτική περιουσία του Κράτους...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Θα γράψουν ότι έχει αρχαία. Σε μένα τα λέτε τώρα αυτά; Θα γράψουν ότι έχει αρχαία. Μην επιμένετε!

ΙΩΑΝΝΗΣ ΒΑΡΒΙΤΣΙΩΤΗΣ: Αν νομίζετε, κύριε Υπουργέ, ότι είναι τόσο κακόπιστο, τόσο δύστροπο το Κράτος, τότε αναγνωρίζετε εσείς "urbi et orbi" ότι ο πολίτης είναι τελειωμένος στην αντιδικία του με το Κράτος.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Τι λέω τόσα χρόνια, κύριε Βαρβιτσιώτη; Δεν το λέω;

ΙΩΑΝΝΗΣ ΒΑΡΒΙΤΣΙΩΤΗΣ: 'Οσον αφορά τις ελπίδες που στήριξε στο συνήγορο του πολίτη, έχω πολλές επιφυλάξεις, κύριε Πρόεδρε, για τον τρόπο με τον οποίο θα λειτουργήσει ο συνήγορος του πολίτη και με τον οποίο θεσμοθετείται. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ας τελειώσουμε αυτή την κουβέντα μια και είναι παρεμπίπτουσα!

Κηρύσσεται περαιωμένη η συζήτηση επί του σχεδίου νόμου.

Θα προχωρήσουμε στην ψήφιση του.

Ερωτάται το Σώμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο έγινε δεκτό επί της αρχής κατά πλειοψηφία.

Ερωτάται το Σώμα: Γίνεται δεκτό το άρθρο πρώτο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο πρώτο έγινε δεκτό κατά πλειοψηφία.

Ερωτάται το Σώμα: Γίνεται δεκτό το άρθρο δεύτερο, το οποίο αναφέρεται στην ισχύ του νόμου που κυρώνει τη σύμβαση;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Το άρθρο δεύτερο έγινε δεκτό.

Επομένως τo νομοσχέδιο έγινε δεκτό και κατ' άρθρον κατά πλειοψηφία.

Ερωτάται το Σώμα: Γίνεται δεκτό το νομοσχέδιο και στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο έγινε δεκτό κατά πλειοψηφία και στο σύνολο.

Συνεπώς το νομοσχέδιο, αρμοδιότητος Υπουργείου Δικαιοσύνης "Κύρωση Σύμβασης για τη διεθνή δικαιοδοσία και την εκτέλεση αποφάσεων σε αστικές και εμπορικές υποθέσεις", έγινε δεκτό, σε μόνη συζήτηση, κατά πλειοψηφία, κατ' αρχήν, κατ' άρθρον και στο σύνολο.

Λόγω του όγκου της Συμβάσεως δεν καταχωρείται στο παρόν πρακτικό. Η ανωτέρω σύμβαση έχει δημοσιευθεί στο ΦΕΚ 22Α`/26-2-97 με αριθμ. Νόμου 2460.

 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση.

Ο συνάδελφος κ. Κάρολος Παπούλιας ζητά άδεια ολιγοήμερης απουσίας στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

Εισερχόμεθα στη συζήτηση του σχεδίου νόμου, αρμοδιότητας Υπουργείου Δημόσιας Τάξης. Μόνη συζήτηση επί της αρχής των άρθρων και του συνόλου του σχεδίου νόμου "Κύρωση Συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Δικαιοσύνης και Δημόσιας Τάξης της Κυπριακής Δημοκρατίας για συνεργασία σε θέματα ασφάλειας".

Ο Εισηγητής του Πανελληνίου Σοσιαλιστικού Κινήματος, κ. Δημήτριος Γεωργόπουλος, Βουλευτής Αχαϊας, έχει το λόγο.

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κυρίες και κύριοι συνάδελφοι, με κάθε δυνατή συντομία και σαφήνεια επί του συζητουμένου σχεδίου νόμου, το οποίο αφορά την Κύρωση Συμφωνίας Ελλάδας-Κύπρου, θεωρώ αναγκαίο να επισημάνω τα παρακάτω:

Κατά πρώτο λόγο, το υπό συζήτηση σχέδιο νόμου στοχεύει στην ανάπτυξη της συνεργασίας, στην παροχή της αμοιβαίας βοήθειας, στην καταπολέμηση της τρομοκρατίας, του οργανωμένου εγκλήματος, της παράνομης διακίνησης ναρκωτικών και λοιπών εγκληματικών δραστηριοτήτων και στην αποτροπή διατάραξης των διεθνών σχέσεων.

Αποτελεί αντικειμενική διαπίστωση το γεγονός, ότι το πολιτικό, κοινωνικό και οικονομικό υπόβαθρο όλων των Κρατών απειλείται από τις παραπάνω έκνομες ενέργειες και περισσότερο από τη διαβρωτική και υπονομευτική διείσδυση και ανάπτυξη δραστηριότητας του διεθνούς οργανωμένου εγκλή-

Σελίδα 3592 

ματος.

Ειδικότερα: Το σύνολο του βρώμικου ή μαύρου χρήματος, που δημιουργείται απ'αυτή την παράνομη δραστηριότητα, κάθε χρόνο, εκτιμάται σε επίπεδο ιλιγγιωδών ποσών δισεκατομμυρίων. Ενδεικτικά αναφέρομαι σε συγκεκριμένο σύγγραμμα, το οποίο επισημαίνει αυτά τα αποτελέσματα. "Οργανωμένο έγκλημα, ξέπλυμα βρώμικου χρήματος", σύγγραμμα Γεωργίου Τραγάκη εκδοση 1996.

"Οι εγκληματίες που σωρεύουν και ανακυκλώνουν τον αστήρευτο αυτό πακτωλό των κεφαλαίων, έχουν στη διάθεσή τους άφθονα υλικά μέσα και την κατάλληλη οργανωτική και επιχειρησιακή συγκρότηση, καθώς και την άνευ προηγουμένου αξιοποίηση των σύγχρονων τεχνολογικών εφαρμογών. Ακόμη τα πανίσχυρα δίκτυα των πολυεθνικών επιχειρήσεων του οργανωμένου εγκλήματος μισθώνουν υπηρεσίες οικονομολόγων, νομικών, λογιστών, φοροτεχνικών και άλλων συμβούλων, που έχουν αναπτύξει πολύπλοκους μηχανισμούς και ευέλικτα συστήματα αξιοποίησης της πληθώρας των ευκαιριών που παρέχονται στο σημερινό κόσμο, για τη μεταμφίεση της προέλευσης κεφαλαίων από τη διακίνηση ναρκωτικών και ψυχοτρόπων ουσιών, από το λαθρεμπόριο όπλων, πυρομαχικών και στρατηγικών υλών, από τη διάπραξη κάθε μορφής οικονομικού εγκλήματος".

Ειδικότερα, με το πρώτο άρθρο, η συμφωνία αποβλέπει στην ανάπτυξη συνεργασίας, στην παροχή αμοιβαίας βοήθειας, στην καταπολέμηση της τρομοκρατίας, του οργανωμένου εγκλήματος, της διακίνησης ναρκωτικών.

Ομοίως αναφέρεται -και προβλέπεται κατά τρόπο σαφή- ότι συμφωνείται η ανταλλαγή πληροφοριών και η κοινοποίηση στοιχείων που βοηθούν στην πρόληψη των ανωτέρω εγκλημάτων, με την προϋπόθεση το σεβασμό προς τις εθνικές νομοθεσίες, με κριτήριο τη διαφύλαξη και προστασία τυχόν απορρήτων.

Σύμφωνα, ακόμα, με το πέμπτο άρθρο της συμφωνίας δημιουργείται συντονιστική επιτροπή και από τις δύο πλευρές για την παρακολούθηση της εφαρμογής της συμφωνίας, η οποία θα προεδρεύεται από αρμοδίους Υπουργούς με συμμετοχή αντιπροσώπων και άλλων εμπειρογνωμόνων.

Ακόμη, το έκτο άρθρο προβλέπει, ότι η παρούσα συμφωνία δε θα επηρεάσει δικαιώματα και υποχρεώσεις, που προκύπτουν από άλλες διεθνείς συμφωνίες των συμβαλλομένων μερών.

Τέλος, το έβδομο άρθρο προβλέπει ότι η παρούσα συμφωνία συνομολογείται για απεριόριστη χρονική περίοδο, εφόσον καμία από τις δύο πλευρές δεν την αναστείλει και ειδοποιεί εγγράφως την άλλη πλευρά.

Μ'αυτές τις διαπιστώσεις, μ'αυτές τις παραδοχές είναι πλέον αυτονόητο και απόλυτα σαφές, ότι είναι αναγκαία η ψήφιση του συζητουμένου νομοσχεδίου, την οποία και εισηγούμαι.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Εισηγητής της Νέας Δημοκρατίας κ. Γεώργιος Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, κυρίες και κύριοι συνάδελφοι, κουβεντιάζουμε σήμερα το σχέδιο νόμου για την κύρωση συμφωνίας μεταξύ του Υπουργείου Δημόσιας Τάξης, της Ελληνικής μας Δημοκρατίας, και του Υπουργείου Δικαιοσύνης και Δημόσιας Τάξης αντίστοιχα της Κυπριακής Δημοκρατίας, σε θέματα αποκλειστικά και μόνο ασφάλειας.

Είναι γεγονός, ότι στη συγκυρία του σήμερα οι διεθνείς σχέσεις μεταξύ των κρατών, και ιδιαίτερα με το φίλο κυπριακό λαό, απειλούνται σοβαρότατα από την τρομοκρατία, από την παράνομη διακίνηση ναρκωτικών.'Οπως όλοι οι Οργανισμοί αναφέρουν, η διακίνηση των ναρκωτικών από τη γείτονα χώρα Τουρκία τα τελευταία χρόνια έχει πάρει κορυφαίες διαστάσεις.

Μάλιστα κατ'επανάληψη, οι διάφορες εκθέσεις ανά την Υφήλιο και η ευρωπαϊκή έκθεση EUROPOL, αλλά και η ετήσια έκθεση του "STATE DEPART MENT", που την περιμένουμε μέχρι τα μέσα του Μάρτη να ανακοινωθεί, για τη διεθνή στρατηγική ελέγχου των ναρκωτικών ουσιών, ξεκάθαρα αναφέρει, ότι κατά 80% το εμπόριο ναρκωτικών αυτή τη στιγμή -και ιδιαίτερα της ηρωίνης- διακινείται γενικά από εμπόρους ναρκωτικών, που είναι κατά κύριο λόγο, Τούρκοι. Μάλιστα, το 1995, σύμφωνα με τα επίσημα στοιχεία της EUROPOL, συνελήφθησαν χίλιοι εκατόν Τούρκοι έμποροι ναρκωτικών, που διακινούσαν ηρωϊνη μέσα σε κράτη-μέλη της Ευρωπαϊκής Κοινότητας.

Είναι, λοιπόν, αναγκαίο και πραγματικά χρήσιμο η συμφωνία και η κύρωση να είχε γίνει, κύριε Υπουργέ, πολύ πιο σύντομα και να είχε έρθει για έγκριση στη Βουλή επίσης, πολύ πιο σύντομα, γιατί απ'ό,τι φαίνεται από την υπογραφή της, που έγινε στη Λευκωσία στις 11 Δεκεμβρίου 1993, έχουν περάσει μέχρι σήμερα σχεδόν τρισήμισι χρόνια.

Πιστεύω, ότι τέτοια κρίσιμα θέματα, που θα μπορούσαν να βοηθήσουν τη σωστή λειτουργία των υπηρεσιών ασφαλείας του φίλου κυπριακού λαού και της Ελλάδας για μια καλύτερη συνεργασία για την εξιχνίαση εγκληματικών ενεργειών, για την καταπολέμηση του λαθρεμπορίου ναρκωτικών και ιδιαίτερα του λαθρεμπορίου ναρκωτικών με κύριο στόχο της διακίνηση της ηρωϊνης, θα ήταν χρήσιμο να ερχόντουσαν πολύ πιο σύντομα, επιμένω, προς έγκριση στο Ελληνικό Κοινοβούλιο, όπως και η συγκεκριμένη κύρωση Συμφωνίας μεταξύ των δύο λαών.

Αυτό που θα είχα να επισημάνω, σε όλο το κείμενο της συμφωνίας είναι, για να μη χρειαστεί να δευτερολογήσω στη συνέχεια, ότι στο άρθρο 1 και συγκεκριμένα στην παρ.ζ' υπάρχει μια διατύπωση, που αν ήταν δυνατόν, καλό θα ήταν να περάσει σαν παρατήρηση μέσα από την κύρωση. Αναφέρεται συγκεκριμένα το άρθρο στη διασφάλιση των κρατικών συνόρων και στην αποτροπή της παράνομης πρόσβασης σ'αυτά. 

Πιστεύω, ότι η Αστυνομία και γενικά το Υπουργείο Δημόσιας Τάξης, ούτε στην Κύπρο ούτε στην Ελλάδα, έχουν την αρμοδιότητα τη συγκεκριμένη, ώστε να επιβάλουν τη διασφάλιση των κρατικών συνόρων και την αποτροπή της παράνομης πρόσβασης σ'αυτά. Εκτιμώ, ότι θα μπορούσε με κάποιον άλλο τρόπο να διατυπωθεί η συγκεκριμένη αυτή παρέμβαση του άρθρου 2 στον συγκεκριμένο τομέα.

Επίσης, θα ήθελα να επισημάνω στο άρθρο 5, σχετικά με τη συντονιστική επιτροπή που θα δημιουργηθεί και στην οποία αναφέρεται ότι θα υπάρχει συμμετοχή των Υπουργών των αντίστοιχων Υπουργείων Ελλάδας και Κύπρου και άλλων εμπειρογνωμόνων, όπως αναφέρεται στο άρθρο 5 παρ.α', καλό θα ήταν μέσα στη λογική των εμπειρογνωμόνων, που εδώ παρουσιάζεται, να μην αμεληθεί να υπάρξει και ένα μέλος από την αστυνομική κοινότητα του Υπουργείου σας, δηλαδή ένα μέλος της ΠΟΑΣΥ να είναι ένα μέλος που θα μετέχει σ'αυτήν την επιτροπή. Μπορώ να πω ότι θα ήταν ένας από τους χρησιμότερους και τους πιο γόνιμους εμπειρογνώμονες, για να εκφέρει γνώμη σε θέματα, που έχουν σχέση με δεδομένα ασφάλειας μεταξύ των δύο λαών.

Κλείνοντας, θα ήθελα να πω, ότι η Νέα Δημοκρατία και στο σύνολό της και κατά άρθρο, συμφωνεί και μάλιστα έχει να παρατηρήσει ότι κακώς καθυστέρησε να έρθει η συγκεκριμένη συνθήκη τριάμισι χρόνια τώρα στη Βουλή για κύρωση.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κόρακας, Κοινοβουλευτικός Εκπρόσωπος του Κομμουνιστικού Κόμματος Ελλάδος, έχει το λόγο.

ΣΤΡΑΤΗΣ ΚΟΡΑΚΑΣ: Θα ήθελα, κύριε Πρόεδρε, να πω δύο λόγια.

Κατ' αρχήν, δεν είμαστε αντίθετοι με αυτή τη σύμβαση και έχουμε πει τη γνώμη μας και στη Διαρκή Επιτροπή.

'Εχουμε όμως, ορισμένες παρατηρήσεις και ερωτήσεις να θέσουμε στον κύριο Υπουργό και να κάνουμε μία πρόταση.

Εδώ γίνεται λόγος ότι, μεταξύ των άλλων, η συνεργασία οφείλει να αποβλέπει και στη διαφύλαξη των συνόρων και είχαμε πει και στη Διαρκή Επιτροπή ότι αυτό φαίνεται λίγο περίεργο, γιατί δεν είναι όμορες χώρες η Κύπρος με την Ελλάδα. Βεβαίως μία θάλασσα μας ενώνει και η ιστορία κ.λπ., αλλά όμως είναι δύο χώρες ανεξάρτητες που τα σύνορά τους δεν συμπίπτουν. Τώρα, βέβαια αυτό μπορεί να είναι αντιγραφή από άλλες παρόμοιες συμβάσεις που έκανε η Χώρα μας με άλλες χώρες και να μπήκε και αυτό εκεί πέρα. Δεν βλέπω δηλαδή, πως μπορεί να γίνει. 

Σελίδα 3593 

Και είχα διερωτηθεί: Θα στείλουμε εμείς τώρα αστυνομία για να φυλάξει τα σύνορα της Κύπρου ή θα στείλει η Κύπρος αστυνομία για να φυλάξει τα σύνορα τα δικά μας, αν και τα σύνορα φυσικά δεν φυλάσσονται από την Αστυνομία, αλλά από τις 'Ενοπλες Δυνάμεις της κάθε χώρας. Επειδή, όμως, έχουμε τον Υπουργό της Δημόσιας Τάξης εδώ, και όχι τον Υπουργό Εθνικής 'Αμυνας γι'αυτό μίλησα για Αστυνομία.

Επίσης, υπάρχει αυτό το θέμα της ανταλλαγής πληροφοριών. Αν πρόκειται για δίωξη εγκλήματος, ναρκωτικών κ.λπ., φυσικά κανείς δεν έχει αντίρρηση. Αλλά, επειδή μέσα ανακατεύονται και αλλοδαποί κ.λπ., φοβάμαι πολύ, ότι η συνεργασία αυτή δεν θα είναι πάντοτε σε όφελος της διαφύλαξης των δικαιωμάτων του ανθρώπου. 

Είχα πει και στη Διαρκή Επιτροπή -επειδή έγινε λόγος- ότι εμείς είμαστε αντίθετοι και με την προσχώρηση της Χώρας μας στη "Συμφωνία ΣΕΓΚΕΝ" και επιμένουμε να μην έρθει ποτέ αυτή η Συμφωνία, η επαίσχυντη Συμφωνία ΣΕΓΚΕΝ, για κύρωση στην Ελλάδα και να μην εφαρμόζεται. Γιατί φαίνεται ότι, ενώ δεν την έχει κυρώσει, κύριε Υπουργέ, η Χώρα μας, εφαρμόζεται ήδη στη Χώρα μας.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ.ΛΟΥΚΑΣ ΑΠΟΣΤΟΛΙΔΗΣ)

Είχα την ευκαιρία, το καλοκαίρι, σε κάποια συζήτηση που είχαμε με ελεγκτές διαβατηρίων και αστυνομικούς στα σύνορα, όταν παρατήρησα γιατί τόση κωλυσιεργία, γιατί τόσος χρόνος για κάθε διαβατήριο μου απάντησαν ότι έτσι προβλέπει η "Συμφωνία ΣΕΓΚΕΝ" και πρέπει να ενημερώσουμε το κέντρο και το κέντρο πρέπει να ενημερώσει προφανώς κάποιο άλλο κέντρο κ.λπ.

Είναι, δηλαδή, καταστάσεις τραγελαφικές, που είμαι πεπεισμένος ότι πρέπει να τις αποφύγουμε και παλεύουμε για να μην προσχωρήσει η Χώρα μας σ' αυτήν την υπόθεση.

'Ηθελα να κάνω και μία πρόταση. Γίνεται λόγος για τη δημιουργία μιας συντονιστικής Επιτροπής στην οποία θα συμμετέχουν εκπρόσωποι των δύο Υπουργείων, αστυνομικοί και εμπειρογνώμονες. Δεν ξέρω ποιοι θα είναι αυτοί οι εμπειρογνώμονες, αν θα είναι ιδιώτες, αν θα είναι δημόσιοι υπάλληλοι κ.λπ.

Εμείς, όπως ξέρετε, στους ιδιώτες δεν έχουμε πάντοτε και την περισσότερη εμπιστοσύνη, χωρίς να σημαίνει αυτό, ότι, όπως έχουν γίνει τα πράγματα, αποκλείεται και κρατικοί παράγοντες να είναι μπλεγμένοι σε κυκλώματα. Ωστόσο όμως, θέλουμε ακριβώς για να υπάρχει μία στοιχειώδης εγγύηση και διαφάνεια να υπάρχει σ' αυτήν τη συντονιστική Επιτροπή και εκπρόσωπος των Ομοσπονδιών των αστυνομικών και των δύο χωρών, ας πούμε της ΠΟΑΣΥ, της Πανελλήνιας Ομοσπονδίας Σωματείων Αστυνομικών Υπαλλήλων.

Είχα πει ότι δεν πρέπει να υπάρχει φόβος γι' αυτή την υπόθεση, για τέτοιες συμμετοχές.

Αντίθετα αποτελούν εγγύηση, κύριε Υπουργέ. 'Εχουμε το παράδειγμα της Ιταλίας, όπου η συμμετοχή του συνδικαλιστικού κινήματος των αστυνομικών για το χτύπημα της τρομοκρατίας ήταν καθοριστική. Και θα πρέπει να αξιοποιούμε αυτές τις δυνατότητες.

Με αυτές τις παρατηρήσεις, θέλουμε να πούμε, ότι ψηφίζουμε τη σύμβαση αυτή.

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, η παρούσα συμφωνία έρχεται έστω και αργά να αναπληρώσει πράγματι ένα θεσμικό κενό, που υπήρχε ανάμεσα στις δημοκρατίες της Ελλάδος και της Κύπρου. Με τη συμφωνία αυτή, πράγματι εξασφαλίζεται η συνεργασία και η παροχή αμοιβαίας βοήθειας και συνδρομής στην καταπολέμηση της βαρειάς κυρίως εγκληματικότητας, όπως είναι η τρομοκρατία, το οργανωμένο έγκλημα και η διακίνηση των ναρκωτικών.

Τις απόψεις μας πάνω στο συζητούμενο νομοσχέδιο τις εκθέσαμε στη Διαρκή Επιτροπή και δεν έχουμε τίποτα άλλο σήμερα να πούμε και να δηλώσουμε ότι ψηφίζουμε το νομοσχέδιο, γιατί πράγματι ωφελεί τις δύο χώρες. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ελάχιστα έχω να πω. Η σύμβαση αυτή είναι πάρα πολύ καλή, γίνεται με την αδελφική χώρα της Κύπρου. Επομένως και μόνον αυτό είναι αρκετό να συγκινήσει το Εθνικό Κοινοβούλιο και να την ψηφίσει ομόφωνα, πέραν των ουσιαστικών διατάξεων, που έχει, και όλοι συμφωνούμε. 

Βρίσκω, όμως, την ευκαιρία, κύριε Πρόεδρε, από αυτήν τη σύμβαση να απευθυνθώ στους παρισταμένους Υπουργούς και να θέσω ένα θέμα γενικότερο. Αυτές οι συμβάσεις και αυτές οι συμφωνίες θα πρέπει να επεκταθούν σε όλες τις Βαλκανικές χώρες. 'Εχω ιδίαν αντίληψη και είχα την ευκαιρία με τον αξιότιμο Υπουργό της Δημοσίας Τάξεως, να κουβεντιάσουμε σε μία σύσκεψη πρόσφατα, για τις σχέσεις μας με την Αλβανία. Γνωρίζει ο κύριος Υπουργός, αλλά γνωρίζουμε και εμείς ότι, ελεύθερα καλλιεργείται ινδική κάνναβις στην Αλβανία, όπως τα σιτηρά, κύριοι συνάδελφοι. Η χώρα αυτή είναι μέλος της διεθνούς κοινωνίας. 'Εχει και αυτή τις υποχρεώσεις της. Και το λέω αυτό κύριοι συνάδελφοι, διότι ο Νομός μου συνορεύει με την Αλβανία και είναι αποδέκτης καθημερινά αρκετών ποσοτήτων ινδικής καννάβεως και ακόμη και ηρωϊνης, η οποία μεταφέρεται μέσω Αλβανίας από τα Σκόπια.

Κρίνω, λοιπόν, σκόπιμο, κύριοι Υπουργοί, να βρείτε τον τρόπο να έλθετε σε κάποια επαφή -ξέρω ότι είναι δύσκολη η συνεργασία- με την Αλβανική κυβέρνηση, αλλά το θέμα πρέπει να τεθεί. Διότι μπορεί να διέρχεται, κύριοι συνάδελφοι, από τα σπίτια των συμπατριωτών μου, αλλά φθάνει στα δικά σας παιδιά, φθάνει στα παιδιά της Ελλάδος.

Κάνω, λοιπόν, έκκληση, κύριε Υπουργέ, αυτήν τη συμφωνία που υπογράψατε με την Κύπρο και που συμφωνούμε και την ψηφίζουμε με όλη μας την καρδιά, να βρείτε τον τρόπο να την επεκτείνετε ή να κάνετε κάτι παρόμοιο με όλες τις Βαλκανικές χώρες, ιδιαίτερα με την Αλβανία, που αποτελεί αυτή τη στιγμή κίνδυνο για την ελληνική νεολαία η διακίνηση των ναρκωτικών από αυτή τη χώρα.

Αν δείτε, κύριοι συνάδελφοι, τα στοιχεία θα τρομάξετε. Και μιλάμε για τα στοιχεία εκείνα τα οποία συλλαμβάνουμε, που είναι περισσότερα αυτά τα οποία δεν συλλαμβάνουμε και τα οποία, επαναλαμβάνω, φθάνουν στην ελληνική νεολαία.

Με αυτά τα ολίγα ψηφίζω τη σύμβαση που σήμερα συζητούμε.

ΠΡΟΕΔΡΕΥΩΝ (Λουκάς Αποστολίδης): Η κα Γιαννάκου-Κουτσίκου έχει το λόγο.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, ασφαλώς ψηφίζουμε τη σύμβαση, αλλά θα ήθελα να κάνω μία-δύο παρατηρήσεις.

Είναι λίγο γενικόλογη η σύμβαση, κύριε Υπουργέ. Δεν θίγει το οικονομικό έγκλημα καθόλου. Φυσικά περιορίζεται στη συνεργασία Υπουργείου Δημοσίας Τάξεως και Υπουργείων Δημοσίας Τάξεως και Δικαιοσύνης της Κύπρου. Αλλά λαμβάνοντας υπόψη την ιδιότυπη θέση της Κύπρου, σε σχέση με τα όσα συμβαίνουν -τρομοκρατία, διακίνηση ναρκωτικών-και το γεγονός ότι η Κύπρος φιλοξενεί στο έδαφός της τους εκπροσώπους όλων των κρατών-μελών της Κοινότητας, καθώς και των ΗΠΑ, του Καναδά και άλλων κρατών, που δεν μπορούν να περάσουν απέναντι και είναι υπεύθυνοι για τα θέματα αυτά, για την περιοχή της εγγύς Ανατολής, αντιλαμβάνεται κανείς πόση σημασία έχει η εκτέλεση και η λειτουργία εν συνεχεία αυτής της σύμβασης. Και αυτο όσον αφορά στον Βαλκανικό άξονα γενικότερα, απο τον οποίο περνά το 85% περίπου των ναρκωτικών προς την Ευρώπη και όχι μόνο η κλασσική ηρωίνη, αλλά και η κοκαϊνη.

Είναι άλλωστε γνωστό ότι ένας μεγάλος αριθμός Τούρκων εμπόρων, πράγματι δραστηριοποιείται στο χώρο της Ευρώπης, με αποτέλεσμα το Συμβούλιο της Μαδρίτης, να παρει και ειδικές αποφάσεις για πρώτη φορά στην ιστορία της Ε.Ε. και να χρηματοδοτήσει ειδικό πρόγραμμα εναντίον των Τούρκων εμπόρων.

Είναι γνωστή πάντως η αποτελεσματικότητα της Κυπριακής Αστυνομίας, αλλά είναι δεδομένες και οι ισορροπίες που πρέπει να τηρεί η Κύπρος στην περιοχή τις οποίες όλοι καλά 

Σελίδα 3594 

γνωρίζουμε.

Θα έλεγα, λοιπόν, ότι θα πρέπει να μας ενημερώσετε στο αμέσως επόμενο διάστημα, για το πώς λειτουργεί αυτή η σύμβαση και να ξαναδείτε ίσως αυτά τα ποσά που έχουν τεθεί εδώ για τις συνεδριάσεις των συντονιστικών οργάνων και τις επαφές, διότι τα θεωρώ ελάχιστα σε σχέση με τον όγκο της εργασίας που θα χρειασθεί. Και θα σας έλεγα ότι αν χρειασθούν και άλλες συμβάσεις, που αφορούν στο οικονομικό έγκλημα και άλλα ζητήματα, που θα έπρεπε να συμπληρώσουν την παρούσα σύμβαση, αυτό πρέπει να επιδιωχθεί με την Κύπρο. Βέβαια η σχέση μας με την Kύπρο είναι άλλου χαρακτήρα. Δεν είναι όπως με τις άλλες χώρες. Είναι γνωστό ότι υπάρχει συνεργασία. Αλλά στο βαθμό που θα μπορούσαν να διευκρινισθούν λεπτομερέστερα ορισμένα ζητήματα, θα έλεγα η ελληνική πλευρά να το επιδιώξει, κύριε Υπουργέ.

Επαναλαμβάνω, ότι εμείς ψηφίζουμε τη σύμβαση αυτή.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Μερικές διευκρινήσεις θα ήθελα να κάνω. Και απο τον Εισηγητή της Νέας Δημοκρατίας και απο τον κ. Κόρακα, αλλά και στην Επιτροπή, επισημάνθηκε η παράγραφος ζ' για τη διασφάλιση των κρατικών συνόρων και αποτροπή της παράνομης πρόσβασης σ' αυτά.

'Ισως η διατύπωση να μην είναι κομψή, αλλά είναι σαφές ότι όταν πρόκειται για μία σύμβαση συνεργασίας των αστυνομιών, αναφέρεται σε ένα φαινόμενο το οποίο δυστυχώς θα έχει μία διάρκεια, το φαινόμενο της παράνομης πρόσβασης λαθρομεταναστών. Αυτό είναι ένα πρόβλημα ασφάλειας συνόρων. Είναι σαφές και δεν το λέμε εμείς μόνο. Επομένως, ανεξάρτητα απο το αν δεν έχουμε κοινά σύνορα, είναι σαφές ότι αυτό εννοούμε. Δεν είμαστε εμείς Υπουργείο Εθνικής 'Αμυνας, για να εννοούμε άλλο πράγμα.

Επομένως, κάνω αυτή τη σαφή διευκρίνηση και η συνεργασία είναι απαραίτητη και σε επίπεδο πληροφοριών, αλλά και σε επίπεδων μέσου.

Δεύτερον, αναφέρομαι στο άρθρο 1 και σ' αυτό που είπε η κα Γιαννάκου. Δε νομίζω ότι δεν υπάρχει μία πρόβλεψη. Στο δ' αναφέρεται "πλαστογραφία, παράνομη κυκλοφορία τραπεζικών επιταγών, γραμματίων κ.λπ." Και όταν μιλάμε για οργανωμένο έγκλημα, η έννοια πλέον που δίνουμε και στα πλαίσια της Ευρωπαϊκής 'Ενωσης, έστω και αν δεν αναφέρεται και οικονομικό, εντάσσεται μέσα σ' αυτό το πλαίσιο.

Πέραν τούτου, όχι μόνο με τη Δημοκρατία της Κύπρου, αλλά και με άλλες χώρες, είναι αυτονόητο ότι όταν κανείς έχει δημιουργήσει ένα πλαίσιο συνεργασίας στον τομέα της εγκληματικότητας, επειδή η εγκληματικότητα διευρύνεται, δεν σημαίνει ότι πρέπει να προβλέπεται σε μία σύμβαση, με λεπτομέρεια ένας νέος τομέας εγκληματικότητας που προκύπτει στο μέλλον. 

Είναι αυτονόητο ότι μέσα σ'αυτό το πλαίσιο της συνεργασίας αντιμετωπίζεται. Πιστεύω ότι καλύπτεται. Είναι σοβαρός αυτός ο τομέας τον οποίο αναφέρετε. 

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ:Το οικονομικό έγκλημα, η υπόθεση του "money loundering δεν μπορεί να καλυφθεί απ' αυτή τη σύμβαση.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης):Νομίζω ότι καλύπτεται.

Προσέξτε. Κατ' αρχήν νομίζω ότι κάνουμε ένα πλαίσιο συνεργασίας. Δεν είναι ένας νόμος ο οποίος προβλέπει διαδικασίες σύλληψης, ποινής ή οτιδήποτε άλλο, οπότε έπρεπε να υπάρχει εδώ μέσα. Μέσα λοιπόν σ'αυτό το πλαίσιο της συνεργασίας είναι αυτονόητο ότι μπορούμε να συνεργαστούμε και γι'αυτό το θέμα. 

'Οσον αφορά την παρατήρηση για την Αλβανία. Πρέπει να σας πω ότι ανάλογες συμφωνίες έχουν ήδη υπογραφεί με την Αλβανία, τη Βουλγαρία, την Ουγγαρία και τη Ρουμανία. 'Αλλο είναι το πρόβλημα της εφαρμογής αυτής της συμφωνίας και γνωρίζετε πολύ καλά, διότι το έχουμε συζητήσει, ότι δεν είναι τόσο εύκολο από την άλλη πλευρά η εφαρμογή αυτής της συμφωνίας. Επιδιώκουμε την εφαρμογή της, αλλά δεν είναι πάντοτε θέμα που εξαρτάται από μας. Η συμφωνία όμως υπάρχει.

Και το τελευταίο που έχει σχέση με το άρθρο 5. Κατ' αρχήν το άρθρο 5 δε δεσμεύει ως προς τα πρόσωπα που θα μετέχουν στη συντονιστική επιτροπή. 'Οταν συγκροτηθεί θα το εξετάσουμε. 'Εχω όμως -το λέγω ευθέως, γιατί δεν μπορώ να υποκρύπτομαι σοβαρές επιφυλάξεις για τη συμμετοχή των συνδικαλιστών σε τέτοιου είδους επιτροπές. Και δε θα συμφωνήσω μαζί σας, αγαπητέ φίλε, σ'αυτό που είπατε ότι ένας εκπρόσωπος συνδικαλιστικής οργάνωσης μπορεί να είναι ένας καλύτερος εμπειρογνώμονας από εκείνους που χρειάζονται. Θα μου επιτρέψετε, αλλά μπορεί να είναι, μπορεί και να μην είναι. 'Εχω σοβαρές επιφυλάξεις. Μιλάμε για μια συντονιστική επιτροπή καθαρά τεχνοκρατική απ' αυτούς που γνωρίζουν και μπορούν να δουλέψουν για την εφαρμογή αυτής της σύμβασης. Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ:Κύριε Πρόεδρε, ήθελα να πω ότι βεβαίως συμφωνώ ως προς τα σύνορα, ότι μάλλον είναι θέμα διατύπωσης. Απλώς το έφερα για να δείξω ότι εν πάση περιπτώσει ορισμένες φορές δε χρειάζεται, γιατί μπορεί να δώσει λαβή για άλλες ερμηνείες κ.λπ.

Και το δεύτερο για τη συμμετοχή του συνδικαλιστή, δεν ξέρω κατά πόσο κύριε Υπουργέ, μπορεί να είναι, μπορεί και να μην είναι. Ο συνδικαλιστής που θα συμμετάσχει σε τέτοιες επιτροπές ελέγχεται. Και αν δεν κάνει, είναι ανακλητός. Και είναι κατά τη γνώμη μου πολύ μεγαλύτερη εγγύηση από πολλούς άλλους μεγαλόσχημους, που εμφανίζονται ως εμπειρογνώμονες και προωθούν άλλα πράγματα.

Είναι ένα θέμα φυσικά διαφοράς αντίληψης κ.λπ. Εγώ σημείωσα απλώς μια πραγματικότητα που έχουμε μπροστά μας. Είναι η Ιταλία. Μπορείτε να συμβουλευτείτε, ή να συζητήσετε με τον ομόλογό σας τον Ιταλό και θα σας επιβεβαιώσει αυτό που σας είπα.

ΠΡΟΕΔΡΕΥΩΝ (Λουκάς Αποστολίδης):Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου.

Ερωτάται το Σώμα: Γίνεται δεκτό κατ' αρχήν το νομοσχέδιο;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης):Το νομοσχέδιο έγινε δεκτό επί της αρχής ομόφωνα.

Προχωρούμε στη συζήτηση των άρθρων.

'Αρθρο Πρώτο.

Ερωτάται το Σώμα: Γίνεται δεκτό το άρθρο Πρώτο;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης):Το άρθρο Πρώτο έγινε δεκτό ομόφωνα. 

'Αρθρο Δεύτερο.

Ερωτάται το Σώμα: Γίνεται δεκτό το άρθρο Δεύτερο;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης):Το άρθρο Δεύτερο έγινε δεκτό ομόφωνα.

'Αρθρο Τρίτο.

Ερωτάται το Σώμα: Γίνεται δεκτό το άρθρο Τρίτο;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης):Το άρθρο Τρίτο έγινε δεκτό ομόφωνα.

Επομένως το νομοσχέδιο έγινε δεκτό και κατ' άρθρον.

Ερωτάται το Σώμα, εάν γίνεται δεκτό και στο σύνολο.

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης):Το νομοσχέδιο έγινε δεκτό και στο σύνολο ομόφωνα.

Συνεπώς το νομοσχέδιο αρμοδιότητας Υπουργείου Δημόσιας Τάξης "Κύρωση Συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Δικαιοσύνης και Δημόσιας Τάξης της Κυπριακής Δημοκρατίας για συνεργασία σε θέματα ασφάλειας", έγινε δεκτό σε μόνη συζήτηση κατ' αρχήν, κατ' άρθρον και στο σύνολο ομόφωνα και έχει ως εξής:

Σελίδα 3595 

Κύρωση Συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Δικαιοσύνης και Δημόσιας Τάξης της Κυπριακής Δημοκρατίας για συνεργασία σε θέματα ασφάλειας

`Αρθρο πρώτο

Κυρώνεται και έχει την ισχύ που ορίζει το άρθρο 28 παρ. 1 του Συντάγματος η Συμφωνία μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Δικαιοσύνης και Δημόσιας Τάξης της Κυπριακής Δημοκρατίας για συνεργασία σε θέματα ασφάλειας, που υπογράφηκε στη Λευκωσία στις 11 Δεκεμβρίου 1993, της οποίας το κείμενο σε πρωτότυπο στην ελληνική γλώσσα έχει ως εξής:

ΣΥΜΦΩΝΙΑ

ΜΕΤΑΞΥ ΤΟΥ ΥΠΟΥΡΓΕΙΟΥ ΔΗΜΟΣΙΑΣ ΤΑΞΗΣ 

ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ

ΚΑΙ 

ΤΟΥ ΥΠΟΥΡΓΕΙΟΥ ΔΙΚΑΙΟΣΥΝΗΣ ΚΑΙ ΔΗΜΟΣΙΑΣ ΤΑΞΗΣ 

ΤΗΣ ΚΥΠΡΙΑΚΗΣ ΔΗΜΟΚΡΑΤΙΑΣ

ΓΙΑ ΣΥΝΕΡΓΑΣΙΑ ΣΕ ΘΕΜΑΤΑ ΑΣΦΑΛΕΙΑΣ

ΠΡΟΟΙΜΙΟ

Το Υπουργείο Δημόσιας Τάξης της Ελληνικής Δημοκρατίας και το Υπουργείο Δικαιοσύνης και Δημόσιας Τάξης της Κυπριακής Δημοκρατίας,

ΕΠΙΘΥΜΩΝΤΑΣ την περαιτέρω ενδυνάμωση των φιλικών δεσμών και σχέσεων μεταξύ των Χωρών τους και την επέκταση με βάση την αμοιβαιότητα μεταξύ τους της συνεργασίας σε θέματα ασφάλειας και ειδικότερα:

α. στην αντιμετώπιση τρομοκρατικών ενεργειών, οργανωμένου εγκλήματος και της κατάχρησης και εμπορίας ναρκωτικών, και

β. στην ανταλλαγή πληροφοριών, γνώσεων και εμπειριών στον τομέα της ασφάλειας,

ΑΝΑΓΝΩΡΙΖΟΝΤΑΣ τα αμοιβαία πλεονεκτήματα από μια τέτοια συνεργασία,

ΣΥΜΦΩΝΟΥΝ ΤΑ ΑΚΟΛΟΥΘΑ:

'Αρθρο 1

1. Τα Αστυνομικά Σώματα των Συμβαλλόμενων Μερών θα συνεργάζονται και αλληλοβοηθούνται για τη διασφάλιση της δημόσιας τάξης και ασφάλειας και την πρόληψη, διερεύνηση και καταστολή του εγκλήματος στους ακόλουθους τομείς:

α. Τρομοκρατικές ενέργειες.

β. Οργανωμένο έγκλημα.

γ. Παράνομη παραγωγή, διακίνηση, εμπορία και χρήση ναρκωτικών.

δ. Πλαστογραφία και παράνομη κυκλοφορία τραπεζικών επιταγών, γραμματείων κ.λπ..

ε. 'Ερευνα για πρόσωπα που αγνοούνται ή καταζητούνται.

στ. 'Ερευνα για πρόσωπα που έχουν καταδικαστεί.

ζ. Διασφάλιση των κρατικών συνόρων και αποτροπή της παράνομης πρόσβασης σ' αυτά.

η. Ασφάλεια επίσημων αντιπροσωπειών, κυβερνητικών απεσταλμένων, καθώς και άλλων προσώπων με διπλωματικά προνόμια σύμφωνα με το διεθνή νόμο.

θ. Πλαστογραφία διαβατηρίων και άλλων ταξιδιωτικών εγγράφων.

ι. Κλοπές αυτοκινήτων, πλαστογράφηση αδειών οδηγήσεως και άλλων οδικών εγγράφων.

κ. Παράνομη κατοχή όπλων, πυρομαχικών και εκρηκτικών υλών.

λ. 'Αλλες μορφές εγκληματικότητας.

2. Η συνεργασία και βοήθεια περιλαμβάνει επίσης:

α. Ανταλλαγή επιστημονικών, τεχνολογικών και νομικών πληροφοριών και στοιχείων.

β. Ανταλλαγή πληροφοριών σχετικά με τον έλεγχο αλλοδαπών.

γ. Ανταλλαγή πείρας και γνώσεων στον τομέα της επιμόρφωσης και εκπαίδευσης ειδικών και άλλων μελών των Αστυνομικών Σωμάτων των Συμβαλλόμενων Μερών.

δ. Ανταλλαγή καθηγητών ή λεκτόρων των Αστυνομικών Ακαδημιών των Συμβαλλόμενων Μερών αν θεωρηθεί σκόπιμο.

ε. Ανταλλαγή εκπαιδευτικών επισκέψεων μελών των Αστυνομικών Σωμάτων των Συμβαλλόμενων Μερών.

στ. Συνεργασία στον κοινωνικό τομέα και στον τομέα της ψυχαγωγίας των μελών των Αστυνομικών Σωμάτων περιλαμβανομένης και ανταλλαγής επισκέψεων για ψυχαγωγία στην ακόλουθη βάση:

(i) Τα Μέρη μπορούν ν' ανταλλάζουν επισκέψεις ομάδων εκδρομέων (έγγαμα ζευγάρια) μέχρι είκοσι (20) άτομα πάνω σε ετήσια βάση.

(ii) Η διάρκεια της εκδρομής θα είναι μέχρι δεκαπέντε (15) ημέρες περιλαμβανομένων των ημερομηνιών άφιξης και αναχώρησης.

(iii) Τα Μέρη θα καθορίζουν εκ των προτέρων τις ημερομηνίες και το πρόγραμμα της εκδρομής μετά από διαβουλεύσεις.

(iv) Αμφότερα τα Μέρη θα καλύπτουν όλα τα έξοδα διοργάνωσης των εκδρομών στην επικράτειά τους.

(ν) Τα έξοδα μετάβασης από μία Χώρα στην άλλη θα καλύπτονται από το Μέρος που αποστέλλει την ομάδα.

(νi) Το Μέρος υποδοχής θα παραχωρεί ξεναγό και τα αναγκαία μέσα διακίνησης, θα διοργανώνει πολιτιστικό πρόγραμμα και θα παρέχει κατά το δυνατό, βιβλία και άλλα έντυπα για αλληλογνωριμία των Χωρών τους.

'Αρθρο 2

Η εφαρμογή της Συμφωνίας αυτής υπόκειται στην εθνική νομοθεσία του κάθε Μέρους.

'Αρθρο 3

Κάθε Συμβαλλόμενο Μέρος μπορεί να αρνηθεί τη συνεργασία σε περιπτώσεις που θα μπορούσαν να θέσουν σε κίνδυνο την κυριαρχία, την ασφάλεια ή τα εθνικά τους συμφέροντα ή εάν είναι εναντίον της νομοθεσίας του. Η άρνηση συνεργασίας κοινοποιείται στο άλλο Συμβαλλόμενο Μέρος χωρίς καθυστέρηση.

'Αρθρο 4

α. Τα ενδιαφερόμενα Μέρη δεν θα γνωστοποιούν εμπιστευτικές πληροφορίες, εκτός εάν εξασφαλίσουν προηγουμένως την άδεια της πλευράς που τις έχει προμηθεύσει.

β. Αντικείμενα, πληροφορίες και τεχνικά μέσα που λαμβάνονται βάσει της Συμφωνίας μπορούν να αποσταλούν σε τρίτα Μέρη μόνο με τη συγκατάθεση της πλευράς που τα έχει χορηγήσει.

 

'Αρθρο 5

α. Οι δύο πλευρές θα δημιουργήσουν μία Συντονιστική Επιτροπή για παρακολούθηση της εφαρμογής της Συμφωνίας, η οποία θα προεδρεύεται από τους Υπουργούς με συμμετοχή αντιπροσώπων από τα δύο Υπουργεία, της Αστυνομίας και άλλων εμπειρογνωμόνων. Αντιπρόσωποι από άλλα υπουργεία μπορούν επίσης να λάβουν μέρος στις εργασίες της Επιτροπής αυτής αν χρειαστεί.

β. Η Συντονιστική Επιτροπή θα συνέρχεται σε διαστήματα που καθορίζονται μέσω διαβουλεύσεων εκ περιτροπής στην Ελληνική και την Κυπριακή Δημοκρατία.

'Αρθρο 6

Η Συμφωνία δεν θα επηρεάσει δικαιώματα και υποχρεώσεις που προκύπτουν από άλλες διεθνείς συμφωνίες των Συμβαλλόμενων Μερών.

Σελίδα 3596 

'Αρθρο 7

Η Συμφωνία αυτή συνομολογείται για απεριόριστη χρονική περίοδο, εφόσον καμία από τις δύο πλευρές δεν την αναστείλει, ειδοποιώντας εγγράφως προς το σκοπό αυτόν την άλλη πλευρά. Στην περίπτωση αυτή, η Συμφωνία θα πάψει να ισχύει έξι (6) μήνες μετά την παραλαβή τέτοιας ειδοποίησης από την άλλη πλευρά.

'Αρθρο 8

'Εναρξη ισχύος Συμφωνίας

Η παρούσα Συμφωνία θα τεθεί σε ισχύ εντός τριάντα (30) ημερών από την ημερομηνία ανταλλαγής των εγγράφων επικύρωσης ή αποδοχής της.

'Εγινε στη Λευκωσία την 11.12.1993 σε δύο πρωτότυπα αντίγραφα στην ελληνική γλώσσα, με την ίδια ισχύ.

Για την Ελληνική Για την Κυπριακή

Δημοκρατία Δημοκρατία

(υπογραφή) (υπογραφή)

 

Στυλιανός - 'Αγγελος Αλέκος Κ. Ευαγγέλου

Παπαθεμελής 

Υπουργός Δημόσιας Τάξης Υπουργός Δικαιοσύνης

και Δημόσιας Τάξης

 

'Αρθρο δεύτερο

Τα Πρωτόκολλα - Πρακτικά που καταρτίζονται από τη Συντονιστική Επιτροπή του άρθρου 5 της Συμφωνίας εγκρίνονται με κοινή πράξη των αρμόδιων κατά περίπτωση υπουργών.

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων του άρθρου 8 αυτής.

ΠΡΟΕΔΡΕΥΩΝ (Λουκάς Αποστολίδης):Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση του ως άνω νομοσχεδίου.

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης):Παρεσχέθη η ζητηθείσα εξουσιοδότηση.

Εισερχόμεθα στη συζήτηση του νομοσχεδίου, αρμοδιότητος του Υπουργείου Εξωτερικών. Μόνη συζήτηση επί της αρχής, των άρθρων και του συνόλου "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής για τη λειτουργία σταθμών αναμετάδοσης στην Ελλάδα".

Ο Εισηγητής της Πλειοψηφίας κ. Ηλίας Παπαδόπουλος έχει το λόγο.

ΗΛΙΑΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, έχω την τιμή να εισηγούμαι στο Σώμα την κύρωση της συμφωνίας της Κυβερνήσεως της Ελληνικής Δημοκρατίας και της Κυβερνήσεως των Η.Π.Α. για την αναμετάδοση των εκπομπών της συγκεκριμένης υπηρεσίας της Φωνής της Αμερικής.

Θα σας είναι γνωστό ότι το 1996 στην Ουάσιγκτον υπογράφτηκε μια σύμβαση, η οποία ρυθμίζει τα των υποχρεώσεων των δύο κρατών και έρχεται σήμερα για να κυρωθεί με νόμο, ώστε να έχει ισχύ. Ιστορικά θα είναι σκόπιμο ίσως να αναφέρω, ότι από το 1962 υπήρξε η πρώτη σύμβαση που υπέγραψε η Ελληνική Κυβέρνηση τότε με τις Η.Π.Α. και στη συνέχεια το 1978 κινήθηκε η διαδικασία αναθεώρησης της σύμβασης. Από το 1978 μέχρι και την ημέρα που υπογράφτηκε στην Ουάσιγκτον τελευταία, υπήρχε ένα νομικό κενό διότι λειτουργούσαν οι εγκαταστάσεις της "Φωνής της Αμερικής" χωρίς να υπάρχουν οι υποχρεώσεις και ως προς τη χρήση των ακινήτων και των αγρών που χρησιμοποιούν οι συγκεκριμένες εγκαταστάσεις αλλά και αυτές που διαλαμβάνονται στη συγκεκριμένη σύμβαση. 'Ετσι αποφασίστηκε με την υπογραφείσα σύμβαση και εξασφαλίστηκε ικανοποιητικό ενοίκιο για το ελληνικό Δημόσιο που καταβάλλεται στην Κτηματική Εταιρεία του Δημοσίου, 1.169.000 δολάρια για το 1996, προσαυξανόμενο κατά 5% ετησίως και 11.442.283 δολάρια για την αποπληρωμή όλων των εκκρεμουσών απαιτήσεων του οποιουδήποτε είδους κατά της Κυβερνήσεως των ΗΠΑ που προέκυψαν από τη λειτουργία των σταθμών από το '78 μέχρι το '94 που υπήρχε αυτό το νομικό κενό. Ο καταμερισμός αυτών των ποσών είναι 6,8 εκατομμύρια δολάρια για ενοίκια που καταβάλλονται στην Κ.Ε.Δ. και 4,56 στο Υπουργείο Οικονομικών.

'Εχει σημασία να πούμε, κύριε Πρόεδρε, ότι οι εγκαταστάσεις της "Φωνής της Αμερικής" θα χρησιμοποιούνται του λοιπού από την ελληνική ραδιοφωνία σε δεκάμισι ώρες καθημερινής αναμετάδοσης ελληνικών προγραμμάτων στην περίοδο του καλοκαιριού και εντεκάμισι ώρες το χειμώνα με αναμεταδότη 500 kw στα μεσαία κύματα. Επίσης πεντέμιση ώρες καθημερινής αναμετάδοσης των 500 kw από το σταθμό της Ρόδου. Αποκλειστική χρήση για διάστημα μέχρι και είκοσι μία ώρες καθημερινώς των δύο αναμεταδοτών των 250 kw και δώδεκα ώρες μετάδοσης καθημερινώς από πομπούς βραχέων κυμάτων των αναμεταδοτικών σταθμών της "Φωνής της Αμερικής" συμπεριλαμβανομένων των ευρισκομένων στις Ηνωμένες Πολιτείες. Δηλαδή, με τον τρόπο αυτό η ελληνική ραδιοφωνία αποκτά τη δυνατότητα εκπομπής προγραμμάτων στις Η.Π.Α. από τις οποίες μπορεί να ενημερώνεται η ελληνική ομογένεια και οποιοσδήποτε άλλος.

Αναφορικά με το υλικό που προβλέπεται στη σύμβαση και που παραχωρείται στην ελληνική ραδιοφωνία είναι οι πέντε πομποί βραχέων κυμάτων 250 kw, ένας πομπός μεσαίων 300 kw, τρεις πομποί μεσαίων 50 kw, τριάντα τρία συστήματα πομπών FM 10 kw, εννέα συστήματα πομπών FM 20 kw. Η διάρκεια της συμφωνίας είναι δεκαετής με δυνατότητα πενταετούς παρατάσεως.

Στη συνέχεια υπάρχουν τα άρθρα της σύμβασης και επίσης υπάρχει παράρτημα στο οποίο προσδιορίζονται λεπτομερειακά ο μηχανολογικός εξοπλισμός της "Φωνής της Αμερικής" και οι εκτάσεις που θα χρησιμοποιεί.

Θέλω να κάνω δύο παρατηρήσεις, κύριε Πρόεδρε, για να καθησυχάσω τις ανησυχίες που διατυπώθηκαν από συναδέλφους άλλων παρατάξεων, πρώτα απ' όλα για ότι αφορά τη λειτουργία -και εδώ είναι μία επισήμανση και προς εσάς, κύριε Υφυπουργέ, που πρέπει να χαιρετήσουμε την παρθενική σας παρουσία στα κυβερνητικά έδρανα και την ομιλία που θα ακολουθήσει φαντάζομαι- να σας πω ότι η τεχνολογία προχωράει αλματωδώς και κάποια στιγμή, όπως υπάρχει μέσα στη σύμβαση, η υποχρέωση εφόσον η τεχνολογία υποκαταστήσει αυτόν τον τρόπο επικοινωνίας, να κλείσουν αυτοί οι σταθμοί και οι συγκεκριμένες εγκαταστάσεις να είναι άχρηστες.

Το πρόβλημα δεν είναι τόσο μεγάλο, γιατί ορίζει η σύμβαση, ότι αυτές θα αποδοθούν στο ελληνικό Δημόσιο, αλλά τι θα γίνει με τους εργαζομενους εκείνο το διάστημα. Θα πρέπει να ισχύσει η ελληνική νομοθεσία, που μιλάει για τις αποζημιώσεις επιχειρήσεων, που η τεχνολογία τις έχει ξεπεράσει.

Και εν πάση περιπτώσει, θα πρέπει η ελληνική Κυβέρνηση και η σημερινή και εκείνη, που θα είναι σε εκείνη την περίοδο, γιατί δεν μπορούμε να προβλέψουμε, τι θα γίνει με την τεχνολογία, να υποχρεώσει τους συμμάχους μας σε επαγγελματική αποκατάσταση των εργαζομένων, στις εγκαταστάσεις αυτές.

'Ενα δεύτερο και σημαντικότερο, που έχει την πολιτική του διάσταση και αναφέρομαι πάλι στις ανησυχίες, που διατυπώθηκαν από την πλευρά της Αριστεράς του Κοινοβουλίου, είναι σε ό,τι αφορά την ποιότητα των προγραμμάτων.

Προσδιορίζεται στη σύμβαση η υποχρέωση, που έχουν οι

Σελίδα 3597 

κυβερνήσεις των δύο χωρών, για ό,τι αφορά την ποιότητα των προγραμμάτων. 'Ομως, εάν πάρουμε ακόμα και την αρνητική εξέλιξη του γεγονότος, δεδομένου ότι έχουμε να κάνουμε με μία χώρα, που είναι πολύ μεγάλη μπροστά στα δικά μας μεγέθη αφού θα έχουμε τη δυνατότητα να εκπέμπει η ελληνική ραδιοφωνία, μέσα στην επικράτεια των Ηνωμένων Πολιτειών τα δικά της προγράμματα, θα έλεγα πως αν υπάρξει τέτοιο σημείο τριβής, στο οποίο δεν μπορούν να συνεννοηθούν οι δύο κυβερνήσεις, θα έχουμε τον πόλεμο των ανακοινώσεων και τον πόλεμο των προγραμμάτων.

Ας ευχηθούμε, πως δε θα υπάρξει τέτοια ανάγκη και δεν ξέρω πώς ο κ. Κόρακας αποδέχεται αυτήν την ευχή. Και με τις σκέψεις αυτές και με το γεγονός, ότι η "Φωνή της Αμερικής" έχει τις εγκαταστάσεις της στην περιοχή της ιδιαίτερης εκλογικής μου περιφέρειας, σας προτείνω -λέγοντας συμπληρωματικά ότι με τη μετακίνηση αυτή δεν υπήρξε ούτε ένας άνεργος και οι εργαζόμενοι μέχρι προχθές εξακολουθούν να εργάζονται, ευτυχώς- την ψήφιση της σύμβασης. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Να συγχαρώ και εγώ με τη σειρά μου το φίλο κ. Κρανιδιώτη, για την ανάληψη των νέων υπουργικών καθηκόντων του και εύχομαι να υπηρετησει με επιτυχία εθνικά ωφέλιμες πολιτικές και κυρίως ξεκάθαρες κύριε Υπουργέ, γιατί τελευταία έχουμε μπερδευτεί εδώ μέσα, σε αρκετά θέματα, σε ό,τι αφορά την εξωτερική πολιτική της Χώρας μας.

Πριν από την τελική τοποθέτησή μας, στο θέμα της κύρωσης της συμφωνίας, μεταξύ της Κυβέρνησης της Ελληνικής Δημοκρατίας και των Ηνωμένων Πολιτειών της Αμερικής, για τη λειτουργία του σταθμού αναμετάδοσης στην Ελλάδα, έχω να κάνω μερικες επισημάνσεις.

Ο κ. Παπαδόπουλος αναφέρθηκε στην ιστορία αυτής της σύμβασης και στα κενά, τα οποία έρχεται να καλύψει. Θα πω και εγώ δύο λόγια, για την ιστορία αυτής της σύμβασης.

'Οπως γνωρίζετε, το 1978, το Κόμμα μας, η Νέα Δημοκρατία, σαν κυβέρνηση τότε, είχε καταγγείλει τη συμφωνία της δεκαετίας 1960. Οι διαπραγματεύσεις για μία νέα συμφωνία ξεκίνησαν στα μέσα της δεκαετίας του 1980 και συνεχίστηκαν και επί κυβερνήσεως Νέας Δημοκρατίας, στη δεκαετία του 1990, αφού κρίθηκε και τότε, ότι έπρεπε να καλύψουμε ένα νομικό κενό που υπήρχε.

Συγκεκριμένα οι σταθμοί αναμετάδοσης λειτουργούσαν και λειτουργούν χωρίς να καταβάλλεται κανένα ενοίκιο στην Ελλάδα. Είχαμε καταλήξει σε μία συμφωνία τότε, με Υπουργό την κα Τσουδερού, αλλά δεν είχαμε προλάβει να την υπογράψουμε. Η συμφωνία που υπεγράφη το 1996 και έρχεται σήμερα προς κύρωση, στηρίζεται ουσιαστικώς στο κείμενο, που είχε φθάσει η κα Τσουδερού και σε αυτό το κείμενο θα ήθελα να κάνω μία παρατήρηση.

Λέμε στην εισηγητική έκθεση του υπό συζήτηση σχεδίου νόμου, ότι υπεδείχθη ιδιαιτέρα μέριμνα, για την προστασία της Χώρας, από τις τυχόν επιπτώσεις, στις σχέσεις της με τρίτες χώρες, από τα αναμεταδιδόμενα προγράμματα, καθώς και για τη διασφάλιση των γενικοτέρων συμφερόντων του Κράτους.

Η Ελλάδα έχει τη δυνατότητα, σε περίπτωση που θίγονται ζωτικά της συμφέροντα, να λαμβάνει οποιοδήποτε κατασταλτικό μέτρο, που φθάνει μέχρι και τον τερματισμό της λειτουργίας των σταθμών αυτών.

Η ουσιαστική διάταξη προβλέπεται στο άρθρο 5 της συμφωνίας, την οποία συζητούμε και λέει συγκεκριμένα το άρθρο 5, ότι η κάθε κυβέρνηση αναλαμβάνει την υποχρέωση να απέχει από τη μετάδοση μέσω των ραδιοφωνικών σταθμών αναμετάδοσης, που καλύπτονται από την παρούσα συμφωνία οποιουδήποτε ραδιοφωνικού προγράμματος, που είναι επιβλαβές για τα εθνικά συμφέροντα της άλλης.

Ερχόμαστε στο άρθρο 10, το οποίο έχει ουσιαστικώς την κύρωση, που λέει ότι εφ' όσον εφαρμοστεί το άρθρο 5 στην παρούσα συμφωνία, δεν αφαιρούμε το εκάστοτε εγγενές δικαίωμα των δύο κυβερνήσεων εντός της επικρατείας της βάσης του Διεθνούς Δικαίου. Αναλαμβάνει αμέσως όλα τα κατάλληλα περιοριστικά μέτρα, δηλαδή το κλείσιμο που έχουμε εδώ για τη διαφύλαξη των ζωτικών συμφερόντων της ασφάλειας, σε περίπτωση έκτακτης ανάγκης. Αυτό σημαίνει ότι περιορίζεται η επιβολή κυρώσεων σε περιπτώσεις μόνο έκτακτης ανάγκης. Δεν υπάρχει δηλαδή η δυνατότητα ποινής -ή εντός ή εκτός εισαγωγικών- σε περιπτώσεις όπου η σοβαρότητα της καταστάσεως είναι ενδιάμεσης κλίμακας, γεγονός που κατά την εκτίμησή μας, θα καταστήσει ανενεργή τη διάταξη, δηλαδή δε θα εφαρμόσουμε την οποιαδήποτε ποινή, διότι περίπτωση εκτάκτου ανάγκης πότε θα έχουμε και ποιος θα τη χαρακτηρίσει; Το λέω αυτό, διότι αντιθέτως για τους άλλους σταθμούς -αυτό αφορά τη "Φωνή της Αμερικής"- της Ελεύθερης Ευρώπης και της Ελευθερίας δεν απαιτείται αυτή η ακραία και περιοριστική περίπτωση της έκτακτης ανάγκης για την επιβολή ποινών σε περίπτωση που θίγονται τα συμφέροντα της Χώρας. Θα μπορούσε ίσως να είχε προβλεφθεί και σ' αυτήν την περίπτωση το ίδιο για τη "Φωνή της Αμερικής".

Στη συζήτηση που κάναμε στη Διαρκή Κοινοβουλευτική Επιτροπή, είχαν εκφραστεί και απόψεις συναδέλφων εις ό,τι αφορά την έκταση, εάν τόσες χιλιάδες στρέμματα ήταν ή δεν ήταν απαραίτητα, αλλά δεν είμαστε σε θέση να ξέρουμε ακριβώς εάν πράγματι είναι απαραίτητα όλα αυτά τα στρέμματα. Ελπίζουμε να μή φανήκαμε ανοιχτοχέρηδες εις ό,τι αφορά την έκταση και να μή δώσαμε παραπάνω από τα απαιτούμενα.

Με τις επισημάνσεις αυτές, το Κόμμα μας θα ψηφίσει το υπό συζήτηση σχέδιο νόμου, διότι πράγματι πρέπει να κλείσει αυτό το νομικό κενό, το οποίο υπάρχει εδώ και είκοσι χρόνια.

Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ρόκος Ειδικός Αγορητής του Δημοκρατικού Κοινωνικού Κινήματος, έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, με το τέλος του ψυχρού πολέμου, κάποιοι φαντάστηκαν ότι τελείωσαν τα δυσάρεστα. Κάποιοι, όμως, κατάλαβαν ότι η "Φωνή της Αμερικής", όπως εξυπηρετούσε τότε, σ' εκείνη την περίοδο, έχασε το ρόλο της. 'Ομως μία νέα κατάσταση υπάρχει τριγύρω μας, η επονομαζόμενη νέα τάξη πραγμάτων, η οποία καθορίζει νέες ανάγκες και νέες προτεραιότητες. Είναι αυτές, οι οποίες αναγκάζουν, πιστεύω, και της Ηνωμένες Πολιτείες Αμερικής, κάτι που είχε ξεχαστεί και αυθαίρετα λειτουργούσε τόσα χρόνια, δηλαδή τη "Φωνή της Αμερικής" να την επανεξετάσει και να τη διερύνει με νέες παρεμβάσεις και με νέες τεχνολογίες. Είναι στο πλαίσιο της αξιοποίησης των νέων τεχνολογιών πληροφορικής και νέων τεχνολογιών εν γένει, για να παρεμβαίνουν στα πολιτικά πράγματα.

Το τι υπηρετεί η νέα τάξη πραγμάτων, όσον αφορά την Ελλάδα, λίγο-πολύ έχουμε αρχίσει να το αισθανόμαστε και να το κατανοούμε. Πρέπει λοιπόν να δούμε και τα μέσα, που αξιοποιεί και με δική μας βούληση ή με δική μας ψήφιση θα πρέπει αυτά να υλοποιηθούν.

Πρέπει να δούμε κατ' αρχήν τη νοοτροπία των εμπλεκομένων. 'Ηδη το ότι λειτουργούσαν αυθαίρετα τόσα χρόνια αναμεταδότες στην Ελλάδα, δείχνουν τη νοοτροπία. Ο τρόπος με τον οποίο συντάσσεται η ίδια η σύμβαση η σημερινή, δείχνει τη νοοτροπία για μία φορά ακόμη, όταν επικεντρώνει κυρίως τα οφέλη στα οικονομικά μεγέθη. 'Ετσι με το τίναγμα κάποιων δολαρίων μπροστά στα μούτρα μας, κάποιοι θέλουν για μία φορά ακόμη να δημιουργήσουν τις πηγές προπαγάνδας. 'Οταν βλέπετε, από την αρχή κι όλας, ότι υπεύθυνο όργανο ελέγχου αυτών των ραδιοφωνικών σταθμών θα είναι ευθέως οι αμερικάνικες υπηρεσίες πληροφοριών. Δεν μπορεί να πει κανείς πια για λόγους αρχής, ότι εμείς δε θα το κάνουμε στα τεχνικά ζητήματα, που αφορούν την αναγκαιότητα τόσο μεγάλων αναμεταδοτών ή των οφελών, που έχουν χαρακτήρα τεχνικό ή και οικονομικό.

Εμείς, ευθέως θα καταψηφίσουμε το σχέδιο νόμου για λόγους αρχής. Πιστεύουμε και εκτιμάμε ότι τα μέσα αυτά είναι μέσα, τα οποία τα χρειάζονται οι Ηνωμένες Πολιτείες Αμερικής 

Σελίδα 3598 

στην ενοποίηση της νέας τάξης πραγμάτων, μια και αυτή πραγματικά κυριαρχεί σαν υπερδύναμη σήμερα και θέλει να επιβάλει τις τακτικές της και σε οικονομικό και σε πολιτικό επίπεδο.

ΠΡΟΕΔΡΕΥΩΝ (Λουκάς Αποστολίδης): Η συνάδελφος κα Γιαννάκου-Κουτσίκου έχει το λόγο.

ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, η Νέα Δημοκρατία εγκρίνει φυσικά την κύρωση αυτής της συμφωνίας, η οποία συζητήθηκε χωρίς να υπάρχει κανένας λόγος να τραβήξει τόσο πολύ επί τόσα έτη, με αποτέλεσμα να μην εκπληρούνται και οι συμβατικες υποχρεώσεις εν τω μεταξύ.

'Ηθελα, όμως, να κάνω τις εξής επισημάνσεις: Στην εποχή των μεγάλων δικτύων επικοινωνίας των δορυφόρων, του "INTERNET", του "USENET", όπου διακινούνται πάσης φύσεως πληροφορίες, ακόμη και πληροφορίες που ξεπερνούν τα όρια της καλής πρόθεσης, δεν είναι δυνατόν να θεωρείτε -και μάλιστα μετά τη λήξη του ψυχρού πολέμου- ότι θα υποστεί βλάβη κάποιος ή ότι θα παρέμβουν οι υπηρεσίες μέσω του συγκεκριμένου ραδιοφωνικού σταθμού.

Και από την άλλη πλευρά δεν πρέπει ν'αγνοείτε το γεγονός, ότι οι Ηνωμένες Πολιτείες της Αμερικής είναι μία δημοκρατική χώρα, επομένως δεν πρόκειται περί διάδοσης ιδεών που έχουν ολοκληρωτικό περιεχόμενο και χαρακτήρα. Αλλά κυρίως το πρώτο που επεσήμανα:, είναι σαν να κρυβόμαστε πίσω από το δάχτυλό μας. 'Οταν είμαστε στην κοινωνία της πληροφορίας, όταν έχουμε τόσες δυνατότητες, όταν άνθρωποι που πριν ήσαν αποκομμένοι από το γίγνεσθαι γιατί βρίσκονται μακριά σε διάφορους χώρους, μπορούν να πάρουν πληροφορίες που δεν τις είχουν διανοηθεί πριν πέντε χρόνια, δεν είναι δυνατόν να θεωρούμε ότι μπορεί να γίνεται συζήτηση ότι δήθεν θα υποστούμε βλάβη.

Και εν πάση περιπτώσει, από τις ιδέες τις διαφορετικές, αν είναι διαφορετικές, δεν υπέστη κανείς βλάβη. Η διαφωνία και οι διαφορετικές ιδέες είναι η βάση της δημοκρατίας και κατά τούτο η Νέα Δημοκρατία ψηφίζει και εγκρίνει αυτή τη συμφωνία.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του Κ.Κ.Ε. κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: 'Οπως ακούσατε, η πλειοψηφία των ομιλητών τάχθηκε -αν εξαιρέσουμε το συνάδελφο κ.Καρακώστα- φυσικά, όπως είπε η κα Κουτσίκου, υπέρ της υπογραφής. Δεν εκπλησσόμεθα. Μας κάνει μονάχα εντύπωση, κυρία Κουτσίκου, γιατί από το 1978 κρατήσατε αυτή τη συμφωνία ανύπαρκτη.

ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Είπα ότι έπρεπε να είχε γίνει προ πολλού.

ΣΤΡΑΤΗΣ ΚΟΡΑΚΑΣ: Καταγγέλθηκε το 1978. Δε μας είπατε γιατί την καταγγείλατε. Και δε ζητώ να είσασθε υπεύθυνη για τις πράξεις εκείνης της κυβέρνησης. Εν πάση περιπτώσει, γιατί έμεινε μέχρι σήμερα μετέωρη όλη αυτή η υπόθεση.

Και βεβαίως υποδηλώνει μία κατάσταση. Επί δεκαοχτώ - είκοσι χρόνια αυτό το πράγμα, που λέγεται "Φωνή της Αλήθειας" ο προπαγανδιστής του εγκλήματος, της μισαλλοδοξίας, του πρωτόγονου αντικομμουνισμού, λειτούργησε χωρίς συμφωνία στη Χώρα μας, όλως διόλου παράνομα και νόμιμα.

Και ήλθε ο κ. Πάγκαλος, αν θυμάστε στη Διαρκή Επιτροπή να μας πει ότι τελικά αυτό το πράγμα δεν ήταν σε όφελος της Ελλάδας. Και εγώ προς στιγμή θα συμφωνήσω με αυτό. Γιατί συνέβη και αυτό το τραγελαφικό. Να είναι παράνομοι εδώ και επί πλέον να μην πληρώνουν γιατί ήταν παράνομοι.

Μετά θίγεστε όταν χαρακτηρίζουμε τους Αμερικάνους ιμπεριαλιστές για αφέντες σας και της δικής σας παράταξης και δυστυχώς σήμερα και του ΠΑ.ΣΟ.Κ.. Χαρακτηριστική ήταν η τοποθέτηση του κ. Πάγκαλου στην Επιτροπή, που υποχρέωσε τον κ. Βαρβιτσιώτη να αισθανθεί εξαιρετικά αριστερά. Και το εκτίμησα πάρα πολύ. Λυπάμαι που δεν είναι σήμερα εδώ για να τα πούμε και στην Ολομέλεια. Αναδείχθηκε σε έναν ανέλπιστο, θα έλεγα, για τον Ελληνικό Λαό και για τους Αμερικάνους ίσως, προπαγανδιστή της "Φωνής της Αλήθειας".

ΙΩΑΝΝΗΣ ΒΑΡΒΙΤΣΙΩΤΗΣ: Της "Φωνής της Αμερικής". Της "αλήθειας" ήταν ένας σταθμός που μόνο ψέμματα διέδιδε.

ΣΤΡΑΤΗΣ ΚΟΡΑΚΑΣ: Μακάρι να ήταν της "Φωνής της Αλήθειας", κύριε Βαρβιτσιώτη. Και επειδή σπεύδετε να πείτε μόνο το ψέμμα, θέλω να σας πω ότι η "Φωνή της Αλήθειας" ήταν η ηλιαχτίδα της αντίστασης, που έμπαινε σε όλα τα σπίτια, στα μαύρα χρόνια της δικτατορίας, που εμψύχωνε την αντίσταση.

ΙΩΑΝΝΗΣ ΒΑΡΒΙΤΣΙΩΤΗΣ: Γιατί το BBC δεν προσέφερε υπηρεσίες;

ΣΤΡΑΤΗΣ ΚΟΡΑΚΑΣ: Εδώ δεν μιλάμε για το BBC, αλλά για την "Φωνή της Αλήθειας", ενώ η "Φωνή της Αμερικής" ήταν η φωνή των συνταγματαρχών σε μεγάλο βαθμό. Και μας προεξόφλησε ο κύριος Πάγκαλος, ότι η πλειοψηφία του Ελληνικού Λαού άκουγε "Φωνή της Αμερικής".

ΙΩΑΝΝΗΣ ΒΑΡΒΙΤΣΙΩΤΗΣ: Η πλειοψηφία του Βουλγάρικου λαού.

ΣΤΡΑΤΗΣ ΚΟΡΑΚΑΣ: Και εκεί κάνατε δημοσκοπήσεις βλέπω, κύριε Βαρβιτσιώτη. Και σεις, κύριε Παπαδόπουλε, μαζί του κάνατε τις δημοσκοπήσεις, χέρι-χέρι;

ΗΛΙΑΣ ΠΑΠΑΔΟΠΟΥΛΟΣ: 'Οχι...

( Θόρυβος στην Αίθουσα )

ΠΡΟΕΔΡΕΥΩΝ (Λουκάς Αποστολίδης): Σας παρακαλώ,κύριοι συνάδελφοι. Σας παρακαλώ να μη συνεχιστεί αυτή η κατάσταση.

ΣΤΡΑΤΗΣ ΚΟΡΑΚΑΣ: Κύριε Παπαδόπουλε, μην εκτίθεσθε παραπέρα. Μην επιβαρύνετε τη θέση σας. 

ΙΩΑΝΝΗΣ ΒΑΡΒΙΤΣΙΩΤΗΣ: Ανέφερα τι είπε ο κ.Πάγκαλος, όχι τη δική μου θέση.

ΠΡΟΕΔΡΕΥΩΝ (Λουκάς Αποστολίδης): Κύριε Βαρβιτσιώτη, θα πάρετε μετά το λόγο.

ΣΤΡΑΤΗΣ ΚΟΡΑΚΑΣ: 'Εχω τα Πρακτικά. Ο κ.Πάγκαλος μίλησε για την πλειοψηφία του Ελληνικού Λαού που άκουγε το σταθμό "Φωνή της Αμερικής" και όχι το σταθμό της Ρωσίας, είπε συγκεκριμένα. 'Εκανε δημοσκοπήσεις λοιπόν τότε.

Λέω, λοιπόν, ότι πρόκειται για ένα σταθμό που μέχρι σήμερα μετέδωσε τον αντικομμουνισμό, τη μισαλλοδοξία και έχυσε τέτοιο δηλητήριο και με όλα τα μέσα προώθησε προπαγανδιστικά, ιδεολογικά, πολιτικά, τα συμφέροντα των Αμερικανών στην περιοχή μας. Ο κ.Πάγκαλος, αλλά και οι άλλοι ομιλητές από την κυβερνητική Πλευρά, έριξαν κυρίως το βάρος τους στα οικονομικά οφέλη που έχουμε. 'Ομως, τα οικονομικά οφέλη είναι τόσο πενιχρά και τόσο ασήμαντα που μας κάνει εντύπωση γιατί επιμένουν να υπογραμμίζουν αυτή την παράμετρο. Θα έλεγα ότι είναι τα αργύρια της συνενοχής μας στα εγκλήματα που διέπραξε και διαπράττει ο αμερικάνικος ιμπεριαλισμός. "Φονιάδες των Λαών", που το φωνάζαμε μαζί κάποτε, κύριε Πρόεδρε, έξω από τις Αμερικάνικες πρεσβείες. Αυτός ήταν ο ρόλος τους και αυτός είναι ο ρόλος που παίζει σήμερα η "Φωνή της Αμερικής".

ΣΑΒΒΑΣ ΤΣΙΤΟΥΡΙΔΗΣ: Μείνατε μόνος, γιατί ο κ.Πάγκαλος είπε ότι κατάλαβε αργά.

ΣΤΡΑΤΗΣ ΚΟΡΑΚΑΣ: Το αν έμεινα μόνος ή όχι, θα το δείξει ο Λαός μας. Προσωπικά, δεν με επηρρεάζει που δε συμβαδίζουμε πλέον με τον κ.Πάγκαλο. Να χαίρεσθε εσείς που συμβαδίζετε τώρα με τον κ.Πάγκαλο.

ΠΡΟΕΔΡΕΥΩΝ (Λουκάς Αποστολίδης): Διευρύνεται το μέτωπο δηλαδή.

ΣΤΡΑΤΗΣ ΚΟΡΑΚΑΣ: Και ο κ.Πάγκαλος που συμβαδίζει μαζί σας.

ΣΑΒΒΑΣ ΤΣΙΤΟΥΡΙΔΗΣ: 'Ετσι είναι.

ΣΤΡΑΤΗΣ ΚΟΡΑΚΑΣ: Φανταζόμαι ότι θα είναι ιδιαίτερα ευτυχής με την επάρατη δεξιά, με την οποία μας κατηγόρησε τόσο πολύ ότι συνεργασθήκαμε.

Επίσης, πρόκειται, για έναν παράγοντα αποσταθεροποιητικό. Δεν είναι τυχαίο ότι μεταξύ των άλλων η "Φωνή της Αμερικής" χρησιμοποιείται για να μεταδώσει και τις πολιτικές απόψεις ό,τι πιο αντιδραστικού υπήρχε και υπάρχει στην περιοχή μας. Τώρα, φαίνεται ότι θα γίνει και σταθμός του γνωστού Ντράσκοβιτς, του εθνικιστή.

Εμείς λοιπόν δίνουμε το έδαφος της Χώρας μας για τέτοιου είδους χρησιμοποίηση. Θέλω άλλη μια φορά να επαναλάβω 

Σελίδα 3599 

το ερώτημα: Δεχόμαστε η Χώρα μας να χρησιμοποιείται για τέτοιους λόγους; Πιστεύω ότι αν κανείς βάλει το χέρι στην καρδιά, θα το αρνηθεί, ανεξάρτητα από το ποια είναι η πολιτική του τοποθέτηση και η αντίληψη που έχει για το καθεστώς που υπάρχει στις Ηνωμένες Πολιτείες. Η κα Κουτσίκου το ανέδειξε σε δημοκρατία. Εγώ, δεν ξέρω, αλλά όσες φορές πήγα στις Ηνωμένες Πολιτείες και έτυχε να συζητήσω με τους άστεγους ή με τους άνεργους, ή με αυτούς που αμπαροκλειδώνονται κάθε βράδυ στο σπίτι τους, δε μου μίλησαν και με τόσο ενθουσιασμό για τη δημοκρατία που εκθειάσατε, κυρία Κουτσίκου.

Λέω λοιπόν,ότι θα πρέπει να συνεννοηθούμε εδώ πέρα και να συμφωνήσουμε, όχι μόνο να μην υπογραφεί αυτή η συμφωνία, αλλά να καταψηφιστεί, να επιστραφεί και να ζητήσουμε απ'αυτούς τους κυρίους να μας αδειάσουν τη γωνιά. Τώρα, αν δε θα μας δώσουν τη δυνατότητα να κάνουμε κάποια εκπομπή, προς τους ομογενείς, αυτά εγώ λέω ότι μπορούν να γίνουν και χωρίς τη "Φωνή της Αμερικής", κύριε Παπαδόπουλε. Σήμερα, υπάρχουν όλα τα μέσα -τα είπε η κα Κουτσίκου- να γίνουν χωρίς να είμαστε δεσμευμένοι. Θεωρώ απαράδεκτο να δίδεται τόσος χώρος, νομίζω εφτάμισυ χιλιάδες στρέματα γι'αυτούς τους κυρίους, για να δημιουργήσουν στην πραγματικότητα ένα κράτος εν κράτει.

Νομίζουμε ότι η συμφωνία αυτή δεν τιμά το Ελληνικό Κοινοβούλιο, κύριε Πρόεδρε, ζητούμε να αποσυρθεί και φυσικά σε καμία περίπτωση να μην ψηφισθεί.

ΠΡΟΕΔΡΕΥΩΝ (Λουκάς Αποστολίδης): Η κα Κουτσίκου έχει το λόγο.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, παρά την προσωπική μου συμπάθεια στον κ. Κόρακα, δεν αντέχω να μην κάνω το εξής σχόλιο: Εγώ μίλησα για αρχές επικοινωνίας, ελευθερίας του λόγου κ.λπ. Ο κ. Κόρακας μας μίλησε για οδηγίες και αφεντικά. Λοιπόν, μου θυμίζει τη συζήτηση περί του φύλου των αγγέλων την ώρα που είχε ήδη κατακτηθεί η Πόλη. 

Είναι τελειωμένα αυτά, κύριε συνάδελφε.

'Οσο για το ποιoς έχει δημοκρατία ή όχι, τέλεια δημοκρατία δεν υπάρχει, απεδείχθη όμως εκ των πραγμάτων από την αντοχή του συστήματος, ότι η κοινοβουλευτική δημοκρατία είναι η καλύτερη.

ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας, κυρία Κουτσίκου, είπε ότι ο δρόμος για την κόλαση είναι αγγελικά στρωμένος. 

Θα δώσω το λόγο στον Υφυπουργό Εξωτερικών κ. Κρανιδιώτη και εκ μέρους του Προεδρείου να του ευχηθώ κι εγώ καλό έργο και δύναμη στα "μποφόρ" των εθνικών μας θεμάτων.

ΓΙΑΝΝΟΣ ΚΡΑΝΙΔΙΩΤΗΣ (Υφυπ. Εξωτερικών): Ευχαριστώ, κύριε Πρόεδρε, για τις ευχές σας, καθώς και τους άλλους Βουλευτές.

Εγώ δε θα παρελθοντολογήσω με αφορμή αυτήν τη σύμβαση. Πιστεύω ότι δεν υπάρχει τέτοιος λόγος. Σήμερα συζητούμε αυτή τη συμφωνία κάτω από ένα άλλο κλίμα, κάτω από ένα άλλο διεθνές σύστημα.

Πρόκειται για μια άλλη συμφωνία που εντάσσεται στο πνεύμα της καλής συνεργασίας και των καλών σχέσεων που η Χώρα μας διατηρεί τελευταία με τις Ηνωμένες Πολιτείες. Υπάρχει μία νέα, διεθνής πραγματικότητα, ο ψυχρός πόλεμος έχει τελειώσει, οι σταθμοί αυτοί δεν έχουν το ρόλο που είχαν στο παρελθόν και πιστεύουμε, ότι τα εθνικά και ζωτικά συμφέροντα της χώρας κατοχυρώνονται με τη συμφωνία αυτή. Υπάρχουν δυνατότητες να προστατευθεί η Χώρα και μέσα από συγκεκριμένες ρυθμίσεις της συμφωνίας, όπως είναι τα άρθρα 5 και 10, αλλά και ευρύτερα, με την επίκληση του διεθνούς δικαίου, το οποίο διέπει όλο το πνεύμα της συμφωνίας αυτής.

Η συμφωνία έρχεται να καλύψει ένα νομικό κενό, το οποίο υπάρχει από το 1978. Το καθεστώς που ίσχυε πριν από το 1978 ήταν πράγματι ξεπερασμένο, απαράδεκτο και δεν μπορούσε να συνεχισθεί, γι' αυτό έγινε και η καταγγελία των προηγούμενων δέκατεσσάρων συμφωνιών.

Εκείνο το οποίο έχει σημασία από εθνικής πλευράς είναι ότι την διαπραγμάτευση δεν τη διεξήγαγε μόνο η Κυβέρνησή μας, αλλά και άλλες κυβερνήσεις στο παρελθόν και αυτό για να να κατοχυρωθούν τα εθνικά και ζωτικά συμφέροντα της Χώρας και η προστασία τρίτων φιλικών χωρών από τη λειτουργία αυτών των σταθμών, αλλά ταυτόχρονα και για να πάρει κάποια αντισταθμιστικά οφέλη η Χώρα μας απ' αυτήν τη συμφωνία, ένα ικανοποιητικό ποσό για την αποζημίωση της μη λειτουργίας των σταθμών αυτών μέσα σε ένα νομικό πλαίσιο όλα αυτά τα χρόνια, για να δημιουργηθεί μία σύγχρονη τεχνολογική υποδομή για την ελληνική ραδιοφωνία και άλλα οφέλη, τα οποία υπήρξαν στόχοι όλων των κυβερνήσεων από το 1978 μέχρι σήμερα.

Σε μεγάλο βαθμό αυτοί οι στόχοι ικανοποιήθηκαν από το σχέδιο του 1987, αλλά και αργότερα από το σχέδιο του 1991 - 1992. Δεν προωθήθηκαν αυτά τα σχέδια και αν θέλετε, κατά την άποψή μου, σωστά.

Ζούσαμε σε μία άλλη εποχή και σε ένα άλλο κλίμα τότε. Σήμερα, έχουν αλλάξει οι συνθήκες. Πιστεύουμε, ότι έχουμε βελτιώσει αρκετά το περιεχόμενο της συνθήκης. Υπάρχει πλήρης εξασφάλιση των στόχων, τους οποίους έθεσε η ελληνική πλευρά στη διαπραγμάτευση και όσον αφορά το ενοίκιο και όσον αφορά την αποπληρωμή των απαιτήσεών μας, αλλά επίσης, η εξασφάλιση της υποδομής, οι αναμεταδόσεις ελληνικών προγραμμάτων, η εξασφάλιση ενός σημαντικού υλικού ακόμη και υλικού τηλεοπτικών σταθμών, μιάς συνολικής αξίας, από εκτιμήσεις, οι οποίες έχουν γίνει, που υπερβαίνουν τα έξι δισεκατομμύρια δραχμές. Εάν υπολογισθεί μάλιστα και η αξία των υπηρεσιών, σε αυτό το ποσό θα πρέπει ενδεχομένως να προστεθούν και άλλα 3 δισεκατομμύρια.

Πράγματι, υπάρχει μέριμνα για την προστασία της Χώρας. Το θέμα της έκτακτης ανάγκης, που τέθηκε, πιστεύω ότι επιτρέπει μια ευρύτερη ερμηνεία. Εξάλλου, όπως είπα και στην αρχή, υπάρχει η δυνατότητα επίκλησης των κανόνων του διεθνούς δικαίου, στην περίπτωση κατά την οποία υπάρχουν παραβιάσεις της συμφωνίας, ή και κρίσεις ή απόψεις από την πλευρά μας, που δε συνάδουν με το διεθνές δίκαιο από τη λειτουργία αυτών των σταθμών.

Τέθηκε, επίσης, ένα θέμα που αφορά την έκταση των χώρων που χρησιμοποιούνται. Πιστεύω ότι πράγματι οι χώροι είναι υπερβολικοί. 'Εχει γίνει μία προσπάθεια, έχουν μειωθεί με αυτήν τη συμφωνία κατά χίλια στρέμματα οι χώροι από ότι στο παρελθόν. Υπάρχει όμως και πρόβλεψη, ότι στην περίπτωση κατά την οποία η σύγχρονη τεχνολογία επιτρέψει την ισχυροποίηση -αν θέλετε- και τον εκσυγχρονισμό αυτών των σταθμών, θα συρρικνωθεί ο χώρος και αυτομάτως θα επιστραφεί στο Ελληνικό Δημόσιο.

Από την άλλη πλευρά, τέθηκε επίσης και ένα ζήτημα απόλυσης κάποιων εργαζομένων. Δεν έχουμε τέτοιες εκτιμήσεις αυτήν τη στιγμή. Αντίθετα πιστεύουμε, ότι δεν πρόκειται να απολυθούν οποιοιδήποτε 'Ελληνες εργαζόμενοι.

Εν πάση περιπτώσει, όμως, θέλω να διαβεβαιώσω, ότι θα εφαρμοσθούν απολύτως οι ρυθμίσεις και οι κανόνες της εργατικής νομοθεσίας της Χώρας μας και βεβαίως θα λάβουμε υπόψη -και αυτό το λέω εδώ στη Βουλή- σε μια τέτοια περίπτωση τη δυνατότητα να συμβάλει και να συνδράμει το Κράτος, ώστε και αν ακόμα υπάρξουν τέτοιες απολύσεις, να προστατευθούν οι εργαζόμενοι.

Τελειώνω, κυρίες και κύριοι Βουλευτές, τονίζοντας, ότι πρόκειται για μια συμφωνία, η οποία έχει τεχνικό χαρακτήρα σε τελευταία ανάλυση. Πρόκειται για μια τεχνική διευθέτηση. Πιστεύω ότι εξυπηρετούνται τα συμφέροντα της Χώρας μας. Δίδει ένα τέλος σε μια κατάσταση εκκρεμότητας και κενού. Σας καλώ λοιπόν και πάλι να υπερψηφίσετε το νομοσχέδιο.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης):Ευχαριστώ, κύριε Υπουργέ.

Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίαση μας παρακολουθούν από τα Δυτικά Γενικά Θεωρεία τριάντα οχτώ μαθητές και μαθήτριες με τέσσερις συνοδούς δασκάλους του 4ου Δημοτικού Σχολείου Πύργου Ηλίας, αφού προηγουμένως ξεναγήθηκαν στην 'Εκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".

Σελίδα 3600 

Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες της Βουλής)

ΣΤΡΑΤΗΣ ΚΟΡΑΚΑΣ:Κύριε Πρόεδρε, σας παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης):Κύριε Κόρακα, όπως ξέρετε, με τη διαδικασία, δεν έχετε δευτερολογία. Εάν θέλετε για ένα-δύο λεπτά, κάντε τις παρατηρήσεις.

ΣΤΡΑΤΗΣ ΚΟΡΑΚΑΣ:Κύριε Πρόεδρε, η συζήτηση των συμβάσεων αυτών γίνεται με την κανονική διαδικασία. 'Αλλο τώρα ότι κάνουμε όλοι μια προσπάθεια να εξοικονομήσουμε...

ΠΡΟΕΔΡΕΥΩΝ (Λουκάς Αποστολίδης):Κοιτάξτε, κύριε Κόρακα, για τον Κανονισμό είναι αυτό που σας είπα εγώ προηγούμενα. Και αν θέλετε, να καθήσω να σας το διαβάσω.

Τώρα, εγώ διευθύνοντας τη διαδικασία, είπα "έχετε αυτήν τη δυνατότητα".

ΣΤΡΑΤΗΣ ΚΟΡΑΚΑΣ:Τέλος πάντων. 

ΠΡΟΕΔΡΕΥΩΝ (Λουκάς Αποστολίδης):'Οχι "τέλος πάντων" για τις εντυπώσεις. 

ΣΤΡΑΤΗΣ ΚΟΡΑΚΑΣ:Σήμερα, κύριε Πρόεδρε, η συζήτηση όλων των συμβάσεων έγινε με την κανονική διαδικασία. Είχαμε πρωτολογίες, δευτερολογίες, όταν χρειάστηκε τριτολογίες.

ΠΡΟΕΔΡΕΥΩΝ (Λουκάς Αποστολίδης):Ορίστε, συνεχίστε, κύριε Κόρακα.

Θα σας το αναλύσω στη συνέχεια.

ΣΤΡΑΤΗΣ ΚΟΡΑΚΑΣ:Δεν πειράζει. 

Θα ήθελα, κύριε Πρόεδρε, κατ' αρχήν και εγώ -δεν είχα υπόψη μου, λυπάμαι, ζητώ συγγνώμη, αλλά απουσίαζα και δεν είμαι ενημερωμένος- να συγχαρώ τον κ. Κρανιδιώτη για τα νέα του καθήκοντα και φυσικά να εκφράσω τη λύπη μου, γιατί ήρθε να εγκαινιάσει αυτά τα νέα καθήκοντα με την υποστήριξη μιας τέτοιας απαράδεκτης κατά τη γνώμη μας συμφωνίας και μάλιστα να την υποστηρίξει.

Επειδή γνωρίζω την καταγωγή σας, κύριε Κρανιδιώτη, θα ήθελα να σας πω, ότι ο σταθμός "ΦΩΝΗ ΤΗΣ ΑΜΕΡΙΚΗΣ" έπαιξε έναν απαράδεκτο, επίσης βρώμικο ρόλο και για την υπόθεση του Κυπριακού λαού. 'Ηταν ο προπαγανδιστής των θέσεων του Αττίλα ενάντια σε όλες τις αποφάσεις του ΟΗΕ για το Κυπριακό. Πρόβαλε με όλα τα μέσα αυτές τις θέσεις και ουσιαστικά υπονόμευσε. Και δεν είναι μόνο τότε, σήμερα λέτε, ότι τέλειωσε ο ψυχρός πόλεμος. Εγώ βλέπω θερμούς πολέμους κατά περιοχές να αναπτύσσονται. 'Ελειψε απλώς η δύναμη εκείνη που ήταν το αποκούμπι των λαών που αντιστάθμιζε, που μπορούσε να αντικρούσει, να αντιμετωπίσει την επιθετικότητα των ιμπεριαλιστών.

Επίσης, να πω κάτι στην κ. Κουτσίκου που είπε, ότι τελείωσε, κρίθηκαν όλα. Μη βιάζεστε, κυρία Κουτσίκου. Δεν είναι δυνατόν η ανθρωπότητα να δεχθεί την πορεία που της δείχνουν σήμερα οι ιμπεριαλιστές. Και ευτυχώς που δεν είναι δυνατόν. Θα υπάρξουν αγώνες, θα υπάρξουν ξεσηκωμοί των λαών, θα ενώσουν οι λαοί τις δυνάμεις και θα ξαναβρούν το δρόμο τους. Το ποτάμι θα πάει στη θάλασσα, όσα εμπόδια και φράγματα και αν του βάλουν.

Θα ήθελα να πω επίσης, ότι οι εκπομπές του σταθμού "ΦΩΝΗ ΤΗΣ ΑΜΕΡΙΚΗΣ" και συνεχίζουν ακόμα σήμερα- ήταν σε διάφορες γλώσσες, μεταξύ άλλων και στα τουρκικά. Θα ήταν πολύ ενδιαφέρον να απομαγνητοφωνούσαμε μερικές απ' αυτές τις εκπομπές και να τις μεταφράζαμε, για να βλέπαμε τι λένε.

Επίσης είπατε και εσείς, είπε και ο κ. Πάγκαλος στην Επιτροπή, ότι τώρα προωθούμε κοινά προγράμματα με τις Ηνωμένες Πολιτείες εδώ στα Βαλκάνια. Φοβάμαι πολύ ή μάλλον είμαι βέβαιος, ότι σε αυτά τα κοινά προγράμματα, φυσικά το πάνω χέρι το έχουν οι Αμερικάνοι και προωθούνται κυρίως τα συμφέροντά τους. 'Οχι, κοινά λοιπόν προγράμματα προωθούμε, αλλά συμμετέχουμε και εμείς στην προώθηση των αμερικάνικων ιμπεριαλιστικών συμφερόντων εδώ πέρα στη Χώρα μας.

Επίσης να σημειώσω, ότι αυτή η μείωση κατά χίλια στρέμματα του χώρου που μας είπατε εδώ πέρα, είναι, επιτρέψτε μου, ανεπαρκέστατη. Μας είπατε ότι αν η τεχνολογία το επιτρέψει και δυναμώσουν οι σταθμοί, θα έχουμε λιγότερο. Μα, τώρα έλεος! Πόσα στρέμματα θέλει; Πόσα στρέμματα έχει η ΕΡΤ εδώ στο κέντρο της Αθήνας; Και γιατί αυτοί θέλουν πολύ περισσότερα στρέμματα; 'Αλλο είναι τώρα -αυτό πράγματι είναι γεγονός- ότι θέλουν να είναι κράτος εν κράτει να ζουν οι άνθρωποί τους εδώ πέρα πραγματικά σαν να είναι στο σπίτι τους. Δεν έχω αντίρρηση, κανείς δεν πρόκειται να τα βάλει με τους απλούς Αμερικανούς πολίτες.

Αλλά επαναλαμβάνω, κύριε Πρόεδρε και τελείωσα, ότι δεν υπάρχει καμιά δικαιολογία, κανένας λόγος για να ψηφίσουμε και να δεχθούμε αυτήν τη συμφωνία. Είναι μια απαράδεκτη συμφωνία που πρέπει, ειλικρινά σας λέω, να αποσυρθεί. 

ΠΡΟΕΔΡΕΥΩΝ (Λουκάς Αποστολίδης):Ο Κοινοβουλευτικός Εκπρόσωπος του ΠΑ.ΣΟ.Κ., ο κ. Σφυρίου, έχει το λόγο.

ΚΟΣΜΑΣ ΣΦΥΡΙΟΥ:Κύριε Υπουργέ, θα παρακαλέσω να δεχθείτε και τα δικά μας θερμά συγχαρητήρια για τα νέα καθήκοντα που αναλάβατε. Είχαμε την ευκαιρία να τα διατυπώσουμε και προσωπικά, αλλά εκ μέρους της Κοινοβουλευτικής Ομάδας ευχόμαστε καλή επιτυχία στο νέο έργο που αναλάβατε. 

Κύριοι συνάδελφοι, η ευαισθησία αυτή που μας καλεί, το Κομμουνιστικό Κόμμα και ειδικότερα ο κ. Κόρακας, να επιδείξουμε, νομίζω ότι δεν πρέπει να αμφισβητεί πως υπάρχει μεταξύ όλων των συναδέλφων του Κοινοβουλίου.

Και βέβαια δε νοείται να μονοπωλεί ο κ. Κόρακας ή μόνο το Κ.Κ.Ε. αυτήν την ευαισθησία. Αν αναφέρεσθε σε εκπομπές απαράδεκτες και όπως είπατε, σε βρώμικο ρόλο που έπαιξε η "ΦΩΝΗ ΤΗΣ ΑΜΕΡΙΚΗΣ" σε κρίσιμες περιόδους στο παρελθόν, έχω να σας πω, ότι πράγματι σε πολλές περιπτώσεις υπήρξε αυτός ο ρόλος και είχε καταδικαστεί από όλον τον πολιτικό κόσμο και φυσικά και από το ΠΑ.ΣΟ.Κ.'Ομως, αναρωτιέμαι εκείνο το καθεστώς τότε -αναφερθήκατε στην περίοδο της δικτακτορίας, στην εποχή της κυπριακής τραγωδίας κ.λπ.- έχει σχέση με το καθεστώς το οποίο εισάγεται η Κυβέρνηση με αυτήν τη συμφωνία, που καλείται το Κοινοβούλιο να κυρώσει; Ερωτώ.

ΣΤΡΑΤΗΣ ΚΟΡΑΚΑΣ: Θα σας απαντήσω.

ΚΟΣΜΑΣ ΣΦΥΡΙΟΥ: Δεν ερωτώ εσάς, κύριε Κόρακα. Ρητορικά ερωτήματα βάζω για όλο το Κοινοβούλιο. Δεν περιμένω να μου δώσετε τώρα την απάντηση. Αν θέλει το Προεδρείο να μου κρατήσει το χρόνο, ευχαρίστως, να μου τη δώσετε την απάντηση.

ΣΤΡΑΤΗΣ ΚΟΡΑΚΑΣ: Η αλλαγή του καθεστώτος...

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Κόρακα! 

ΚΟΣΜΑΣ ΣΦΥΡΙΟΥ: Κύριε συνάδελφε, μιλάτε σ'αυτήν την Αίθουσα χωρίς να σας διακόπτει κανείς, αλλά επιμένετε να μη σέβεστε κανέναν άλλον ομιλητή! Λοιπόν, ερωτώ: Υπήρχε στο παρελθόν, με το καθεστώς που ίσχυε -και μάλιστα, επί πολλά χρόνια χωρίς καμία απολύτως συμφωνία- η υποχρέωση των Ηνωμένων Πολιτειών, την οποία αναλαμβάνει με αυτήν τη σύμβαση να απέχει από οποιαδήποτε μετάδοση, οποιουδήποτε προγράμματος που θα είναι επιβλαβές στα εθνικά συμφέροντα;

Δεύτερον: Υπήρχε εξουσιοδοτημένος αντιπρόσωπος, που να μπορεί να πληροφορείται το περιεχόμενο των προγραμμάτων που μεταδίδονται και να μπορεί να παρεμβαίνει η Ελληνική Πολιτεία στο να μπλοκάρονται ή να αλλάζουν ή να τροποποιούνται ή να επιβάλονται και κυρώσεις; Δεν υπήρχε. Τώρα λέτε να απομαγνηφωνηθούν αυτά τα οποία λέγονται. 

Υπήρχε δικαίωμα της Ελληνικής Πολιτείας να χρησιμοποιεί τις εγκαταστάσεις για να εκπέμπονται ελληνικά προγράμματα, τόσο στην Ευρώπη, όσο στις Ηνωμένες Πολιτείες και σε άλλες χώρες; 

Υπήρχε δέσμευση ρητή, όπως προβλέπεται σ'αυτήν τη συμφωνία, πως δεν αφαιρείται κανένα εγγενές δικαίωμα της Κυβέρνησης της Χώρας μας, βάσει του Διεθνούς Δικαίου. Επίσης, πως έχει το δικαίωμα να λαμβάνει αμέσως τα κατάλληλα μέτρα για να διαφυλαχθούν ζωτικά συμφέρονται εθνικής ασφάλειας σε οποιαδήποτε έκτακτη ανάγκη; Τι μπορούσαν να κάνουν με εκείνο το καθεστώς, όταν μεταδίδονταν αυτές οι εκπομπές, στις οποίες αναφέρθηκε ο κ. 

Σελίδα 3601 

Κόρακας κατά τη διάρκεια της κυπριακής τραγωδίας;

Νομίζω -για να μην μπω στα οικονομικά και στα άλλα τα οποία είναι δευτερεύοντα- ότι σ'αυτά που συζητούμε τώρα, δεν έχει καμία σχέση εκείνο το καθεστώς στο οποίο αναφέρεσθε, με το καθεστώς το οποίο προτείνει η Κυβέρνηση στο Κοινοβούλιο να κυρώσει με την ψήφο του με αυτήν τη σύμβαση.

'Ηθελα δε, κύριε Υπουργέ, στο θέμα το οποίο τέθηκε -και που δεν πρέπει να το αγνοήσουμε κατά τη σημερινή συζήτηση- της απασχόλησης των εργαζομένων στους σταθμούς που λειτουργούν στην Καβάλα, στη Ρόδο κ.λπ., να υπογραμμίσω σαν θετικό το γεγονός, ότι δηλώσατε στην Εθνική Αντιπροσωπεία, ότι το Ελληνικό Κράτος θα συμβάλει στην προστασία αυτών των εργαζομένων. Και αυτή η προστασία, νομίζω, ότι μπορεί, βάσει της συμφωνίας -πέρα από την επιρροή που μπορεί να ασκήσει η Ελληνική Κυβέρνηση σε περίπτωση που κινδυνεύσουν να οδηγηθούν κάποιοι εργαζόμενοι σε απόλυση- έμπρακτα να αποδειχθεί.

Αν μέσα από την τεχνολογική εξέλιξη, η οποία αναφέρεται και μέσα στη συμφωνία, στην περίπτωση δηλαδή που εγκατασταθεί ένα δορυφορικό σύστημα λήψης και μετάδοσης, οδηγηθούν κάποιοι εργαζόμενοι σε απόλυση, τότε: κάποιοι έχουν τη δυνατότητα να συνταξιοδοτηθούν, αλλά υπάρχουν και άλλοι, που δεν έχουν αυτήν τη δυνατότητα, δεν θεμελιώνουν αυτό το δικαίωμα.

Αν λοιπόν, αξιοποιήσουμε το σχετικό άρθρο μετά από διαπραγμάτευση, που προβλέπει ο νόμος, να χρησιμοποιήσει η Ελληνική Πολιτεία, η ΕΡΑ, τους πομπούς των βραχέων ή των μακρών, αναλόγως το τι θα εγκαταληφθεί από αμερικανικής πλευράς, μπορεί αυτό το προσωπικό να αξιοποιηθεί παραγωγικά. Και μάλιστα να μεταδίδει ελληνικές εκπομπές, είτε στην ελληνική είτε σε άλλες γλώσσες, οι οποίες εκπομπές είναι χρησιμότατες, τόσο για να φθάνουν στις ευρωπαϊκές χώρες, αλλά και σε όλες τις γειτονικές χώρες προς βορράν, προς ανατολάς κ.λπ. Και έμπρακτα, να αποδειχθεί η προστασία αυτών των ανθρώπων. Είναι δε ένα συγκριτικό πλεονέκτημα, που παρέχει αυτή η συμφωνία και θα ήθελα για μια ακόμη φορά να το υπογραμμίσω, να αξιοποιηθούν πράγματι από την πλευρά της ΕΡΑ. Να γίνει μια συνεργασία με το Υπουργείου Τύπου και την Ελληνική Ραδιοφωνία, να αξιοποιηθούν όλες οι ώρες που προβλέπονται στη συμφωνία για τη μετάδοση εκπομπών. Υπάρχει η ανάγκη αυτή, είναι προφανής αυτή η ανάγκη και μάλιστα σε ευαίσθητες περιοχές, όπως είναι η Ανατολική Μακεδονία και Θράκη ή τα νησιά του Αιγαίου. (Αναφέρομαι και στον πομπό της Ρόδου). Καταλαβαίνετε ότι έχει ιδιαίτερη σημασία να αξιοποιηθούν αυτές οι ώρες, που προβλέπει αυτή η συμφωνία, τόσο με προγράμματα στην ελληνική όσο και με προγράμματα σε άλλες γλώσσες.

Εμείς τουλάχιστον περιμένουμε να δούμε μια συντονισμένη προσπάθεια από την πλευρά της Ελληνικής Ραδιοφωνίας για αυτήν την αξιοποίηση στο ταχύτερο δυνατό χρονικό διάστημα.

ΠΡΟΕΔΡΕΥΩΝ (Λουκάς Αποστολίδης): Η κα Δαμανάκη, ως Κοινοβουλευτική Εκπρόσωπος του Συνασπισμού της Αριστεράς και της Προόδου, έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, ευχαριστώ για την διευκόλυνση. Παρεμβαίνω εκ των υστέρων, αλλά υπήρχε μια αδυναμία εκ μέρους του Εισηγητού μας να βρίσκεται εδώ και είναι γεγονός, ότι ο συνοπτικός τρόπος με τον οποίο συζητούμε αυτό το σοβαρό θέμα, δεν επιτρέπει σε βάθος συζήτηση.

'Ερχομαι αμέσως στο θέμα. Κύριε Πρόεδρε, ασφαλώς η "ΦΩΝΗ ΤΗΣ ΑΜΕΡΙΚΗΣ" διαδραμάτισε ένα πολύ αρνητικό ρόλο και στο διεθνή περίγυρο, αλλά και στον τρόπο με τον οποίο εξελίχθηκε η ελληνική πολιτική ζωή. Αυτό είναι αναμφισβήτητο και νομίζω, ότι κανείς δεν μπορεί να το ξεχνά. Από την άλλη, είναι αναμφισβήτητο γεγονός, ότι οι εποχές έχουν αλλάξει, ότι ζούμε σε μια μεταψυχροπολεμική περίοδο και επομένως είναι ανάγκη να δούμε τη λειτουργία αυτού του σταθμού, με βάση τα σημερινά δεδομένα.

Παίρνοντας, λοιπόν, υπόψη τη σημερινή πραγματικότητα, εγώ θα έλεγα ότι τα κριτήρια με τα οποία πρέπει κανείς να αντιμετωπίσει τη συμφωνία είναι δύο.

Το πρώτο είναι, κατά πόσο η λειτουργία αυτών των εγκαταστάσεων, εν πάση περιπτώσει -γιατί υπάρχει και δορυφορική υποδομή, ας το πω έτσι- εξασφαλίζεται, ώστε σε κάθε περίπτωση να μην είναι βλαπτική προς τα εθνικά συμφέροντα της χώρας, παίρνοντας υπόψη και το γεγονός, ότι οι σταθμοί αυτοί μπορεί να απευθύνονται σε περιοχές ευαίσθητες και ασταθείς, κατ'εξοχήν ασταθείς αυτήν τη στιγμή, όπως είναι τα Βαλκάνια, όπως είναι και κάποιοι χώροι στη Μέση Ανατολή. Το πρώτο, λοιπόν, κριτήριο για μας είναι αυτό. Και το δεύτερο κριτήριο είναι, κατά πόσο τα ανταλλάγματα που εξασφαλίζονται είναι επαρκή από ελληνικής πλευράς.

Με βάση αυτά τα δεδομένα, εμείς δεν μπορούμε να ψηφίσουμε τη συμφωνία, κύριε Πρόεδρε. Οι λόγοι είναι δύο.

Ο πρώτος: Είναι γεγονός, ότι η συμφωνία κάνει πάρα πολλά βήματα σε σχέση με το παρελθόν. Δεν άκουσα τον κύριο Υπουργό, αλλά τα έχω διαβάσει και υπάρχουν και μέσα στη συμφωνία. Είναι γεγονός, ότι προβλέπεται αυτή η διαδικασία των εξουσιοδοτημένων αντιπροσώπων και όλα τα σχετικά. 

'Ομως και στην Κοινοβουλευτική Επιτροπή θέσαμε το ερώτημα τι γίνεται στην περίπτωση διαφωνίας του εξουσιοδοτημένου εκπροσώπου της Ελλάδας με τον εκπρόσωπο των Η.Π.Α. Και σ'αυτό δεν υπάρχει επαρκής απάντηση στη συμφωνία, επαρκής κατοχύρωση, θα έλεγα, και δέσμευση του τι συμβαίνει σε περίπτωση διαφωνίας. Και το θέμα δεν είναι υποθετικό, κύριε Πρόεδρε, λαμβανομένου υπόψη του γεγονότος ότι τα προγράμματα απευθύνονται, επαναλαμβάνω, σε ευαίσθητες περιοχές και σε ευαίσθητες χρονικά στιγμές, αυτά μπορούν να συμβούν.

Ο δεύτερος λόγος είναι, ότι τα ανταλλάγματα είναι σημαντικά. Και αναφέρομαι ότι είναι σημαντικά, γι'αυτό ας μην παραγνωρίζεται το γεγονός δηλαδή, ότι η Ελληνική Ραδιοφωνία εξασφαλίζει τη δυνατότητα δορυφορικής μετάδοσης στην Ευρώπη και την Αμερική.

Στη συμφωνία όμως του 1987, που είχε μονογραφηθεί και την οποία είδα, υπήρχε μία δυνατότητα μετά από ένα ορισμένο χρονικό διάστημα να παραχωρηθούν αυτά. Δηλαδή, δεν είναι απλώς ότι ανταλλάσσαμε κάποια χρήση δικαιωμάτων, αλλά κατά κάποιον τρόπο νομιμοποιούσαμε μετά από έναν ορισμένο χρόνο δικαίωμα ιδιοκτησίας στις εγκαταστάσεις, κάτι το οποίο δεν συμβαίνει με την υπάρχουσα συμφωνία.

Επιπλέον, κύριε Πρόεδρε, ως αρνητικό θεωρώ το γεγονός, ότι παραχωρούμε μία τεράστια έκταση σε μία τόσο ευαίσθητη περιοχή. Δεν δικαιολογούνται κατά την άποψή μου επτά χιλιάδες στρέμματα από τους όρους χρήσης και λειτουργίας των εγκαταστάσεων και νομίζω, ότι δεν υπάρχει μέχρι στιγμής πειστική απάντηση για το πώς πρόκειται να χρησιμοποιηθούν και για το τι πρόκειται να γίνει εκεί.

Για όλους αυτούς τους λόγους, κύριε Πρόεδρε, εμείς δεν μπορούμε να ψηφίσουμε θετικά υπέρ της συμφωνίας.

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Είδα πράγματι τον κύριο Υπουργό να προσπαθεί να δώσει στη σύμβαση μια άποψη τεχνοκρατικού περιεχομένου και αυτό είναι βέβαια συνέχεια και συνέπεια της Κυβέρνησης, που αντιμετωπίζει τα γεγονότα περισσότερο διαχειριστικά, τεχνοκρατικά.

'Ομως, έκπληξη μεγάλη πάλι είναι ότι προσπάθησε η Νέα Δημοκρατία από τη μεριά τη δικιά της να δώσει ένα περιεχόμενο ιδεολογικοπολιτικό στη σύμβαση. Αυτό είναι και το παράξενο. Βέβαια, ξεχνάει να μας πει, ότι αυτή η ιδεατή κοινωνία της δημοκρατίας και της διακίνησης των ιδεών εμπλέκεται μέγιστα στην περιφέρειά μας, όπου δίπλα μας έχει γίνει αυτό που έχει γίνει στην Κύπρο, γίνεται και διεκδικείται σήμερα το μισό Αιγαίο, γίνεται και έγινε στη Γιουγκοσλαβία και δεν μπορεί κανείς να μιλάει και να λέει, πως ο,τιδήποτε γίνεται σήμερα έχει μόνο ιδεολογικοπολιτικό περιεχόμενο.

Ας είμαστε πραγματιστές. Αν θέλαμε να ήμασταν, τότε θα βλέπαμε πιο ξεκάθαρα τα πράγματα και τους ρόλους που μπορούν να παιχθούν.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουρ-

Σελίδα 3602 

γός έχει το λόγο.

ΣΤΡΑΤΗΣ ΚΟΡΑΚΑΣ: Το λόγο, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, ζητάτε το λόγο. Μπορεί να ζητάτε μέχρι το βράδυ αργά το λόγο. Ξέρετε, όμως, από τον Κανονισμό, ότι δεν μπορείτε ανά πάσα στιγμή να ομιλείτε. Πώς θα γίνει δηλαδή; 

ΣΤΡΑΤΗΣ ΚΟΡΑΚΑΣ: 'Εχω δικαίωμα για τρεις παρεμβάσεις. 'Εχω κάνει τις δύο μέχρι τώρα, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, θα με αναγκάσετε να διαβάσω τον Κανονισμό. Ξέρετε με τι ανοχή σας αντιμετωπίζει το Προεδρείο.

ΣΤΡΑΤΗΣ ΚΟΡΑΚΑΣ: Είναι σοβαρή η σύμβαση αυτή.

ΠΡΟΕΔΡΕΥΩΝ (Λουκάς Αποστολίδης): Είναι σοβαρότατη, δεν έχω καμία αντίρρηση ότι είναι σοβαρότατο το περιεχόμενό της.

ΣΤΡΑΤΗΣ ΚΟΡΑΚΑΣ: Δεν με αντιμετωπίζετε με καμία ανοχή. Είχα δικαίωμα για δέκα λεπτά την πρώτη φορά και μου δώσατε πέντε. Την επόμενη φορά είχα δικαίωμα για πέντε λεπτά και μου δώσατε δύο. Και τώρα έχω για δύο λεπτά και δεν μου δίνετε καθόλου.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κόρακα, έχετε το λόγο για δύο λεπτά.

ΣΤΡΑΤΗΣ ΚΟΡΑΚΑΣ: Απαντώντας στον κ. Σφυρίου λέω, ότι το ερώτημα που τίθεται, κύριε συνάδελφε, είναι όχι αν άλλαξε το καθεστώς στην Ελλάδα από την εποχή της χούντας μέχρι σήμερα -και φυσικά άλλαξε- αλλά αν άλλαξε η αποστολή και ο ρόλος της "Φωνής της Αμερικής", εάν άλλαξε η φύση του αμερικάνικου ιμπεριαλισμού. Δικός τους είναι ο σταθμός. Λέω, λοιπόν, ότι σε καμία περίπτωση δεν άλλαξε. Ποιο ρόλο παίζει, ποια αποστολή έχει σήμερα η "Φωνή της Αμερικής"; Πολιτιστική, ψυχαγωγική ή πράγματι πολιτική, ιδεολογική, προπαγανδιστική υπέρ των των συμφερόντων του αμερικάνικου ιμπεριαλισμού εδώ στην περιοχή μας και στην Ευρώπη;

Αυτά δεν άλλαξαν. 'Οπως δείχνουν τα πράγματα, αντίθετα, ο αμερικάνικος ιμπεριαλισμός έχει αποχαλινωθεί. Βλέπε Ιράκ, όπου βομβαρδίζουν για ψύλλου πήδημα και σκοτώνουν εκατοντάδες χιλιάδες αθώες ψυχές, βλέπε Γιουγκοσλαβία, βλέπε Κούβα, βλέπε Αιγαίο, όπου παρεμβαίνουν και εμείς επιπλέον όχι μονάχα δεν αντιδρούμε, αλλά τους ευχαριστούμε κιόλας.

'Αρα, λοιπόν, αυτοί δεν άλλαξαν. Αυτό που άλλαξε, κύριε Σφυρίου, είναι η δική σας η θέση πάνω σε όλα αυτά τα ζητήματα, σε σχέση με τη θέση που είχατε παλαιότερα. Και γι'αυτό βρίσκετε σήμερα, ότι ο ρόλος των Ηνωμένων Πολιτειών και της "Φωνής" τους είναι ευεργετικός. 

Να, γιατί είμαστε βέβαιοι, ότι και οποιαδήποτε δυνατότητα παρέμβασης, δήθεν για έλεγχο του περιεχομένου των εκπομπών, δίνεται, είναι απλώς το φύλλο συκής, για να συγκαλύψετε αυτό το απαράδεκτο στο οποίο προβαίνετε τώρα, να φέρνετε εδώ στη Βουλή για ψήφιση αυτήν την πραγματικά απαράδεκτη και επιζήμια για τα συμφέροντα της Χώρας μας και των λαών της περιοχής και της ειρήνης στην περιοχή συμφωνία.

Να εγκαταστήσετε ένα σταθμό, ο οποίος θα σπέρνει το μίσος, τη μισαλλοδοξία, τον αντικομμουνισμό, τον ψυχρό πόλεμο και θα προωθεί τα συμφέροντα αυτής της δύναμης, η οποία, όπως είπαμε, τίποτε καλό δεν μπορεί να προμηνύσει για την ανθρωπότητα, των δυναμεων που κυριαρχούν τουλάχιστον στις ΗΠΑ.

ΠΡΟΕΔΡΕΥΩΝ (Λουκάς Αποστολίδης): Κύριε Σφυρίου, θα σας δώσω το λόγο με μία παράκληση. Μην ανοίξουμε καινούριο κύκλο.

ΚΟΣΜΑΣ ΣΦΥΡΙΟΥ: Κύριε Πρόεδρε, δεν μπορώ να καταλάβω γιατί τα δικαιώματα του λόγου στο Κοινοβούλιο θα υπάρχουν για κάποιες πλευρές και δεν θα υπάρχουν για κάποιες άλλες. 

ΣΤΡΑΤΗΣ ΚΟΡΑΚΑΣ: Πολύ σωστά.

ΚΟΣΜΑΣ ΣΦΥΡΙΟΥ: Με το ίδιο δικαίωμα, λοιπόν, που ο κύριος συνάδελφος τριτολόγησε, ζητώ για πολύ λίγο να πω στον κύριο συνάδελφο, ότι δεν είναι δυνατόν, ούτε να διαστρέφει ...

ΠΡΟΕΔΡΕΥΩΝ (Λουκάς Αποστολίδης): Κύριε Σφυρίου, θα σας δώσω το ένα λεπτό, αλλά εάν ο κύριος συνάδελφος δεν με κατανοεί, θα συνεχίσετε και εσείς; Ορίστε.

ΚΟΣΜΑΣ ΣΦΥΡΙΟΥ: Μου τον έχετε ήδη δώσει, αν κατάλαβα καλά.

Λοιπόν, θέλω να πω, ότι δεν μπορεί να διαστρέφει και να κάνει δικές του διατυπώεις για τα λεγόμενα τα δικά μας. Εγώ δεν είπα ότι απλά άλλαξε το καθεστώς, από το καθεστώς της δικτατορίας σε καθεστώς πλήρους Δημοκρατίας, που λειτουργεί σήμερα στη Χώρα μας. Είπα πως το καθεστώς, κάτω από το οποίο λειτουργούσε τότε η "Φωνή της Αμερικής", δεν παρείχε καμία προστασία για τα εθνικά συμφέροντα και δεν έδινε κανένα δικαίωμα στην Ελληνική Πολιτεία να παρεμβαίνει στη βάση κάποιας αμοιβαιότητας. Και ισχυρίσθηκα ότι δεν μπορεί να αντλεί τα συμπεράσματα από εκείνο το καθεστώς και να ερχεται και να τα τοποθετεί στο περιεχόμενο στα μέτρα της συμφωνίας που συζητούμε...

ΠΡΟΕΔΡΕΥΩΝ (Λουκάς Αποστολίδης): Εδώ είμαστε και μας ακούνε οι πάντες, κύριε Σφυρίου.

ΚΟΣΜΑΣ ΣΦΥΡΙΟΥ: ... αφού είναι τελείως διαφορετικό το περιεχόμενο. Μιλούμε, επομένως, όχι για ένα ρόλο, ο οποίος είναι ευεργετικός όπως τον χαρακτήρισε ο κύριος συνάδελφος. Εμείς δεν είπαμε ότι είναι ευεργετικός ο ρόλος. Είπε κανείς ότι δεν προωθεί μέσω της "Φωνής της Αμερικής" η κυβέρνηση των ΗΠΑ τα συμφέροντα των ΗΠΑ; Αυτό είναι αυτονόητο. Δεν υπάρχει καμία Πτέρυγα μέσα στη Βουλή που να διαφωνεί περί αυτού. Εκείνο το οποίο λέμε είναι, ότι θα πρέπει και εμείς να αξιοποιήσουμε τις εγκαταστάσεις, να προωθήσουμε σαν Χώρα και τα δικά μας συμφέροντα από αυτές τις εγκαταστάσεις, να λειτουργήσει το σύστημα με έναν τρόπο ελέγχου, με εξουσιοδοτημένους αντιπροσώπους, να μη θίγονται τα εθνικά μας συμφέροντα, να κατοχυρώνονται όλα τα δικαιώματα που έχει η Χώρα μας βάσει του Διεθνούς Δικαίου στην πράξη και να εξηγήσει ο Υπουργός. Και είναι εύλογο το ερώτημα, πώς παρεμβαίνουμε σε περίπτωση που διαπιστώσουμε, ότι κάτι δεν είναι συνεπές προς αυτές τις αρχές από πλευράς Ελληνικής Πολιτείας για την κατοχύρωση των εθνικών μας συμφερόντων. Και, τέλος, να κάνουμε χρήση των μέσων που μας παρέχονται, είτε αυτά είναι οικονομικά μέσα από αυτήν τη συμφωνία, τα εφάπαξ ποσά, τα μισθώματα κ.λπ., είτε των ίδιων των εγκαταστάσεων και του εξοπλισμού, για να χρησιμοποιήσουμε για προβολή των δικών μας θέσεων και των δικών μας συμφερόντων. Επομένως, δεν μπορεί να διαστρέφεται αυτή η τοποθέτηση και να ερμηνεύεται από τον κύριο συνάδελφο, για να επαναληφθούν οι ίδιες δογματικές απόψεις, που είχε τη δεκαετία του '50 το Κ.Κ.Ε.. Την ίδια, λοιπόν, επιχειρηματολογία πρέπει να χρησιμοποιεί και το 2000; Δικαίωμά του, αλλά δεν μπορεί να τα "χρεώνει" σε μας και να παρερμηνεύει αυτά που λέμε.

ΠΡΟΕΔΡΕΥΩΝ (Λουκάς Αποστολίδης): Ολοκληρώσατε, κύριε συνάδελφε.

Για δύο λεπτά έχει το λόγο η κα Κουτσίκου.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Δεν ήθελα να παρέμβω, αλλά θέλω να κάνω την εξής παρατήρηση. 

Ο καθένας από μας εδώ εκφράζει τις απόψεις του με βάση το τι θεωρεί συμφέρον της Χώρας και συμφέρον του Τόπου και ο Λαός κρίνει. Εδώ όμως μέσα μαθήματα ιδεολογίας, πολιτικής τάξης, ηθικής και ιστορίας, κανένας δεν δέχεται από κανέναν.

Κύριε Κόρακα και εσείς, κύριε Ρόκο...

ΣΤΡΑΤΗΣ ΚΟΡΑΚΑΣ: Την άποψή μας είπαμε.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Μη με διακόπτετε, παρακαλώ. 

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, σας άκουσαν ευλαβικά οι συνάδελφοι. 

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Ξεκαθαρίζω, λοιπόν. Η Νεα Δημοκρατία ως Κόμμα ουδέποτε διαστρέβλωσε τις απόψεις ουδενός, ουδέποτε ενεφανίσθη να ερμηνεύει η ίδια τις απόψεις των άλλων. Υπήρξαμε πάρα πολύ σαφείς και ξεκάθαροι. Και, εν πάση περιπτώσει, το τι έχουμε κάνει το λέει η ιστορία μας, το ποιες στρατηγικές επιλογές κάναμε, που ωφέλησαν τον Τόπο και ποιες κάνατε, κύριοι συνάδελφοι.

Σελίδα 3603 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κυρία συνάδελφε.

Ο κύριος Υπουργός έχει το λόγο.

ΓΙΑΝΝΟΣ ΚΡΑΝΙΔΙΩΤΗΣ (Υφυπ. Εξωτερικών): Κύριε Πρόεδρε, αυτό το οποίο έχει αλλάξει είναι η διεθνής κοινωνία, το διεθνές πολιτικό σύστημα. Πρέπει να δούμε, λοιπόν, τα πράγματα με μία άλλη αντίληψη. Αυτά τα οποία ίσχυαν μέχρι το 1990 κατά τη διάρκεια του ψυχρού πολέμου έχουν διαφοροποιηθεί. 'Ετσι και τις σχέσεις μας με τις ΗΠΑ θα πρέπει να τις δούμε διαφορετικά, αλλά και το καθεστώς αυτό το οποίο συζητούμε σήμερα, θα πρέπει να το εκτιμήσουμε με βάση τα νέα δεδομένα.

Εγώ είπα να μην παρελθοντολογήσουμε. Εν τούτοις ο κ. Κόρακας επιμένει. Δεν διαφωνώ μαζί του στην εκτίμηση, ότι πράγματι κατά τη διάρκεια του ψυχρού πολέμου αυτός ήταν ο ρόλος και αυτές ήταν οι αποστολές αυτών των ραδιοσταθμών, όπως περίπου τις έχει περιγράψει. 'Εχει αλλάξει, όμως, η κατάσταση αυτήν τη στιγμή, δεν είναι έτσι πλέον οι εκπομπές, δεν είναι αυτό το περιεχόμενό τους. Και με βάση αυτές τις εκτιμήσεις κρίναμε, ότι αυτή η συνθήκη θα μπορούσε να προωθηθεί για έγκριση στη Βουλή. Το γεγονός ότι καθυστέρησε να έλθει, κατά την εκτίμηση τη δική μου, αποδεικνύει, ότι οι συνθήκες του ψυχρού πολέμου και της αντιπαράθεσης δεν επέτρεπαν να ολοκληρωθεί αυτή η συμφωνία και να έλθει για ψήφιση. Αυτή τη στιγμή, όμως, πιστεύω, ότι έτσι όπως έχει διαμορφωθεί, εξυπηρετεί και τα ελληνικά συμφέροντα. Και τα εξυπηρετεί με έναν πολύ καλό τρόπο.

Πρώτα απ' όλα υπάρχει η πλήρης κατοχύρωση σε περίπτωση που προσβάλλονται εθνικά ή ζωτικά συμφέροντα μέσα από τα άρθρα που είπαμε προηγουμένως. 

ΣΤΡΑΤΗΣ ΚΟΡΑΚΑΣ:Ποια άρθρα, αν έχετε την καλωσύνη.

ΓΙΑΝΝΟΣ ΚΡΑΝΙΔΙΩΤΗΣ (Υφυπ. Εξωτερικών):Είπα, το πέντε και το δέκα.

Αλλά από κει και πέρα υπάρχουν οι προβλέψεις, οι πρόνοιες του Διεθνούς Δικαίου. 'Εχουμε επίσης τη δυνατότητα να παρεμβαίνουμε, να παρακολουθούμε μέσα από τις εγκαταστάσεις. Επίσης θέλω να σας πληροφορήσω, ότι απομαγνητοφωνούμε πολλές φορές τις εκπομπές αυτές, για να ελέγχουμε τι μεταδίδεται. 'Εχουμε τη δυνατότητα, λοιπόν, αν διαπιστώσουμε ότι υπάρχει μια μετάδοση η οποία βλάπτει τα δικά μας συμφέροντα, όχι μόνο να παρέμβουμε και να σταματήσουμε την εκπομπή αλλά να φτάσουμε μέχρι και το κλείσιμο του ίδιου του σταθμού.

Από την άλλη πλευρά, πιστεύω, ότι επειδή τέθηκαν ένα-δυο ακόμα ζητήματα θα ήθελα να απαντήσω.

Η κα Δαμανάκη είπε για το υλικό συγκρίνοντάς το με τη συμφωνία του 1987. Πιστεύω ότι η σημερινή συμφωνία είναι πολύ καλύτερη, με την έννοια ότι το υλικό που προβλέπεται με τη σημερινή συμφωνία είναι καθ'ολοκληρία καινούριο υλικό και πολύ βελτιωμένο από πλευράς ποσότητας και ποιότητας απ' αυτό το οποίο προέβλεπε η συμφωνία του 1987. Εξ' άλλου προβλέπεται η δυνατότητα να αγοραστεί ή να παραχωρηθεί το υλικό μετά την αποχώρηση των Αμερικανών.

'Οσον αφορά τώρα το θέμα των εργαζομένων, πράγματι, συμφωνώ με τις εκτιμήσεις και με τις απόψεις που εκφράσατε, νομίζω ότι είναι πάρα πολύ χρήσιμες και ωφέλιμες, αναφέρομαι στον κ. Σφυρίου και θα τις λάβουμε σοβαρά υπόψη.

Πιστεύω και εγώ ότι η Ελληνική Ραδιοφωνία, η οποία ωφελείται απ' αυτήν τη σύμβαση σε μεγάλο βαθμό, μπορεί να παίξει ένα ρόλο προς την κατεύθυνση αυτή.

Θέλω να ολοκληρώσω λέγοντας, ότι ασφαλώς προσφέρονται κάποιες νέες ευκαιρίες μ'αυτήν τη συμφωνία, τις οποίες έχουμε υπόψη μας να τις αξιοποιήσουμε στον καλύτερο δυνατό βαθμό, με αποκλειστικό στόχο και γνώμονα την προώθηση των συμφερόντων της Χώρας και στο εσωτερικό, αλλά και στα θέματα που έχουν σχέση με την εξωτερική μας πολιτική. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί του σχεδίου νόμου.

Ερωτάται το Σώμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Σε καμία περίπτωση.

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο έγινε δεκτό επί της αρχής κατά πλειοψηφία.

Ερωτάται το Σώμα: Γίνεται δεκτό το άρθρο Πρώτο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Ποτέ.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο Πρώτο έγινε δεκτό κατά πλειοψηφία.

Ερωτάται το Σώμα: Γίνεται δεκτό και το άρθρο Δεύτερο, η ισχύς του νόμου;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς και το άρθρο Δεύτερο έγινε δεκτό κατά πλειοψηφία.

Επομένως, το νομοσχέδιο έγινε δεκτό και κατ' άρθρον.

Ερωτάται το Σώμα: Γίνεται δεκτό το νομοσχέδιο και στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Εμείς δεν το κάνουμε δεκτό.

ΠΡΟΕΔΡΕΥΩΝ (Λουκάς Αποστολίδης): Το νομοσχέδιο έγινε δεκτό και στο σύνολο κατά πλειοψηφία.

Συνεπώς, το νομοσχέδιο "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής για τη λειτουργία σταθμών αναμετάδοσης στην Ελλάδα" έγινε δεκτό κατά πλεοψηφία σε μόνη συζήτηση κατ' αρχήν, κατ' άρθρο και στο σύνολό του.

Λόγω του όγκου της Συμβάσεως δεν καταχωρείται στο παρόν πρακτικό. Η ανωτέρω σύμβαση έχει δημοσιευθεί στο ΦΕΚ 27Α`/26-2-97 με αριθμ. Νόμου 2464.

ΠΡΟΕΔΡΕΥΩΝ (Λουκάς Αποστολίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών, όσον αφορα την ψήφιση και στο σύνολο του ως άνω σχεδίου νόμου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς παρεσχέθη η ζητηθείσα εξουσιοδότηση.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.00', λύεται η συνεδρίαση για αύριο, 7 Φεβρουαρίου 1997, ημέρα Παρασκευή και ώρα 10.00' με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων και στη συνέχεια συζήτηση επερώτησης Βουλευτών του Συνασπισμού της Αριστεράς και της Προόδου κατά του Υπουργού των Εξωτερικών, σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

Σελίδα 3604 
