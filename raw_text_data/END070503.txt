ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΚΑ’

Πέμπτη 3 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μέλη της Λέσχης Φιλίας του ΚΑΠΗ Λαμπρινής, σελ.
3. Ειδική Ημερήσια Διάταξη:
Συζήτηση προ Ημερησίας Διατάξεως με πρωτοβουλία της Προέδρου της Κοινοβουλευτικής Ομάδας του Κ.Κ.Ε. κ. Α. Παπαρήγα σε επίπεδο Αρχηγών Κομμάτων με θέμα την Αγροτική Πολιτική, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 4 Μαΐου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκούς Επιτροπής:
Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής ‘Αμυνας:
i. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβακίας σχετικά με την προστασία διαβαθμισμένων πληροφοριών, οι οποίες ανταλλάσσονται μεταξύ των δύο χωρών», σελ.
ii. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας σχετικά με την προστασία διαβαθμισμένων πληροφοριών, οι οποίες ανταλλάσσονται μεταξύ των δύο χωρών», σελ.

ΟΜΙΛΗΤΕΣ
Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΚΑΡΑΜΑΝΛΗΣ Κ., σελ.
ΜΠΑΣΙΑΚΟΣ Ε., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΚΑ΄
      Πέμπτη 3 Μαΐου  2007
      
      Αθήνα, σήμερα στις 3 Μαΐου 2007, ημέρα  Πέμπτη και ώρα 11.28΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2/5/2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚ΄ συνεδριάσεώς του, της Τετάρτης 2 Μαΐου 2007, σε ό,τι αφορά την ψήφιση στο σύνολο του σχεδίου νόμου: «Κύρωση και εφαρμογή της Σύμβασης ποινικού δικαίου για τη διαφθορά  και του πρόσθετου σ’ αυτήν Πρωτοκόλλου».) 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Δημήτριο Γαλαμάτη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα λειτουργίας του Περιφερειακού Ταμείου Ανάπτυξης της Περιφέρειας Δυτικής Ελλάδος.
2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε παράνομες ενέργειες πρώην υπαλλήλου της Περιφέρειας Δυτικής Ελλάδος.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εκκαθάριση του φορέα «Πάτρα – Πολιτιστική Πρωτεύουσα της Ευρώπης 2006».
4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επιστροφή μετακινούμενων εγκαταστάσεων στο Θέατρο του Πτωχοκομείου Πατρών Αχαΐας.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ημερίδα που διοργανώνει η Περιφέρεια Δυτικής Ελλάδας με θέμα «Διαπεριφερειακές Δράσεις Ανάπτυξης για Πολιτισμό και Τουρισμό».
6) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ζητεί να ενταχθούν και οι αντίστοιχες επιχειρήσεις του Νομού Πιερίας στις ευεργετικές οικονομικές διατάξεις των επιχειρήσεων του Νομού Ημαθίας.
7) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Νομού Αιτωλοακαρνανίας ζητεί την αποκατάσταση των ζημιών που προκλήθηκαν από σεισμούς στα αντλιοστάσια της ευρύτερης περιοχής Μακρυνείας Αιτωλοακαρνανίας.
8) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε δημοσίευμα εφημερίδας το οποίο καταγγέλλει ανάρμοστη συμπεριφορά αξιωματικών της Αστυνομικής Διεύθυνσης Σερρών εις βάρος κατοίκου των Σερρών.
9) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ελυμνίων Ευβοίας ζητεί να του χορηγηθεί πυροσβεστικό όχημα.
10) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Μόβρης Αχαΐας ζητεί τη χορήγηση στεγαστικών δανείων στους Αθίγγανους της περιοχής του.
11) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Φαρρών Αχαΐας ζητεί οικονομική ενίσχυση για την κατασκευή έργων υποδομής στην περιοχή του.
12) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Φαρρών Αχαΐας ζητεί οικονομική ενίσχυση για την κατασκευή έργων υποδομής στην περιοχή του.
13) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Παραλίας Αχαΐας ζητεί τη χρηματοδότηση της κατασκευής του αποχετευτικού έργου της περιοχής του.
14) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Μόβρης Αχαΐας ζητεί να λειτουργήσει Παιδικός και Βρεφονηπιακός Σταθμός στην περιοχή του.
15) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αυλώνος Ευβοίας ζητεί την οικονομική ενίσχυση του προγράμματος αθλητικών υποδομών του.`
16) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά με την οποία ο Σύλλογος Αποφοίτων Σ.Τ.Υ.Α. ζητεί την άμεση κατάθεση και ψήφιση του νέου μισθολογίου του στρατιωτικού προσωπικού.
17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Αποφοίτων Σ.Τ.Υ.Α. ζητεί την άμεση κατάθεση και ψήφιση του νέου μισθολογίου του στρατιωτικού προσωπικού.
18) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ  κατέθεσε αναφορά με την οποία ο Σύλλογος Αποφοίτων Σ.Τ.Υ.Α. ζητεί την άμεση κατάθεση και ψήφιση του νέου μισθολογίου του στρατιωτικού προσωπικού.
19) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύλλογος Σχολικών Τροχονόμων Νομού Λάρισας ζητεί την εργασιακή και ασφαλιστική αποκατάσταση των μελών του.
20) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Τυρνάβου Λάρισας ζητεί την επί πλέον της ετήσιας τακτικής επιχορήγησης, οικονομική ενίσχυση των Δημοτικών Βρεφονηπιακών και Παιδικών Σταθμών Τυρνάβου.
21) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία το Βιοτεχνικό Επιμελητήριο Αθήνας ζητεί την αναμόρφωση του θεσμικού πλαισίου για τον έλεγχο του παραεμπορίου και την ενίσχυση των βιοτεχνών.
22) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η εταιρεία «ΑΚΑΠΟΡΤ Α.Ε.» ζητεί την έκδοση της απόφασης λειτουργίας της ελεύθερης ζωνης – ΝΑ.ΒΙ.ΠΕ. Πλατυγιάλι Αστακού Αιτωλοακαρνανίας.
23) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Σύλλογος Εκπαιδευτικών Π.Ε. Λήμνου ζητεί τη δρομολόγηση πλοίου στην ακτοπλοϊκή γραμμή Λήμνου – Αλεξανδρούπολης.
24) Οι Βουλευτές Λαρίσης και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Φωκίδας ζητεί την επίλυση οικονομικών, ασφαλιστικών, συνταξιοδοτικών και λοιπών προβλημάτων των μελών του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5876/20-3-07 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 2/19221/0022/2-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αρ.5876/20-3-2007 ερώτησης, που κατατέθηκε στη Βουλή από τον Βουλευτή κ. Νίκο Σαλαγιάννη, από πλευράς δικής μας αρμοδιότητας, σας πληροφορούμε τα εξής:
     Πρόσφατα υπογράφηκε κοινή απόφαση Υπουργών Οικονομίας και Οικονομικών και Δημόσιας Τάξης, για αύξηση των ορίων των ωρών νυχτερινής απασχόλησης του προσωπικού της Ελληνικής Αστυνομίας (ΕΛΑΣ), του Πυροσβεστικού Σώματος (Π.Σ.) και των συνοριακών φυλάκων και ειδικών φρουρών της ΕΛΑΣ, κατά 25%.
     Επίσης, στις διατάξεις του σχεδίου νόμου «Εισοδηματική πολιτική έτους 2007, Φορολογικές και άλλες διατάξεις» το οποίο έχει κατατεθεί προς ψήφιση στη Βουλή περιλαμβάνονται οι εξής ρυθμίσεις:
     α) Στα στελέχη των Ενόπλων Δυνάμεων, αυξάνεται το επίδομα ειδικών συνθηκών, από 1-9-2007, σε ποσοστό 2% επί του βασικού μισθού του Ανθυπολοχαγού έτους 2007, ενώ από 1-9-2008 το εν λόγω επίδομα θα διαμορφώνεται σε ποσοστό 8% επί του βασικού μισθού του ανθυπολοχαγού, όπως αυτός θα καθορίζεται με την εισοδηματική πολιτική κάθε έτους.
     β) Το μηνιαίο επίδομα ειδικών συνθηκών, που χορηγείται, με την παρ. 2 της με αριθμ. 2/9276/0022/18-6-2002 κοινής υπουργικής απόφασης (ΦΕΚ Β΄/829), στο προσωπικό των Διευθύνσεων Αστυνομικών Επιχειρήσεων (Μ.Α.Τ.), αναπροσαρμόζεται, από 1-1-2008 σε ογδόντα ευρώ (80 ευρώ).
     γ) Χορηγείται μηνιαίο επίδομα εκατό ευρώ (100 ευρώ) στους αστυνομικούς, συνοριακούς φύλακες και ειδικούς φρουρούς, που μετατάσσονται σε υπηρεσία γραφείου, λόγω παθήματος κατά την εκτέλεση διατεταγμένης υπηρεσίας και ένεκα αυτής.
     Τέλος, σας πληροφορούμε ότι, τα οικονομικά αιτήματα του προσωπικού των Σωμάτων Ασφαλείας θα εξεταστούν σε μελλοντική αναμόρφωση του μισθολογίου των στελεχών των Ενόπλων Δυνάμεων και των Σωμάτων Ασφαλείας, σε συνεργασία με τα συναρμόδια Υπουργεία Εθνικής Άμυνας, Δημόσιας Τάξης και Εμπορικής Ναυτιλίας, στα πλαίσια, βέβαια, των υπαρχουσών δημοσιονομικών δυνατοτήτων της χώρας και της ακολουθούμενης γενικής εισοδηματικής πολιτικής.
     Ο Υφυπουργός
     ΠΕΤΡΟΣ ΔΟΥΚΑΣ»
     2. Στην με αριθμό 5151/6-3-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 10605/4-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού, σας γνωστοποιούμε, τα εξής:
     Η αναγκαιότητα εναρμόνισης του Ν. 3299/2004 προς το νέο θεσμικό πλαίσιο της Ευρωπαϊκής Επιτροπής για τις ενισχύσεις περιφερειακού χαρακτήρα καθώς και του χάρτη Περιφερειακών Ενισχύσεων της Ελλάδας 2007-2013 οδήγησε στη θέσπιση, ως άρθρο 37 του νόμου 3522/2006 (Φ.Ε.Κ. 276/Α '/2006 ) για τις «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις», των απαραίτητων τροποποιήσεων.
     Παράλληλα έχει προχωρήσει και η επεξεργασία των κανονιστικών αποφάσεων που είναι απαραίτητες για την υποβολή των επενδυτικών προτάσεων καθώς και των αναγκαίων προσαρμογών στα υποβαλλόμενα στοιχεία του φακέλου π.χ. περιεχόμενο αιτήσεων, υποδείγματα μελετών κλπ έτσι ώστε το επόμενο διάστημα θα δύνανται οι φορείς των επιχειρηματικών προτάσεων να καταθέτουν τις αιτήσεις τους στις αρμόδιες υπηρεσίες.
     Ο Υφυπουργός
     ΧΡΗΣΤΟΣ ΦΩΛΙΑΣ»
      3. Στην με αριθμό 5821/19-3-07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 45229/0092/5-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Γεώργιος Παπαγεωργίου, σας γνωρίζουμε τα εξής:
     Με τις διατάξεις της παρ. 20 του άρθρου 2 του Ν. 2703/99, επεκτάθηκε ο θεσμός των βαρέων και ανθυγιεινών επαγγελμάτων του ΙΚΑ και στο υπαγόμενο στο συνταξιοδοτικό-ασφαλιστικό καθεστώς του Δημοσίου μόνιμο προσωπικό των Ο.Τ.Α. πρώτης βαθμίδας, το οποίο απασχολείται στην αποκομιδή, μεταφορά, διαλογή, επιστασία, καταστροφή απορριμμάτων, στη συντήρηση και επισκευή των μέσων καθαριότητας, καθώς και στο πλύσιμο αυτών, στην καθαριότητα των οδών και των αφοδευτηρίων, στην ταφή και εκταφή νεκρών, και στον καθαρισμό των οστών.
     Η επέκταση του μέτρου και σε άλλες κατηγορίες εργαζομένων στους ΟΤΑ, είναι μέρος του γενικότερου προβλήματος της καθιέρωσης ενός σύγχρονου πλαισίου για τα βαρέα και ανθυγιεινά επαγγέλματα, που εξετάζεται σε συνδυασμό, βέβαια, με τις υπάρχουσες δημοσιονομικές δυνατότητες.
     Ο Υφυπουργός
     ΠΕΤΡΟΣ ΔΟΥΚΑΣ»
      4. Στην με αριθμό 3611/26-1-07 ερώτηση του Βουλευτή κ. Κωνσταντίνου Καϊσερλη δόθηκε με το υπ’ αριθμ. 2605/6-3-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 3611/26-01-2007 ερώτηση, που κατατέθηκε στη Βουλή από το Βουλευτή κ. Κ. Καϊσερλή, σχετικά με το ολοκληρωμένο σχέδιο οικονομικής ανάκαμψης της νήσου Καλύμνου, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
	1. Το Σεπτέμβριο του 2005 ιδρύθηκε το Τμήμα Κοινωνικής Επιθεώρησης Καλύμνου, για το οποίο προβλέπονται σύμφωνα με το ΠΔ 136/99 «Οργάνωση Υπηρεσιών Σώματος Επιθεώρησης Εργασίας» τρεις (3) οργανικές θέσεις Κοινωνικών Επιθεωρητών Εργασίας, εκ των οποίων οι δύο (2) είναι ΠΕ Διοικητικού - Οικονομικού, η άλλη μία (1) είναι ΔΕ Διοικητικού - Λογιστικού.
      Σήμερα, στο ανωτέρω Τμήμα, υπηρετούν δύο (2) υπάλληλοι στις θέσεις ΠΕ Διοικητικού Οικονομικού.
      Με την ίδρυση Τμήματος Κοινωνικής Επιθεώρησης στην Κάλυμνο επιτυγχάνεται:
      α) Η επίβλεψη και ο έλεγχος της εφαρμογής των διατάξεων της εργατικής νομοθεσίας η έρευνα, και δίωξη, σύμφωνα με τις κείμενες διατάξεις, των παραβατών της εργατικής νομοθεσίας.
      β) Η έρευνα, παράλληλα και ανεξάρτητα από τους ασφαλιστικούς οργανισμούς, της ασφαλιστικής κάλυψης των εργαζομένων και
     γ) Η παροχή συμβουλών και υποδείξεων προς τους εργοδότες και τους εργαζόμενους σχετικά με τα πλέον αποτελεσματικά μέσα για την τήρηση των κειμένων διατάξεων.
     2. Ο Οργανισμός Απασχόλησης Εργατικού Δυναμικού (ΟΑΕΔ) έχει καταβάλλει κάθε προσπάθεια, στα πλαίσια των αντικειμενικών του δυνατοτήτων, για την καλύτερη εξυπηρέτηση των κατοίκων της Καλύμνου, δεδομένου ότι διαθέτει αυξημένη ευαισθησία στο θέμα διευκόλυνσης των συναλλαγών με τον (ΟΑΕΔ) των ασφαλισμένων του νησιού.
     Επισημαίνουμε δε, ότι η εξυπηρέτηση των συναλλασσόμενων γίνεται μέχρι σήμερα από τον ανταποκριτή του Ο.Α.Ε.Δ. στην Κάλυμνο, όπως προβλέπεται από τις κείμενες διατάξεις.
	Επιπλέον στα πλαίσια του Επιχειρησιακού σχεδιασμού, ξεκινά σταδιακά η ηλεκτρονική διασύνδεση των Κέντρων Προώθησης της Απασχόλησης του Ο.Α.Ε.Δ. με τα Κέντρα Εξυπηρέτησης Πολιτών, η οποία θα προσθέσει άλλα 1000 περίπου σημεία εξυπηρέτησης σε όλη την Ελλάδα.
	Συνεπώς τα θέματα εξυπηρέτησης του πολίτη, αποτελούν γι' αυτήν την Κυβέρνηση πρώτη προτεραιότητα.
     Επίσης, στα πλαίσια των ενεργητικών πολιτικών απασχόλησης ο Ο.Α.Ε.Δ. υλοποιεί προγράμματα ενίσχυσης και προώθησης της απασχόλησης, όπως προγράμματα απόκτησης Εργασιακής εμπειρίας (Stage), επιχορήγησης επιχειρήσεων για την απασχόληση ανέργων (Νέες Θέσεις Εργασίας) και επιχορήγησης της αυτοαπασχόλησης (Νέοι Ελεύθεροι Επαγγελματίες).
     Γενικότερα, ο Οργανισμός υλοποιεί σε όλους τους Νομούς και τις περιοχές της χώρας και κατ' επέκταση και στην Κάλυμνο, τα παρακάτω προγράμματα, η κατανομή των οποίων ανά περιφέρεια γίνεται σύμφωνα με την εγγεγραμμένη ανεργία:
     1. Ειδικό Πρόγραμμα Στήριξης και Προώθησης 7.800 άνεργων νέων στην Απασχόληση.
     Σκοπός του νέου ειδικού προγράμματος είναι η υποστήριξη των άνεργων νέων, αποφοίτων τουλάχιστον δευτεροβάθμιας εκπαίδευσης και η διευκόλυνση της εισόδου αυτών στην αγορά εργασίας. Η διάρκεια του νέου ειδικού προγράμματος ορίζεται στους 24 μήνες, ως εξής:
     - Οι πρώτοι 2 μήνες αφορούν στην εργασιακή προσαρμογή και την εξοικείωση των ανέργων με το εργασιακό περιβάλλον, με το ύψος της επιδότησης για κάθε ημέρα πλήρους ωραρίου να ανέρχεται στα 22 € την ημέρα.
- Οι επόμενοι 19 μήνες αφορούν στην επιχορηγούμενη απασχόληση των ανέργων, με το ύψος της επιδότησης για κάθε ημέρα πλήρους απασχόλησης να ανέρχεται στα 14 € την ημέρα για τους κοινούς ανέργους και στα 18 € την ημέρα για τους μακροχρόνια ανέργους.
      - Οι τελευταίοι 3 μήνες αφορούν στην υποχρέωση της διατήρησης της θέσης εργασίας, χωρίς επιδότηση.
     Στο πρόγραμμα μπορούν να ενταχθούν συνολικά 7.800 άνεργοι νέοι, απόφοιτοι τουλάχιστον δευτεροβάθμιας εκπαίδευσης, ηλικίας μέχρι 30 ετών. Κατ' εξαίρεση, στο πλαίσιο της λήψης μέτρων υπέρ των ευαίσθητων κοινωνικών ομάδων, δικαιούχοι του προγράμματος είναι και άνεργες γυναίκες, μητέρες ανήλικων τέκνων, ηλικίας έως 35 ετών.
	Στις επιχειρήσεις που συμμετέχουν στο πρόγραμμα, το απασχολούμενο προσωπικό τους δεν πρέπει να υπερβαίνει τα 50 άτομα.
	2. Πρόγραμμα απόκτησης Εργασιακής Εμπειρίας και επιχορήγησης επιχειρήσεων για τη δημιουργία Ν.Θ.Ε. στον τομέα Φυσικού Περιβάλλοντος.
     α) Στο πρόγραμμα απόκτησης εργασιακής εμπειρίας (STAGE) θα συμμετάσχουν 3.000 άνεργοι ηλικίας 18-40 ετών, προκειμένου να αποκτήσουν εργασιακή εμπειρία σε σχετικούς με τη διαχείριση του Φυσικού Περιβάλλοντος φορείς, που εποπτεύονται από το ΥΠΕΧΩΔΕ και τους ΟΤΑ α' και β' βαθμού, σε Συνδέσμους ΟΤΑ καθώς και σε ΝΠΙΔ μη κερδοσκοπικού χαρακτήρα με αντικείμενο δραστηριότητας το περιβάλλον.
     β) Στο πρόγραμμα επιχορήγησης επιχειρήσεων για την απασχόληση 1000 ανέργων ηλικίας 18-64 ετών μπορούν να συμμετάσχουν ιδιωτικές επιχειρήσεις, μη κερδοσκοπικές εταιρείες και Συνεταιρισμοί, που δραστηριοποιούνται στον τομέα του φυσικού περιβάλλοντος.
     Τα ανωτέρω προγράμματα αφορούν τον τομέα του φυσικού περιβάλλοντος στις ακόλουθες κατηγορίες:
     - διαχείριση υδατικών πόρων και υγρών απόβλητων
     - διαχείριση στερεών απόβλητων
     - διαχείριση βιοτόπων και προστατευόμενων περιοχών (δάση λίμνες κ.λπ.)
     - διαχείριση της ατμοσφαιρικής ρύπανσης..
1
	- θεσμούς λειτουργίας και διαχείρισης της προστασίας του περιβάλλοντος.
	Η υποβολή αιτήσεων εκδήλωσης ενδιαφέροντος για συμμετοχή στο εν λόγω πρόγραμμα έχει ήδη ξεκινήσει.
	3. Πρόγραμμα απόκτησης εργασιακής εμπειρίας, επιχορήγησης επιχειρήσεων για τη δημιουργία Νέων Θέσεων Εργασίας και Νέων Ελεύθερων Επαγγελματιών, ανέργων γυναικών.
     α) Στο πρόγραμμα απόκτησης εργασιακής εμπειρίας (STAGE) θα συμμετάσχουν (1.500) άνεργες γυναίκες ηλικίας (18-50) ετών προκειμένου να αποκτήσουν εργασιακή εμπειρία σε επιχειρήσεις ή φορείς του Ιδιωτικού και του Δημόσιου τομέα.
     β) Στο πρόγραμμα επιχορήγησης επιχειρήσεων για απασχόληση 2.000 ανέργων γυναικών ηλικίας 18-64 ετών, μπορούν να συμμετάσχουν επιχειρήσεις ή φορείς του ιδιωτικού τομέα.
     γ) Στο πρόγραμμα νέων ελεύθερων επαγγελματιών μπορούν να συμμετάσχουν (1.308) άνεργες γυναίκες ηλικίας 18-64 ετών. Στόχος του προγράμματος είναι η ενθάρρυνση μέσω της οικονομικής ενίσχυσης των ανέργων, που αποφασίζουν να δημιουργήσουν τη δική τους μικρή επιχείρηση.
     Τα ως άνω τρία προγράμματα, αφορούν άνεργες γυναίκες που έχουν ωφεληθεί από Σχέδια Δράσης Ολοκληρωμένης Παρέμβασης υπέρ των γυναικών της Γενικής Γραμματείας Ισότητας (Γ.Γ.Ι.).
     4. Πρόγραμμα επιχορήγησης επιχειρήσεων για την απασχόληση 10.000 ανέργων ηλικίας 18-64 ετών, έτους 2005
     Στο πρόγραμμα αυτό μπορούν να ενταχθούν ιδιωτικές επιχειρήσεις που θα προσλάβουν άνεργους ηλικίας 18-64 ετών εγγεγραμμένους στα μητρώα ανέργων των Υπηρεσιών του Ο.Α.Ε.Δ., οι οποίοι θα πρέπει να έχουν ακολουθήσει τη διαδικασία της εξατομικευμένης παρέμβασης.
     Η διάρκεια της επιχορήγησης για κάθε επιχείρηση ανέρχεται στους 18 μήνες για τις Μ.Μ.Ε. (μικρές και μεσαίες επιχειρήσεις) και 24 μήνες για τις μεγάλες. Το ποσό επιχορήγησης για κάθε ημέρα πλήρους απασχόλησης ανέρχεται:
   - στα 18 € για άνεργους που βρίσκονται σε μειονεκτική θέση (δηλαδή, άτομα κάτω των 25 ετών που δεν έχουν απασχοληθεί για δυο (2) έτη μετά την ολοκλήρωση της εκπαίδευσης τους, άνεργοι άνω των 50 ετών, άτομα που είναι μακροχρόνια άνεργα, ήτοι για 12 από τους 16 προηγούμενους μήνες πριν την πρόσληψη τους για άτομα κάτω των 25 ετών και για 6 από τους 8 προηγούμενους μήνες για άτομα πάνω των 25 ετών, άνεργοι που ολοκλήρωσαν μόνο την υποχρεωτική εκπαίδευση, άνεργες γυναίκες μητέρες ανήλικων τέκνων)
	- στα 14 € για τις υπόλοιπες κατηγορίες ανέργων.
	Σε περίπτωση μερικής απασχόλησης (4 ώρες και άνω ημερησίως) η επιχορήγηση ανέρχεται στο ήμισυ των ως άνω ποσών.
     Μετά τη λήξη της επιχορήγησης, οι επιχειρήσεις υποχρεούνται να διατηρήσουν το σύνολο του προσωπικού τους για ακόμη 6 μήνες οι Μ.Μ.Ε. και 12 μήνες οι μεγάλες επιχειρήσεις (απασχόληση χωρίς επιχορήγηση)
     Στο ως άνω πρόγραμμα, προτεραιότητα στην κάλυψη των θέσεων και τουλάχιστον 30% αυτού έχουν οι άνεργοι που βρίσκονται σε μειονεκτικές κατηγορίες, όπως αυτές περιγράφονται παραπάνω.
	5. Προγράμματα Ν.Θ.Ε., Ν.Ε.Ε. και STAGE τα οποία θα συγχρηματοδοτούνται από τα Περιφερειακά Επιχειρησιακά Προγράμματα (ΠΕΠ).
     Τα ως άνω προγράμματα υλοποιούνται σταδιακά ύστερα από την έκδοση της ΚΥΑ κάθε προγράμματος και σύμφωνα με το σχέδιο δράσης που έχουν υποβάλει οι κατά τόπους ΟΤΑ και Τοπικοί φορείς. Αφορά σε 18.100 ωφελουμένους.
	6. Πρόγραμμα επιχορήγησης επιχειρήσεων για την απασχόληση ανέργων που βρίσκονται πλησίον της σύνταξης (ΛΑΕΚ 1).
	Για την απασχόληση ανέργων μεγαλύτερης ηλικίας, ήδη υλοποιείται πρόγραμμα επιχορήγησης επιχειρήσεων για την απασχόληση 1.800 άνεργων που βρίσκονται στο στάδιο πλησίον της σύνταξης (ΛΑΕΚ 1) και δεν έχουν συμπληρώσει τις προϋποθέσεις για τη συνταξιοδότησή τους από φορέα κύριας ασφάλισης επειδή τους υπολείπονται μέχρι 500 ένσημα και μέχρι πέντε (5) χρόνια για τη συμπλήρωση του ορίου ηλικίας τους για τη συνταξιοδότησή τους.
     7. Πρόγραμμα επιχορήγησης επιχειρήσεων για την απασχόληση επιδοτούμενων ανέργων.
     Με την ενεργοποίηση του άρθρου 1 του Ν. 3227/2004 «Μέτρα για την αντιμετώπιση της ανεργίας και άλλες διατάξεις», εκδόθηκε η με αριθμό 30874/23-6-2004 Κ.Υ.Α. βάσει της οποίας καταρτίστηκε πρόγραμμα επιχορήγησης επιχειρήσεων για την πρόσληψη επιδοτούμενων ανέργων. Οι επιχειρήσεις υποχρεούνται να αμείβουν τους προσλαμβανόμενους επιδοτούμενους άνεργους σύμφωνα με τις διατάξεις που ισχύουν για τους λοιπούς εργαζόμενους, ανάλογα με την ειδικότητα και τις ώρες απασχόλησης, ενώ το ποσό της επιχορήγησης για πλήρη απασχόληση (25) ημερών το μήνα είναι ίσο με το μηνιαίο ποσό του επιδόματος ανεργίας που έχει εγκριθεί για τον άνεργο από την αρμόδια Υπηρεσία του Οργανισμού.
     Το πρόγραμμα είναι συνεχώς ανοιχτό.
     8. Πρόγραμμα Νέων Ελεύθερων Επαγγελματιών στην «Κοινωνία της Πληροφορίας»Οι άνεργοι που θα ωφεληθούν θα ανέρχονται σε 1.700 άτομα ηλικίας 18-64 ετών. 
Η διάρκεια του προγράμματος ορίζεται στους 12 μήνες και το ποσό της επιχορήγησης ανέρχεται στα 9.000 €. Στο πρόγραμμα (ΦΕΚ 1993/τ.Β΄/30-12-05) μπορούν να ενταχθούν επιχειρήσεις που έχουν κάνει έναρξη μετά την 1.11.2004, εφόσον το αντικείμενο της δραστηριότητάς τους αφορά τους τομείς Πληροφορικής και Τηλεπικοινωνιών.
     Η υλοποίηση του προγράμματος ξεκίνησε τον Φεβρουάριο του 2006 και παραμένει ανοιχτό.
     9. Πρόγραμμα επιχορήγησης Νέων Ελευθέρων Επαγγελματιών (ΝΕΕ) - Επιχειρηματική Αποκέντρωση (ΚΥ Α 32356/26-6-06)
     Στόχος του προγράμματος: η ενθάρρυνση, μέσω της οικονομικής ενίσχυσης, των ανέργων που κατοικούν στους νομούς Αττικής ή Θεσσαλονίκης και είναι άνεργοι εγγεγραμμένοι στα μητρώα ανέργων των Υπηρεσιών Απασχόλησης του Ο.Α.Ε.Δ. των εν λόγω νομών, να μετεγκατασταθούν και να δημιουργήσουν τη δική τους μικρή επιχείρηση σε άλλους νομούς της χώρας (πλην των νομών Αττικής και Θεσσαλονίκης) και σε απόσταση άνω των 100 χιλιομέτρων από Αθήνα και Θεσσαλονίκη.
     Ομάδα στόχος: Άνεργοι ηλικίας 18-64 ετών. Αριθμός θέσεων: 1.000
     Χρηματοδότηση: Το πρόγραμμα είναι επιχορηγούμενο από το Ευρωπαϊκό Κοινωνικό Ταμείο (Ε.κ.Τ.) στο πλαίσιο του Επιχειρησιακού Προγράμματος "Απασχόληση και Επαγγελματική Κατάρτιση" του ΓΙ Κοινοτικού Πλαισίου Στήριξης, και η συνολική δαπάνη ανέρχεται στο ποσό των 15.000.000 €.
      10. Πρόγραμμα επιχορήγησης Νέων Ελεύθερων Επαγγελματιών (ΝΕΕ) -Επιχειρηματικότητα Πολυμελών Οικογενειών (ΚΥΑ 32356/26-6-06)
      Στόχος του προγράμματος: η ενθάρρυνση, μέσω της οικονομικής ενίσχυσης, των ανέργων -μελών οικογενειών με τουλάχιστον τρία παιδιά εκ των οποίων τουλάχιστον το ένα είναι ανήλικο, που αποφασίζουν να δημιουργήσουν τη δική τους μικρή επιχείρηση. Ομάδα στόχος: Άνεργοι ηλικίας 18-64 ετών.
      Αριθμός θέσεων: 1.000
      Χρηματοδότηση: Το πρόγραμμα είναι επιχορηγούμενο από το Ευρωπαϊκό Κοινωνικό Ταμείο (Ε.κ.Τ.) στο πλαίσιο του Επιχειρησιακού Προγράμματος «Απασχόληση και Επαγγελματική Κατάρτιση» του Γ΄ Κοινοτικού Πλαισίου Στήριξης και η συνολική δαπάνη ανέρχεται στο ποσό των 12.000.000 €.
     11. Πρόγραμμα επιχορήγησης Νέων Ελεύθερων Επαγγελματιών (ΚΥΑ : 30474/26-06-06).
		Στόχος του προγράμματος: η ενθάρρυνση, μέσω της οικονομικής ενίσχυσης, των ανέργων που αποφασίζουν να δημιουργήσουν τη δική τους μικρή επιχείρηση.
      Ομάδα στόχος: Άνεργοι ηλικίας 18-64 ετών.
      Αριθμός θέσεων: 9.000
     Χρηματοδότηση: Το πρόγραμμα είναι επιχορηγούμενο από το Ευρωπαϊκό Κοινωνικό Ταμείο (Ε.Κ.Τ.) στο πλαίσιο του Επιχειρησιακού Προγράμματος «Απασχόληση και Επαγγελματική Κατάρτιση» του ΓΙ Κοινοτικού Πλαισίου Στήριξης, και η συνολική δαπάνη ανέρχεται στο ποσό των 80.000.000 €.
     12. Πρόγραμμα επιχορήγησης μικρών επιχειρήσεων που απασχολούν 0-3 άτομα για την μερική απασχόληση ανέργων ηλικίας μέχρι 50 ετών (Απόφαση Δ.Σ. ΟΑΕΔ 2958/10-10-06)
     Στόχος του προγράμματος: α) η διευκόλυνση της εισόδου στην αγορά εργασίας, ατόμων που θέλουν να συνδυάσουν τις επαγγελματικές με άλλες (π.χ. οικογενειακές) υποχρεώσεις, όπως οι μητέρες, οι νέοι κ.λπ. και β) η υποστήριξη μικρών επιχειρήσεων που απασχολούν έως τρία (3) το πολύ άτομα προσωπικό ανά κατάστημα και έως τρία καταστήματα.
     Ομάδα στόχος: Άνεργοι ανεξαρτήτως εκπαιδευτικού επιπέδου, ηλικίας μέχρι 50 ετών. 	Αριθμός θέσεων: 5.520
     Χρηματοδότηση: Το πρόγραμμα χρηματοδοτείται από τους πόρους του Λογαριασμού για την Απασχόληση και την Επαγγελματική Κατάρτιση ΛΑΕΚ, και συνολικά η δαπάνη ανέρχεται στο ύψος των 37.179.450 €.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
      5. Στην με αριθμό 6767/13-4-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1540/30-4-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή ότι από το υπ' αριθμ. πρωτ. 20414/26-4-2007 έγγραφο του Ελεγκτικού Συνεδρίου προκύπτουν τα εξής:
      Η 2η Υπηρεσία Επιτρόπου του Ελεγκτικού Συνεδρίου στο Νομό Ηρακλείου, αρμόδια για τον προληπτικό έλεγχο των δαπανών του Δήμου Γαζίου, έχει θεωρήσει όλα τα χρηματικά εντάλματα που αφορούν στην πληρωμή των τακτικών αποδοχών των συμβασιούχων των οποίων η σχέση εργασίας με το Δήμο Γαζίου μετατράπηκε, μετά από αποφάσεις του Μονομελούς Πρωτοδικείου Ηρακλείου, από ορισμένου σε αορίστου χρόνου.
      Ειδικότερα, τα χρηματικά εντάλματα υπ' αριθμ. 340 και 341/21-11-2005 που αφορούσαν στην πληρωμή τακτικών αποδοχών του μηνός Νοεμβρίου 2005 στους δικαιούχους των οποίων η σχέση εργασίας με το Δήμο Γαζίου μετατράπηκε σε αορίστου χρόνου με βάση την διαλαμβανόμενη στη συγκεκριμένη ερώτηση υπ' αριθμ. 566/307/21/2005 Απόφαση του Μονομελούς Πρωτοδικείου Ηρακλείου, θεωρήθηκαν από τον Επίτροπο του Ελεγκτικού Συνεδρίου στις 28-11-2005.
      Το Ελεγκτικό Συνέδριο, στο ίδιο έγγραφό του, επισημαίνει ότι μετά τη μετατροπή των συμβάσεων των εργαζομένων των Δήμων σε αορίστου χρόνου, όπως στην περίπτωση των εργαζομένων στο Δήμο Γαζίου, οι δαπάνες πληρωμής των αποδοχών τους εξαιρούνται του προληπτικού ελέγχου του Ελεγκτικού Συνεδρίου, σύμφωνα με τις διατάξεις του άρθρου 23 παρ. 3 του Νόμου 3202/2003 «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των Ο.T.A., θέματα αλλοδαπών και άλλες διατάξεις» και του άρθρου 169 παρ. 2 του Νόμου 3463/2006 <<Κύρωση του Κώδικα Δήμων και Κοινοτήτων».
      Συνεπώς, η πληρωμή ή μη των αποδοχών των συμβασιούχων του Δήμου Γαζίου μετά τη θεώρηση των προαναφερθέντων χρηματικών ενταλμάτων δεν υπάγεται στην αρμοδιότητα του Υπουργείου Δικαιοσύνης αλλά σε αυτήν του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      6. Στις με αριθμό 6701/11.4.07, 6721, 6724/12.4.07, 6770/13.4.07, 6785, 6821/16.11.07 ερωτήσεις των Βουλευτών κυρίων Εμμανουήλ Στρατάκη, Βασιλείου Κεγκέρογλου, Εμμανουήλ Φραγκιαδουλάκη, Γιάννη Σκουλά και Στυλιανού Μαντζαπετάκη δόθηκε με το υπ’ αριθμ. 1537, 1538, 1541, 1543, 1545, 1548/2-5-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση των παραπάνω ερωτήσεων, παρακαλώ να ενημερώσετε τους κ. Βουλευτές για τα εξής:
      1. Η Υπηρεσία Εξωτερικής Φρούρησης Καταστημάτων Κράτησης συστήθηκε το 1999 με το Νόμο 2721, χωρίς να στελεχωθεί με τον απαραίτητο αριθμό υπαλλήλων. Η έλλειψη αυτή κατέστη εμφανέστερη μετά την έναρξη λειτουργίας της νέας φυλακής στο Μαλανδρίνο το 2001 και του Κέντρου Απεξάρτησης Κρατουμένων στον Ελαιώνα Θηβών το 2002.
      Το Υπουργείο Δικαιοσύνης από τον Μάρτιο του 2004 έως και σήμερα έχει μεριμνήσει για την αύξηση του προσωπικού της Υπηρεσίας Εξωτερικής Φρούρησης. Ήδη έχουν προσληφθεί 199 νέοι εξωτερικοί φρουροί μετά από σχετικό διαγωνισμό με διαδικασίες ΑΣΕΠ, ο οποίος ολοκληρώθηκε τον περασμένο Φεβρουάριο. Από αυτούς οι 8 έχουν τοποθετηθεί στη Φυλακή Αλικαρνασσού και έχουν ήδη αναλάβει τα καθήκοντά τους. Ακόμη, μόλις πρόσφατα εγκρίθηκε από το Υπουργείο Οικονομίας και Οικονομικών η κατ' εξαίρεση πρόσληψη επιπλέον 180 εξωτερικών φρουρών με διαγωνισμό με διαδικασίες ΑΣΕΠ, ο οποίος πρόκειται να προκηρυχθεί εντός του τρέχοντος μηνός. Κάποιες από τις θέσεις αυτές θα αντιστοιχούν οπωσδήποτε και στην Φυλακή Αλικαρνασσού.
      Πέρα από τις προσλήψεις σε εξωτερικούς φρουρούς, το Υπουργείο Δικαιοσύνης ενισχύει το προσωπικό φύλαξης των Καταστημάτων Κράτησης και με διαγωνισμούς πρόσληψης σωφρονιστικών υπαλλήλων. Ειδικότερα, έχουν ήδη διορισθεί μετά από διαγωνισμούς με διαδικασίες ΑΣΕΠ 473 συνολικά νέοι σωφρονιστικοί υπάλληλοι (κατηγορίας ΔΕ Φύλαξης), 213 σε πρώτη και 260 σε δεύτερη φάση. Από αυτούς, 17 έχουν τοποθετηθεί στη Φυλακή Αλικαρνασσού. Ακόμα, ήδη προχωρεί η επεξεργασία των αιτήσεων των υποψηφίων νέου διαγωνισμού του Υπουργείου Δικαιοσύνης με διαδικασίες ΑΣΕΠ για την κατ' εξαίρεση πρόσληψη επιπλέον 200 σωφρονιστικών υπαλλήλων. Στο συγκεκριμένο διαγωνισμό δεν κατανέμονται θέσεις στη Φυλακή Αλικαρνασσού, καθώς δόθηκε προτεραιότητα στη στελέχωση των νέων Καταστημάτων Κράτησης στο Δομοκό και στα Γρεβενά. Σε κάθε περίπτωση, επισημαίνεται ότι η Φυλακή Αλικαρνασσού είναι από τις πλέον επανδρωμένες σε αριθμό σωφρονιστικών υπαλλήλων φυλακές της χώρας, καθώς από τις 84 οργανικές θέσεις κλάδου ΔΕ Φύλαξης είναι καλυμμένες οι 74.
      2. Η αποσυμφόρηση της Φυλακής Αλικαρνασσού εντάσσεται στο ευρύτερο πρόγραμμα του Υπουργείου Δικαιοσύνης για την αποσυμφόρηση των φυλακών της χώρας, το οποίο εφαρμόζεται μεθοδικά και αποφασιστικά από τον Μάρτιο του 2004. Το πρόγραμμα αυτό έχει ως προτεραιότητα την κατασκευή 7 νέων Καταστημάτων Κράτησης σε πρώτη φάση και άλλων 5 νέων συγκροτημάτων Καταστημάτων Κράτησης σε δεύτερη φάση. Ειδικότερα:
      Σχεδιάστηκε και εφαρμόστηκε, παρά τη δύσκολη δημοσιονομική συγκυρία, ένα ταχύρρυθμο πρόγραμμα κατασκευής 7 νέων φυλακών, δυναμικότητας 2.700 κρατουμένων. Το πρώτο από τα 7 νέα Καταστήματα Κράτησης στα Τρίκαλα ήδη λειτουργεί από τον Ιούνιο του 2006. Τον Μάρτιο του 2007 παραδόθηκε το δεύτερο νέο Κατάστημα Κράτησης στο Δομοκό και το καλοκαίρι του 2007 παραδίδεται το τρίτο Κατάστημα Κράτησης στα Γ ρεβενά. Το καλοκαίρι του 2007 θα λειτουργήσει και η τέταρτη νέα φυλακή στον Ελαιώνα Θηβών, όπου θα μεταφερθούν 350 περίπου γυναίκες- κατάδικοι που κρατούνται σήμερα στον Κορυδαλλό. Το φθινόπωρο του 2007 θα έχουν περατωθεί τα Καταστήματα Κράτησης Σερρών και Δράμας, ενώ το 2008 θα παραδοθεί και η έβδομη φυλακή στα Χανιά.
      Η β' φάση του προγράμματος του Υπουργείου Δικαιοσύνης για την αποσυμφόρηση των φυλακών περιλαμβάνει τη δρομολογημένη κατασκευή 5 ακόμη νέων συγκροτημάτων Καταστημάτων Κράτησης, δυναμικότητας 4.000 κρατουμένων, 2 εκ των οποίων θα καλύπτουν τις ανάγκες του Νομού Αττικής. Ήδη έχουν ενταχθεί 3 από τις παραπάνω 5 νέες Φυλακές -Κατάστημα Κράτησης «Μακεδονία Ι», Κατάστημα Κράτησης «Αττική ΙΙ» και Κατάστημα Κράτησης «Θεσσαλία ΙΙ»- στο πρόγραμμα έργων Σύμπραξης Δημοσίου και Ιδιωτικού Τομέα (Σ.Δ.Ι.Τ.) και προχωρά η προβλεπόμενη από το νόμο διαδικασία της ανάδειξης των συμβούλων.
      Με την ολοκλήρωση της ανέγερσης των νέων, σύγχρονων, Καταστημάτων Κράτησης δίδεται οριστική λύση στο κτιριακό πρόβλημα των υπερκορεσμένων φυλακών της χώρας και αναβαθμίζεται σημαντικά η ποιότητα ζωής των κρατουμένων, καθώς θα καλυφθεί πλήρως το έλλειμμα θέσεών τους. Παράλληλα θα αρχίσουν να καταργούνται όσες υφιστάμενες φυλακές εκτιμάται ότι δεν πληρούν τις απαραίτητες προϋποθέσεις, με βάση τα νέα σωφρονιστικά πρότυπα.
      Εκτός από την κατασκευή των νέων Καταστημάτων Κράτησης, το πρόγραμμα του Υπουργείου Δικαιοσύνης για την αποσυμφόρηση των κορεσμένων φυλακών της χώρας περιλαμβάνει μια δέσμη μέτρων τα οποία έχουν ήδη τεθεί σε εφαρμογή. Ειδικότερα:
      Τροποποιήθηκε ο καθιερωμένος τύπος φυλακών, έτσι ώστε να αυξηθεί η δυναμικότητα από 280 σε 400 κρατουμένους ανά φυλακή, αυξάνοντας παράλληλα αισθητά τα διαθέσιμα τετραγωνικά μέτρα ανά άτομο. Συγκεκριμένα, οι 6 ανδρικές νέες φυλακές θα έχουν από 200 κελιά με εμβαδό 14,2 τ.μ. το καθένα και κοινόχρηστους χώρους (για την ψυχαγωγία, την άθληση και τις δυνατότητες επαγγελματικής κατάρτισης των κρατουμένων) που θα βελτιώσουν αισθητά τις σημερινές συνθήκες διαβίωσης και φύλαξης.
      Ελαστικοποιήθηκαν τα κριτήρια μεταφοράς κρατουμένων από τις «κλειστές» στις λιγότερο ασφυκτιούσες, αναξιοποίητες μέχρι πρόσφατα αγροτικές φυλακές. Ήδη έχουν μεταφερθεί 700 περίπου πρόσθετοι κρατούμενοι στις αγροτικές φυλακές.
      Ο νόμος για την επιτάχυνση της απονομής της Δικαιοσύνης (Ν. 3346/2005) και τα ευεργετικά μέτρα για τους καταδικασθέντες για πλημμελήματα, την ποινή των οποίων έχουν εν μέρει εκτίσει, επέτρεψαν την αποφυλάκιση άλλων 400 περίπου κρατουμένων.
      Προχωρεί εντατικά η πρωτοβουλία του Υπουργείου Δικαιοσύvης που έχει ξεκινήσει εδώ και δύο περίπου χρόνια για τη μεταφορά των αλλοδαπών κρατουμένων προς έκτιση της ποινής στις χώρες καταγωγής τους, πρώτα σε επίπεδο Ευρωπαϊκής Ένωσης και τώρα σε επίπεδο Συμβουλίου της Ευρώπης. Είναι πρόδηλο ότι τόσο ο σωφρονισμός όσο και η κοινωνική επανένταξη των αλλοδαπών κρατουμένων είναι ευχερέστερο να γίνει στις χώρες καταγωγής ή μόνιμης διαμονής τους. Σε σύμπραξη με την αυστριακή προεδρία της Ευρωπαϊκής Ένωσης (β' εξάμηνο του 2006) ξεκινήσαμε τη σχετική πρωτοβουλία, η οποία ήδη μετουσιώνεται σε Απόφαση-Πλαίσιο των 27 για τη διευκόλυνση μεταφοράς κρατουμένων προερχόμενων από κράτη-μέλη της Ένωσης προς έκτιση του υπολοίπου της ποινής στις χώρες καταγωγής τους. Παράλληλα, πρότεινα στην τελευταία Υπουργική διάσκεψη του Συμβουλίου της Ευρώπης την υιοθέτηση του μέτρου αυτού και στα 46 κράτη-μέλη του Συμβουλίου της Ευρώπης. Η πρωτοβουλία μου αυτή αντιμετωπίσθηκε ιδιαίτερα θετικά και έχω διαβεβαιώσεις από πολλούς ομολόγους μου σημαντικών κρατών του Συμβουλίου της Ευρώπης για την περαιτέρω στήριξή της. Περί τα τέλη του προηγούμενου έτους είχα την ευκαιρία να συζητήσω διεξοδικά το θέμα αυτό και με την ομόλογό μου της Ομοσπονδιακής Δημοκρατίας της Γερμανίας, η οποία, όπως γνωρίζετε, έχει αναλάβει από 1ης Ιανουαρίου την Προεδρία της Ε.Ε. Συμφωνήσαμε να εργασθούμε από κοινού για την προώθηση της πρωτοβουλίας αυτής, η οποία ενδιαφέρει άμεσα τη χώρα μας, καθώς το 40% των κρατουμένων στις ελληνικές φυλακές είναι αλλοδαποί και το 90% εξ αυτών προέρχονται από κράτη-μέλη του Συμβουλίου της Ευρώπης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      7. Στην με αριθμό 4574/26-2-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. ΥΠΠΟ/ΓΡ.ΥΠΚΕ/294/12-3-07 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4754/26.02.07 ερώτησης του Βουλευτή κ. Ντίνου Ρόβλια, σας πληροφορούμε ότι:
      Με το άρθρο 8 του N.3260/2004 επανήλθαν σε ισχύ οι διατάξεις των παραγράφων 1-16 του άρθρου 36 του Ν. 2190/1994 και αντικαταστάθηκαν, ως εξής:
      Στην παράγραφο 2 του άρθρου 8 Ν.3260/2004, μεταξύ άλλων ορίζεται: «...Ως Προϊστάμενοι Γενικών Διευθύνσεων επιλέγονται μόνιμοι υπάλληλοι της κατηγορίας ΠΕ με βαθμό Α΄ και με την προϋπόθεση ότι έχουν διατελέσει ή είναι Προϊστάμενοι Διευθύνσεων κατά την ημέρα υποβολής της αίτησης υποψηφιότητας. Σε περίπτωση που Προϊστάμενος Γενικής Διεύθυνσης δεν επιλέγεται για δεύτερη φορά, καταλαμβάνει κενή θέση Προϊσταμένου Διεύθυνσης και αν δεν υπάρχει, καταλαμβάνει την πρώτη θέση Προϊσταμένου Διεύθυνσης που θα κενωθεί...»
      Από την ως άνω διάταξη προκύπτει ότι κατά την πρώτη εφαρμογή του Ν. 3260/2004, για τους ήδη υπηρετούντες Γενικούς Διευθυντές, που δεν επιλέγονται από το Ειδικό Υπηρεσιακό Συμβούλιο και δεν καταλαμβάνουν θέση Προϊσταμένου Γενικής Διεύθυνσης, δεν εφαρμόζεται η παραπάνω διάταξη της παραγράφου 2 του άρθρου 8 και ως εκ τούτου δεν καταλαμβάνουν αυτοδικαίως τυχόν υφιστάμενη κενή θέση Προϊσταμένου Διεύθυνσης ή την πρώτη τέτοια θέση που θα κενωθεί.
      Η διάταξη αυτή εφαρμόζεται και περιλαμβάνει όσους επιλέγονται ως Προϊστάμενοι Γενικής Διεύθυνσης (ανάθεση καθηκόντων θέσης), μετά την έναρξη ισχύος του Ν. 3260/2004, για την περίπτωση που αυτοί δεν θα επιλεγούν για δεύτερη φορά, μετά την λήξη της θητείας τους αυτής. Η ως άνω διάταξη της παρ.2 του άρθρου 8 Ν. 3260/2004 δεν αφορά εκείνους που είχαν προαχθεί στο βαθμό του Γενικού Διευθυντή υπό την ισχύ του Ν. 2683/1999, δεδομένου ότι κάνει λόγο για «Προϊσταμένους Γενικής Διεύθυνσης που δεν επιλέγονται για δεύτερη φορά.»
      Επιπλέον, η αναφορά, στο τελευταίο εδάφιο της παραγράφου 2 του άρθρου 8 Ν. 3260/2004, της δυνατότητας των, κατά την δημοσίευση του νόμου αυτού, Γενικών Διευθυντών, οι οποίοι είχαν προαχθεί στο βαθμό αυτό υπό την ισχύ του Υπαλληλικού Κώδικα (Ν.2683/1999), να αποχωρήσουν από την Υπηρεσία διατηρούντες τις αποδοχές του Γενικού Διευθυντή, εφόσον υποβάλουν αίτηση παραίτησης εντός διμήνου από της ανακοίνωσης της μη επανεπιλογής τους, καθιστά εμφανή τη διαφοροποίηση Προϊσταμένου Γενικής Διεύθυνσης - Γενικού Διευθυντή και ο νόμος κάνει σαφώς λόγο για τους «Γενικούς Διευθυντές», ήτοι αυτούς που κατείχαν το βαθμό του Γενικού Διευθυντή, που προβλεπόταν ως ξεχωριστός βαθμός υπό τη ισχύ του Υπαλληλικού Κώδικα (Ν.2683/1999) και πριν τη δημοσίευση του Ν.3260/2004 που επανέφερε σε ισχύ τις οικείες διατάξεις του Ν. 2190/1994.
      Συνεπώς, ο Γενικός Διευθυντής που δεν επελέγη από το Ειδικό Υπηρεσιακό Συμβούλιο ως Προϊστάμενος Γενικής Διεύθυνσης και δεν κάνει χρήση της δυνατότητας που του παρέχει το τελευταίο εδάφιο της παρ. 2 του άρθρο 8 του Ν.3260/2004, ήτοι αυτό της εμπροθέσμου υποβολής παραίτησης, θα καταταγεί στο βαθμό Α΄ και θα εκδοθεί σχετική διαπιστωτική πράξη αυτοδίκαιης κατάταξής του στο βαθμό αυτό, μετά τη συμπλήρωση της ανωτέρω δίμηνης προθεσμίας. Εν συνεχεία, δύναται να κριθεί από το αρμόδιο υπηρεσιακό συμβούλιο για την επιλογή του ή μη ως Προϊσταμένου Διεύθυνσης, Διαδικασία που τηρήθηκε επακριβώς για τον κ. Χανδακά, τόσον όσον αφορά στην κατάταξή του στον βαθμό Α', όσο και στην κρίση που έγινε από το αρμόδιο Υπηρεσιακό Συμβούλιο του ΥΠ.ΠΟ. για την πλήρωση μιας κενής θέσης Προϊσταμένου Διεύθυνσης, αλλά δεν επελέγη.
      Επισημαίνεται ότι, ο εν λόγω υπάλληλος, όχι μόνο δεν υποβιβάστηκε αφού κατέχει τον Α΄ βαθμό, όπως προβλέπει η ανωτέρω διάταξη, αλλά εξακολουθεί να στεγάζεται και να διατηρεί το Γραφείο που κατείχε ως Γενικός Διευθυντής, με όλο τον εξοπλισμό που υπήρχε σ' αυτό (έπιπλα, ηλεκτρονικές συσκευές, τηλεφωνικές γραμμές κ.λπ.) και επιπλέον να επικουρείται από γραμματείς σε διπλανό Γραφείο, ως να μην άλλαξε τίποτα, όπως ακριβώς και όταν κατείχε τον βαθμό του Γενικού Διευθυντή. Πέραν αυτών, δεν τοποθετήθηκε ως απλός υπάλληλος σε κάποια Διεύθυνση ή Υπηρεσία, αλλά αντιθέτως, με την απόφαση ΥΠΠΟ/ΔIΟIΚ/Α5/ΠΜΥ/12969/12.2.2007, τοποθετήθηκε στη Γενική Διεύθυνση Αναστήλωσης, Μουσείων και Τεχνικών Έργων) και θα εκτελεί καθήκοντα, που θα του αναθέσει ο Προϊστάμενος της Γενικής Διεύθυνσης.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      8. Στην με αριθμό 4966/1-3-07 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. 364/2007/13-3-07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό, σας γνωστοποιούμε τα εξής:
      Το πρόγραμμα ποιοτικού εκσυγχρονισμού μικρών καταλυμάτων (δράση 2.2.2) ξεκίνησε από την αρχή του Γ΄ ΚΠΣ δίνοντας την δυνατότητα στις επιχειρήσεις να υποβάλουν τις προτάσεις τους σε συγκεκριμένες χρονικές περιόδους ανά εξάμηνο (κύκλοι).
      Η υλοποίηση της δράσης εξελίχθηκε ικανοποιητικά και χωρίς προβλήματα μέχρι και τον 8ο κύκλο και μέσω της δράσης αυτής χρηματοδοτήθηκε ο εκσυγχρονισμός του συνόλου σχεδόν των τουριστικών επιχειρήσεων που υπέβαλαν σχετική πρόταση.
      Ενδεικτικά αναφέρουμε ότι χρηματοδοτήθηκαν 4813 επιχειρήσεις πανελλαδικά για έργα προϋπολογισμού 207.235.997 ευρώ, η δε διατιθέμενη δημόσια δαπάνη για εκσυγχρονισμό μικρών τουριστικών καταλυμάτων ανήλθε σε 82.077.870 ευρώ.
      Η ομαλή πορεία εξέλιξης του προγράμματος καθώς και η βελτίωση του Οδηγού Εφαρμογής αύξησε το ενδιαφέρον των επενδυτών, το οποίο εκφράστηκε με την υποβολή μεγάλου αριθμού προτάσεων για τον 9ο και τελευταίο κύκλο αξιολόγησης του προγράμματος. Υποβλήθηκαν προτάσεις σε αριθμό 10πλάσιο σε σχέση με τους προηγούμενους κύκλους.
      Ενδεικτικά αναφέρουμε ότι στον 8ο κύκλο εντάχθηκαν 293 προτάσεις, στον 7ο κύκλο 371 προτάσεις, στον 6ο κύκλο 317, στον 50 κύκλο 511, στον 4ο κύκλο 458, στον 3ο κύκλο 354, στον 2ο κύκλο 626 και στον 1ο κύκλο 1313.
      Ο αριθμός των εγκεκριμένων επενδυτικών σχεδίων (εγκρίθηκαν 477 προτάσεις στον 9ο κύκλο) είναι μικρότερος σε σύγκριση με τις προτάσεις που υποβλήθηκαν και όχι σε σύγκριση με τους προηγούμενους κύκλους.
      Σημειώνεται ότι για τις παραπάνω προτάσεις απαιτείται δημόσια δαπάνη ύψους 70.000.000,00 ευρώ, δηλαδή ποσό ανάλογο με αυτό που αντιστοιχεί στο σύνολο των εγκεκριμένων προτάσεων των 8 προηγούμενων κύκλων.
      Θα ήταν ιδιαίτερα θετικό, αν η παρατηρούμενη υπερζήτηση είχε διαμοιραστεί και στους προηγούμενους κύκλους προκηρύξεων της Δράσης, πράγμα που θα επέτρεπε στην ΕΥΔ/ΕΠΑΝ να προγραμματίσει ορθότερα την κατανομή των διαθέσιμων κονδυλίων. Σε κάθε περίπτωση, όμως, πρέπει να επισημανθεί ότι η προκήρυξη μιας κρατικής ενίσχυσης δε συνεπάγεται τη χρηματοδότηση του συνόλου των προτάσεων που θα υποβληθούν.
      Τη δεδομένη χρονική στιγμή που τίθεται το θέμα, το ΕΠΑΝ εμφανίζει πρόβλημα υπερδέσμευσης και ως εκ τούτου έλλειψης κονδυλίων. Από τις Υπουργικές αποφάσεις ένταξης των επιχειρήσεων θα διαπιστώσετε ότι έγινε ήδη σημαντική υπέρβαση των αρχικά προγραμματισθέντων κονδυλίων. Συγκεκριμένα ενώ η προγραμματισθείσα δημόσια δαπάνη ανερχόταν σε 5 εκ. ευρώ διατέθηκαν κονδύλια ύψους 12,7 εκ. ευρώ. Σε καμία όμως περίπτωση δεν ήταν δυνατό να καλυφθεί όλη η εμφανισθείσα ζήτηση.
      Αξίζει να αναφερθεί ότι 600 τουλάχιστον επιχειρήσεις που δεν εντάχθηκαν στο πλαίσιο του 9ου κύκλου είχαν χρηματοδοτηθεί σε προηγούμενους κύκλους της δράσης 2.2.2.
      Το Υπουργείο Τουριστικής Ανάπτυξης θεωρεί σκόπιμη την ένταξη και ενίσχυση και των υπολοίπων προτάσεων εφόσον υπάρχει η δυνατότητα, διότι θεωρείται δεδομένο ότι η αναβάθμιση των τουριστικών καταλυμάτων αποτελεί πρωτεύοντα στόχο της τουριστικής πολιτικής. Εξάλλου η σύντομη έναρξη υλοποίησης του ΕΣΠΑ 2007-2013 θα επιτρέψει την ταχεία επαναπροκήρυξη της εν λόγω Δράσης και την ικανοποίηση των επιχειρήσεων που δε θα μπορέσουν να ενταχθούν στο πλαίσιο της τρέχουσας προκήρυξης.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
     9. Στην με αριθμό 6564/2.4.07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 7017/4/7037/26.4.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΠΑΠΑΓΕΩΡΓΙΟΥ, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Με την ολοκλήρωση του προαναφερόμενου σχεδιασμού, συναρτάται και η ανακατανομή της οργανικής δύναμης των αστυνομικών Υπηρεσιών, με βάση τα πληθυσμιακά δεδομένα και τα αστυνομικά προβλήματα που αντιμετωπίζει κάθε περιοχή.
      Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Ευβοίας, όπως και αυτό της ίδρυσης Αστυνομικού Τμήματος στο Δήμο Ελυμνίων και φυσικά της λειτουργίας του Αστυνομικού Τμήματος Λίμνης και του Αστυνομικού Σταθμού Ροβιών, ώστε με τις ρυθμίσεις αυτές να καλυφθούν κατά τον πλέον ουσιαστικό και ορθολογικό τρόπο οι πραγματικές ανάγκες και να εμπεδωθεί περαιτέρω το αίσθημα ασφαλείας των κατοίκων της περιοχής, πράγμα που αποτελεί πρώτη προτεραιότητα και διαρκή επιδίωξη του Υπουργείου μας.
      Για το θέμα της στελέχωσης των αστυνομικών Υπηρεσιών, επισημαίνεται ότι σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Στο πλαίσιο δε αυτό έχει στελεχωθεί και η Αστυνομική Διεύθυνση Ευβοίας, με δύναμη, η οποία σήμερα παρουσιάζει μικρό έλλειμμα έναντι της οργανικής της, όπως συμβαίνει με τις περισσότερες Αστυνομικές Διευθύνσεις που αντιμετωπίζουν τα ίδια προβλήματα. Επίσης, το Αστυνομικό Τμήμα Λίμνης έχει στελεχωθεί με δύναμη η οποία παρουσιάζει μικρό έλλειμμα έναντι της οργανικής του.
      Πάντως, στα πλαίσια των υπηρεσιακών δυνατοτήτων, θα καταβληθεί προσπάθεια για την ενίσχυση της εν λόγω Διεύθυνσης κατά τις μεταθέσεις του τρέχοντος έτους. Ήδη, προκηρύχθηκαν προς πλήρωση δεκατρείς (13) θέσεις αστυνομικού προσωπικού διαφόρων βαθμών. Επίσης, θα καταβληθεί προσπάθεια για την ενίσχυσή της και με νεοεξερχόμενους των Σχολών της Αστυνομικής Ακαδημίας αστυνομικούς και με νεοπροαγόμενους αρχιφύλακες, ενώ για την αντιμετώπιση των αυξημένων αναγκών της θερινής περιόδου του τρέχοντος έτους θα ενισχυθεί συνολικά με πενήντα (50) δόκιμους αστυφύλακες.
      Το θέμα της πληρέστερης στελέχωσης των Υπηρεσιών της εν λόγω Διεύθυνσης και της αποτελεσματικότερης λειτουργίας της θα αντιμετωπισθεί και με την ολοκλήρωση της προαναφερόμενης αναδιάρθρωσης - αναδιοργάνωσης των περιφερειακών αστυνομικών Υπηρεσιών, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Σε ό, τι αφορά την αστυνόμευση της ανωτέρω περιοχής, σας πληροφορούμε ότι αυτή πραγματοποιείται από το Αστυνομικό Τμήμα Λίμνης, με εποχούμενες περιπολίες που διατίθενται, σύμφωνα με τον υφιστάμενο σχεδιασμό της Αστυνομικής Διεύθυνσης. Παράλληλα στην εν λόγω περιοχή δραστηριοποιούνται η Ομάδα Πρόληψης και Καταστολής της Εγκληματικότητας (Ο.Π.Κ.Ε.) και η Ομάδα Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.), ενώ όταν απαιτείται, σε ειδικές περιπτώσεις, επιλαμβάνονται και οι Υπηρεσίες της έδρας της εν λόγω Διεύθυνσης.
      Πάντως, από τη μελέτη και αξιολόγηση των υφιστάμενων στην αρμόδια Υπηρεσία μας στατιστικών στοιχείων, η εγκληματικότητα στην εν λόγω περιοχή είναι μειωμένη. Ενδεικτικά σημειώνεται ότι, κατά το παρελθόν έτος, είχαμε σημαντική μείωση των κλοπών-διαρρήξεων, σε σχέση με το έτος 2005 και τα όποια προβλήματα αντιμετωπίζονται σε ικανοποιητικό βαθμό από τις ανωτέρω Υπηρεσίες μας. Πάντως, με την εφαρμογή της νέας αντεγκληματικής πολιτικής και των σχεδίων αντιμετώπισης της εγκληματικότητας του τρέχοντος έτους αναμένουμε περαιτέρω θετικά αποτελέσματα και στο Δήμο Ελυμνίων.
      Τέλος, στην Αστυνομική Διεύθυνση Ευβοίας δόθηκαν πρόσθετες εντολές και οδηγίες για την εξέταση των προβλημάτων αστυνομικής φύσεως που υπάρχουν στην περιοχή του Δήμου Ελυμνίων και λήψη κατά την κρίση της κάθε αναγκαίου μέτρου, με στόχο την αποτελεσματικότερη αστυνόμευση και την περαιτέρω ενίσχυση και εμπέδωση του αισθήματος ασφαλείας των κατοίκων.
Ο Υπουργός
ΒΥΡΩΝ Γ. ΠΟΛΥΔΩΡΑΣ»
     10. Στην με αριθμό  6629/4.4.07 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/7043/26.4.07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. ΜΑΝΩΛΑΚΗΣ, σας γνωρίζουμε ότι το φαινόμενο της βίας στους αθλητικούς χώρους και εκτός αυτών, στη χώρα μας αλλά και διεθνώς, αποτελεί ευρύτερο σύνθετο κοινωνικό φαινόμενο, το οποίο έχει προβληματίσει σοβαρά όλες τις πολιτισμένες χώρες και βεβαίως την ελληνική πολιτεία και κοινωνία, η δε αντιμετώπισή του δεν αποτελεί αμιγώς αστυνομικό πρόβλημα. Για το λόγο αυτό, η διαδικασία αντιμετώπισης του όλου θέματος δεν εξαντλείται μόνο στην αστυνομική δραστηριότητα, αλλά απαιτεί τη συστράτευση, συνεργασία και την ειλικρινή βούληση των εμπλεκομένων υπηρεσιών, αθλητικών φορέων και παραγόντων, αλλά και την ευαισθητοποίηση και ενεργό συμμετοχή όλης της κοινωνίας, σε αρμονική συνεργασία με τους ανωτέρω φορείς.
     Μετά τα πρόσφατα επεισόδια, που έλαβαν χώρα στην Παιανία και είχαν ως αποτέλεσμα το θανάσιμο τραυματισμό νεαρού φιλάθλου, πραγματοποιήθηκε συνάντηση του Υφυπουργού Πολιτισμού με εκπροσώπους των ομοσπονδιών των ομαδικών αθλημάτων, κατά την οποία αποφασίσθηκε η αναστολή λειτουργίας όλων των συνδέσμων φιλάθλων, η κατάργηση του άρθρου 41Β του ν. 2725/1999 «Ερασιτεχνικός και Επαγγελματικός Αθλητισμός», που ρυθμίζει τα θέματα σύστασης, λειτουργίας και εποπτείας των συνδέσμων φιλάθλων και η τροποποίηση προς το αυστηρότερο των ποινών για τις ευθύνες των Αθλητικών Ανωνύμων Εταιρειών σε γεγονότα βίας.
     Πέραν αυτών πρέπει να επισημάνουμε ότι, κατά τη σύσκεψη των αρμοδίων Υπουργών για την αντιμετώπιση της βίας στο χώρο του αθλητισμού, που συγκάλεσε ο Πρωθυπουργός την 30-3-2007, μεταξύ των άλλων, ελήφθη απόφαση για τη σύσταση διυπουργικής Επιτροπής, στην οποία μετέχουν οι Υπουργοί Δικαιοσύνης, Δημόσιας Τάξης, Επικρατείας και ο Υφυπουργός Αθλητισμού. Έργο της επιτροπής είναι η συστηματική παρακολούθηση της εφαρμογής του θεσμικού πλαισίου, το οποίο αυστηροποίησε η σημερινή Κυβέρνηση, καθώς και η συμβολή της στην πληρέστερη ενημέρωση των πολιτών στα θέματα της αθλητικής βίας.
     Σε ό,τι αφορά τα επεισόδια και τον θανάσιμο τραυματισμό του φιλάθλου στην Παιανία, σας πληροφορούμε ότι η σχηματισθείσα από την Αστυνομία δικογραφία υποβλήθηκε στον Εισαγγελέα Πλημμελειοδικών Αθηνών και ήδη η όλη υπόθεση ανατέθηκε σε Τακτικό Ανακριτή. Επί πλέον η Γενική Αστυνομική Διεύθυνση Αττικής διέταξε τη διενέργεια προκαταρκτικής έρευνας, σύμφωνα με το άρθρο 22 του π.δ. 22/1996, για τη διερεύνηση του βαθμού ανταπόκρισης των Κέντρων Επιχειρήσεων των Υπηρεσιών της στο συγκεκριμένο περιστατικό, της κινητοποίησης των διαθέσιμων αστυνομικών δυνάμεων και της τυχόν τέλεσης πειθαρχικού παραπτώματος από οποιονδήποτε εμπλεκόμενο αστυνομικό. Η εν λόγω έρευνα ανατέθηκε σε ανώτατο αξιωματικό και βρίσκεται σε εξέλιξη.
     Τέλος επισημαίνεται ότι η μάχη της Αστυνομίας για την αντιμετώπιση του εγκληματικού φαινομένου της βίας στους αθλητικούς χώρους και έξω από αυτούς θα συνεχιστεί με αμείωτη ένταση. Για την επίτευξη του στόχου αυτού, εκτός των άλλων μέτρων, θα ενισχυθούν με προσωπικό και μέσα τα νεοσύστατα γραφεία για τη συλλογή πληροφοριών και την ανάληψη δράσεων κατά του φαινομένου, ενώ θα γίνει περαιτέρω αξιοποίηση του θεσμού των αστυνομικών συνδέσμων με τα αθλητικά σωματεία και θα καλλιεργηθούν μόνιμοι δίαυλοι επικοινωνίας και συνεργασίας με τις διοργανώτριες αρχές και κυρίως με τα ποδοσφαιρικά σωματεία.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»)
      ΠΡΟΕΔΡΟΣ (Άννα Μπενάκη - Ψαρούδα): Έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 4 Μαΐου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 505/27.4.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κολιοπάνου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης των παραγωγών ακτινιδίων του Νομού Άρτας κ.λπ.
      2. Η με αριθμό 509/27.4.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικά με την κάλυψη των κενών οργανικών θέσεων στο Πυροσβεστικό Σώμα κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 498/27.4.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Δικαιοσύνης, σχετικά με την ίδρυση μόνιμου Εφετείου στη Χαλκίδα κ.λπ.
      2. Η με αριθμό 508/27.4.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης και Οικονομίας και Οικονομικών, σχετικά με την καταβολή των δεδουλευμένων στους εργαζόμενους της εταιρείας «Μακεδονική Βιομηχανία Μετάλλου Α.Ε.» στη Δράμα, τη διασφάλιση των θέσεων εργασίας κ.λπ..
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα ένα μέλη της Λέσχης Φιλίας του Κ.Α.Π.Η. Λαμπρινής. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνέδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος της Ελλάδος κ. Αλέκας Παπαρήγα, σε επίπεδο Αρχηγών κομμάτων με θέμα την αγροτική πολιτική.
      Σύμφωνα με το άρθρο 143, παράγραφος 4 του Κανονισμού της Βουλής, η διάρκεια της αγόρευσης του Πρωθυπουργού είναι τριάντα λεπτά της ώρας, της Προέδρου της Κοινοβουλευτικής Ομάδας του Κομμουνιστικού Κόμματος Ελλάδος, με πρωτοβουλία της οποίας πραγματοποιείται η σημερινή συζήτηση, επίσης τριάντα λεπτά της ώρας, των Προέδρων των δύο άλλων Κοινοβουλευτικών Ομάδων είκοσι πέντε λεπτά της ώρας και των Υπουργών δεκαπέντε λεπτά της ώρας. 
      Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. Στη συζήτηση μετέχουν έως δύο Υπουργοί. 
      Ο Πρωθυπουργός μπορεί να τριτολογήσει για πέντε λεπτά της ώρας. 
      Ο χρόνος ομιλίας του Υπουργού που  παρεμβαίνει στο στάδιο των κύριων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούνται. 
      Ο Πρόεδρος της Κυβερνήσεως κ. Κώστας Καραμανλής έχει το λόγο.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, με το αίτημά της για τη σημερινή συζήτηση, η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Παπαρήγα θέτει ζητήματα που αφορούν σε τελική ανάλυση όλες τις Ελληνίδες και όλους τους Έλληνες, πρώτα από όλα διότι ο αγροτικός κόσμος είναι ένα μεγάλο δημιουργικό τμήμα της κοινωνίας μας, ταυτισμένο με τον καθημερινό μόχθο, τον αγώνα και την αγωνία. Δεύτερον, διότι η αγροτική ανάπτυξη τροφοδοτεί την οικονομική δραστηριότητα και λειτουργεί ως βασικός αρμός του κοινωνικού ιστού στην ελληνική ύπαιθρο.
      Τρίτον, γιατί όλοι οι πολίτες είμαστε καθημερινοί καταναλωτές αγροτικών προϊόντων. Πιστεύω, λοιπόν, ότι οφείλουμε όλοι να καταθέσουμε προτάσεις και να στηρίξουμε πολιτικές για την ελληνική γεωργία του μέλλοντος, να αναπτύξουμε και να υποστηρίξουμε σχέδιο και όραμα για την ελληνική ύπαιθρο. 
      Ωστόσο, οφείλω σήμερα απευθυνόμενος στην Εθνική Αντιπροσωπεία να κάνω μία εισαγωγική παρένθεση. Το τελευταίο διάστημα οι πολίτες κατακλύζονται από κάθε είδους θεωρίες που ξεκίνησαν από το ζήτημα της αγοράς ομολόγων από τη διοίκηση ταμείων κοινωνικής ασφάλισης. Το ζήτημα είναι όντως σοβαρό. Συνέβησαν απαράδεκτες ενέργειες και το ζήτημα ερευνάται σε βάθος. Όμως, ούτε είναι αυτό που καθορίζει την πορεία του τόπου ούτε αποτελεί δικαιολογία για ακραία κινδυνολογία, ανεύθυνους ισχυρισμούς, προκλητικό λαϊκισμό που τείνουν να δηλητηριάσουν το δημόσιο βίο.
      Τα αίτια και οι στόχοι είναι αλλού. Τα αίτια είχαν φανεί προ πολλού με την απόπειρα υπονόμευσης της συνταγματικής Αναθεώρησης. Οι στόχοι φαίνονται πλέον ξεκάθαρα. Κάποιοι επιχειρούν να σκιάσουν την πρόοδο που καταγράφει η χώρα στην οικονομική και αναπτυξιακή της πολιτική. Κάποιοι προσποιούνται ότι αγνοούν πως είναι η ίδια η Κυβέρνηση που ενισχύει και προτρέπει τους ελεγκτικούς μηχανισμούς να ασκούν απαρέγκλιτα τις αρμοδιότητές τους. Είναι κατ’ επέκταση η ίδια η Κυβέρνηση που αποκάλυψε και έθεσε στο στόχαστρό τους και αυτήν την υπόθεση, κινητοποίησε άμεσα θεσμικά και υπεύθυνα τις διαδικασίες για τη διαλεύκανσή της, την τιμωρία των υπαιτίων, την επιστροφή των χρημάτων στο ταμείο. Να μη χαθεί ούτε 1 ευρώ!
      (Χειροκροτήματα από την πτέρυγα της Νέας Δημοκρατίας)
      Δική μας ήταν η βούληση, δική μας είναι η επιδίωξη αυτή και όχι σύνθημα εκείνων που ουδέποτε λειτούργησαν ανάλογα.
      Η Κυβέρνηση, κυρίες και κύριοι συνάδελφοι, αντιμετώπισε από την αρχή το ζήτημα αυτό με τη σοβαρότητα που του αρμόζει, επισήμανε η ίδια τις ανεπάρκειες που εντοπίστηκαν στην αξιοποίηση σύνθετων επενδυτικών προϊόντων και υποδεικνύουν την ανάγκη κατάλληλης προσαρμογής των θεσμών, ανάγκη που συνιστά πλέον διαρκές ζητούμενο, απέναντι στο οποίο δεν εφησυχάζουμε. Αποφασίσαμε άμεσα την επίσπευση της θεσμικής θωράκισης στη διαχείριση της κινητής περιουσίας των ταμείων, τη διενέργεια διαχειριστικού και σε βάθος ελέγχου, την αλλαγή στον τρόπο επιλογής των προεδρείων στα διοικητικά συμβούλια των ταμείων. Η Κυβέρνηση προτάσσει σε κάθε περίπτωση τη διασφάλιση των συμφερόντων του κοινωνικού συνόλου, τη διερεύνηση οποιασδήποτε σκιάς, την επιβολή της διαφάνειας παντού.
      Διλήμματα για μας δεν υπήρξαν και δεν υπάρχουν. Δεν πρόκειται να δεχθούμε καμμία συγκάλυψη όπως έκαναν άλλοι. 
      (Χειροκροτήματα από την πτέρυγα της Νέας Δημοκρατίας)
      Δεν πρόκειται να ακολουθήσουμε ποτέ το παράδειγμα εκείνων που παρέμεναν απαθείς και αδιάφοροι θεατές απέναντι στη λεηλασία του δημοσίου χρήματος. Είμαστε μετωπικά απέναντι στα φαινόμενα της διαφθοράς. 
      Οι πολίτες γνωρίζουν πολύ καλά ότι ο δρόμος για την καταπολέμησή της είναι μακρύς. Τα αποτελέσματα έρχονται σταδιακά και έρχονται μόνο αν αποκαλύπτουμε παρόμοια φαινόμενα. 
Οι πολίτες γνωρίζουν πολύ καλά ότι ο δρόμος για την καταπολέμησή της είναι μακρύς. Τα αποτελέσματα έρχονται σταδιακά και έρχονται μόνο εάν αποκαλύπτουμε παρόμοια φαινόμενα. Οι πολίτες γνωρίζουν ότι τα φαινόμενα διαφθοράς πολλαπλασιάστηκαν τα περασμένα χρόνια μέσα από την πλήρη αδράνεια της προηγούμενης κυβέρνησης, που τα συγκάλυπτε και τα ανεχόταν σχεδόν ως αυτονόητα. Εμείς, αντίθετα, ούτε συγκαλύπτουμε ούτε ανεχόμαστε.
      (Χειροκροτήματα από την πτέρυγα της Νέας Δημοκρατίας)
      Για εμάς το μόνο αυτονόητο είναι η διαρκής σύγκρουση με τη διαφθορά, αυτό για το οποίο μας εμπιστεύονται και μας στηρίζουν οι πολίτες. Αυτή είναι η διαφορά ανάμεσα στο χθες και στο σήμερα: η αποκάλυψη και όχι η συγκάλυψη, η σύγκρουση με ό,τι πληγώνει τις Ελληνίδες και τους Έλληνες και όχι ο συμβιβασμός. Αποδεικνύουμε έμπρακτα, υπεύθυνα, αποφασιστικά όλα όσα λέμε. Ο σεβασμός στους νόμους, ο σεβασμός στο χρήμα του φορολογούμενου, ο σεβασμός στον πολίτη είναι για εμάς απαράβατη αρχή.
      Κυρίες και κύριοι συνάδελφοι, καθένας έχει το δικαίωμα να διαφωνεί με τις αποφάσεις που κρίναμε ως καταλληλότερες. Κανένας όμως δεν μπορεί να υποτάσσει τα πάντα στις κομματικές σκοπιμότητες του. Κανένας δεν θα σκιάσει τη μεταρρυθμιστική στρατηγική μας. Η απόπειρα πόλωσης, η απόπειρα γενικεύσεων και παραπληροφόρησης, η απόπειρα υπονόμευσης του δημόσιου βίου είναι καταδικασμένη σε αποτυχία. Συνεχίζουμε με εντεινόμενους ρυθμούς τις αλλαγές και τις μεταρρυθμίσεις σε όλους τους τομείς. Για όλα αυτά, για τις αποφάσεις μας, για τις επιλογές μας κρινόμαστε και θα κριθούμε όλοι από τους πολίτες, κάποιοι για το διχαστικό λόγο και την ανευθυνότητά τους και εμείς για το μεταρρυθμιστικό έργο που προωθούμε μαζί με τους πολίτες, για το έργο που αλλάζει την Ελλάδα και εγγυάται μια καλύτερη προοπτική για όλους.
      Κυρίες και κύριοι συνάδελφοι, όλοι οι Έλληνες γνωρίζουμε καλά, πολύ καλά, τις δυσκολίες που πέρασε και περνά ο αγροτικός κόσμος. Ξέρουμε τόσο τις ευκαιρίες που χάθηκαν όσο και τα αίτια που οδήγησαν τον αγροτικό τομέα στην καθήλωση, στη συρρίκνωση. Από το 1981 έως σήμερα έχουν εισρεύσει στη χώρα μας τεράστιοι κοινοτικοί πόροι, τόσο για αγροτικές επιδοτήσεις όσο και για έργα υποδομών στον αγροτικό τομέα, που αντιστοιχούν περίπου στο μισό αγροτικό εισόδημα. 
      Δυστυχώς, ωστόσο, πολλές φορές ως τώρα κυριάρχησαν λαϊκιστικές αντιλήψεις, εφαρμόστηκαν ανεύθυνες πολιτικές. Υπήρξε σοβαρό έλλειμμα πολιτικής μπροστά στις ανάγκες που δημιουργούνται. Αναπτύχθηκαν παθογένειες και νοοτροπίες που είχαν δυσμενέστατες επιπτώσεις. Ο κομματικός εναγκαλισμός είχε οδηγήσει πολλές συνεταιριστικές οργανώσεις στην αποδιοργάνωση, στην απαξίωση. Η κακοδιοίκηση, η κακοδιαχείριση, οι διπλοεγγραφές είχαν ως αποτέλεσμα να αδικούνται οι πραγματικοί αγρότες και να επιβάλλονται στη χώρα τεράστια κοινοτικά πρόστιμα. Μόνο για την περίοδο 1996-2004 επιβλήθηκαν πρόστιμα που ξεπερνούν τα 860.000.000 ευρώ. Σε αυτά περιλαμβάνονται και γύρω στα 240.000.000 ευρώ που κληθήκαμε να πληρώσουμε μόλις πρόσφατα για παρατυπίες και αδιαφανείς διαδικασίες της περιόδου 1998-2003. 
      Ευδιάκριτες είναι και οι συνέπειες της αδράνειας σε ό,τι αφορά τις ανάγκες αγροτικών υποδομών που προβάλλουν επιτακτικά μπροστά στη διαδραματιζόμενη κλιματική αλλαγή. Συνέπειες υπήρξαν και από το γεγονός ότι στην περίοδο 2001-2004 καταργήθηκαν οι δασμολογικοί περιορισμοί στις εισαγωγές αγροτικών προϊόντων από ορισμένες τρίτες χώρες, χωρίς όμως να εξασφαλιστούν μέτρα ισοδύναμου αποτελέσματος. Άρχισαν έτσι να αυξάνονται οι εισαγωγές αλλά και να μειώνονται οι εξαγωγές μας, με αποτέλεσμα να εκτοπίζονται τα προϊόντα μας από την εσωτερική και διεθνή αγορά.
      Από το 1994 έως το 2004 ο ενεργός αγροτικός πληθυσμός μειώθηκε κατά 34%. Η συμμετοχή του πρωτογενούς τομέα συρρικνώθηκε από το 10%, στο 4,4% του Α.Ε.Π.. Το πραγματικό αγροτικό εισόδημα, όπως επισημαίνει η EUROSTAT, μειώθηκε τη διετία 2002-2003 κατά 11,4%. Όλα αυτά συνδιαμόρφωναν μια πραγματικότητα που δεν μπορεί να αφήνει κανέναν ικανοποιημένο. 
      Κυρίες και κύριοι συνάδελφοι, το βασικό πλαίσιο για την αγροτική ανάπτυξη της χώρας, όπως και για τα υπόλοιπα κράτη-μέλη της Ευρωπαϊκής Ένωσης, ορίζεται σήμερα από τη νέα Κοινή Αγροτική Πολιτική. Αντιλαμβάνομαι τις αιτιάσεις που αναπτύσσονται τόσο από το Κομμουνιστικό Κόμμα όσο και από το Συνασπισμό. Παρ’ όλο που διαφωνούμε σε πολλά σημεία, οφείλω να αναγνωρίσω ότι οι θέσεις τους διακρίνονται από συνέπεια. Δεν μπορεί όμως, να εμφανίζεται σαν κατήγορος της νέας Κ.Α.Π. και ούτε προπάντων να αιτιάται την Κυβέρνηση η σημερινή Αξιωματική Αντιπολίτευση. Γιατί αυτή είχε, ως κυβέρνηση τότε, την ευθύνη της διαπραγμάτευσης, αλλά και διότι δεν προχώρησε στη συνέχεια σε καμμιά ενημέρωση, καμμία προετοιμασία για την εφαρμογή της νέας Κ.Α.Π.. 
      Παρ’ όλα αυτά, μέσα στον ελάχιστο χρόνο που είχαμε στη διάθεσή μας, από το Μάρτιο έως τον Απρίλιο του 2004, πετύχαμε σημαντικές βελτιώσεις για τα μεσογειακά προϊόντα, όπως επίσης και μια σημαντική συμφωνία για την ευέλικτη εφαρμογή στην πρώτη τριετία, της πολλαπλής συμμόρφωσης. Σήμερα, παρά τα τεράστια κενά του παρελθόντος, ιδίως μάλιστα την έλλειψη αξιόπιστων μητρώων, Κτηματολογίου, βάσεων δεδομένων, εφαρμόζουμε με επιτυχία το προβλεπόμενο πολύπλοκο σύστημα της ενιαίας ενίσχυσης. Ήδη έχουν καταβληθεί στους αγρότες ποσά που ξεπερνούν το 94% του συνόλου της αποδεσμευμένης ενίσχυσης. Αποδεικνύεται δηλαδή –και αποδεικνύεται έμπρακτα- ότι σε στενή συνεργασία με την ΠΑ.Σ.Ε.Γ.Ε.Σ., προχωρούμε στην εφαρμογή της νέας Κ.Α.Π., με γρήγορους ρυθμούς, διασφαλίζοντας ταυτόχρονα συνθήκες αντικειμενικότητας, δικαιοσύνης, διαφάνειας, συνθήκες που εγγυώνται το μέγιστο όφελος για τη χώρα και τους αγρότες.
      Δημιουργείται ταυτόχρονα, για πρώτη φορά, μια αξιόπιστη βάση δεδομένων, έτσι ώστε, από την επόμενη περίοδο, να γίνονται οι πληρωμές πιο γρήγορα από κάθε άλλη φορά. 
      Σημειώνω ακόμα ότι παρά τους χαμηλούς ρυθμούς με τους οποίους εξελισσσόταν ως το 2004 η απορρόφηση κοινοτικών πόρων, έχουμε πετύχει τον εθνικό στόχο να μη χαθούν πόροι. Από το 10% που ήταν η απορρόφηση στο πρόγραμμα «LEADER» και από το 22% που ήταν στα προγράμματα Αγροτικής Ανάπτυξης και Αλιείας, έχει φτάσει σχεδόν στο 60%. Ενώ στο διάστημα 2001-2003 είχαν εγκριθεί μόνο τριακόσια εβδομήντα σχέδια βελτίωσης, με δημόσια δαπάνη 25.000.000 ευρώ, από το 2004 έως το 2006 εγκρίθηκαν χίλια τετρακόσια σχέδια, με δημόσια δαπάνη πάνω από 110.000.000 ευρώ. 
      Για την ενίσχυση των νέων αγροτών, υπογράφηκαν συμβάσεις με οκτώ χιλιάδες διακόσιους δικαιούχους που φτάνουν τα 127.000.000 ευρώ. Για επενδύσεις μεταποίησης και εμπορίας αγροτικών προϊόντων, εγκρίθηκαν πάνω από χίλια εκατό επενδυτικά σχέδια, με δημόσια δαπάνη που ξεπερνά τα 420.000.000 ευρώ. Οι ρυθμοί άλλαξαν και η προοπτική για την ελληνική γεωργία αλλάζει.
      Κυρίες και κύριοι συνάδελφοι, η αγροτική ανάπτυξη αποτελεί βασική πτυχή της εθνικής στρατηγικής, για την ανασύνταξη και την αειφόρο ανάπτυξη της ελληνικής περιφέρειας.
      Υπογραμμίζω εδώ την απόφασή μας να διατεθεί στην ελληνική περιφέρεια το 80% των εθνικών και κοινοτικών πόρων της νέας προγραμματικής περιόδου, που συνολικά ξεπερνούν τα 36.000.000.000 ευρώ. Θυμίζω ότι μόνο για δράσεις αγροτικής ανάπτυξης η χώρα πρόκειται να εισπράξει 4.000.000.000 ευρώ, ενώ οι αγρότες μας θα έχουν επιδοτήσεις που φτάνουν, μέχρι το 2013, τα 18.000.000.000 ευρώ. 
      Δηλαδή συνολικά ο αγροτικός τομέας πρόκειται να ενισχυθεί με περισσότερα από 22.000.000.000 ευρώ. 
      (Χειροκροτήματα από την πτέρυγα της Νέας Δημοκρατίας)
      Όμως για να αλλάξουμε τα πράγματα δεν αρκεί το μοίρασμα κοινοτικών πόρων. Οφείλουμε να ανταποκριθούμε στις προκλήσεις της νέας εποχής, στις ανάγκες που δημιουργούνται από την παγκοσμιότητα των αγορών και από την κλιματική αλλαγή σε ολόκληρο τον πλανήτη στις πολιτικές που αναπτύσσονται στην Ευρωπαϊκή Ένωση αλλά και στις σύγχρονες καταναλωτικές προτιμήσεις. Δηλαδή χρειάζεται να εφαρμόσουμε σταδιακά και στοχευμένα μία ουσιαστική μεταρρύθμιση στον αγροτικό χώρο. Πρέπει να αποκτήσουμε ευελιξία και να αξιοποιήσουμε τα παραδοσιακά πλεονεκτήματα, να εφαρμόσουμε σε συνεργασία με τους αγρότες, τους εκπροσώπους των συνεταιρισμών, των ομάδων των παραγωγών εθνική στρατηγική για την ελληνική γεωργία του μέλλοντος, στρατηγική με όραμα για τον αγροτικό  κόσμο και για την ελληνική ύπαιθρο. Μία στρατηγική που καθιστά το νέο αγρότη σύγχρονο επιχειρηματία στη γη του, στρατηγική με περιβαλλοντική διάσταση και ευαισθησία, με έμφαση σε νέες αγορές, σε νέα και ποιοτικά προϊόντα αλλά και σε νέες παράλληλες δραστηριότητες, τον αγροτουρισμό, την αγροβιοτεχνία, την τυποποίηση, τη μεταποίηση. 
      Σε αυτήν την πορεία ή νέα Κ.Α.Π. μπορεί να είναι ουσιαστικός αρωγός και οφείλουμε να την αξιοποιήσουμε στο ακέραιο. Ήδη είναι στο τελικό στάδιο της διαβούλευσης με τους τοπικούς φορείς και ολοκληρώνονται οι μελέτες για κάθε περιφέρεια που εντοπίζουν τις δυνατότητες αναδιάρθρωσης των καλλιεργειών και ευκολότερης διάθεσης των τοπικών προϊόντων. Αναδεικνύουμε και ενισχύουμε την άλλη γεωργία, δηλαδή τις καλλιέργειες γεωργικών προϊόντων που παράγονται σε μικρές ποσότητες και έχουν αυξημένη ζήτηση στην αγορά. 
      Βάλαμε τις βάσεις και συνεργαζόμαστε με τα γεωπονικά πανεπιστήμια για την περαιτέρω ανάπτυξη των τοπικών περιφερειακών καλλιεργειών που συγκεντρώνουν όλες τις προϋποθέσεις που απαιτούνται για να αναρριχηθούν δυναμικά στην εγχώρια και διεθνή αγορά. Επιδιώκουμε την ένταξη των παραδοσιακών καλλιεργειών σε συστήματα ολοκληρωμένης διαχείρισης αλλά και σε προγράμματα για επενδύσεις συσκευασίας και τυποποίησης. Ενθαρρύνουμε  και στηρίζουμε τους παραγωγούς να κινηθούν συλλογικά μέσα από ομάδες παραγωγών προκειμένου να βελτιώσουν την ανταγωνιστικότητα των προϊόντων τους. 
      Παράλληλα έχουμε εντάξει στο ενεργειακό ισοζύγιο της χώρας τα βιοκαύσιμα και στηρίζουμε τόσο την καλλιέργεια των ενεργειακών φυτών όσο και τη δημιουργία μονάδων παραγωγής βιοενέργειας. Προσφέρεται έτσι η δυνατότητα στους αγρότες να αναπτύξουν νέες αλλά και να ενισχύσουν τις παραδοσιακές καλλιέργειές τους. Δώσαμε ξεχωριστή σημασία στην ανάπτυξη του αγροτουρισμού, έτσι ώστε να υπάρξει τόνωση της οικονομίας στις αγροτικές περιοχές, εξασφάλιση συμπληρωματικού εισοδήματος και δημιουργία νέων θέσεων απασχόλησης. Δώσαμε άμεση προτεραιότητα στην προώθηση των υποδομών, που είχε ανάγκη εδώ και πολύ καιρό ο αγροτικός τομέας. Ξεκινήσαμε σαράντα έξι μεγάλα εγγειοβελτιωτικά έργα με συνολική δαπάνη περίπου 470.000.000 ευρώ  έναντι μόνο τεσσάρων την εξαετία 1998-2003. 
      Ακόμη εκτελούνται εννιακόσια εξήντα μικρότερα έργα σε ορεινές και σε μειονεκτικές περιοχές, σε διακόσιους είκοσι δήμους και κοινότητες, με κόστος που ξεπερνά τα 260.000.000 ευρώ. Οι δημόσιες επενδύσεις στον αγροτικό τομέα από 430.000.000 ευρώ για τη διετία 2002-2003 ξεπέρασαν τα 820.000.000 ευρώ, δηλαδή σχεδόν διπλασιάστηκαν τη διετία 2004-2005. Πέρυσι έφτασαν τα 500.000.000 ευρώ και φέτος αυξάνονται κατά 37%. Στο σύνολό τους οι δαπάνες του τακτικού προϋπολογισμού για τον αγροτικό τομέα αυξήθηκαν περισσότερο από 30%.
      Στο μεταξύ, με το νόμο που ψηφίστηκε το 2005, μπήκαν οι βάσεις για τη δημιουργία νέων θεσμών. Παρέχονται αυξημένα κίνητρα για νέους αγρότες και για συνεταιριστικές οργανώσεις, μειώθηκαν ορισμένες εισφορές στον ΕΛ.Γ.Α., ενισχύθηκε σημαντικά ο Ελληνικός Οργανισμός Γάλακτος, αναβαθμίζεται η γεωργική έρευνα και η εκπαίδευση. Αρχίζει μέσα στο 2007 η λειτουργία τοπικών κέντρων αγροτικής ανάπτυξης. Προσδιορίζονται ήδη οι χώροι για τη στέγασή τους και ξεκινάει η στελέχωσή τους με γεωτεχνικούς, που επιλέγονται αξιοκρατικά με τις διαδικασίες του Α.Σ.Ε.Π.. Οι γεωτεχνικοί έρχονται πλέον δίπλα στον αγρότη. Το είπαμε και το κάνουμε! 
      (Χειροκροτήματα από την πτέρυγα της Νέας Δημοκρατίας)
      Ο ΕΛ.Γ.Α. έχει μετατραπεί σε ουσιαστικό συμπαραστάτη των αγροτών στις δύσκολες γι’ αυτούς ώρες. Οι αποζημιώσεις καταβάλλονται το αργότερο σ’ ένα τρίμηνο από το τέλος της συγκομιδής και σε πολλές περιπτώσεις καλύπτονται ακόμη και νέα ζημιογόνα αίτια. Τα τέσσερα τελευταία προγράμματα Π.Σ.Ε.Α. εγκρίθηκαν από την Ευρωπαϊκή Ένωση σε πέντε έως έξι μήνες έναντι ενός έως ενάμιση χρόνου που χρειάζονταν στο παρελθόν. Ακόμη και οι συντελεστές επιστροφής Φ.Π.Α. για τη φυτική και τη ζωική παραγωγή αυξήθηκαν στο 7%. Τα αφορολόγητα όρια για τα αγροτικά εισοδήματα αυξήθηκαν κατά 2.100 ευρώ. Από 8.400 ευρώ στα 10.500 ευρώ. Η δέσμευσή μας για τις αγροτικές συντάξεις γίνεται πράξη. Αυξήσαμε τις συντάξεις του Ο.Γ.Α. από τα 227 ευρώ στα 280 ευρώ και δρομολογήσαμε νέα αύξηση από τις αρχές του επόμενου χρόνου για να φτάσουν στα 330 ευρώ. Μέρα με την ημέρα ανταποκρινόμαστε σε όλες τις δεσμεύσεις μας. Βάζουμε –και αυτό είναι το πιο σημαντικό- τις βάσεις για μια ουσιαστική αλλαγή στον αγροτικό χώρο, αλλαγή με χειροπιαστά αποτελέσματα για κάθε αγρότη. 
      (Χειροκροτήματα από την πτέρυγα της Νέας Δημοκρατίας)
       Κυρίες και κύριοι συνάδελφοι, το στοίχημα που καλούμαστε να κερδίσουμε και μπορούμε να το κερδίσουμε, είναι η ποιότητα. Κινούμαστε παράλληλα και ταυτόχρονα σε δύο βασικούς στόχους. 
      Αφ’ ενός στην παραγωγή, στην προβολή, στη διάθεση βιολογικών προϊόντων και αφ’ ετέρου στην τυποποίηση και στην πιστοποίηση των προϊόντων μας. Δίνουμε ιδιαίτερη έμφαση στη βιολογική γεωργία και τη βιολογική κτηνοτροφία, πράγμα που αποδεικνύεται στην πράξη. Οι βιολογικά καλλιεργούμενες εκτάσεις από το 0,8% της συνολικά καλλιεργούμενης γης, που ήταν το 2003 εκτιμάται πως έχουν ξεπεράσει το 3%, που αρχικά αποτελούσε το στόχο μας για το 2010. Ανάλογη ανάπτυξη σημειώνεται και στη βιολογική κτηνοτροφία. Ενισχύουμε τις πρωτοβουλίες που αναπτύσσονται για τη διασφάλιση της ποιότητας, για την ανάδειξη της μοναδικότητας, για την ενίσχυση της ελκυστικότητας όλων των προϊόντων μας. 
      Τη χρονιά που πέρασε, την οποία όπως ξέρετε είχαμε κηρύξει ως έτος ελαίου και ελαιολάδου, έξι Υπουργεία συντόνισαν τις δράσεις τους στην ενθάρρυνση της τυποποίησης και της πιστοποίησης, την προβολή και την προώθηση της ελιάς και του ελαιολάδου. Τα αποτελέσματα είναι ήδη ορατά και θα είναι ακόμη πιο εμφανή στο άμεσο μέλλον. Στηρίζουμε την ανάπτυξη της τυποποίησης και της μεταποίησης και ενισχύουμε την πιστοποίηση για όλα τα βασικά μας προϊόντα. 
      Στόχος είναι να ανταποκρινόμαστε άμεσα, αποτελεσματικά στις αυξημένες απαιτήσεις των καταναλωτών, που ζητούν προϊόντα καλά συσκευασμένα με ονομασία προέλευσης. Στόχος είναι να κερδίζει η Ελλάδα και όχι οι τρίτες χώρες τις υπεραξίες των προϊόντων της. Ο αναπτυξιακός νόμος, οι απλοποιημένες διαδικασίες ίδρυσης μεταποιητικών επιχειρήσεων, τα μέτρα για τη στήριξη των μικρομεσαίων επιχειρήσεων λειτούργησαν και λειτουργούν αποδοτικά στην κατεύθυνση αυτή. Για την προβολή και για την προώθηση των αγροτικών μας προϊόντων εφαρμόζονται συγκροτημένα προγράμματα, που αντλούν και αξιοποιούν το 11% του συνόλου των σχετικών κοινοτικών πόρων. 
      Για τον ίδιο σκοπό οργανώνονται αποστολές και διμερείς επαφές τόσο σε αναδυόμενες αγορές όσο και σε ανεπτυγμένες αγορές. Ο Οργανισμός Προώθησης Εξαγωγών αναπτύσσει πρωτοβουλίες με απτά αποτελέσματα. Μέσα σε τρία χρόνια η αύξηση στις εξαγωγές ελληνικών αγροτικών προϊόντων έφτασε το 33% και αυτό δείχνει ξεκάθαρα το δρόμο του μέλλοντος. Είναι απόδειξη νέας δυναμικής και νέας προοπτικής.
      Κυρίες και κύριοι συνάδελφοι, αναφέρει στην επιστολή της η κ. Παπαρήγα για τη σημερινή συζήτηση ότι υπάρχει ζήτημα χαμηλών τιμών για τους αγρότες και υψηλών τιμών για τους καταναλωτές. Σε κάποιες περιπτώσεις το πρόβλημα αυτό είναι πράγματι υπαρκτό. Δεν το αγνοούμε και δεν το κρύβουμε. Οι πρακτικές της εικονικής ωραιοποίησης των πραγμάτων ανήκουν οριστικά στο παρελθόν. 
      Είναι γεγονός ότι στα χρόνια που πέρασαν συγκροτήθηκαν ολιγοπωλιακές αγορές, που εξέθρεψαν φαινόμενα ακρίβειας στην αγορά. Οι φορείς των παραγωγών δεν μπόρεσαν να ασκήσουν, στο βαθμό που έπρεπε, ουσιαστικό ρόλο στη διακίνηση των προϊόντων τους. Το κράτος αμέλησε για πολλά χρόνια τον εποπτικό και τον ελεγκτικό του ρόλο. Σε κάθε περίπτωση οι παράγοντες που μεγαλώνουν την ψαλίδα ανάμεσα στις τιμές του παραγωγού και στις τιμές του καταναλωτή είναι πολλοί και δεν αντιμετωπίζονται από τη μια στιγμή στην άλλη. 
      Άμεσες κρατικές παρεμβάσεις για τη στήριξη των τιμών του παραγωγού και την παρεμπόδιση των εισαγωγών απαγορεύονται από τους κοινοτικούς κανονισμούς. Συντονίζονται, όμως, σε διυπουργικό επίπεδο και διενεργούνται ουσιαστικοί έλεγχοι στις εισαγωγές και στη διακίνηση αγροτικών προϊόντων, που αποδίδουν σημαντικά αποτελέσματα. 
      Το θέμα που αφορά τη μείωση του Φ.Π.Α. για τα αγροτικά μηχανήματα –ένας από τους βασικούς μας στόχους- εκκρεμεί στην Ευρωπαϊκή Επιτροπή και δεν εγκαταλείπεται. Το αίτημά μας υποβλήθηκε κατ’ επανάληψη στις ομάδες του Συμβουλίου. Το είχα θέσει και ο ίδιος το Δεκέμβρη του 2005 στο Ευρωπαϊκό Συμβούλιο. Δεν υπήρξε, όμως, ομοφωνία και δεν υιοθετήθηκε κανένα από τα αιτήματα των κρατών-μελών.
      Συμφωνήσαμε ωστόσο να μελετηθεί το θέμα από την Ευρωπαϊκή Επιτροπή και να υποβληθεί η σχετική έκθεση στο Συμβούλιο μέχρι τον ερχόμενο Ιούλιο. Απόφασή μας είναι να επαναφέρουμε μετά το ίδιο αίτημα, υπογραμμίζοντας τη σημασία, που έχουν οι πολιτικές για την ανάπτυξη του γεωργικού τομέα και την κοινωνική προστασία.
      Σε ό,τι αφορά το πετρέλαιο για αγροτική χρήση, από τις 30 Απριλίου του 2005, ύστερα από σχετική ρύθμιση, οι αγρότες απολαμβάνουν χαμηλές τιμές πέραν της έως τότε προβλεπόμενης περιόδου. Υπογράφηκαν αποφάσεις περί παράλληλης εισαγωγής φυτοφαρμάκων από χώρες της Ευρωπαϊκής Ένωσης, γεγονός που αύξησε τον ανταγωνισμό και μείωσε έως και 50% τις τιμές τους σε πάρα πολλές περιπτώσεις. 
      Προωθούνται μέτρα για τη βελτίωση της λειτουργίας του συνεταιριστικού κινήματος και για την ενίσχυση των συλλογικών δράσεων των αγροτών. Δίνεται έμφαση στη συμβολαιακή γεωργία, ώστε να υπάρχει προκαθορισμένη τιμή αγοράς των προϊόντων και εξασφαλισμένη απορρόφηση. 
      Αναπτύσσονται πρωτοβουλίες με στόχο να δημιουργηθούν ισχυρές οργανώσεις στον τομέα της κτηνοτροφίας, να υπάρξουν ριζικές αλλαγές στην εμπορία των κτηνοτροφικών προϊόντων, να δοθεί στους κτηνοτρόφους η δυνατότητα διάθεσης των προϊόντων τους, χωρίς τη μεσολάβηση μεσαζόντων, αλλά και να συγκρατηθεί το κόστος παραγωγής μέσα από μαζικές προμήθειες εφοδίων. Απώτερος στόχος είναι να αναβαθμιστεί η ελληνική κτηνοτροφία, αλλά και να απολαμβάνουν οι καταναλωτές ελληνικά προϊόντα υψηλής ποιότητας σε χαμηλές τιμές. 
      Κυρίες και κύριοι συνάδελφοι, γενικότερα σε ό,τι αφορά την προστασία του καταναλωτή δώσαμε ιδιαίτερη έμφαση στην εντατικοποίηση των ελέγχων και στη στήριξη του καταναλωτικού κινήματος. Ενισχύσαμε τους μηχανισμούς που υπήρχαν για τους ελέγχους της αγροτικής παραγωγής ως την πρώτη μεταποίηση και δημιουργήσαμε νέους θεσμούς στο πλευρό του πολίτη–καταναλωτή. 
      Αναπτύχθηκε στενή συνεργασία με τις νομαρχιακές αυτοδιοικήσεις για την αποτροπή αθέμιτων πρακτικών. Ενεργοποιήσαμε και στελεχώσαμε τη Γενική Γραμματεία Καταναλωτή για να υπάρχει άμεση αντίδραση απέναντι στα όποια προβλήματα.
      Θεσπίσαμε το Συνήγορο του Καταναλωτή ως ανεξάρτητη αρχή και καταθέτουμε άμεσα στη Βουλή νομοσχέδιο, που θωρακίζει θεσμικά τους καταναλωτές και τις ενώσεις τους. 
      Ενισχύουμε διαρκώς τη λειτουργία του Ε.Φ.Ε.Τ., για τον καλύτερο έλεγχο των τροφίμων. Σημειώνω ότι σε τέσσερα χρόνια, πριν το 2004, είχαν βρεθεί από τον Ε.Φ.Ε.Τ. μόνο τέσσερις επιχειρήσεις, που δεν τηρούσαν τις προδιαγραφές ασφάλειας και υγιεινής και είχαν επιβληθεί πρόστιμα κοντά στις 86.000 ευρώ. 
      Από το 2004 ως σήμερα, σε πολύ λιγότερο χρόνο, έχουν επιβληθεί πρόστιμα 4.000.000 ευρώ. 
      Ενισχύσαμε την Επιτροπή Ανταγωνισμού και αποδείξαμε στην πράξη ότι δεν περνά καμιά εξωθεσμική παρέμβαση σε βάρος της λειτουργίας της. Αποδεικνύεται στην πράξη, σε πλήρη αντίθεση με πρακτικές του παρελθόντος, ότι η επιτροπή ελεύθερη, ακηδεμόνευτη, είναι πλέον σε θέση να αποδίδει απτά αποτελέσματα προς όφελος και των καταναλωτών και των παραγωγών. 
      Θυμίζω ότι από το 1995 έως το 2004, σε δέκα χρόνια, είχαν επιβληθεί πρόστιμα 4,5 εκατομμυρίων ευρώ περίπου, ενώ από το 2004 ως σήμερα, σε τρία χρόνια, επιβλήθηκαν πρόστιμα περίπου 34.000.000 ευρώ, από τα οποία έχουν ήδη εισπραχθεί τα μισά. 
      Η αντίστροφη μέτρηση για την αντιμετώπιση χρόνιων προβλημάτων έχει ήδη αρχίσει και συνεχίζεται με αυξανόμενους ρυθμούς. Έγιναν και γίνονται στοχευμένες αλλαγές και μεταρρυθμίσεις για την ενίσχυση του υγιούς ανταγωνισμού, για την προστασία του καταναλωτή, για την ομαλή λειτουργία των αγορών. Σύμμαχος στην προσπάθεια αυτή είναι κι ο οργανωμένος παραγωγός και ο ενεργός πολίτης-καταναλωτής. 
      Κυρίες και κύριοι συνάδελφοι, η πολιτική για την αγροτική ανάπτυξη δεν μπορεί να αιχμαλωτίζεται σε κοντόφθαλμες πρακτικές με εφήμερα αποτελέσματα. Τις πρακτικές εκείνες τις πληρώσαμε και τις πληρώνουμε ακριβά. Η νέα εποχή απαιτεί πολιτικές ευθύνης, με όραμα, με πρόγραμμα, με σχέδιο. Πολιτικές με το βλέμμα στα προβλήματα του παρόντος, αλλά και στις ανάγκες του μέλλοντος. Απαιτεί πολιτικές στρατηγικών μεταρρυθμίσεων, που εξασφαλίζουν μακροπρόθεσμη προοπτική ανάπτυξης. Επιλογή μας είναι η στήριξη του αγροτικού κόσμου, για να προχωρήσει με σίγουρα, με ασφαλή βήματα στο μέλλον, να λειτουργεί ως σύγχρονος επιχειρηματίας, να παράγει, να προοδεύει στη γη του. Επιλογή μας είναι να φθάσει η ανάπτυξη σ’ ολόκληρη τη χώρα, να δημιουργεί νέες ευκαιρίες στην παραγωγική διαδικασία, να προσθέτει νέες θέσεις στην αγορά εργασίας και να παράγει καρπούς για όλους τους πολίτες.
      Δεσμεύθηκα στους πολίτες για μια διακυβέρνηση, που οδηγεί με σίγουρα, με σταθερά βήματα στην εκπλήρωση των προσδοκιών τους. Δεσμεύθηκα για διακυβέρνηση αλλαγών και μεταρρυθμίσεων, με όφελος για ολόκληρη τη χώρα και κοινωνικό μέρισμα για όλους τους πολίτες. Αυτό είναι το όραμά μου, το όραμά μας για τον τόπο και το όραμα αυτό δεν μπορεί να υπονομευθεί ούτε από όσους αντιπαλεύουν τις μεταρρυθμίσεις, ούτε από όσους επιχειρούν να δηλητηριάσουν το δημόσιο βίο με ανεύθυνες γενικεύσεις, με παραποίηση και διαστρέβλωση, με ύβρεις και συκοφαντίες, με διχαστικές και λαϊκιστικές κραυγές.
      (Χειροκροτήματα από την πτέρυγα της Νέας Δημοκρατίας)
      Οι αλλαγές και οι μεταρρυθμίσεις αποτελούν εθνική στρατηγική. Αποτελούν αίτημα, καθολικό αίτημα της κοινωνίας. Αποτελούν τη μεγάλη πρόκληση για τη χώρα στα επόμενα χρόνια. Αποτελούν εθνικό στόχο. Και το στόχο αυτό, στόχο που υπηρετεί όλες τις Ελληνίδες και όλους τους Έλληνες, είμαι αποφασισμένος να τον διασφαλίσω με οποιοδήποτε κόστος. Οι αλλαγές προχωρούν, οι μεταρρυθμίσεις συνεχίζονται. Τίποτα δεν μπορεί να μας γυρίσει πίσω!
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας κ. Αλέκα Παπαρήγα. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, το θέμα που συζητάμε σήμερα, το αγροτικό ζήτημα, το πρόβλημα που απασχολεί τη μικρομεσαία αγροτιά, συνιστά για μας ένα πελώριο κοινωνικοοικονομικό και πολιτικό σκάνδαλο, νομιμοποιημένο βεβαίως τυπικά, διαχρονικά, από τις κυβερνητικές πολιτικές που ακολουθήθηκαν. 
      Υπάρχουν και κουμπάροι και κουμπαριές σ' αυτό το σκάνδαλο. Η μήτρα του και οι διασυνδέσεις του σχετίζονται με τις αποφάσεις – επιλογές του Παγκόσμιου Οργανισμού Εμπορίου και ιδιαίτερα της Κοινής Αγροτικής Πολιτικής της Ευρωπαϊκής Ένωσης, πολιτικές οι οποίες υλοποιήθηκαν πιστά, ανεξάρτητα από επιμέρους αντιφάσεις ή διαχειριστικές ικανότητες, τόσο από την Κυβέρνηση της Νέας Δημοκρατίας όσο και από την κυβέρνηση του ΠΑ.ΣΟ.Κ. και κανένας δικομματικός καυγάς δεν μπορεί να κρύψει και να σκεπάσει αυτή τη σύμπλευση. 
      Πώς εκδηλώνεται το αγροτικό πρόβλημα; Πολύπλευρα. Πριν από όλα, έχουμε στασιμότητα της αγροτικής παραγωγής και ταυτόχρονα συγκέντρωση της αγροτικής παραγωγής και της γεωργικής γης σε όλο και λιγότερα χέρια. Όλα αυτά τα οποία είπε ο Πρωθυπουργός ως μέτρα υπέρ της αγροτιάς, δεν είναι τίποτα άλλο από μέτρα που μπορούν να τα αξιοποιήσουν οι εμποροβιομήχανοι που δρουν στον τομέα της αγροτικής οικονομίας και οπωσδήποτε αυτοί που έχουν μεγάλο κλήρο, μεγάλη ιδιοκτησία κλήρου και ελέγχουν ένα μεγάλο μέρος της αγροτικής, της γεωργικής παραγωγής. 
      Αυτοί μπορούν να επωφεληθούν από το Φ.Π.Α., από τα πάντα. Αυτοί μπορούν να επωφεληθούν. Ο μικρομεσαίος αγρότης, ο φτωχός αγρότης δεν κερδίζει τίποτα από αυτά, γιατί το ψίχουλο που παίρνει δεν μπορεί να αναπληρώσει το καρβέλι που χάνει καθημερινά. 
      Το πρόβλημα, επίσης, είναι οξυμένο, όσον αφορά τη διατροφική εξάρτηση της χώρας, εξαιτίας των εξαγωγών, που βεβαίως γίνονται σκόπιμα. Και τα εισαγόμενα προϊόντα δεν φέρνουν κέρδος στη μικρομεσαία αγροτιά άλλων χωρών, αλλά στα μεγάλα αγροτοβιομηχανικά συγκροτήματα. Μεγαλώνει το έλλειμμα του ισοζυγίου των αγροτικών προϊόντων και η διατροφική εξάρτηση δεν είναι μικρό πρόβλημα και είναι απαράδεκτο να εξαρτάται μια χώρα, σαν την Ελλάδα, με τέτοιο έδαφος, με τέτοιο χώμα, με τέτοιο κλίμα με τέτοια γεωγραφική θέση, από τις εισαγωγές αγροτικών προϊόντων. Γι’ αυτό και εμείς το θεωρούμε ένα πολύ μεγάλο σκάνδαλο. 
      Με την ευκαιρία, επειδή και ο Πρωθυπουργός έθεσε το ζήτημα, αλλά ήταν και στην πρόθεσή μας να το θέσουμε και επειδή το ζήτημα της κοινωνικής ασφάλισης και συνταξιοδότησης αφορά επίσης και την αγροτιά, που σπρώχνεται βίαια στην πρόωρη συνταξιοδότηση, λες και το  κάνει εθελοντικά, θα ήθελα να τοποθετηθώ εκ μέρους του Κομμουνιστικού Κόμματος της Ελλάδας στο πρόβλημα που έχει δημιουργηθεί το τελευταίο διάστημα με τα διάφορα σύνθετα, απλά, δομημένα και αδόμητα ομόλογα.
      Η τύχη, κατ’ αρχάς, των αποθεματικών των ταμείων καθορίζεται, κατά τη γνώμη μας και τη βεβαιότητά μας, από τη συνολική πολιτική που ακολουθείται στην κοινωνική ασφάλιση. Η αποσύνδεση του προβλήματος των αποθεματικών από το συνολικό σύστημα είναι επιζήμια και ύποπτη, όποιος και να την κάνει. 
      Εδώ και χρόνια «μόνο» το Κομμουνιστικό Κόμμα Ελλάδας –και εδώ θα το πούμε, χρειάζεται να θυμόμαστε και το «μόνο»- έχει καταγγείλει την επιβολή του κεφαλαιοποιητικού ανταποδοτικού συστήματος, που είναι και επιλογή της Συνθήκης της Λισαβόνας, την οποία μόνο το Κομμουνιστικό Κόμμα Ελλάδας καταψήφισε. 
      Το σύστημα αυτό μεταφέρει στις πλάτες των εργαζομένων ασφαλισμένων τα βάρη, ενώ μειώνει δραματικά και ελαχιστοποιεί στην πορεία την ευθύνη του κράτους και της εργοδοσίας. Γιατί πρέπει να δούμε και πού πάμε, όχι μόνο που ήμασταν χθες και σήμερα. Από εδώ ξεκίνησε η επιλογή να αξιοποιηθεί η κινητή και η ακίνητη περιουσία των ταμείων, για να χρηματοδοτηθεί η επενδυτική δράση των μονοπωλιακών ομίλων! Αυτό ήταν το σκεπτικό και όχι τα ελλείμματα των ασφαλιστικών ταμείων. 
      Στο  κεφαλαιοποιητικό αναδιανεμητικό σύστημα δεν υπάρχει κανένα –το υπογραμμίζουμε και θυμηθείτε το- αποτελεσματικό σύστημα διαχείρισης και ελέγχου, που να διασφαλίζει το μέρος των αποθεματικών των ταμείων, που έχει τοποθετηθεί σε πάσης φύσεως χρεόγραφα. Ποιος μηχανισμός μπορεί να διασφαλίσει τα ταμεία για τις διακυμάνσεις της τρέχουσας τιμής τους; Εδώ πρόκειται για καζίνο! Κανένας μηχανισμός δεν υπάρχει, που να τα διασφαλίζει. 
      Η συζήτηση που γίνεται, για το ότι μόνο τα δομημένα ομόλογα θα είναι επιζήμια, είναι παραπλανητική, μια συζήτηση που είναι δημοφιλής και στην Κυβέρνηση, που κάνει την άσχετη και την ανίδεη για τα ομόλογα, αλλά δημοφιλής, δυστυχώς, και στο ΠΑ.ΣΟ.Κ. και στο Συνασπισμό. 
      Αυτό, κατά τη γνώμη μας, το αξιοποιεί η Κυβέρνηση για να φέρει νόμους που θα συγκροτήσει κάποιες ολιγάριθμες ανώνυμες εταιρείες διαχείρισης αμοιβαίων κεφαλαίων. Θα διαχειρίζονται, τάχα, την περιουσία των ταμείων άνθρωποι που ξέρουν και όχι οι αδαείς, που υπήρχαν μέχρι σήμερα. Άλλωστε απώλειες τα ασφαλιστικά ταμεία δεν είχαν ούτε μόνο τη περίοδο 2004-2007, ούτε μόνο τη περίοδο 1999-2002, που αρέσκεται να λέει η Νέα Δημοκρατία. 
      Το σύνθημα «φέρτε πίσω τα κλεμμένα» από τα πρόσφατα δομημένα ομόλογα, κατά τη γνώμη μας, δεν είναι καθόλου ρηξικέλευθο. Τα εκατομμύρια που χάθηκαν από τα δομημένα ομόλογα είναι ένα μικρό μέρος από τις απώλειες των δεκαετιών. Η αφετηρία της διεκδίκησης, λοιπόν, «φέρτε πίσω τα κλεμμένα» από τα δομημένα ομόλογα όχι μόνο δεν ανταποκρίνεται στις πραγματικές ανάγκες, αλλά δεν προσφέρει καμμία θωράκιση προς τα εμπρός. 
      Το εργατικό συνδικαλιστικό κίνημα, η αγροτιά, οι πάντες πρέπει να καταγράψουν τουλάχιστον τις συνολικές απώλειες. Δεν μπορεί να παραιτηθούν, όπως έχει παραιτηθεί και η Κ.Ε.Δ.Κ.Ε., από τις συνολικές απώλειες, που είχαν από τη διαχρονική παρακράτηση φόρων εισπραχθέντων από το κράτος και μη αποδιδομένων στην Τοπική Αυτοδιοίκηση. Τώρα έχουν αρχίσει και παραγράφουν τις οφειλές και συνδικάτα. Με ποιο δικαίωμα και από πού και ως πού; 
      Ο υπολογισμός των απωλειών πρέπει να γίνει με αφετηρία την εφαρμογή του αναγκαστικού ν.1611/1950 όταν, δηλαδή, δεσμεύτηκαν τα αποθεματικά με ασήμαντο επιτόκιο καταθέσεων. Θα σας πω ένα παράδειγμα του 1981: Το επιτόκιο καταθέσεων για τα αποθεματικά ήταν 11,5%, όταν το τραπεζικό επιτόκιο καταθέσεων ξεπερνούσε το 24%. Με την ψήφιση του ν.2076/1992 επί Νέας Δημοκρατίας και με το ν.2355/1995 επί ΠΑ.ΣΟ.Κ. κατοχυρώθηκε η δυνατότητα τζογαρίσματος μέρους του αποθεματικού των ταμείων στο Χρηματιστήριο, με αποτέλεσμα τεράστιες απώλειες.
      Τα τελευταία χρόνια, με Κυβέρνηση τη Νέα Δημοκρατία, τα κόμματα της Αντιπολίτευσης, το ΠΑ.ΣΟ.Κ. και ο Συνασπισμός, πρωταγωνίστησαν με αίτημα να αγοράσουν μετοχές τα ασφαλιστικά ταμεία και να πάρουν μέρος στην αύξηση του μετοχικού κεφαλαίου της Εθνικής Τράπεζας για την εξαγορά της γνωστής τουρκικής τράπεζας και για την ίδρυση επαγγελματικών ταμείων. Ενώ την άλλη ώρα γινόταν φασαρία γι’ αυτήν την εξαγορά που έκανε η Εθνική Τράπεζα, τα ασφαλιστικά ταμεία με τις μετοχές θα έβαζαν φρένο στην πολιτική των εξαγορών και των συγχωνεύσεων; 
      Η διαχείριση και το τζογάρισμα των αποθεματικών, της περιουσίας γενικότερα, δεν είναι  βεβαίως ελληνικό φαινόμενο. Αυτό δεν αθωώνει τις ελληνικές ευθύνες, αλλά έχει σημασία να δούμε τι γίνεται πανευρωπαϊκά και διεθνώς. 
      Οι κυβερνήσεις της Ολλανδίας και της Σουηδίας –εκεί έφθασαν- δεν θέτουν πλέον κανένα όριο στις επενδύσεις των ταμείων. Στην Ελλάδα άρχισε σταδιακά. Στην Ολλανδία μάλιστα, για να καλυφθούν τα ελλείμματα των επαγγελματικών ταμείων το διάστημα 2002-2005 τριπλασιάστηκαν οι εισφορές των εργαζομένων.
      Εμείς όταν λέμε «όχι», δεν λέμε το «όχι» για το σήμερα μόνο. Λέμε το «όχι» για το πού μπορεί να πάει αύριο και ξέρουμε ότι με ποσοστά προχωράει η αντιλαϊκή πολιτική. Η στρατηγική, όμως, είναι μία. 
      Εν πάση περιπτώσει, θα σας το πω καθαρά: Δεν συμβιβαζόμαστε με κανένα σκάνδαλο και σκανδαλάκι ούτε με μίζες ούτε με «κουμπαριές» , έστω κι αν αυτά είναι συνέπειες αντιλαϊκότερης πολιτικής. Αλλά, δεν πρόκειται να προσχωρήσουμε σε μια αποπροσανατολιστική εκστρατεία των λεγόμενων «καθαρών χεριών», που την έχουμε δοκιμάσει και στην Ιταλία και στη Γαλλία και παντού. Σ’ αυτήν την εκστρατεία έχουμε βγάλει διδάγματα και συμπεράσματα από τη δημιουργία του ελληνικού κράτους μέχρι σήμερα. Μια τέτοια αποσπασματική εκστρατεία συγκαλύπτει αντιλαϊκές πολιτικές. Καθαρά πράματα! Κάποιοι υποχρεώνονται σε παραίτηση, κάποιοι πάνε στη φυλακή και δεν τρέχει τίποτα.
      Ας δούμε τώρα τι γίνεται σε όλη την Ευρώπη: Στις χώρες της Βαλτικής, που έγιναν και κράτη-μέλη της Ευρωπαϊκής Ένωσης, ψάξτε να βρείτε Πρόεδρο, Πρωθυπουργό και Υπουργό, που δεν ανήκει σε γόνους οικογενειών που την περίοδο του μεγάλου πατριωτικού πολέμου είχαν συνεργαστεί με τη γερμανική Κατοχή. Οι νεοσσοί πήγαν στις Ηνωμένες Πολιτείες και στον Καναδά και μετά τους έστειλαν «ταχυδρομικά» –για να το πω έτσι- για να βοηθήσουν στην καπιταλιστική παλινόρθωση. 
      Αυτό δεν είναι σκάνδαλο, το πού ήσουν δηλαδή και τι έκανες όλα τα χρόνια. Κανένα σκάνδαλο! Η κ. Γιούλια Τιμοσένκο ήταν στη φυλακή. Από τη φυλακή έγινε Πρωθυπουργός. Ο Πρωθυπουργός αποπέμφθηκε, γιατί ξαναθυμήθηκαν τα σκάνδαλα και τώρα πάλι ηγείται της αντιπολιτευτικής εκστρατείας. Τι να πάρουμε και τι να αφήσουμε; Και δεν μιλάμε για σκάνδαλα μίζας μόνο. 
      Επομένως, το Κομμουνιστικό Κόμμα Ελλάδας είναι ασυμφιλίωτο με τα σκάνδαλα –μικρά, μεγάλα, μικρομεσαία- και από τη στιγμή που αυτά τα σκάνδαλα καλλιεργούνται σ’ ένα έδαφος και με μια συγκεκριμένη στρατηγική, δεν πρόκειται να υποκαταστήσουμε τη γενική στρατηγική με την πολιτική των σκανδάλων. Δεν μιλάμε για σκανδαλολογία, γιατί τα περισσότερα σκάνδαλα είναι υπαρκτά. 
      Κύριε Πρωθυπουργέ, δεν αποκαλύψατε εσείς το σκάνδαλο των αποθεματικών. Τα έβγαλαν οι τράπεζες –δεν ξέρω εάν τα έβγαλε η ALPHA BANK ή η Πειραιώς ή δεν ξέρω ποια άλλη τράπεζα- γιατί οι τράπεζες έμειναν απ’ έξω από το γιουρούσι που έκαναν οι ιδιωτικές χρηματιστηριακές εταιρείες στη ληστεία των αποθεματικών. Έγινε διαμάχη, διαπάλη και τώρα παλεύει ο κ. Γκαργκάνας και οι τράπεζες για να τα πάρουν οι τράπεζες. Γιατί, δηλαδή, εμείς να έχουμε εμπιστοσύνη στον κ. Γκαργκάνα; Και δεν εννοώ ως πρόσωπο, αλλά ως αυτό που εκφράζει. 
      Μ’ αυτήν την έννοια, ζητήσατε να γίνουν προτάσεις. Τις προτάσεις για τα ασφαλιστικά, τις θέσαμε. Θα γραφεί όλο το ποσό που χρωστάται και θα πάρουν θέση η Νέα Δημοκρατία και το ΠΑ.ΣΟ.Κ. σχετικά με το τι θα κάνουν για να επιστραφούν όλα. Μπορεί να επιστραφούν με δόσεις, αλλά πρέπει να επιστραφούν, για να μη μετράτε εάν πεθαίνουμε στα εβδομήντα πέντε ή στα ογδόντα και να έχουμε κόμπλεξ γιατί αυξήθηκε ο μέσος όρος ζωής και γιατί ζητάμε σύνταξη στα πενήντα πέντε και στα εξήντα. Γιατί να μην ζητήσουν οι εργαζόμενοι και όλα αυτά τα δισεκατομμύρια που χρωστούνται; 
      Ζητήσατε, κύριε Πρωθυπουργέ, προτάσεις και θέσεις για τα ζητήματα της αγροτικής οικονομίας. Θα πούμε τις δικές μας θέσεις και όχι, εάν θέλετε, τη συνολική μας στρατηγική για την αγροτική οικονομία, γιατί αυτή συνδέεται με άλλους όρους εξουσίας. Το ότι, όμως, ζούμε μέσα στον καπιταλισμό και το ότι σήμερα είναι οξυμένα τα προβλήματα, δεν σημαίνει ότι θα προσαρμοστούμε και θα ζητάμε αλλαγές στη διαχείριση. Υπάρχουν κόμματα, ας τα ζητήσουν αυτά. 
      Εμείς διεκδικούμε την ανακούφιση της μικρομεσαίας αγροτιάς. Διεκδικούμε κάποια ανακούφιση και κάποιες λύσεις που βελτιώνουν τη ζωή τους και αφήνουν την προοπτική ανοικτή, αλλά σε καμμία περίπτωση δεν μπορούμε να εμπλακούμε στη λογική να βγάλουμε στον πλειστηριασμό το αν θα είναι 10 ευρώ, 20 ευρώ ή 30 ευρώ, για παράδειγμα, η αύξηση των αγροτικών συντάξεων. 
      Ποιοι είναι οι δικοί μας στόχοι και οι δικές μας διεκδικήσεις, βεβαίως με όρους κινήματος; Ουσιαστική μείωση του κόστους παραγωγής, με έλεγχο των τιμών των αγροτικών εφοδίων, όχι να κυνηγάτε την κερδοσκοπία στο μαϊντανό. 
      Έλεγχος των τιμών των αγροτικών εφοδίων και μηχανημάτων, με εκτέλεση βασικών έργων υποδομής από το κράτος, με επιστροφή ολόκληρου του Φ.Π.Α., με αγροτικό τιμολόγιο της Δ.Ε.Η.. Δείτε, για παράδειγμα, τους αγρότες στη Χαλκιδική τι πληρώνουν για τη Δ.Ε.Η.. Εμείς λέμε να μην υπάρχουν περιορισμοί στο θέμα της Δ.Ε.Η. και να είναι αφορολόγητα τα αγροτικά καύσιμα. Οι βελτιώσεις στο Φ.Π.Α. βοηθούν τους μεγάλους. 
      Μιλάμε για αναβάθμιση των δημόσιων αγροτικών οργανισμών και υπηρεσιών και για δωρεάν επιστημονικοτεχνική στήριξη των αγροτών και των συνεταιρισμών. 
      Εκδημοκρατισμός και στήριξη των συνεταιρισμών. Εμείς δεν είμαστε με τους συνεταιρισμούς που υπήρχαν. Ωστόσο, παίρνουμε αυτήν τη συνεταιριστική ιδέα και προσπαθούμε, εν πάση περιπτώσει, να αποκτήσουν έστω μια αμυντική υπόσταση αυτοί ή άλλου τύπου συνεταιρισμοί. Και μόνο τότε μπορούν να παίξουν ρόλο οι συνεταιρισμοί, όταν κινηθούν σε βάρος της κερδοσκοπίας των εμποροβιομηχάνων, όχι στη λαϊκή αγορά το κυρίως πρόβλημα και στο λεγόμενο «παρεμπόριο». Αυτοί είναι άνεργοι, είναι φτωχοί άνθρωποι που θέλουν να επιβιώσουν. Τι θα κάνουν; Θα κλέψουν; Σε βάρος, λοιπόν, της κερδοσκοπίας των εμποροβιομηχάνων που γίνεται με την επίσημη πολιτική της Ευρωπαϊκής Ένωσης και των κυβερνήσεων! 
      Πραγματική ρύθμιση των αγροτικών χρεών, σταμάτημα του ξεπουλήματος των συνεταιριστικών εταιρειών στους ιδιώτες. 
      Κρατική Αγροτική Τράπεζα. Και η Αγροτική Τράπεζα πήρε δομημένο ομόλογο, δεν πήραν μόνο τα ασφαλιστικά ταμεία. Και βέβαια, ζητούμε μια τράπεζα πραγματικά υπέρ των αγροτών. Τώρα, η τράπεζα και τυπικά έχει χάσει τον κύριο αγροτικό της χαρακτήρα. 
      Τι  στην τηλεφωνία θέλει να μπει, τι στην ενέργεια! Θέλει να ανακατευτεί με το πετρέλαιο. Τάχα για να εξασφαλίσει φθηνό πετρέλαιο στους αγρότες; Όχι! Για τους μετόχους της το κάνει!
      Περιορισμό και έλεγχο των εισαγωγών αγροτικών και ζωοκομικών προϊόντων και προστασία των καταναλωτών από άγνωστης και αμφίβολης καταλληλότητας προϊόντων. Δημιουργία υποδομών και ανάπτυξη της θαλάσσιας αλιείας. Αφορολόγητο πετρέλαιο και χωροθέτηση των θαλάσσιων καλλιεργειών με περιβαλλοντικά και αλιευτικά κριτήρια. Κατάργηση όλων των νόμιμων –νόμιμων, γιατί έχουν ψηφιστεί ως νόμιμοι- και των παράνομων παρακρατήσεων και καταβολή ολόκληρων των επιδοτήσεων στους δικαιούχους αγρότες. 
      Προνομιακά στεγαστικά προγράμματα για τους νέους αγρότες και τις τρίτεκνες οικογένειες. Αποκλειστικά δημόσια δωρεάν υγεία, πρόνοια, παιδεία και δημιουργία θετικών και πολιτιστικών κέντρων για δημιουργική αξιοποίηση του ελεύθερου χρόνου των κατοίκων της υπαίθρου. Άμεσο διπλασιασμό των αγροτικών συντάξεων, μείωση των ορίων συνταξιοδότησης -στα εξήντα για τους αγρότες και στα πενήντα πέντε για τις αγρότισσες- και κατάργηση της εισφοράς για ιατροφαρμακευτική περίθαλψη. 
      Με την ευκαιρία αυτή, θα ήθελα να σας πω ότι είδαμε στις ειδήσεις πως το Νοσοκομείο της Πτολεμαΐδας είναι σαν τα θερινά και χειμερινά σινεμά, πότε ανοίγει και πότε κλείνει. Μηχανήματα, λέει, υπερσύγχρονα, αλλά δεν έχει προσωπικό. Όταν πρόκειται για αγορά μηχανημάτων, δεν πρέπει να υπάρχει τσιγκουνιά. Αγοράζουμε τα μηχανήματα, γιατί κερδίζουν οι πολυεθνικές. Όμως, όταν πρόκειται για προσωπικό, δεν το προσλαμβάνουμε και δεν προσλαμβάνεται χρόνια τώρα το προσωπικό με βάση τις πραγματικές ανάγκες, γιατί μεθοδεύεται άλλη λύση. Μεθοδεύετε τη ριζική ανατροπή των εργασιακών σχέσεων, για να φτιαχτούν οι εργολαβικές εταιρείες, οι οποίες θα έχουν μέλη τους όχι τις καθαρίστριες, τις τραπεζοκόμες και τις νοσοκόμες, αλλά και τους γιατρούς. Και θα τηλεφωνεί το νοσοκομείο και θα λέει «Γιατρέ, έλα τη Δευτέρα να χειρουργήσεις», «Γιατρέ, έλα στη Μ.Ε.Θ. πέντε, έξι, εφτά ώρες». 
      Αν δεν ανατρέψετε τις εργασιακές σχέσεις, δεν πρόκειται να κάνετε προσλήψεις. Θα τις κάνετε με το σταγονόμετρο. Από μηχανήματα πάμε καλά, από κτήρια -ιδιαίτερα έξω από το λεκανοπέδιο της Αττικής -πάμε καλά, αλλά δεν υπάρχει το έμψυχο δυναμικό. Αυτά πάνε μαζί. Κτήρια, μηχανήματα και έμψυχο δυναμικό. Δικαιολογημένα η ύπαιθρος υποφέρει. Ό,τι και να εξαγγέλλετε, για μας δεν παρέχει καμία εγγύηση. 
     Επίσης, θα ήθελα να αποδείξουμε, όσο μπορούμε καλύτερα στα όρια μιας ομιλίας, αυτό το βασικό πρόβλημα που λέμε, τη «συγκέντρωση», γιατί αυτό είναι το πρόβλημα. Όλοι μιλάνε για αγροτιά, αλλά εμείς ξεκαθαρίζουμε ότι μιλάμε για το φτωχό αγρότη. Μιλάμε αποκλειστικά και μόνο γι’ αυτόν. Οι άλλοι δεν έχουν ανάγκη την υπεράσπισή μας. Για παράδειγμα, λέγεται ότι ιδιαίτερο πρόβλημα στην Ελλάδα είναι ο μικρός κλήρος, η μικρή ιδιοκτησία, που δυσκολεύει την παραγωγικότητα, αυξάνει το κόστος, δυσκολεύει τον εκσυγχρονισμό. Βεβαίως, έτσι είναι. 
     Εδώ υπάρχουν δύο δρόμοι λύσης του ζητήματος. Ο ένας δρόμος είναι αυτός που ακολουθείται χρόνια τώρα, Ευρωπαϊκή Ένωση, Νέα Δημοκρατία, ΠΑ.ΣΟ.Κ. και τούμπαλιν. Βεβαίως! Να φύγει ο μικρομεσαίος από τη μέση και να κυριαρχήσει το μεγάλο καπιταλιστικό νοικοκυριό. 
       Ο άλλος δρόμος είναι ο διαφορετικός, δηλαδή η συνεταιριστικοποίηση του μικρομεσαίου, ο παραγωγικός συνεταιρισμός. Βεβαίως, αυτό απαιτεί διαφορετικές πολιτικές προϋποθέσεις, αλλά ως αίτημα αντικειμενικά είναι επίλυση -και σήμερα, ως τρόπος επίλυσης και ξεπεράσματος- των οποιωνδήποτε μειονεκτημάτων που έχει ο μικρός κλήρος, η μικρή ιδιοκτησία, η μικρή παραγωγή. 
      Φέρατε παραδείγματα και για το τι έγινε με το γάλα και με τα καρτέλ του γάλακτος και μιλήσατε, κύριε Πρωθυπουργέ, για ολιγοπωλιακές επιχειρήσεις. Εμείς τις λέμε «μονοπώλια». Δεν έχει σημασία. Μα, αυτό δεν είναι καμμία παρέκκλιση. Δεν είναι αποτέλεσμα ούτε «κουμπάρων» ούτε «κουμπαριάς». Καθαρά πράγματα. Αυτό είναι αντικειμενική εξέλιξη. Από τη στιγμή που η ανάπτυξη καθορίζεται από το κεφάλαιο και για το κεφάλαιο, από τη στιγμή που υλοποιείτε όλες αυτές τις κατευθύνσεις της Συνθήκης του Μάαστριχτ, θα υπάρξουν ολιγοπώλια και μονοπώλια. Τώρα, αν μία κυβέρνηση παίρνει τη θέση του κ. Γιώργου, αντί του κ. Πέτρου, αυτό είναι μία άλλη πλευρά.
      Σύμφωνα με τα στοιχεία του Ελληνικού Οργανισμού Γάλακτος, οι μικροί παραγωγοί αγελαδινού γάλακτος, με ετήσια παραγωγή πενήντα τόνων, μέσα σε δέκα χρόνια, από το 1993 έως το 2003, μειώθηκαν κατά 777%. Αυτά τα λέει ο Ελληνικός Οργανισμός Γάλακτος, δεν τα λέει ο Περισσός. Αντίστροφα, οι μεγάλες μονάδες, με ετήσια παραγωγή μεγαλύτερη από διακόσιους τόνους, αυξήθηκαν τη δεκαετία αυτή κατά 272%. Οι «κουμπάροι» τα έκαναν αυτά ή η φιλομονοπωλιακή πολιτική και η ιδιοκτησία του πλούτου; 
      Ανάλογες ανακατατάξεις εμφανίζονται και στους υπόλοιπους κτηνοτροφικούς κλάδους: στις χοιροτροφικές μονάδες, στις προβατοτροφικές, στις αιγοτροφικές. Ανάλογες εξελίξεις εμφανίζονται στην πτηνοτροφία, όπου κυριαρχούν ελάχιστες μεγάλες πτηνοτροφικές επιχειρήσεις, που δουλεύουν με μικρομεσαίους πτηνοτρόφους μ’ ένα ιδιότυπο σύστημα-φασόν. Πουλάνε νεοσσούς και αγοράζουν πουλερικά, καθορίζουν τις τιμές χρέωσης των πτηνοτροφικών εφοδίων -κερδίζουν δηλαδή και από το φασόν- και καθορίζουν και τις τιμές αγοράς των πουλερικών. Τα συμβόλαια που κλείνονται χρόνο με το χρόνο είναι χειρότερα. Ανάλογα συμβαίνουν στην αλιεία και ειδικότερα στις ιχθυοκαλλιέργειες. 
      Η συγκέντρωση φυτικής παραγωγής είναι γεγονός ότι προχωρά με πιο αργούς ρυθμούς. Γιατί; Γιατί εδώ έχει να κάνει με τη γη. Υπάρχουν αγρότες, που για συναισθηματικούς λόγους δεν πουλάνε τη γη τους και υπάρχει και η αναμονή μεγαλύτερης τιμής για τη γη. Όταν ακούνε, παραδείγματος χάρη, το πρόγραμμα της Νέας Δημοκρατίας και του ΠΑ.ΣΟ.Κ. για τον αγροτουρισμό, καταλαβαίνουν. Σου λένε: «Εδώ στον Όλυμπο θα γίνει καζίνο, εδώ ο Όλυμπος θα γεμίσει ξενοδοχεία, εδώ ο Όλυμπος θα οικοπεδοποιηθεί. Για να περιμένουμε, λοιπόν, την αγροτική γη που είναι κοντά στη θάλασσα, την αγροτική γη που είναι κοντά στα θέρετρα των πλουσίων, μήπως την πουλήσουμε εκεί και βγάλουμε ένα κομμάτι ψωμί παραπάνω από τις συντάξεις που μας επιφυλάσσονται». Είναι, λοιπόν, πιο αργή η συγκέντρωση γης. 
      Προσέξτε, όμως: Η συγκέντρωση γης δεν φαίνεται μόνο από την πώληση. Φαίνεται και από την ενοικίαση. Οι φτωχοί αγρότες νοικιάζουν τη γη στους μεγαλοϊδιοκτήτες. Και η ενοικίαση είναι ο προθάλαμος για την πώληση. Επομένως, η συγκέντρωση δεν φαίνεται μόνο από το τι έχει τυπικά ο κάθε αγρότης σήμερα, αλλά και από το αν το καλλιεργεί ο ίδιος και μπορεί να ζήσει από την καλλιέργεια. 
      Με την ευκαιρία αυτή, ας δούμε και το περίφημο μητρώο των αγροτών, μια μεγάλη «σημαία» του ΠΑ.ΣΟ.Κ. και τωρινή «σημαία» της Νέας Δημοκρατίας. Το μητρώο των αγροτών το φτιάχνετε σύμφωνα με τα συμφέροντα των εμποροβιομηχάνων, που εκμεταλλεύονται την αγροτική γη, την παραγωγή, κ.λπ.. Στο όνομα, λέει, του ότι υπάρχει κάποιος στο Κολωνάκι, που έχει κι ένα αγροτικό αυτοκίνητο, θα πρέπει να φύγουν από το μητρώο όσοι το εισόδημά τους διαμορφώνεται και από το αγροτικό εισόδημα και από άλλη πηγή. Βεβαίως, μπορεί να υπάρχουν άνθρωποι πλούσιοι, οι οποίοι έχουν μεγάλο εισόδημα και από το αγροτικό εισόδημα και από το επάγγελμά τους στα αστικά κέντρα. Εμείς, όμως, μιλάμε για την πλειοψηφία της φτωχής αγροτιάς, που δεν μπορεί να ζήσει από την εκμετάλλευση του μικρού κλήρου που έχει και αναγκάζεται να κάνει και μια δεύτερη δουλειά στην πόλη –οικοδόμοι κ.λπ.- για να βγάλει ένα μισθό. Αυτοί είναι διπλοεισοδηματίες και διπλοθεσίτες; Μα, εδώ με την πολιτική που ακολουθείτε, θα χρειάζονται και τέσσερις δουλειές για να βγάλουν ένα εισόδημα. Τετραθεσίτες θα ονομάζονται αυτοί; Αυτό είναι ένα πάρα πολύ μεγάλο πρόβλημα και προς τα εκεί πηγαίνουμε. Αυτό βεβαίως για εσάς είναι εκσυγχρονισμός. Σαφώς. Για εμάς, όμως, είναι ένας εκσυγχρονισμός που ωφελεί τους λίγους. 
      Στο χρόνο που μου μένει και αφού πια έχουμε μιλήσει για τις βασικές προτάσεις μας, θα ήθελα να τοποθετηθώ στο εξής ζήτημα: Πού θα αποδώσει η μικρομεσαία αγροτιά την ευθύνη; Βεβαίως, πρέπει να στείλει το χαρτί και την τιμωρία της και έξω από την Ελλάδα. Ας το πω έτσι σχηματικά, στις Βρυξέλλες. Πρέπει να το στείλει και στον Παγκόσμιο Οργανισμό Εμπορίου. Αλλά η διαμαρτυρία της εκεί είναι μόνο διαμαρτυρία πολιτική. Δεν έχει πρακτικό αντίκρισμα. Το πρακτικό αντίκρισμα της διαμαρτυρίας της μπορεί να το εισπράξει εδώ, μέσα στην Ελλάδα. Κι εμείς λέμε καθαρά ότι, εάν αυτήν τη στιγμή η μικρομεσαία αγροτιά δεν συνειδητοποιήσει ότι πρέπει να γίνει τιμωρός -τόσο της Νέας Δημοκρατίας, που έκλαιγε για τα αγροτικά προβλήματα όταν ήταν αντιπολίτευση όσο και του ΠΑ.ΣΟ.Κ., που σήμερα πολύ λυπάται για την αγροτιά και εάν δεν στείλει την τιμωρία εκεί, τότε τα πράγματα που θα ζήσει τα επόμενα χρόνια, ίσως ακόμα δεν μπορεί να τα φανταστεί.
Και βεβαίως, να μην παρασυρθεί από καμία πολιτική που λέει ότι μπορούμε να εφαρμόσουμε την πολιτική της Ευρωπαϊκής  Ένωσης, αλλάζοντας τις δόσεις του φαρμάκου. 
      Για να δούμε, λοιπόν, πού τεκμηριώνουμε εμείς τη συνυπευθυνότητα, πριν απ’ όλα, της Νέας  Δημοκρατίας και του ΠΑ.ΣΟ.Κ. και, αν θέλετε, από μία επίσης ίδια σκοπιά -όχι αποδίδοντας κυβερνητικές ευθύνες- κάνουμε κριτική και στο Συνασπισμό, ο οποίος κυρίως καλλιεργεί αυταπάτες ως προς την Κοινή Αγροτική Πολιτική.  Το ΠΑ.ΣΟ.Κ. το 2003 ψήφισε το γενικό κανονισμό της νέας ΚΑΠ και τους ειδικούς κανονισμούς για την κτηνοτροφία, το σιτάρι, το καλαμπόκι, το ρύζι, τα ενεργειακά φυτά και τους ξηρούς καρπούς. Η Νέα  Δημοκρατία, συνεχίζοντας το έργο του ΠΑ.ΣΟ.Κ., ψήφισε τους κανονισμούς για τα λεγόμενα «μεσογειακά προϊόντα», τον καπνό, το λάδι και το βαμβάκι. Διαφώνησε βέβαια, αλλά αποδέχθηκε τον κανονισμό για τα ζαχαρότευτλα και τον εφάρμοσε με ιδιαίτερο ζήλο και αυτήν την περίοδο συμμετέχει στις διαδικασίες ψήφισης των κανονισμών για το κρασί και τα οπωροκηπευτικά, με τους οποίους θα ολοκληρωθεί η νέα Κ.Α.Π.. 
      Από εκεί και πέρα, ποιοι ευθύνονται για τη βιομηχανία ζάχαρης και για τη «ΒΙΑΜΥΛ» που πάει να κλείσει;  Η Νέα  Δημοκρατία ισχυρίζεται ότι το πλαίσιο της νέας Κ.Α.Π. καθορίστηκε με το γενικό κανονισμό που ψήφισε το ΠΑ.ΣΟ.Κ.. Άρα,  φταίει το ΠΑ.ΣΟ.Κ.. Άρα, το ΠΑ.ΣΟ.Κ. ευθύνεται για τις συνέπειες που προκαλούνται  στην ελληνική γεωργία και στους μικρομεσαίους αγρότες.  Επιπλέον ισχυρίζεται ότι το πλαίσιο αυτό και η προεργασία για τα μεσογειακά προϊόντα είχαν γίνει από τον Απρίλη του 2004 -όντως, τα υπέγραψε όλα το ΠΑ.ΣΟ.Κ.- κι έτσι, δεν έχει η Νέα Δημοκρατία κανένα περιθώριο αποτροπής των συνεπειών. 
      Δεν λέει, όμως, γιατί εφάρμοσε τη νέα Κ.Α.Π. -και γιατί δεν την επαναδιαπραγματεύτηκε, όπως δημαγωγικά ισχυριζόταν προεκλογικά- γιατί υπέγραψε τους αντιαγροτικούς κανονισμούς για τα μεσογειακά προϊόντα, για τα οποία όντως είχε κάνει προεργασία η κυβέρνηση του ΠΑ.ΣΟ.Κ., γιατί εφάρμοσε τον κανονισμό για τη ζάχαρη και γιατί συμφωνεί με τους  κανονισμούς για το κρασί, τα οπωροκηπευτικά, όταν υπάρχει η προηγούμενη αρνητική εμπειρία; 
      Το ΠΑ.ΣΟ.Κ. ισχυρίζεται ότι η νέα Κ.Α.Π. ήταν θετική, αλλά οι αρνητικές συνέπειες οφείλονται στην κακή εφαρμογή που έκανε η Κυβέρνηση της Νέας  Δημοκρατίας. Δεν προτείνει, όμως, κανένα διαφορετικό τρόπο εφαρμογής. Ρίχνει όλη την ευθύνη για τους κανονισμούς των μεσογειακών προϊόντων στη Νέα Δημοκρατία, παραβλέποντας ότι έκανε το ίδιο την προεργασία. 
      Στη δημιουργία και τη λειτουργία του καρτέλ γάλακτος, έχουν συμβάλει όλες οι κυβερνήσεις με τα κίνητρα συγχωνεύσεων και εξαγωγών, με το κλείσιμο και το ξεπούλημα στους ιδιώτες των συνεταιριστικών γαλακτοβιομηχανιών, με την απελευθέρωση των τιμών του καταναλωτή, με την κατάργηση των δασμών και την απελευθέρωση των εισαγωγών. Όταν εξαγοράστηκαν -ελέω κυβερνήσεων- οι συνεταιριστικές επιχειρήσεις που είχαν σχέση με το γάλα, δεν θα εδημιουργείτο καρτέλ; Το καρτέλ δεν γίνεται εκ του μηδενός. Αγοράζει η αγορά έτοιμα πακέτα, μικρομεσαία. Δεν υπάρχει κανένα καρτέλ που να έγινε από το μηδέν. Το ίδιο το καπιταλιστικό σύστημα  διαμορφώθηκε από τη μικρή ιδιοκτησία. 
      Ευθύνες επιρρίπτει το ΠΑ.ΣΟ.Κ. στη Νέα Δημοκρατία, γιατί συμφωνεί  με τους κανονισμούς. Στις συμφωνίες τι βλέπουμε; Το ένα κόμμα, στην καλύτερη περίπτωση, κάνει την προεργασία και ολοκληρώνει το άλλο. Το ένα κόμμα αποφασίζει και συνεχίζει το άλλο. 
      Και τέλος, εδώ υπάρχει ένα μεγάλο παιγνίδι που παίζεται σε βάρος της αγροτιάς και γενικότερα των εργαζομένων με το πρώτο, δεύτερο, τρίτο και τέταρτο Κοινοτικό Πλαίσιο Στήριξης, όπως παλιότερα και με τα ΜΟΠ. Κι εδώ παίζουν όλα τα άλλα κόμματα. Εμείς βλέπουμε ότι αυτά τα ποσά -δεν θα πω σαν τα τριάντα αργύρια του Ιούδα-  λειτουργούν στρατηγικά, για να περάσει η πολιτική της συγκέντρωσης της γης, της παραγωγής κ.λπ., για να περάσει η πολιτική του διωγμού των μικρομεσαίων, για να περάσει η πολιτική των εξαγωγών προς την Ελλάδα αγροτικών προϊόντων κλπ, για να ανέβει το εμποροβιομηχανικό κέρδος.
       Αυτά τα κοινοτικά ποσά είναι ποσά στρατηγικής σημασίας. Και αυτά που λέγονται, ότι δίχως αυτά τα ποσά θα χαθούμε, είναι ένα μεγάλο και πελώριο ψέμα.
      Αν μας πληρώνουν για να χάνουμε, δεν μπορούμε να δεχόμαστε τα χρήματα. Κι αν τα δεχθούμε, θα πρέπει να πειθαρχούμε. Κι αν υπάρξει τιμωρία, να μη φοβόμαστε, γιατί ο ελληνικός λαός θα μας στηρίξει στην οποιαδήποτε τιμωρία! 
      Δεν μπορεί να υπάρξει, λοιπόν, διαχείριση στα πλαίσια της Κοινής Αγροτικής Πολιτικής, της παλιάς και νέας, της ενδιάμεσης συμφωνίας κ.λπ. Ο καλύτερος διαχειριστής θα είναι διαχειριστής μιας αντιλαϊκής πολιτικής. Ο πιο ικανός διαχειριστής θα είναι διαχειριστής μιας αντιλαϊκής πολιτικής. 
      Το θέμα συνοπτικά είναι το εξής: Η οικονομική πολιτική και η διαχείριση καθορίζεται από εκεί. Και η πολιτική στην οικονομία είναι ταξική. Εμείς οριοθετούμε τα πράγματα και δίχως μια τέτοια οριοθέτηση, τις καλύτερες προτάσεις να κάνεις, δεν θα είναι ρεαλιστικές και το κυριότερο, θα κρατάς το κίνημα συνεχώς καθηλωμένο με αυταπάτες. 
      Εμείς δεν πρόκειται να ξεχωρίσουμε ένα ζήτημα σήμερα, το Φ.Π.Α. ή τη βενζίνη ή, όπως γίνεται στον τομέα της παιδείας, το άρθρο 16. Όχι ότι αυτά δεν είναι σημαντικά ζητήματα, αλλά η απομόνωση ενός ζητήματος ως αντιπερισπασμός στην εκάστοτε κυβέρνηση, δεν είναι τίποτα άλλο παρά, σε τελευταία ανάλυση, εθελοντική προσφορά στην Κυβέρνηση για να κοροϊδεύει, να παραπλανά και να χειραγωγεί.
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      Το λόγο έχει ο Αρχηγός της Αξιωματικής Αντιπολίτευσης και Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Γεώργιος Παπανδρέου.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος):  Κυρίες και κύριοι συνάδελφοι, πριν από τρία χρόνια ο κ. Καραμανλής υποσχέθηκε στους Έλληνες αγρότες ότι αν αγοράσουν το ομόλογο που λέγεται «Κυβέρνηση της Νέας Δημοκρατίας», θα έχουν υψηλή απόδοση. 
      (Χειροκροτήματα από την πτέρυγα του ΠΑ.ΣΟ.Κ.)
      Σήμερα ανακαλύπτουν ότι στα ψιλά γράμματα του ομολόγου έγραφε «η Νέα Δημοκρατία δεν εγγυάται την απόδοσή του».
      (Χειροκροτήματα από την πτέρυγα του ΠΑ.ΣΟ.Κ.)
      Ανυποψίαστοι οι αγρότες το αγόρασαν. Τώρα ξέρουν. Ξέρουν ότι η Κυβέρνηση της Δεξιάς αποδείχθηκε ομόλογο υψηλού ρίσκου και χαμηλής απόδοσης.
      (Χειροκροτήματα από την πτέρυγα του ΠΑ.ΣΟ.Κ.)
      Ξέρουν ότι τους εξαπατήσατε. Ξέρουν ότι τους κοροϊδέψατε. Όχι μόνο οι αγρότες δεν πήραν κάτι παραπάνω, όχι μόνο δεν πήραν τους τόκους, αλλά έχασαν και από το κεφάλαιό τους.
      Είπατε, κυρίες και κύριοι της Νέας Δημοκρατίας, ότι θα βελτιώσετε το αγροτικό εισόδημα. Υπόσχεση πρώτη, ψέμα πρώτο. 
      Ελπίζω να μη μας πείτε εδώ σήμερα, κύριε Πρωθυπουργέ, ότι αυξήθηκε το γεωργικό εισόδημα, γιατί θα γελάσουν οι αγρότες που μας ακούν και όπως λέει ο ελληνικός λαός, «θα γελάσει και ο κάθε πικραμένος».
      Καλά κάνατε και πήγατε και εσείς επιτέλους σε ένα ακριτικό νησί. Όμως θα σας έλεγα, πάτε να δείτε τους αγρότες, πάτε να μιλήσετε με την αγροτιά.
      (Χειροκροτήματα από την πτέρυγα του ΠΑ.ΣΟ.Κ.)
      Εγώ πηγαίνω τακτικά. Βρίσκομαι συνέχεια στην περιφέρεια και ξέρω σε ποια δεινή οικονομική κατάσταση βρίσκονται. Σας μεταφέρω τι μου είπε ένας νέος γεωργός κτηνοτρόφος από την Ξάνθη. «Εγώ», λέει, «με αυτά που παράγω σήμερα μπορώ να ζήσω εκατό ανθρώπους. Να τους ζήσω για ένα χρόνο. Το ψωμί τους, το κρέας τους, το γάλα τους. Να τους ταΐζω. Αυτά όμως που παίρνω σε χρήματα δεν μου φθάνουν να ζήσω αξιοπρεπώς εγώ, η γυναίκα μου και τα παιδιά μου. Πουλάω πεντακόσια κιλά μαλλί και ένα πουλόβερ δεν μπορώ να αγοράσω». Λόγια ενός αγρότη.
      Όχι μόνο δεν αυξήσατε το εισόδημα, αλλά έχει μειωθεί δραματικά. Πού πήγε; Στα καρτέλ, στους μεσάζοντες, στους «γαλάζιους κουμπάρους» που πουλάνε προστασία στα καρτέλ. Με την πολιτική τους χάνουν οι παραγωγοί, που παίρνουν χαμηλότερες τιμές. Χάνουν οι καταναλωτές, που πληρώνουν όλο και υψηλότερες τιμές και κερδίζουν μόνο οι μεσάζοντες και κάποιοι «ημέτεροι».
      Είπατε ότι θα μειώσετε το κόστος παραγωγής. Είπατε ότι το Φ.Π.Α. θα το πάτε στο 8%. Και τι μας είπατε σήμερα, κύριε Καραμανλή; Ότι τρία χρόνια διαπραγματεύεστε στην Ευρωπαϊκή Ένωση για να μειώσετε το Φ.Π.Α.. Μα ποιον κοροϊδεύετε, κύριε Καραμανλή; Πώς μπορείτε απ’ αυτό το Βήμα να λέτε τέτοια πράγματα; Εσείς δεν ανεβάσατε το Φ.Π.Α. στο 19%; Μας κοροϊδεύετε; 
      (Χειροκροτήματα από την πτέρυγα του ΠΑ.ΣΟ.Κ.)
      Κόβετε την επιδότηση στο αγροτικό ρεύμα. Αυξήσατε το πετρέλαιο. Υποσχεθήκατε να τους αυξήσετε το ποσοστό επιστροφής του Φ.Π.Α. και βγήκαν οι αγρότες στο δρόμο γιατί κάνατε το αντίθετο. Κι εδώ πάλι ψέματα, ξεγελάσατε τον αγρότη. Άλλα λέγατε και άλλα κάνατε. Και αυτό διαπιστώνουν καθημερινά όλοι οι πολίτες της χώρας. 
      Είπατε ότι θα εξυγιάνετε τον ΕΛ.Γ.Α.,για να μην είναι χρεωμένος. Ο ΕΛ.Γ.Α. σήμερα οδηγείται σε χρεοκοπία. Και αντί να κοιτάξετε μπροστά στα νέα προβλήματα της εποχής, όπως είναι οι κλιματικές αλλαγές, χρησιμοποιείτε τον ΕΛ.Γ.Α. σαν κομματικό εργαλείο. Δίνετε αποζημιώσεις όπου θέλετε, όσα θέλετε, όταν θέλετε. Μόνο μία μικρή μειοψηφία των αγροτών επωφελείται από το ρουσφέτι σας.
      Αδικείτε τους πολλούς, όπως κάνετε σε όλες τις πολιτικές με τα χρήματα του Έλληνα φορολογούμενου. 
      (Χειροκροτήματα από την πτέρυγα του ΠΑ.ΣΟ.Κ.)
      Είπατε ότι ήλθε η ώρα της περιφέρειας. Αυτή πλήρωσε πρώτη το λογαριασμό της πολιτικής σας. Μειώσατε σωρευτικά τις δημόσιες επενδύσεις κατά 7,5 δισεκατομμύρια ευρώ την τριετία 2005-2007, σε σχέση με τα επίπεδα του 2003. Για να έχουμε την αίσθηση των μεγεθών, οι πόροι αυτοί αντιστοιχούν στο σύνολο των κοινοτικών πόρων για τα περιφερειακά προγράμματα για όλο το Γ΄ Κοινοτικό Πλαίσιο Στήριξης. Σχεδόν δέκα γέφυρες Ρίου-Αντιρρίου. Αυτά τα μειώσατε, κύριε Πρωθυπουργέ.  
      Εντάξατε στο Γ΄ Κοινοτικό Πλαίσιο Στήριξης παλαιά έργα που είχαν γίνει με εθνικούς πόρους από τις κυβερνήσεις του ΠΑ.ΣΟ.Κ.. Εμφανίζετε, δηλαδή, λογιστική απορρόφηση στα νούμερα. Στην πράξη, στερήσατε πόρους που ξεπερνούν το 1.000.000.000 ευρώ από την περιφέρεια, μ’ αυτήν τη λογιστική αλχημεία. Καλοί στα λόγια, ανύπαρκτοι στα έργα!
      Κύριοι συνάδελφοι, ξέρετε Πρωθυπουργό της Ευρώπης να εκλιπαρεί την Ευρωπαϊκή Επιτροπή να μειώσει τους πόρους που δικαιούται η χώρα του; Αυτός είναι ο κ. Καραμανλής. Φθάσαμε ως το έσχατο σημείο να ζητά η ίδια η ελληνική Κυβέρνηση μείωση του προϋπολογισμού του Κοινοτικού Πλαισίου Στήριξης κατά 1,8 δισεκατομμύρια ευρώ και την περικοπή αυτήν την πληρώνει και πάλι η περιφέρεια με λιγότερα έργα, λιγότερες θέσεις εργασίας και λιγότερες ευκαιρίες ανάπτυξης. Αυτά μόνο στη δική σας Κυβέρνηση μπορούν να συμβούν. 
      Στο Γ΄ Κοινοτικό Πλαίσιο Στήριξης τουλάχιστον ας υλοποιούσατε αυτά που σας παραδώσαμε, όμως ούτε αυτό ήσασταν ικανοί να κάνετε. Αφαιρέσατε κονδύλια από την πιο κρίσιμη πτυχή του μέλλοντος της ελληνικής γεωργίας, από προγράμματα που εγγυώνται την ποιότητα, την πιστοποίηση, τις επενδύσεις και τους νέους αγρότες. 
      Σας παραδώσαμε τον Ο.Π.Ε.ΓΕ.Π., έναν έτοιμο οργανισμό πιστοποίησης. Τι τον κάνατε; Τον μετατρέψατε σε τηλεοπτικό κανάλι προπαγάνδας. Όπως πάντα, επικοινωνιακή και όχι ουσιαστική η πολιτική της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
      Για μας η ελληνική περιφέρεια είναι η αιχμή του δόρατος μίας άλλης αντίληψης ανάπτυξης της Ελλάδας και το κράτος σήμερα οφείλει να παίζει το ρόλο του εγγυητή της ανάπτυξης και της κοινωνικής συνοχής. Δεσμευόμαστε για δημόσιες επενδύσεις στο 5% του Α.Ε.Π. και διάθεση τουλάχιστον 80% στην περιφέρεια, με το 50% των πόρων του Δ΄ Κοινοτικού Πλαισίου Στήριξης απευθείας στα περιφερειακά προγράμματα. Εσείς;
      Είμαστε στην πρώτη χρονιά εφαρμογής του Δ΄ Κοινοτικού Πλαισίου Στήριξης και ακόμα η Κυβέρνηση δεν γνωρίζει τι θα υλοποιήσει. Ποιος θα πιστέψει, λοιπόν, τις μεγαλόστομες και πάλι διακηρύξεις σας; 
	Εδώ και τρία χρόνια μελετάτε τις επιπτώσεις από τη νέα Κοινή Αγροτική Πολιτική. Αναθέσατε σε εταιρείες, δεκατρείς μελέτες αναδιάρθρωσης των καλλιεργειών. Αλήθεια, πού είναι αυτές οι μελέτες; Ποιες είναι αυτές οι εταιρείες; Ξέρετε τίποτα για μία εταιρεία «ΝOISIS»; Έχει καμία επιστημονική σχέση με τον όρο ή μήπως έχει απλώς συγγενικές σχέσεις με στελέχη της Κυβέρνησής σας; Πάλι οι γιοι και οι «κουμπάροι», κύριοι της Κυβέρνησης;
(Χειροκροτήματα από την πτέρυγα του ΠΑ.ΣΟ.Κ.)
	Στην προσωπική σας ιστοσελίδα, κύριε Καραμανλή, ανακοινώσατε ότι οι επιδοτήσεις θα πληρωθούν από την 1η του περασμένου Δεκεμβρίου. Πολλοί αγρότες σας πίστεψαν, αφού το είπε ο Πρωθυπουργός και μάλιστα προσωπικά. Διαψεύστηκαν και πάλι οι προσδοκίες. Για πρώτη φορά οι αγρότες πηγαινοέρχονται στην τράπεζα για να μάθουν αν πληρώθηκαν, αφού δεν τους ενημερώνει κανείς και αναγκάζονται να πληρώσουν 70.000.000 ευρώ για να εισπράξουν τις επιδοτήσεις που δικαιούνται. 
	Συμπέρασμα; Το ίδιο για μία ακόμα φορά: Πάλι ψέματα. Οι αγρότες δεν έχουν εισπράξει ακόμα όλες τις επιδοτήσεις τους. Γιατί; Διότι παίζεται ρουσφετολογικό και κομματικό παιχνίδι με τα χρήματά τους. Για πρώτη φορά αποδίδονται με τόση αδιαφάνεια οι επιδοτήσεις στους αγρότες.
(Χειροκροτήματα από την πτέρυγα του ΠΑ.ΣΟ.Κ.)
	Χρήματα που εξασφάλισαν οι κυβερνήσεις του ΠΑ.ΣΟ.Κ., χρήματα των Ελλήνων αγροτών, εσείς δεν τα σέβεστε. Αυτό που κάνετε είναι ντροπή, είναι αίσχος. Διαχειρίζεστε τα χρήματα σαν να είναι δικά σας, όπως κάνατε και με τα ταμεία και όπως κάνετε με το δημόσιο πλούτο που ιδιοποιείστε. 
(Χειροκροτήματα από την πτέρυγα του ΠΑ.ΣΟ.Κ.)
	Και όχι μόνο αυτό. Βάζετε σε κίνδυνο το σύνολο των χρημάτων που εισπράττει η χώρα μας, με κίνδυνο διακοπής των επιδοτήσεων. Ελπίζω να σας έχει ενημερώσει ο Υπουργός Γεωργίας, κύριε Καραμανλή. Δεν μιλάμε για κάποιες παρατυπίες στις οποίες αναφερθήκατε για το παρελθόν, αλλά για αυστηρή προειδοποίηση της Επιτροπής της Ευρωπαϊκής Ένωσης και του Ευρωκοινοβουλίου. Και πάλι διασύρετε την Ελλάδα. 
      Με την πολιτική σας κάνατε ανεπανόρθωτο κακό στους βαμβακοπαραγωγούς. Μειώσατε την επιδότηση στο βαμβάκι και αυξήσατε τα στρέμματα για ρουσφετολογικούς λόγους, χωρίς να αυξήσετε τους πόρους. Αντί να πάτε για την ποιότητα, πήγατε για την ποσότητα, εις βάρος του προϊόντος, εις βάρος του εισοδήματος των αγροτών. Κάνατε το αντίθετο απ’ ό,τι έκανε η Ισπανία. Αυτή πήγε σε λιγότερα στρέμματα, περισσότερη επιδότηση ανά στρέμμα και καλύτερη και ανταγωνιστική ποιότητα. Εσείς οδηγείτε το προϊόν σε κατάρρευση. 
	Κάνατε ανεπανόρθωτο κακό στον καπνοπαραγωγό. Αφαιρέσατε από την τσέπη του, με το «έτσι θέλω», το 50% των επιδοτήσεων που δικαιούται από το 2009 και μετά. Κι εδώ, από «σταθερό και σίγουρο», σε «υψηλού ρίσκου δομημένο ομόλογο». 
	Μη μας πείτε «φταίει το ΠΑ.ΣΟ.Κ.». Έχω εδώ την αναθεώρηση της Κ.Α.Π. που εμείς κάναμε. Σας παραδώσαμε μία έτοιμη, θετική συμφωνία για τα μεσογειακά μας προϊόντα που έλεγε ότι η συμφωνία που ίσχυσε για τα άλλα προϊόντα των βορείων χωρών, θα ισχύσει και για τα μεσογειακά προϊόντα. 
	Έχω εδώ, επίσης, την πρόταση για τον καπνό, το λάδι και το βαμβάκι, όπου σε κανένα σημείο η Επιτροπή δεν προτείνει μείωση των επιδοτήσεων στον καπνό. Δικό σας επίτευγμα, κύριε Καραμανλή, είναι η μείωση των επιδοτήσεων. Εμείς δεσμευόμαστε να παλέψουμε, στα αρμόδια ευρωπαϊκά όργανα, για την άρση αυτής της άδικης απόφασης.
(Χειροκροτήματα από την πτέρυγα του ΠΑ.ΣΟ.Κ.)
	Το μεγάλο «Βατερλό» των διαπραγματεύσεων αφορά στη ζάχαρη. Τα εργοστάσια ζάχαρης κλείνουν. Η παραγωγή τεύτλων μειώνεται ραγδαία και οι άνεργοι, βεβαίως, πληθαίνουν. Γιατί; Διότι δεν κάνετε καμία διαπραγμάτευση πάνω στο νέο κανονισμό.
      Και τώρα μιλάμε για πραγματική καταστροφή στα τεύτλα. Τελικά, κύριε Καραμανλή, είναι μάλλον καλύτερα να μην πηγαίνετε πουθενά για να διαπραγματευτείτε, γιατί όταν γυρίζετε, γυρίζετε με χειρότερα αποτελέσματα απ’ ό,τι είχαμε πριν πάτε εκεί. 
      (Χειροκροτήματα από την πτέρυγα του ΠΑ.ΣΟ.Κ.)
      Δηλώσατε πολλές φορές, σε όλους τους τόνους, ότι είναι αδιαπραγμάτευτοι οι πόροι για την ελληνική γεωργία μέχρι το 2013. Δηλαδή, αυτό που είχε το ΠΑ.ΣΟ.Κ. ήδη πετύχει. Αλλά δεν αξιοποιήσατε αυτή την κληρονομιά. Γυρίσατε από το Συμβούλιο Κορυφής και φέρατε μειωμένους τους πόρους για την αγροτική ανάπτυξη. Δεχθήκατε, επιπλέον, η αναθεώρηση της Κ.Α.Π. να γίνει μετά το 2008 και όχι  μετά το 2013. Δεχθήκατε, δηλαδή, να εγκαταλείψετε κεκτημένα δικά μας. Φέρνετε, δηλαδή, τους αγρότες πέντε χρόνια νωρίτερα στην ανασφάλεια και το φόβο. 
      Με ποια λογική, κύριε Καραμανλή, κάνετε πίσω σε κάτι που η Ελλάδα είχε ήδη κερδίσει; Σε ποιες πιέσεις υποκύψατε; Αρκούσε μόνο η δική σας ψήφος, για να αποφύγετε αυτή την αλλαγή. Ένα όχι, μια ηχηρή τοποθέτηση. Δεν το κάνατε. Εμείς δώσαμε μάχες και κερδίσαμε. Εσείς φυγομαχείτε, κύριε Καραμανλή.
      (Χειροκροτήματα από την πτέρυγα του ΠΑ.ΣΟ.Κ.)
      Και το πρόβλημα επιδεινώνεται ακόμα περισσότερο. Τη στιγμή που οι ηγέτες συζητούν για το τι θα γίνει μετά το 2013, εσείς δεν μπορείτε ούτε να διαχειριστείτε τις αποφάσεις του 2003. Πώς μπορούν οι αγρότες να σας εμπιστευθούν για το μέλλον τους; Διότι έτσι η δική σας πολιτική -είναι χαρακτηριστικό πια σε όλα τα θέματα- είναι πολιτική χωρίς πυξίδα που δεν προετοιμάζει τη χώρα για το μέλλον, παρά τα μεγάλα σας λόγια. Κοιτάει το προσωρινό, στενό, κομματικό όφελος εις βάρος του συνόλου, εις βάρος  του δημοσίου συμφέροντος. 
      Κυρίες και κύριοι συνάδελφοι, οι αγρότες αισθάνονται φόβο για το αύριο αν τους μιλήσετε. Με την πολιτική σας ο αγροτικός τομέας απειλείται με κατάρρευση. Δεν τους ενημερώνει κανείς, δεν ξέρουν αν θα έχουν νερό να ποτίσουν, ενώ εσείς τους βλέπετε απλώς ως δεξαμενή άντλησης ψήφων. Τους αντιμετωπίζετε σήμερα σαν μια πηγή πλουτισμού των ενδιάμεσων, που λυμαίνονται τον κόπο του αγρότη και επιβαρύνουν τον καταναλωτή. 
      Δεσμευθήκατε ότι θα διαπραγματευθείτε εσείς προσωπικά τα θέματα των αγροτών στο Συμβούλιο των Υπουργών Γεωργίας στις Βρυξέλλες. Ακόμα δεν καταφέρατε να πάτε εκεί. Και εδώ πάλι ψεύτικες υποσχέσεις. Εγκαταλείψατε τους αγρότες στην τύχη τους.
      (Χειροκροτήματα από την πτέρυγα του ΠΑ.ΣΟ.Κ.)
      Σήμερα εμείς ανοίγουμε με το πρόγραμμά μας το δρόμο μιας νέας ελπίδας. Διαπραγματευθήκαμε και διαπραγματεύθηκα ως Υπουργός Εξωτερικών, αμέτρητες φορές στην Ευρωπαϊκή Ένωση. Ξέρω τις δυσκολίες που αντιμετωπίζει η αγροτική μας παραγωγή σε έναν ανταγωνιστικό κόσμο. Και η μετάβαση σε μια αγροτική παραγωγή ποιότητας δεν είναι εύκολη υπόθεση. Αυτό για το οποίο όμως δεσμεύομαι, είναι ότι είμαστε και θα είμαι κοντά στον αγρότη, κοντά στο γεωργό, κοντά στον κτηνοτρόφο, κοντά στον ψαρά, με συγκεκριμένες δεσμεύσεις. 
      (Χειροκροτήματα από την πτέρυγα του ΠΑ.ΣΟ.Κ.)
      Πρώτα απ’ όλα, ποιότητα στα προϊόντα μας. Το συγκριτικό μας πλεονέκτημα είναι ο πολιτισμός μας, η φύση, το περιβάλλον μας, η ικανότητα του ανθρώπινου δυναμικού. Πλεονέκτημά μας θα είναι η παραγωγή επώνυμων ταυτοποιημένων προϊόντων. Το μεσογειακό πρότυπο διατροφής, το οικολογικό πρότυπο, το δικό μας πρότυπο. Στρατηγικός μας στόχος, η ταύτιση της λέξης «Ελλάδα» και «ελληνικό προϊόν», με την ποιότητα και την αξία σε διεθνές επίπεδο. 
      (Χειροκροτήματα από την πτέρυγα του ΠΑ.ΣΟ.Κ.)
      Δεύτερον, δυναμική παρουσία στην Ευρωπαϊκή Ένωση. Είμαστε αντίθετοι στην απόφαση της Ευρωπαϊκής Ένωσης να συζητήσει εκ νέου τη χρηματοδότηση της ευρωπαϊκής γεωργίας το 2008. Δεσμευόμαστε να δώσουμε μάχη στα ευρωπαϊκά και διεθνή όργανα για τη συνέχεια της χρηματοδότησης της ελληνικής γεωργίας και μετά το 2013, στα πλαίσια της πολιτικής την οποία έχω εξαγγείλει για μια εναλλακτική αγροτική πολιτική. Και έχουμε αποδείξει ότι μπορούμε. 
      (Χειροκροτήματα από την πτέρυγα του ΠΑ.ΣΟ.Κ.)
      Τρίτον: Διασφαλίζουμε την αξιοπρέπεια στη ζωή των απόμαχων αγροτών, με τη δέσμευσή μας για μηνιαία προνοιακή σύνταξη 550 ευρώ για το μεμονωμένο αγρότη και 950 ευρώ για το ζευγάρι των αγροτών.
      (Χειροκροτήματα από την πτέρυγα του ΠΑ.ΣΟ.Κ.)
      Γελάτε εσείς. Γελάτε! Εμείς κρατάμε τις υποσχέσεις μας. Εμείς αυτά που λέμε, θα τα κάνουμε! Όχι σαν κι εσάς.
      (Χειροκροτήματα από την πτέρυγα του ΠΑ.ΣΟ.Κ.)
      Τέταρτον: Δεσμεύομαι προσωπικά να εφοδιάσουμε τους αγρότες με τη μεγαλύτερη δύναμη της εποχής, που είναι η πληροφορία και η γνώση. Πρότυπες αγροτικές σχολές σε κάθε περιφέρεια, στηρίζοντας τη δημιουργία Τριτοβάθμιας Συνεταιριστικής Σχολής από τους φορείς αγροτών, για την εκπαίδευση πιστοποιημένων αγροτών και στελεχών αγροτικής ανάπτυξης.
      Πέμπτον: Νέα πολιτική κάλυψης ασφαλιστικών κινδύνων, που λαμβάνει υπόψη τις νέες συνθήκες και προοπτικές. 
      Έκτον: Απλοποίηση, επιτάχυνση διαδικασιών ένταξης επενδυτικών προγραμμάτων των αγροτών για τη δημιουργία ή βελτίωση των εκμεταλλεύσεών τους. Εντάσσουμε τις αγροτικές επενδύσεις, τις δράσεις του Δ’ Κοινοτικού Πλαισίου Στήριξης και στον αναπτυξιακό νόμο. Όποια υπηρεσία ήταν μέχρι χθες αστικό προνόμιο, να γίνει κτήμα και για τους κατοίκους της υπαίθρου. 
      Έβδομον: Δημιουργούμε ενιαίο και αποτελεσματικό σύστημα παροχής συμβουλών. Ένα ισχυρό Κ.Ε.Π. -Κέντρο Εξυπηρέτησης Πολιτών- κεντρικά, αλλά και σε κάθε δήμο, που να καλύπτει όλο το φάσμα της ενημέρωσης, τεχνικής στήριξης και επιχειρηματικότητας των αγροτών.
      (Χειροκροτήματα από την πτέρυγα του ΠΑ.ΣΟ.Κ.)
      Όγδοον: Δεσμευόμαστε για μία νέα πολιτική γης: Προστασία της αγροτικής γης, με ειδικά κίνητρα για τον αγρότη, που παραμένει και την καλλιεργεί.
      Ένατον: Ενισχύουμε νέα ζευγάρια με ειδικά κίνητρα παραμονής σε νησιωτικές περιοχές, σε ορεινές περιοχές, σε φθίνουσες και μειονεκτικές περιοχές.
      (Χειροκροτήματα από την πτέρυγα του ΠΑ.ΣΟ.Κ.)
      Δέκατον: Δεσμευόμαστε ότι το διοικητικό κόστος εφαρμογής της νέας Κοινής Αγροτικής Πολιτικής θα επιβαρύνει αποκλειστικά το κράτος και όχι τους αγρότες.
      (Χειροκροτήματα από την πτέρυγα του ΠΑ.ΣΟ.Κ.)
      Αντίθετα με την αδιαφανή και ρουσφετολογική πολιτική της Νέας Δημοκρατίας, δεσμευόμαστε για την πλήρη διαφάνεια στη διαχείριση των κοινοτικών ενισχύσεων του εθνικού αποθέματος, των ποιοτικών παρακρατημάτων. Δημοσιοποιούμε τα ονόματα των αποδεκτών και τα κριτήρια για την κατανομή τους, κάτι που εσείς δεν κάνετε.
      (Χειροκροτήματα από την πτέρυγα του ΠΑ.ΣΟ.Κ.)
      Εμείς λέμε, διαφάνεια παντού. Εσείς, στην υπόθεση που συγκλονίζει τη χώρα, κρύβεστε και κρύβετε την αλήθεια!
      Κύριε Πρωθυπουργέ –κι έρχομαι στο μείζον θέμα της συγκυρίας- με τη συμπεριφορά σας πληγώνετε την πολιτική ζωή του τόπου. Δεν είναι θέμα ενός ομολόγου ούτε ενός ταμείου ούτε ενός Υπουργού. Αυτή η υπόθεση σχεδιάστηκε κεντρικά. Εκτελέστηκε συντονισμένα. Αποτελεί κομμάτι μιας ευρύτερης αντίληψης και σχεδίου. Αποδείξατε ότι η Νέα Δημοκρατία δεν έχει σχέδιο για την Ελλάδα, έχει όμως σχέδιο να υπηρετήσει συμφέροντα σκοτεινά, να ρυθμίσει συμφέροντα και όχι να μεταρρυθμίσει την Ελλάδα…
      (Χειροκροτήματα από την πτέρυγα του ΠΑ.ΣΟ.Κ.)
      …να ιδιοποιηθεί τον πλούτο του ελληνικού λαού… 
      (Χειροκροτήματα από την πτέρυγα του ΠΑ.ΣΟ.Κ.)
      …να αυθαιρετήσει με την εξουσία, που πήρε από τον ελληνικό λαό, να κάνει το κράτος λάφυρο της εκλογικής σας νίκης!
      Προδώσατε την εμπιστοσύνη των πολιτών. Πληγώσατε την Ελλάδα. Δημιουργήσατε κράτος κομματικό. Και σήμερα βρισκόμαστε ενώπιον μιας απίστευτης υπόθεσης καταλήστευσης του μόχθου των εργαζομένων. Είναι ένα, χωρίς προηγούμενο, ριφιφί στις συντάξεις τους!
Μιλάτε για «μηδενική ανοχή» και έχει καταντήσει το πιο σύντομο ανέκδοτο. 
      Κύριε Καραμανλή, το έχω ξαναπεί και το λέω και ενώπιόν σας στη Βουλή. Εάν δεν γνωρίζατε την όλη αυτή υπόθεση, τότε δεν κάνετε για Πρωθυπουργός. Εάν γνωρίζατε, δεν μπορείτε πια να είστε Πρωθυπουργός.
      (Χειροκροτήματα από την πτέρυγα του ΠΑ.ΣΟ.Κ.)
      Και σας ζητώ απλά να απαντήσετε σε μερικά ερωτήματα εδώ στη Βουλή, που θέτει ο ελληνικός λαός.
      Κύριε Καραμανλή, πρώτον, πότε και πόσα δομημένα προϊόντα και όχι ομόλογα εκδώσατε και ποιοι ήταν οι παραλήπτες; Γιατί δεν ήρθατε στη Βουλή να προτείνετε αλλαγή του νόμου Ρέππα, που απαγορεύει την αγορά τέτοιων προϊόντων, εκτός ενός νομοθετημένου ποσοστού; Θα συνεχίσετε να παραβιάζετε τη διαφάνεια, το Σύνταγμα και τους νόμους; Θα συνεχίσετε να υποστηρίζετε ότι έχουμε να κάνουμε με ένα ομόλογο και τέσσερα ταμεία, όταν στην πραγματικότητα έχουμε εννέα ή και παραπάνω ομόλογα και είκοσι τέσσερα ταμεία;
      Δεύτερον, θα συνεχίσετε να υποστηρίζετε ότι εσείς αποκαλύψατε τη μεθόδευση, όταν τελικά υπήρξε συγκεκριμένη καταγγελία ανταγωνιστικής εταιρείας στην Επιτροπή Κεφαλαιαγοράς, την οποία και αν θέλατε, δεν θα μπορούσατε να αποκρύψετε; Θα συνεχίσετε αυτή την πολιτική απάτη της δήθεν αποκάλυψης, ενώ στήνετε επιχείρηση συγκάλυψης των ενόχων, όπως κάνατε και με την υπόθεση των υποκλοπών;
      Τρίτον, θα συνεχίσετε να υποστηρίζετε ότι με την επιφοίτηση του Αγίου Πνεύματος, τόσοι διοικητές ταμείων αποφάσισαν συγχρόνως να πουλήσουν ομόλογα σταθερής απόδοσης και να αγοράσουν αυτά τα προϊόντα υψηλού ρίσκου και ότι δεν υπήρχε οργανωμένο σχέδιο; Τόσα ταμεία;
      (Χειροκροτήματα από την πτέρυγα του ΠΑ.ΣΟ.Κ.)
      Θα συνεχίσετε να υποστηρίζετε ότι δεν χάθηκαν λεφτά; Και τα λεφτά των παχυλών μιζών, ποιος θα τα πληρώσει; Τα ταμεία ή ο Έλληνας φορολογούμενος; Αυτές οι μίζες που κυκλοφορούσαν μέσω off-shore εταιρειών, πού πήγαν, κύριε Καραμανλή και τι έχετε κάνει ως Κυβέρνηση για να λάμψει η αλήθεια; Η συγκάλυψη που επιχειρείτε, μας οδηγεί όλους στο συμπέρασμα και για τη δική σας προσωπική ευθύνη. 
      (Χειροκροτήματα από την πτέρυγα του ΠΑ.ΣΟ.Κ.)
      Τέταρτον, φοβηθήκατε ακόμα, κύριε Πρωθυπουργέ, να διώξετε έναν Υπουργό της Κυβέρνησής σας για τους πραγματικούς λόγους και βρήκατε άλλη αιτιολογία. Τι φοβηθήκατε;  Ποιους πάτε να κοροϊδέψετε; Ποιος σας κρατάει, κύριε Καραμανλή;
      (Χειροκροτήματα από την πτέρυγα του ΠΑ.ΣΟ.Κ.)
      Πέμπτον, θα δώσετε επιτέλους στη δημοσιότητα τις συμβάσεις του ελληνικού δημοσίου με τις εταιρείες που διαχειρίστηκαν αυτά τα δομημένα χρηματοοικονομικά προϊόντα; 
      (Χειροκροτήματα από την πτέρυγα του ΠΑ.ΣΟ.Κ.)
      Έκτον, θα αποκαλύψετε στους συνταξιούχους πόσα χρήματα χάνουν τα ταμεία τους; 
      Έβδομον, θα συνεχίσετε να ισχυρίζεστε ότι εσείς  πήρατε την πρωτοβουλία επιστροφής ενός ομολόγου, όταν γνωρίζετε ότι η πρωτοβουλία ανήκε στο Τμήμα Επιχειρηματικού Ρίσκου της «J.P. MORGAN», το οποίο βεβαίως ανησυχεί, διότι η μεθόδευση που ακολουθήθηκε σε συνεργασία με τη δική σας Κυβέρνηση, είναι δυνατόν να της δημιουργήσει μεγάλα προβλήματα στις δικές της διεθνείς συναλλαγές;
      Όγδοον, αντιλαμβάνεστε τι έχει κάνει η Κυβέρνησή σας; Μια συναλλαγή μεταξύ ενός μέρους του δημοσίου, το Υπουργείο Οικονομικών, με ένα άλλο μέρος του δημοσίου, τα ταμεία, που όμως οργανώθηκε από την Κυβέρνησή σας, με τρόπο ώστε να πάρουν συγκεκριμένοι ευνοούμενοι προμήθειες, τέτοιου ύψους, που χρειάστηκαν βαλίτσες για να διασφαλιστούν τα κέρδη που αποκόμισαν οι κάθε είδους μεσάζοντες.
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Πες τους τα, Πρόεδρε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Δεν ήρθατε για να κυβερνήσατε. Ήρθατε για να κερδοσκοπήσετε, κύριοι της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
    Ένατον, θα πάψετε επιτέλους να επικαλείσθε τις διάφορες αρχές, για να κρύβετε την αλήθεια; Μα είσαστε εσείς η αρχή, που μπορεί άμεσα να δώσει τα στοιχεία στη δημοσιότητα, κύριε Καραμανλή!
      (Χειροκροτήματα από την πτέρυγα του ΠΑ.ΣΟ.Κ.)
      Δέκατον, θα αποκαταστήσετε στο σύνολό τους τις ζημιές των συνταξιοδοτικών ταμείων, όπως ήταν πριν από τη λεηλασία, και θα φέρετε πίσω τα χρήματα, που με τη μεθόδευση αυτή, τη δική σας και των Υπουργών σας, υφάρπαξαν οι μεσάζοντες και μάλιστα πριν από τις εκλογές, κύριε Καραμανλή; 
      Κύριε Καραμανλή, προδώσατε την εμπιστοσύνη του ελληνικού λαού. Κάθε φορά που εκτίθεσθε και αποκαλύπτεσθε, κάθε φορά που βρίσκεσθε σε αδιέξοδο, καταφεύγετε στο παρελθόν. Αυτό κάνετε και τώρα. Νομίζετε ότι η συκοφαντία του παρελθόντος θα σας σώσει. Αλλά ο λαός κρίνει τη δική σας σημερινή αξιοπιστία, κρίνει και τη δική μου, κύριε Καραμανλή. Πιστεύω ότι γνωρίζετε πολύ καλά σε ποιον μιλάτε, όταν απευθύνεσθε σε εμένα. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Από τις πρώτες ημέρες που ήρθαμε στη Βουλή και εγώ και εσείς, με το νέο ρόλο που είχαμε ο καθένας, σας μίλησα για διαφάνεια, έκανα σαφείς και συγκεκριμένες προτάσεις, ρηξικέλευθες για την αντιμετώπιση του μεγάλου αυτού θέματος. Απορρίψατε ακόμη και τη συζήτησή τους. Εάν αυτές οι προτάσεις είχαν υιοθετηθεί, δεν θα μπορούσατε εσείς να κάνετε αυτό που κάνατε στα Ταμεία. Προφανώς, όμως, γι’ αυτό δεν θέλατε τις προτάσεις μας. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Πάψτε να κρύβεστε στο παρελθόν, διότι σας αποκαλύπτει το παρόν. Δεν έχουμε, δεν έχω τίποτα να κρύψω. Κάντε, λοιπόν, κύριε Καραμανλή, εξεταστική επιτροπή για οτιδήποτε θέλετε. Αυτό σας το έχω προτείνει από το Μάιο του 2004, για να τελειώνουμε μ' αυτό το παραμύθι που συνεχώς επαναλαμβάνετε, κύριε Καραμανλή. Κάντε το, είσαστε Κυβέρνηση. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Κύριε Πρωθυπουργέ, ο κύκλος της Κυβέρνησής σας έκλεισε. Μοναδική υπηρεσία που μπορείτε να προσφέρετε στον τόπο, είναι να παραιτηθείτε και να πάμε σε εκλογές. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Στις κάλπες ο λαός θα αποδώσει τις πολιτικές ευθύνες, που εσείς επιχειρείτε να συγκαλύψετε. Όλες τις ευθύνες. Και για την οργανωμένη λεηλασία των ταμείων και για την καταστροφή των αγροτών. Από την επομένη ημέρα, με οδηγό το πρόγραμμά μας, τις δεσμεύσεις μας, κάνουμε εμείς μία νέα αρχή, μία καινούργια πορεία του τόπου. Δεν υποσχόμαστε θαύματα. Υποσχόμαστε να τιμήσουμε τις δεσμεύσεις μας. Δεσμεύσεις που εγγυώμαι εγώ προσωπικά. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Υποσχόμαστε να σεβαστούμε την εντολή του ελληνικού λαού, υποσχόμαστε να αποκαταστήσουμε την αξιοπρέπειά του. 
      Διαφέρουμε. Εσείς πιστέψατε στο κράτος-λάφυρο, εμείς υποσχόμαστε να σεβαστούμε τον πλούτο και τον κόπο του ελληνικού λαού. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Υπόσχομαι ότι η Κυβέρνησή μου, θα ξέρει ότι βρίσκεται στο τιμόνι αυτής της χώρας ως προσωρινός διαχειριστής του πλούτου του ελληνικού λαού, για να προσφέρει σ’ ένα κράτος δικαίου, πρόνοιας και σεβασμού, προς τον πλούτο του ελληνικού λαού, σεβασμού προς τον πολίτη και τίποτε άλλο. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Θα προσφέρουμε με βάση τη σχέση εμπιστοσύνης μας, με τους αγρότες, με όλους τους πολίτες, με όραμα και στόχο τη δίκαιη κοινωνία, σε μια δυνατή Ελλάδα, με ελεύθερο τον Έλληνα πολίτη. 
      Σας ευχαριστώ. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, σε λίγες βδομάδες οι απόφοιτοι του λυκείου θα έχουν πανελλαδικές εξετάσεις. Εάν κάνανε αυτό που έγινε εδώ σήμερα, νομίζω ότι σε μία σειρά μαθήματα, θα είχαν κάτω από τη βάση. Και θα πω το εξής: Εάν τους καλούσαμε να γράψουν σ’ ένα μάθημα για την αγροτική πολιτική και γράφανε για τα ομόλογα –και το κεντρικό τους θέμα θα ήταν τα ομόλογα- κάθε εξεταστής θα απέρριπτε το γραπτό τους. 
      Τι θέλω να πω εδώ. Θέλω να πω ότι υπάρχουν ευθύνες γι’ αυτήν την ανώμαλη, τελικά, εξέλιξη και του διαλόγου μέσα σ’ αυτήν τη Βουλή. Και οι κύριες ευθύνες κατά τη γνώμη μου ανήκουν στον Πρωθυπουργό. Ο Πρωθυπουργός, ως Πρωθυπουργός και ως μέλος του Κοινοβουλίου, οφείλει να σέβεται τον Κανονισμό και το Προεδρείο, σ’ όλα του τα άρθρα. Δεν μπορεί να επιλέγει τα θέματα στα οποία θα έλθει, τις διαδικασίες -αν θα είναι προ ημερησίας διάταξης συζήτηση, ή αν θα είναι ερώτηση που θα έλθει- και τους προσκαλούντες. Επιλέγει και τους προσκαλούντες. 
      Σας έχει προσκαλέσει, κύριε Πρωθυπουργέ, επανειλημμένα ο Συνασπισμός Ριζοσπαστικής Αριστεράς, να έλθετε εδώ να δώσετε απαντήσεις για τα ομόλογα και δεν το κάνετε αυτό το πράγμα και έχετε ευθύνες κατά τη γνώμη μου μεγάλες γι’ αυτήν τη σύγχυση, η οποία παρατηρείται.
      Από σεβασμό στον αγροτικό κόσμο, εγώ δεν θα ακολουθήσω αυτήν τη λογική του να αφιερώσω το κεντρικό θέμα και τα κεντρικά μηνύματα της ομιλίας μου, στο θέμα των ομολόγων, το οποίο είναι τεράστιο πρόβλημα. Είναι τεράστιο, είναι κορυφαίο πρόβλημα, αλλά παρ’ όλα αυτά πιστεύω ότι πρέπει να συζητηθεί εδώ μέσα στη Βουλή, μέσα από εξεταστική επιτροπή, μέσα από προ ημερήσιας διάταξης συζήτηση και μέσα από την παρουσία σε ερωτήσεις, τις οποίες  θα επανακαταθέσω. 
      Κωδικοποιημένα μόνο θα αναφέρω τις θέσεις του Συνασπισμού. Πιστεύω, ότι ούτε η Κυβέρνηση, αλλά ούτε και η Αξιωματική Αντιπολίτευση έχουν δικαίωμα πια να μιλήσουν για ανασφάλιστη εργασία, για αύξηση του χρόνου συνταξιοδότησης, ή για μείωση των συντάξεων. Πιστεύω ότι όλα τα χρήματα πρέπει να επιστραφούν, πιστεύω ότι πρέπει να αντιμετωπιστεί το τεράστιο πρόβλημα της εισφοροδιαφυγής, το οποίο είναι μία άλλη μεγάλη διαρροή από τα ταμεία. Πιστεύω ότι πρέπει να γίνει εξεταστική επιτροπή. 
      Και έρχομαι στο θέμα. Θεωρώ ότι αξίζουν οι αγρότες μία ολοκληρωτική συνεδρίαση της Ολομέλειας της Βουλής και όχι τη μετατροπή μας στα παράθυρα, τα οποία στο κάτω-κάτω τα χορτάσαμε όλο αυτόν τον καιρό από τα Μέσα Μαζικής Ενημέρωσης.
      Σας άκουσα, κύριε Πρωθυπουργέ, και αναρωτιέμαι εάν ζούμε στην ίδια χώρα ή ζούμε σ’ άλλη χώρα. Ή εσείς ή εγώ είμαστε σαν την Αλίκη στη χώρα των θαυμάτων. Η εικόνα που παρουσιάσατε σε σχέση με την κατάσταση της αγροτικής οικονομίας, απέχει πλήρως από αυτό που γίνεται. Δεν μπορούμε να μιλάμε για αγροτική οικονομία. Κανονικά ο τίτλος της συζήτησης  έπρεπε να ήταν το τεράστιο Κ.Α.Π.Η. στην περιφέρεια, στον αγροτικό κόσμο. Κ.Α.Π.Η. με την έννοια ότι είναι αγρότες –μικροί, μεσαίοι αγρότες- οι οποίοι είναι σε μεγάλη ηλικία πια -αυτοί μένουν, οι νέοι φεύγουν από το χωράφι-  και την ίδια στιγμή πληρώνονται, ως συνταξιούχοι. 
      Σήμερα με τις πολιτικές της Ευρωπαϊκής Ένωσης, όπως τις αποδεχθήκατε εσείς και όπως τις αποδέχθηκε το ΠΑ.ΣΟ.Κ. –ναι, κύριε Παπανδρέου, φταίει και το ΠΑ.ΣΟ.Κ. μαζί με τη Νέα Δημοκρατία για την κατάρρευση, κατά 70%, της καπνοκαλλιέργειας, φταίει και το ΠΑ.ΣΟ.Κ. και η Νέα Δημοκρατία, διότι όχι μόνο συμφωνήσατε στα μέτρα της Ευρωπαϊκής Ένωσης, αλλά τα εφαρμόσατε και με το χειρότερο τρόπο, προχωρώντας στην πλήρη αποδέσμευση των ενισχύσεων πια, οι οποίες δίνονται στους καπνοκαλλιεργητές- εγκαταλείψατε την παραγωγή, μεταφράσατε την παρέμβαση σε κοινωνικό επίδομα, με συνέπεια  να μην υπάρχει, ουσιαστικά, καπνοκαλλιέργεια στην Ελλάδα.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Επομένως θα έλεγα ότι καθόμαστε και παρατηρούμε ένα Κ.Α.Π.Η.. Τιμάμε τους ηλικιωμένους αγρότες, τους τιμάμε, όπου και να τους δούμε, σε όποια περιοδεία, είτε είμαστε στο Λιτόχωρο, είτε στη Βέροια, είτε στη Νάουσα, στα Χανιά, στη Β΄ Θεσσαλονίκης, στη Χαλκιδική, τους τιμάμε, αλλά ξέρουμε ότι η μεγαλύτερη ευχαρίστηση και για τους ίδιους, θα ήταν να βλέπουν τα παιδιά τους, να έχουν μέλλον και προοπτικές στη γη που δουλεύουν. 
      Υπάρχει ένας πάρα πολύ ωραίος στίχος, που δείχνει την αγάπη του Έλληνα στη γη του -την αγάπη του που είναι και πατριωτική και όλα- του Γιάννη Ρίτσου που λέει «αυτό το χώμα δεν μπορεί κανείς να μας το πάρει». Αυτό το χώμα εγκαταλείπεται σήμερα στις ημιορεινές περιφέρειες, στις περιφέρειες με προϊόντα, τα οποία δεν έχουν δυνατότητα απορρόφησης ή τιμών και όλες οι πολιτικές δυνάμεις καθόμαστε και βλέπουμε μία χιονοστιβάδα, η οποία έρχεται, κατεβαίνει και εμείς απλώς κάνουμε συζητήσεις, αλληλοκριτικές των δύο μεγάλων κομμάτων και δεν γίνεται μία σοβαρή ανατροπή της κατάστασης. 
      Εγώ θέλω να πω καθαρά στους αγρότες, εξ αρχής, ότι το πρώτο πράγμα που πρέπει να γίνει, είναι να αλλάξει ο πολιτικός συσχετισμός και οι πολιτικές, αλλιώς θα έχουμε ακριβώς το ίδιο πράγμα, να εναλλάσσονται δύο κόμματα στο ρόλο του δικηγόρου υπεράσπισης των πολιτικών και του εισαγγελέα. Αυτό το πράγμα ζούμε χρόνια τώρα. Χρειάζεται, λοιπόν, ανατροπή των πολιτικών, παράλληλα όμως, γιατί δεν αρκεί η ανατροπή των πολιτικών, με προώθηση πολιτικών που έχουν σαφείς στοχεύσεις, είναι ριζοσπαστικές, είναι αγωνιστικές, είναι διεκδικητικές και είναι ανοιχτές στο μέλλον της χώρας μας.
      Εγώ, σε σχέση μ’ αυτές τις πολιτικές, θα ήθελα να βάλω δέκα σύντομα σημεία.
      Πρώτο σημείο που βάζω, είναι η σημασία του να μείνουν οι νέοι στην περιφέρεια. Και τονίζω αυτήν τη σημασία για τους νέους και τις νέες αγρότισσες, γιατί είναι το πρώτο κριτήριο για τη βιωσιμότητα. 
      Έγινε ένα συνέδριο του Ευρωπαϊκού Συμβουλίου Νέων Αγροτών, που προβλέπει για όλη την Ευρωπαϊκή Ένωση -ουσιαστικά από το 2020 και μετά- δημογραφική εξάντληση. Δηλαδή, μη παραμονή ως μαζικής κοινωνικής κατηγορίας των νέων αγροτών στους χώρους της καλλιέργειας, της κτηνοτροφίας κ.λπ.. 
      Στις πανελλαδικές εξετάσεις κρίνουμε ότι κάτι πάει μπροστά και κάτι φθίνει από τον αριθμό των υποψηφιοτήτων. Ο αριθμός των υποψηφιοτήτων για παραμονή στον αγροτικό κόσμο των νέων αγροτών είναι ελάχιστος. Παίρνουν το δρόμο όλοι και φεύγουν. Επομένως πρέπει να δημιουργηθούν οι συνθήκες, που έχουν σχέση με το εισόδημα πρώτα απ’ όλα, με την ικανότητα απορρόφησης, εργασίας, με τις προοπτικές, με τη στήριξη από το κράτος, προκειμένου να παραμείνουν οι νέοι αγρότες. Οι νέοι αγρότες είναι ακριβώς το κριτήριο, που δείχνει κατά πού πηγαίνει η αγροτική οικονομία της χώρας μας. Όσο φθίνει ο αριθμός τους, τόσο η αγροτική μας οικονομία οδηγείται σε αδιέξοδο.  
      Πρέπει να υπάρξουν ειδικά μέτρα και κίνητρα για τη στήριξη της εγκατάστασης, χωρίς ψηφοθηρικά κριτήρια. Βλέπουμε  ενισχύσεις στους αγρότες. Βλέπουμε οι νέοι αγρότες να φθάνουν σε μερικές εκατοντάδες πριν τις εκλογές και αμέσως μετά τις εκλογές να γίνονται μερικές δεκάδες. Χρειάζεται απογραφειοκρατικοποίηση. Νέοι αγρότες οι οποίοι έχουν δραστηριοποιηθεί στη βιολογική καλλιέργεια, στη βιολογική κτηνοτροφία, ουσιαστικά είναι αναγκασμένοι να την εγκαταλείψουν πριν ολοκληρώσουν την επένδυσή τους. Χρειάζεται να περάσουν από είκοσι φορείς, προκειμένου να πάρουν άδεια από το δασαρχείο, από την αρχαιολογία, από την εφορία, από το δήμο. Χρειάζεται να απλοποιηθούν αυτές οι διαδικασίες. 
      Χρειάζεται να υπάρξει συνολική αγροτική ανάπτυξη. Και προοπτικές να έχει μία μεσαία αγροτική επιχείρηση που στηρίζεται σ’ ένα νέο, δεν μπορεί να σταθεί ο νέος και η οικογένειά του σ’ ένα μέρος, που δεν θα υπάρχουν παιδικοί σταθμοί, που δεν θα υπάρχουν κέντρα υγείας, που δεν θα υπάρχουν πολιτικές λέσχες, που δεν θα υπάρχουν εκπαιδευτικά ιδρύματα, όπου δεν θα υπάρχουν επιστημονικά ινστιτούτα. 
      Δείτε τα εκπαιδευτικά ιδρύματα εκεί που υπάρχουν, πώς λειτουργούν σ’ ένα βαθμό, ως μαγνήτες στήριξης και της τοπικής ακόμη νεολαίας.
      Επομένως βασικός στόχος και βασικό κριτήριο, είναι να μπουν νέες δυνάμεις μέσα στον αγροτικό χώρο, να υπάρξει ανταπόκριση επιτέλους από μία ελληνική κυβέρνηση, στα αιτήματα, τις δυνατότητες των νέων αγροτών. Έχουμε σποραδικά -αλλά είναι η εξαίρεση που επιβεβαιώνει τον κανόνα- τέτοια φαινόμενα στην ιχθυοκαλλιέργεια, στις βιολογικές καλλιέργειες, στον αγροτουρισμό. Είναι όμως σποραδικά φαινόμενα. Στην οινοποιία, επίσης, σποραδικά φαινόμενα νέων ανθρώπων, καταγόμενων από αγροτικές οικογένειες, οι οποίοι δραστηριοποιούνται, φέρουν τις γνώσεις τους. Έχουν υψηλό επίπεδο γνώσεων, προσπαθούν να τις εξελίξουν οι ίδιοι. Και καταφέρνουν και όχι μόνο επιβιώνουν, αλλά ανοίγουν τους δρόμους, που θα μπορούσαν να ακολουθηθούν για την ελληνική γεωργία. 
      Το δεύτερο θέμα που θα ήθελα να θέσω, είναι το θέμα του ότι πρέπει να απαγκιστρωθεί η αγροτική πολιτική από την έννοια της ανταγωνιστικότητας, με την έννοια την οποία βάζει συνεχώς ο Πρωθυπουργός, βάζει το Υπουργείο Γεωργίας, μπαίνει στον Παγκόσμιο Οργανισμό Εμπορίου, μπαίνει στην Κοινή Αγροτική Πολιτική.
      Δεν μπορούμε σήμερα να βλέπουμε το αγροτικό προϊόν μονάχα με βάση την τιμή του. Φυσικά, έχει μεγάλη σημασία και μπορούμε να κάνουμε πάρα πολλά εδώ στη μείωση του κόστους, στη μείωση της τιμής, στη δυνατότητα πιο εύκολης διοχέτευσης στη διεθνή αγορά των προϊόντων μας. Αλλά το αγροτικό προϊόν έχει άλλες διαστάσεις. Περνάει μία αντίληψη που αντιμετωπίζει τους ανθρώπους με τον ίδιο τρόπο που αντιμετωπίζουν οι μεγάλες κτηνοτροφικές επιχειρήσεις τα πουλερικά. Δηλαδή απλώς να μας δώσουν φτηνά –και όχι σε όλους- αγροτικά τρόφιμα, άσχετα από την ποιότητα, άσχετα από το αν έχουν φυτοφάρμακα, άσχετα από πού προέρχονται, άσχετα από το εάν έχουν υπολείμματα λιπασμάτων, άσχετα από το εάν καλλιεργούνται σε δάση, τα οποία είναι πολύτιμα με το φαινόμενο του θερμοκηπίου. 
      Αυτή η πολυδιάστατη αντιμετώπιση, πρέπει να μπει στο θέμα της αγροτικής πολιτικής και μέσα από τoν Παγκόσμιο Οργανισμό Εμπορίου και μέσα στην Κοινή Αγροτική Πολιτική. Και να δούμε εδώ ότι υπάρχει ένας ακραίος κυνισμός πια από τις μεγάλες δυνάμεις στα αγροτικά θέματα. Είναι χαρακτηριστικό αυτό που έγινε προχθές. Έχει γίνει ένα σκάνδαλο στη Μεγάλη Βρετανία με τη βρετανική διοίκηση του Αφγανιστάν, η οποία είπε και έβγαλε σχετική εντολή που μεταδόθηκε από τα ραδιόφωνα και τις τηλεοράσεις του Αφγανιστάν, ότι επιτρέπεται στους Αφγανούς αγρότες να καλλιεργούν παπαρούνα για παραγωγή οπίου και για παραγωγή ηρωίνης, προκειμένου να μην έχουν πρόβλημα. Είναι μία έκφραση ενός κυνισμού, ο οποίος πιστεύω ότι ακολουθείται σ’ όλα τα ζητήματα, σ’ όλα τα επίπεδα, από την Παγκόσμια Οργάνωση Εμπορίου και, κυρίως, προωθείται από τις Ηνωμένες Πολιτείες. 
      Γι’ αυτό δεν πρέπει να δεχθούμε αυτήν τη μονοδιάστατη αντιμετώπιση του αγροτικού προϊόντος, να ξέρουμε ότι αυτό που λέει ο Έλληνας καταναλωτής, «θέλω ελληνικό», έχει μία βάση, την οποία εμείς πρέπει να αξιοποιήσουμε και να την αξιοποιήσουμε σε ευρύτερο χώρο. Δεν μπορούμε. Θέλει αγώνα ενάντια σ’ αυτήν την κερδοσκοπική πολιτική της Π.Ο.Ε.. Θέλει αγώνα ενάντια στην πολιτική των μεταλλαγμένων, τα οποία πλημμυρίζουν και πιέζουν τρομερά με τις τιμές τους. Είναι χαρακτηριστικό ότι η εταιρεία «CHLOROZEN» στο Μισούρι και στο Κεντάκι, παράγει τώρα καπνό, στον οποίο έχουν μπει ανθρώπινα γονίδια. Και τον παράγει, υποτίθεται, για φαρμακευτική χρήση κ.λπ., με τεράστιους κινδύνους να διασπαρεί ο καπνός αυτός σε καλλιέργειες καπνού -αντίστοιχα γίνεται με το καλαμπόκι- και να έχουμε επιπτώσεις που δεν μπορούμε να φανταστούμε.
      Το τρίτο σημείο που χρειάζεται, είναι μια αντίσταση στην Κοινή Αγροτική Πολιτική, όπως διαμορφώνεται. Πριν από τρεις ημέρες έγινε η κορυφαία διατλαντική συνάντηση ανάμεσα στις αντιπροσωπείες Ηνωμένων Πολιτειών και Ευρωπαϊκής Ένωσης, Μπους-Μέρκελ από την άλλη μεριά. Το αίτημα που έβαλε ο Μπους –απευθύνομαι στους συναδέλφους του Κομμουνιστικού Κόμματος- το κύριο αίτημα, είναι να καταργηθεί η Κοινή Αγροτική Πολιτική. Αυτό ζήτησε ο Μπους από τους Ευρωπαίους.
      Και γι’ αυτό φυσικά κάποιος πρέπει να κάνει κριτική στις αλλαγές που γίνονται στην κατεύθυνσή τους, στην εγκατάλειψη μηχανισμών στήριξης στους αγρότες. Και αντίθετα, πρέπει να διεκδικεί κατακτήσεις, να ζητά να κρατηθούν κεκτημένα και να διευρυνθούν. Αυτή είναι η απάντηση και αυτή πρέπει να είναι η απάντηση και του ευρωπαϊκού και του παγκόσμιου κινήματος. Πρέπει να καταλάβουμε ότι δεν θα γυρίσει ο καθένας στη γωνιά του. Το μεγάλο κίνημα ενάντια στην καπιταλιστική παγκοσμιοποίηση για μια εναλλακτική διεθνή συνεργασία, γεννήθηκε, ακριβώς, έξω από την συνεδρίαση της Παγκόσμιας Οργάνωσης  Εμπορίου στο Σιάτλ των Ηνωμένων Πολιτειών.
       Όχι απλώς να λέμε να φύγουμε από την Ευρωπαϊκή Ένωση, να δημιουργήσουμε μια αγορά δική μας η οποία να είναι αυτάρκης. Όχι. Να δώσουμε τη μάχη και στην Ευρωπαϊκή Ένωση και με το Παγκόσμιο Κοινωνικό Forum και με το Ευρωπαϊκό Κοινωνικό Forum και με το κόμμα της ευρωπαϊκής Aριστεράς, για να αντιμετωπίσουμε αυτά τα ζητήματα, πολύ περισσότερο που από ό,τι βλέπουμε –και δεν άκουσα τίποτα γι’ αυτό από τον Πρωθυπουργό- έρχονται εξελίξεις ιδιαίτερα αρνητικές. Έχουμε την αναθεώρηση της Κοινής Αγροτικής Πολιτικής το 2013, αλλά ήδη μπαίνει μια ενδιάμεση αναθεώρηση το 2008. Και η αρμόδια Eπίτροπος Γεωργίας λέει ότι θα είναι ένα health check -ένας έλεγχος υγείας- ότι θα προσπαθήσουμε να απλοποιήσουμε τις διαδικασίες και ότι τις αλλαγές που θα κάναμε το 2013, θα αρχίσουμε να τις κάνουμε από το 2008.
      Όλα αυτά σημαίνουν προβλήματα για μια σειρά από δικά μας προϊόντα. Σημαίνει ότι θα έπρεπε να υπάρχουν μέτωπα από την Κυβέρνηση απέναντι στην Ευρωπαϊκή Ένωση, τα οποία δεν βλέπουμε. Και δεν είναι σωστό ότι δεν υπάρχει καμμία δυνατότητα αντίδρασης, διότι βλέπουμε άλλες χώρες. Έχουν τον κανονισμό του βαμβακιού. Άλλες χώρες, όπως η Ισπανία, παρεμβαίνουν στο Ευρωπαϊκό Δικαστήριο και οδηγούνται στην αναθεώρηση του κανονισμού. Αυτή η διεκδικητική στάση, η οποία ανταποκρίνεται στις ανάγκες των αγροτών, λείπει εντελώς από την ελληνική Κυβέρνηση.
      Το τέταρτο σημείο που θέλω να θέσω, είναι το θέμα του φαινομένου του θερμοκηπίου. Το φαινόμενο του θερμοκηπίου αλλάζει όλα τα δεδομένα. Περίμενα, κύριε Πρωθυπουργέ, να πείτε, με βάση τις επισημάνσεις που υπάρχουν, ότι αυξάνεται η θερμοκρασία, ότι μεταναστεύει το κλίμα προς βορρά, ότι η Βόρεια Ευρώπη θα έχει εύκρατο κλίμα, ότι η Νότια Ευρώπη και η Ελλάδα θα έχει κλίμα που θα θυμίζει το κλίμα των βορείων περιοχών της Αφρικής, ότι δημιουργούνται προβλήματα με την επάρκεια νερού στις χώρες της Μεσογείου, της Νότιας Ευρώπης, ότι δημιουργούνται προβλήματα αύξησης της θερμοκρασίας και άρα προβλήματα τα οποία δεν ήταν αναμενόμενα στις καλλιέργειες, ότι μπορεί να υπάρχουν επιπτώσεις στον τουρισμό κ.λπ.. 
      Περίμενα, κύριε Πρωθυπουργέ, πέρα από το να κάνετε μια αναφορά στο κλίμα, να πείτε κάτι. Περίμενα να πείτε για παράδειγμα ότι την αναθεώρηση για το άρθρο 24 την είχαμε, πριν βγει το πόρισμα της διεθνούς συνάντησης για την κλιματική αλλαγή, και ότι την αποσύρουμε τώρα. 
      Περίμενα να πείτε ότι θα πάρουμε συγκεκριμένα μέτρα, για να αντιμετωπίσουμε τα προβλήματα που υπάρχουν. Και ενώ από την μια μεριά είναι πιεστικά αυτά τα προβλήματα, από την άλλη μεριά μας δίνουν δυνατότητες. 
      Για παράδειγμα, η Ελλάδα πρέπει να διεκδικήσει την αύξηση πια στις νέες συνθήκες των εκτάσεων των δενδρωδών καλλιεργειών και της ελιάς. Όταν η ίδια η διεθνής συνδιάσκεψη του Ο.Η.Ε. λέει ότι πρέπει να αυξήσουμε τα δάση, γιατί να μη βάλουμε εμείς ζήτημα  αύξησης δενδρωδών καλλιεργειών, και όχι μόνο της ελιάς, αλλά και άλλων δενδρωδών καλλιεργειών; 
      Ή γιατί να μη βάλουμε ζήτημα εμείς, όταν η κάθε κατανάλωση έστω και λίγου πετρελαίου, καυσίμου που παράγει διοξείδιο του άνθρακα, είναι αρνητική; 
      Γιατί να μην βάλουμε διαφορετική αντιμετώπιση πια των οπωροκηπευτικών εκείνων, που παράγονται στην Ελλάδα χωρίς παρέμβαση θερμαντικών μηχανισμών, θερμαινομένων θερμοκηπίων, κατανάλωσης πετρελαίου κ.λπ., αλλά με βάση τις ελεύθερες πηγές ενέργειας, τις ήπιες μορφές ενέργειας;
Γιατί να μη βάλουμε ζήτημα; Αλλιώς η ολλανδική τομάτα, αλλιώς η τομάτα της Κρήτης ή της Καλαμάτας, αλλιώς η πιπεριά της Πελοποννήσου, αλλιώς η πιπεριά του Βελγίου. Γιατί λείπει από το σκεπτικό της Κυβέρνησης η δυνατότητα να αξιοποιήσουμε, ακριβώς, αυτές τις νέες συνθήκες; 
      Παράλληλα, φωτοβολταϊκά τόξα, βιομάζα, βιομάζα όμως όπου δεν υπάρχουν συμβόλαια καλλιέργειας της βιομάζας και όπου ουσιαστικά επιτρέπεται η ελεύθερη εισαγωγή βιομάζας, πράγμα το οποίο θα βάλει ένα τρομερό εμπόδιο στην ανάπτυξη αυτή. Επομένως να ενσωματώσουμε όλο τον προβληματισμό, σχετικά με την αλλαγή του κλίματος στη γεωργία στην αγροτική πολιτική την οποία ακολουθούμε, που μας βάζει προβλήματα και μας δίνει δυνατότητες. Αυτή είναι η πρόταση του Συνασπισμού Ριζοσπαστικής Αριστεράς.
      Πέμπτο σημείο, να ενισχύσουμε τις πρωτοποριακές καλλιέργειες. Πρωτοποριακές καλλιέργειες, είναι η βιολογική καλλιέργεια πρώτα απ’ όλα, είναι τα συστήματα ολοκληρωμένης διαχείρισης, είναι η ανάδειξη των προϊόντων ονομασίας προέλευσης, είναι η υποχρεωτική αναγραφή της προέλευσης στα διάφορα προϊόντα. Αυτό σημαίνει, όμως, ότι δεν διαλύουμε τον επιστημονικό και τεχνικό μηχανισμό ο οποίος υπάρχει. Βλέπω γεωπόνους στα Χανιά και μου λένε: «Ο μόνος ρόλος μας είναι να μετράμε, να μετράμε, να μετράμε». Αυτό κάνουν, δεν κάνουν τίποτε άλλο, παρά να μετράνε. Και οι υπόλοιποι έχουν σταλεί στον ιδιωτικό τομέα και υποχρεώνονται, ενώ αγαπάνε τη γη και αγαπάνε τον αγρότη, να είναι οι πλασιέ των γεωργικών φαρμάκων και των γεωργικών λιπασμάτων. Στη βιολογική καλλιέργεια πνίγονται μέσα στη γραφειοκρατία. Έχουμε πει πολλές φορές εδώ πέρα το πρόβλημα το οποίο υπάρχει με τη βιολογική κτηνοτροφία, όπου κανείς δεν μπορεί να πουλήσει το βιολογικό ως βιολογικό, το πουλάει ως συμβατικό, γιατί δεν υπάρχει πιστοποίηση. 
      Το έκτο σημείο ότι χρειάζεται σχεδιασμός. Είναι μια βασική ιδέα για την Αριστερά. Πολλές φορές λέμε ότι επικρατεί τώρα ο νεοφιλελευθερισμός και οι ελεύθερες αγορές και είναι αλήθεια αυτό, άρα δεν έχει περιθώριο ο σχεδιασμός. Εάν δεν έχει μέσα σχεδιασμού κλαδικών πολιτικών, πολιτικών κατά περιοχές μία χώρα, τότε δεν μπορείς με κανέναν τρόπο να επιβιώσεις και αυτό ήταν το πρόβλημα της Ελλάδας, διότι, αντί να αξιοποιήσει έστω κάποιες δυνατότητες που υπήρχαν άλλης χρήσης των κοινοτικών ενισχύσεων, τις χρησιμοποίησε ως ενισχύσεις απόσυρσης, ως επιδοτήσεις στο εισόδημα, αντί να κάνει τις πολιτικές εκείνες οι οποίες θα μπορούσαν να συμβάλουν στην ποιότητα, στην τυποποίηση, στην ανάπτυξη της παραγωγής κ.λπ.. Γι’ αυτό υπάρχει και αυτή η κατάρρευση, σε σχέση με τα χρήματα τα οποία η Ελλάδα εισπράττει από την Ευρωπαϊκή Ένωση.
      Ο σχεδιασμός αυτός πρέπει να περάσει σε όλες τις πολιτικές. Συζητείται ο κανονισμός για τα οπωροκηπευτικά τώρα. Δεν ακούσαμε τίποτα. Θα υπάρχουν κριτικές μεθαύριο ο ένας εναντίον του άλλου. Δεν μας είπατε, κύριε Πρωθυπουργέ, είστε υπέρ της ολικής αποδέσμευσης, της αποσύνδεσης από την παραγωγή των ενισχύσεων; Είστε υπέρ της μερικής, ώστε να συμβάλλουν οι ενισχύσεις στη διατήρηση και στην ανάπτυξη της παραγωγής; Χρειάζονται στην κτηνοτροφία. Είπατε ότι θα απορροφηθούν από την «ΑΛΛΗΛΕΓΓΥΗ»οι τεράστιες ποσότητες των πουλερικών που έχουν καταψυχθεί. Είχαμε μία συνεργασία της Νέας Δημοκρατίας με την Ιερά Σύνοδο και ποιο είναι το αποτέλεσμα; Να σαπίζουν, να έχουν λήξει όλα και να μένουν μέσα στα ψυγεία των κτηνοτρόφων τεράστιες ποσότητες. Είπαμε για τις κλαδικές πολιτικές στην κτηνοτροφία. Αντί να σφάξουν τα αρνιά, οι τιμές «έσφαξαν» τους κτηνοτρόφους. Τιμές, άδειες ίδρυσης, ΕΛ.ΓΑ., φάρμακα, τεράστια προβλήματα τα οποία θέλουν απάντηση. 
      Το έβδομο σημείο είναι μέτωπο στα συμφέροντα. Δεν μπορεί μία αγροτική πολιτική να προχωρήσει χωρίς να ανοίξει μέτωπο στα μεγάλα συμφέροντα. Καρτέλ, πρώτα απ’ όλα. Πρόεδρος του Συνδέσμου Ελληνικών Βιομηχανιών είναι ένας ιδιοκτήτης μεγάλης γαλακτοκομικής επιχείρησης που συμμετέχει στο καρτέλ. Αντί να μας δίνει συμβουλές για το πότε θα κάνουμε εκλογές, πρώτα απ’ όλα να γυρίσει και αυτός και οι άλλοι πίσω τα λεφτά στους κτηνοτρόφους, τα οποία τα πήραν μέσα από τις τεχνητά χαμηλές τιμές, να δώσει απάντηση για τα θέματα του καρτέλ.
      Υπάρχει επιτροπή ανταγωνισμού. Μπαίνουν κάποια πρόστιμα τα οποία εφεσιβάλλονται και δεν γίνεται τίποτα. Μέτωπο στα καρτέλ, μέτωπο στις εταιρείες τροφίμων. Τι είναι η φέτα που κυκλοφορεί στην Ελλάδα; Πώς μπορούμε να παράγουμε τόση φέτα, τη στιγμή που οι βιομηχανίες καταναλώνουν τόσο λίγο ελληνικό γάλα, από τις φυλές οι οποίες αναγνωρίζονται ότι μπορούν να παράξουν φέτα; Και το λέω αυτό ως προειδοποίηση, κύριε Πρωθυπουργέ. Ξέρετε ότι η Γαλλία κινείται με τη λήξη της πενταετίας για να αμφισβητήσει την αναγνώριση της ελληνικής φέτας, αξιοποιώντας το γεγονός ότι χρησιμοποιείται εισαγόμενο γάλα, προκειμένου να γίνει αυτή η φέτα. Τι έλεγχοι υπάρχουν; Πού είναι ο Ε.Φ.Ε.Τ.; 
      Πού είναι τα γραφεία του Ε.Φ.Ε.Τ. στην περιφέρεια; Προχθές ήμουν στη Λέσβο. Πού είναι ο Ε.Φ.Ε.Τ. της Λέσβου; Είναι έδρα περιφέρειας. Τι έλεγχοι γίνονται; 
      Έλεγχος στο χονδρεμπόριο και στην ψαλίδα τιμών. Φοβάται κανείς να μεταφράσει τις τιμές βασικών προϊόντων που καταναλώνονται σε δραχμές, διότι θα πει ότι τα πορτοκάλια έχουν τριακόσιες δραχμές, τα μήλα έχουν τετρακόσιες δραχμές και οι ντομάτες έχουν φτάσει τις οχτακόσιες δραχμές. Αυτά είναι ασύλληπτα μεγέθη. Πρέπει να ληφθούν μέτρα. Ο πωλητής να αναγράφει την τιμή παραγωγού, απόκτησης και όχι να ελέγχεται από το Σ.Δ.Ο.Ε.. Το σούπερ μάρκετ εκεί που πουλάει τα καρότα να έχει και την τιμή αγοράς από τον παραγωγό της Λακωνίας ή από τον παραγωγό των Τρικάλων. Να μπει ένα όριο 20% ή 30% επιτρεπόμενου κέρδους των εμπόρων και των μεταποιητών.
      Χρειάζεται μέτωπο στους εμπόρους εφοδίων. Έχουμε τις υψηλότερες εφοδίων, φαρμάκων κ.λπ.. Κατά τη γνώμη μου, χρειάζεται και μέτωπο στη συνεταιριστική γραφειοκρατία, διότι έχει τεράστιες ευθύνες γι’ αυτήν την κατάντια των συλλογικών μορφών οργάνωσης των αγροτών.
      Όγδοο, είναι το κοινωνικό κράτος, το κράτος που θα στηρίξει τους αγρότες. Αυτό το κράτος έχει εξατμιστεί. Γι’ αυτό έχουμε αυτά τα φαινόμενα. Όποια επιχείρηση υποδομής έχει σχέση με το κράτος, να είναι αμφίβολης ποιότητας. Δίνεται στους ιδιώτες. Γίνεται με τρόπους εντελώς επιφανειακούς. Χαρακτηριστική περίπτωση είναι το ελαιοκομικό μητρώο. Πάμε να στηρίξουμε το σύστημα των ενισχύσεων των ελαιοπαραγωγών σε ελαιοκομικά μητρώα, τα οποία ήταν απαράδεκτα και δεν θα έπρεπε να έχουν παραλειφθεί από το κράτος. Σε μία σύσκεψη που ήμουν στα Χανιά πριν από ένα μήνα με αγρότες της περιοχής, έφτασε στο σημείο να μου πει ο Πρόεδρος του συνεταιρισμού από τα Παλαιά Ρούματα ότι το ελαιοκομικό μητρώο έχει χαθεί. Έχει χαθεί το ελαιοκομικό μητρώο στα Χανιά, κυρία Μπακογιάννη. Ξέρετε την κατάσταση που υπάρχει στα Χανιά.
      Και πρέπει να είναι ένα κράτος που δεν θα ληστεύει. Πώς ζητά σήμερα το κράτος, για όσους θέλουν απλώς να ανανεώσουν τα δικαιώματά τους να ξαναπληρώσουν το ίδιο ποσό και να έχουν κράτηση 7%; Είναι σαν να συνδέεσαι με την αποχέτευση και στον πρώτο λογαριασμό να σου έρχεται το κόστος της σύνδεσης με την αποχέτευση. Τι να κάνεις; Συνήθως είναι υπερβολικό, αλλά το πληρώνεις. Αλλά να σου έρχεται με κάθε λογαριασμό το κόστος σύνδεσης με την αποχέτευση, είναι απαράδεκτο. Πέντε ευρώ είναι στην Ιταλία και στην Ισπανία. Όχι 7% και 10%, που είναι φόρος της δεκάτης. Χρειάζεται άλλο κράτος. Ένα κράτος που θα έχει δομές και μηχανισμούς στήριξης των αγροτών και διαφάνεια. Έχουμε το διαδίκτυο. Εκεί να δημοσιεύονται όλα σχετικά με τις επιδοτήσεις, με τη διανομή των ποιοτικών παρακρατημάτων, των εθνικών αποθεμάτων κ.λπ.. Ένα κράτος που θα στηρίζει τον Ε.Φ.Ε.Τ., την εμπορική πολιτική και δεν θα αφήνονται οι παραγωγοί του ακτινίδιου και του ροδακίνου της Βέροιας να αναγκάζονται να επαφίενται στη μαφία της Μόσχας και να έχουν μια απώλεια 15% 20% από τους  πόρους που θα είχαν. Και δεν υπάρχει ελληνικό κράτος να τους πει, να αυτός είναι ο κατάλογος, αυτά λέει ο εμπορικός μας αντιπρόσωπος, με αυτές τις αντιπροσωπείες στη Μόσχα και στη Ρωσία θα συνεργαστείτε.
      Το προτελευταίο σημείο που θέλω να βάλω, είναι το θέμα των συνεταιρισμών. Είναι ένα τεράστιο ζήτημα και υπάρχουν τεράστιες ευθύνες σε αυτό και από τη Νέα Δημοκρατία και από το ΠΑ.ΣΟ.Κ διότι, γονάτισαν οι συνεταιρισμοί, έγιναν χώρος διαφθοράς  και αλλοίωσης συνειδήσεων. Έγιναν χώρος άγρευσης εκλογικής πελατείας και έχουμε αυτά τα αποτελέσματα, τα οποία έχουμε σήμερα. Δεν μπορεί, απέναντι στις μεγάλες δυνάμεις της αγροβιομηχανίας που συγκεντρώνονται σε πολυεθνικές επιχειρήσεις που βλέπουμε πολλές από αυτές με μάρκες που ξέρουμε, όπως «NESTLE», ή άλλες, είτε στα σούπερ μάρκετς, ο Έλληνας παραγωγός να απαντήσει μόνος του. Αλλά δημιουργείται μία τεράστια δυσπιστία. Όταν χρησιμοποιείται η ΠΑ.Σ.Ε.ΓΕ.Σ. και οι συνεταιρισμοί ως μηχανισμοί άντλησης εισοδημάτων από τους αγρότες, όπως τώρα γίνεται με την παρακράτηση για τα δικαιώματα, πώς θα προχωρήσει αυτό το ζήτημα; Πρέπει να υπάρξει μία αναγέννηση των συνεταιρισμών εκ των κάτω. Και ειδικά θέλω να αναφέρω περιπτώσεις, όπως η Ένωση Αγροτικών Συνεταιρισμών Χανίων η οποία σήμερα κινδυνεύει, αν δεν υπάρξει πολιτική παρέμβαση, να χάσει το συσκευαστήριο εσπεριδοειδών στο Μάλεμε, να χάσει τα τυποποιητήρια λαδιού στο Κολιμπάρι. 
      Και θέλω να τελειώσω λέγοντας ότι ενώ  είναι δύσκολα τα πράγματα, πολλά μπορούν, να συμβούν, αν γίνει μια μεγάλη συμμαχία. Και ο Συνασπισμός Ριζοσπαστικής Αριστεράς προτείνει μια μεγάλη διατροφική συμμαχία στη χώρα μας, που θα είναι οι οργανώσεις των αγροτών, θα είναι οι καταναλωτικές οργανώσεις, θα είναι οι οργανώσεις στις οποίες συμμετέχουν πολίτες ως καταναλωτές, όπως είναι τα εργατικά συνδικάτα, τα εργατικά κέντρα, οι δημόσιοι υπάλληλοι, περιβαλλοντικές οργανώσεις, επιστημονικές οργανώσεις. Επίσης θα είναι τα πανεπιστήμια, και τα δημόσια πανεπιστήμια μπορούν να γίνουν πυρήνας και για την αγροτική ανάπτυξη, προκειμένου να αλλάξει σελίδα στις πολιτικές που ακολουθούμε. 
      Πιστεύω ότι θα μπορούσε να πει κάποιος ότι χρειάζεται μια μεγάλη πολιτική και ευρύτερη ανατροπή στον αγροτικό τομέα, χρειάζονται πολιτικές διεκδικητικές, χρειάζεται ενίσχυση του συνεταιριστικού κινήματος και των ομάδων παραγωγών και όχι απλώς να παρακολουθούμε με μικροδιορθώσεις μία πορεία που έχει κάνει την Ελλάδα και την αγροτική οικονομία ένα τεράστιο Κ.Α.Π.Η.! 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο Υπουργός Αγροτικής Ανάπτυξης και Τροφίμων, κ. Μπασιάκος έχει το λόγο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, μας παρέχεται η ευκαιρία για μία ακόμα φορά να συζητήσουμε τα προβλήματα, τις ιδιαιτερότητες, τα δεδομένα, αλλά και τις προοπτικές του αγροτικού τομέα της χώρας μας. Με την πρωτοβουλία του Κομμουνιστικού Κόμματος Ελλάδος για δεύτερη φορά στη θητεία αυτής της Βουλής έρχεται προς συζήτηση το κρίσιμο θέμα του αγροτικού τομέα και  παρέχει την ευκαιρία στο Κομμουνιστικό Κόμμα να αναφερθεί σε προτάσεις, θέσεις και απόψεις, οι οποίες είναι μεν σταθερές, αλλά δεν έχουν καμμία σχέση και καμμία συμβατότητα με το κοινοτικό πλαίσιο και τους κοινοτικούς κανονισμούς που είμαστε υποχρεωμένοι να εφαρμόζουμε και οι οποίοι δίνουν την ευκαιρία στη χώρα να εισπράττει σχεδόν το μισό αγροτικό της εισόδημα. 
      Εισπράττουμε ετησίως ένα ποσό περίπου 2,8 δισεκατομμυρίων ευρώ ως κοινοτικές εισροές είτε για επιδοτήσεις είτε για έργα αγροτικής ανάπτυξης, που είναι αυτονόητο ότι δεν θα μπορούσαν να υποκατασταθούν από αντίστοιχους εθνικούς πόρους. Αν λοιπόν, όπως ισχυρίζεστε υπάρχει μεγάλη κρίση στον αγροτικό τομέα, αντιλαμβάνεστε πόσο μεγαλύτερη κρίση θα υπήρχε, αν είχαμε στερηθεί αυτούς τους πολύτιμους κοινοτικούς πόρους και ήμασταν υποχρεωμένοι να αποδεχθούμε ακόμη πιο ραγδαία μείωση του ενεργού αγροτικού πληθυσμού και του αγροτικού εισοδήματος και κυρίως την ανάγκη στήριξης με εθνικούς πόρους αυτού του πολύ κρίσιμου τομέα, που αφορά  ένα μεγάλο κομμάτι της ελληνικής υπαίθρου και της οικονομίας της. 
      Είναι όμως ανάγκη να εξηγήσουμε, τι παραλάβαμε το Μάρτιο του 2004 και τι «εισέφερε» το κόμμα της Αξιωματικής Αντιπολίτευσης με τη δεκαετή του διακυβέρνηση.
      Η Κυβέρνηση του ΠΑ.ΣΟ.Κ., κύριοι συνάδελφοι, παρέλαβε τον ενεργό αγροτικό πληθυσμό στο 20,5%, δηλαδή παρέλαβε τους αγρότες σε αριθμό  επτακοσίων εξήντα πέντε χιλιάδων. Αυτό το φοβερό φιλοαγροτικό κόμμα παρέδωσε τον αριθμό αυτό στο 12,5% του ενεργού πληθυσμού της χώρας, δηλαδή πεντακόσιες έξι χιλιάδες αγρότες. 
      Αυτό είναι το φιλοαγροτικό κόμμα, το οποίο με την πολιτική του οδήγησε στην έξοδο από την αγροτική δραστηριότητα έναν στους τρεις αγρότες και σήμερα κατηγορεί την Κυβέρνηση της Νέας Δημοκρατίας, η οποία με επίσημα στοιχεία -και της «EUROSTAT» και της Εθνικής Στατιστικής Υπηρεσίας- επιβεβαιώνει ότι πραγματικά υπάρχει προοπτική αναστροφής του δυσμενούς κλίματος για τους αγρότες, το οποίο παρέλαβε το Μάρτιο του 2004.
      Διότι δεν είναι μόνο η ραγδαία μείωση του ενεργού αγροτικού πληθυσμού που συντελέστηκε στη δεκαετία του ΠΑ.ΣΟ.Κ.. Είναι και η πολύ σημαντική μείωση του αγροτικού εισοδήματος, διότι σύμφωνα με τα στοιχεία της «EUROSTAT», αλλά και της Εθνικής Στατιστικής Υπηρεσίας, η συμμετοχή του πρωτογενούς τομέα -δηλαδή το αγροτικό εισόδημα- στο Ακαθάριστο Εγχώριο Προϊόν, δηλαδή στο συνολικό εισόδημα της χώρας, μειώθηκε από 10,1% το 1994 στο 4,4% το 2004. Αντιλαμβάνεστε, αν είχαμε αυτήν τη φορά, αυτήν την πορεία, πόσο λιγότερο αγροτικό εισόδημα θα είχαμε τα τελευταία τρία χρόνια. 
      Αυτή την πολιτική ακολουθήσατε και έρχεστε τώρα εκ των υστέρων να κατηγορήσετε μία Κυβέρνηση η οποία, ενώ παρέλαβε αυτό το χαρακτήρα του αγροτικού τομέα, ενώ καταβάλλει συντονισμένες προσπάθειες να βελτιώσει τις κοινοτικές ρυθμίσεις και να εφαρμόσει κατά τον καλύτερο δυνατό τρόπο αυτές τις οποίες παρέλαβε, έχει να αντιμετωπίσει τη μείωση του πραγματικού αγροτικού εισοδήματος κατά 11% περίπου την τελευταία πλήρη διετία του ΠΑ.ΣΟ.Κ. 2002-2003, ενώ η πρώτη διετία της Νέας Δημοκρατίας καταγράφει αύξηση του αγροτικού εισοδήματος κατά 2,1%. 
      Το πραγματικό αγροτικό εισόδημα αυξήθηκε –έχουμε θάρρος να το λέμε, είναι τα στοιχεία της «EUROSTAT», και της Εθνικής Στατιστικής Υπηρεσίας- κατά 2,1%. Το έχουμε καταθέσει στα Πρακτικά. Αν δεν σας αρέσει και κάνετε μία γενικόλογη αναφορά, φέρτε μας στοιχεία που να αντικρούουν αυτά που σας λέω. Το πραγματικό αγροτικό εισόδημα είναι 2,1%. Επί ημερών σας, την τελευταία περίοδο, την τελευταία πλήρη διετία του ΠΑ.ΣΟ.Κ. –παίρνω αντικειμενικά συγκρίσιμες περιόδους- μειώθηκε κατά 11,4%.
      Τα λέω αυτά, αγαπητοί συνάδελφοι, διότι το κόμμα του ΠΑ.ΣΟ.Κ. κρίνεται και για την αναξιοπιστία του. Ενώ τα στοιχεία αυτά είναι δεδομένα, ακούστε τι έλεγαν στελέχη του ΠΑ.ΣΟ.Κ. κατά καιρούς –οι οποίοι μελετούν τα στοιχεία, και έχουν σοβαρότητα στις τοποθετήσεις τους- σε σχέση με τη μείωση του αγροτικού εισοδήματος.
      Ο κ. Παπανδρέου το Φεβρουάριο του 2005 έλεγε: «Ο αγρότης βλέπει ότι το εισόδημά του μειώθηκε και 50%». Ο κ. Χρυσοχοΐδης τον Αύγουστο του 2006, «μειώθηκε την τελευταία διετία το αγροτικό εισόδημα 5%». Λίγες μέρες αργότερα, τον Οκτώβριο του 2006, ο κ. Χρυσοχοΐδης λέει ότι «την τελευταία διετία το αγροτικό εισόδημα μειώθηκε κατά 10%.» 
      Είναι ο ίδιος πολιτικός, ο ίδιος Βουλευτής και είναι μπροστά μου. Αυτά είναι στοιχεία. Υπάρχουν τα χαρτιά. Τόσο σοβαρά τα έχετε αντιμετωπίσει τα στοιχεία, κύριε Χρυσοχοΐδη. Δεν κάνω προσωπική επίθεση σ’ εσάς. Σας εκτιμώ ιδιαίτερα, αλλά έχετε κάνει λάθος στους λογαριασμούς. 
      ΜΙΧΑΗΛ ΧΡΥΣΟΧΟΪΔΗΣ: Εσείς δίνετε ψευδή στοιχεία.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λίγες μέρες μετά, το Νοέμβριο του 2006, πηγαίνετε στις Φέρρες και μιλάτε για μείωση την τελευταία διετία κατά 4%. Τι ισχύει, κύριε Χρυσοχοΐδη; Τι λέει το κόμμα σας για όλα αυτά; Με την ίδια ανευθυνότητα κάνετε κριτική σήμερα στην Κυβέρνηση. 
      Ο κ. Πάγκαλος, που ανέλαβε για ένα διάστημα υπεύθυνος αγροτικού τομέα του ΠΑ.ΣΟ.Κ., μιλάει για μείωση την τελευταία περίοδο –δηλαδή της Νέας Δημοκρατίας- κατά 11,2%. Άλλο στοιχείο αυτό, το συγχέει με τη δική του μείωση. Επίσης λέει ότι στη δική του περίοδο το αγροτικό εισόδημα αυξανόταν με ρυθμούς 4%. Πάντοτε, λέει, 4%. Τα στοιχεία της «EUROSTAT», που σας είπα πριν και της Εθνικής Στατιστικής Υπηρεσίας είναι δικά σας, για τη δική σας περίοδο. 
      ΕΥΑΓΓΕΛΟΣ ΑΡΓΥΡΗΣ: Στον κ. Καραμανλή τα λέτε αυτά, όχι σε εμάς.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εν συνεχεία, όσον αφορά εσάς, κύριε Αργύρη, κάποια στιγμή που μιλήσατε στη Γενική Συνέλευση της ΠΑ.Σ.Ε.ΓΕ.Σ. είπατε για μείωση του αγροτικού εισοδήματος της τάξης του 12% επί Νέας Δημοκρατίας. Λίγες μέρες αργότερα πηγαίνετε στα Τρίκαλα, το Δεκέμβριο του 2006 και μιλάτε για μείωση 20% του αγροτικού εισοδήματος επί Νέας Δημοκρατίας. Ο κ. Ευθυμίου μιλώντας στη Βουλή το Δεκέμβριο του 2006 ανέφερε μείωση της τάξεως του 17%. Τι ισχύει από όλα αυτά; 
      ΕΥΑΓΓΕΛΟΣ ΑΡΓΥΡΗΣ: Πείτε μας εσείς πόσο είναι. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ισχύει, λοιπόν, το δικό σας στοιχείο…
      ΕΥΑΓΓΕΛΟΣ ΑΡΓΥΡΗΣ: Πείτε μας πόσο είναι.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, δεν επιτρέπονται διακοπές. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …την περίοδο 2002-2003 κατά 11,4%. Αυτή είναι η αλήθεια. 
      ΜΙΧΑΗΛ ΧΡΥΣΟΧΟΪΔΗΣ: Από το 2000, έως το 2002 τι έγινε, κύριε Υπουργέ; 
      ΕΥΑΓΓΕΛΟΣ ΑΡΓΥΡΗΣ: Από τη Νέα Δημοκρατία πόσο αυξήθηκε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το πραγματικό αγροτικό εισόδημα την περίοδο της Νέας Δημοκρατίας, σύμφωνα με στοιχεία της «EUROSTAT» –μάλιστα δημοσιεύτηκε πρόσφατα και για το 2006- έχει αύξηση 1,2%, κύριε Αργύρη. Σύνολο συγκρίσιμης διετίας του 2005-2006, είναι 2,1% περίπου.
      ΕΥΑΓΓΕΛΟΣ ΑΡΓΥΡΗΣ: Τιμωρείται η παραποίηση στοιχείων…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και όλα αυτά τα οποία λέτε και τα οποία δεν ευσταθούν, συνδέονται και με το άλλο φοβερό «κατηγορώ», το οποίο εκτοξεύετε στην Κυβέρνηση, ότι φταίμε για την αύξηση των εισαγωγών.
      Σας λέμε καλόπιστα ότι οι εξαγωγές των αγροτικών προϊόντων αυξήθηκαν κατά 33%, την τελευταία περίοδο. Και είναι στοιχεία ακλόνητα. Και την ίδια στιγμή μας βάζετε ένα στοιχείο, ότι «ναι, αλλά το έλλειμμα του εμπορικού ισοζυγίου αγροτικών προϊόντων επιδεινώθηκε». Αν είχε επιδεινωθεί, κύριε Αργύρη, θα οφειλόταν αποκλειστικά στις άκριτες συμφωνίες του κ. Παπανδρέου, ως Υπουργού Εξωτερικών, ο οποίος συμμετείχε ενεργά στην ψήφιση των Κανονισμών 573/2003 για την ελεύθερη εισαγωγή σιτηρών από τη Ρουμανία, στον Κανονισμό 958/2003 για σιτηρά από Βουλγαρία, στον Κανονισμό 2007 του 2000 από Αλβανία, Βοσνία, Ερζεγοβίνη, Κροατία και Σλοβενία για διάφορα αγροτικά προϊόντα, στην απόφαση του Συμβουλίου του 1998 για εισαγωγές σιτηρών και άλλων προϊόντων από την Ουκρανία και στην απόφαση του Συμβουλίου το 1997 από την Ρωσία για σιτηρά και άλλα προϊόντα. 
      ΕΥΑΓΓΕΛΟΣ ΑΡΓΥΡΗΣ: Υπογράψατε τέτοια απόφαση;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτή λοιπόν η συγκεκριμένη ρύθμιση σε επίπεδο κοινοτικών κανονισμών διευκόλυνε τις εισαγωγές. Και παρ’ όλα αυτά, κύριε Αργύρη, επειδή έχουμε αύξηση των εξαγωγών, το έλλειμμα του εμπορικού ισοζυγίου είναι περίπου το 2005 -που υπάρχουν στοιχεία- ίδιο με του 2003, παρά το ότι από το 2004 και μετά αυξήθηκαν οι εισαγωγές λόγω των δικών σας ρυθμίσεων. Και είχαμε έλλειμμα 1,92% το 2003 και έλλειμμα 1,99% το 2005, που είναι δεδομένα τα στοιχεία. 
      ΕΥΑΓΓΕΛΟΣ ΑΡΓΥΡΗΣ: Τέτοια, ίδια απόφαση, υπογράψατε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτές λοιπόν οι αποφάσεις θα σας ακολουθούν, κύριε Αργύρη, για να βλέπει ο ελληνικός λαός και οι αγρότες σε τι οφείλεται η επιδείνωση του εμπορικού ισοζυγίου αγροτικών προϊόντων. 
      ΑΘΑΝΑΣΙΑ ΜΕΡΕΝΤΙΤΗ: Εσάς θα ακολουθούν, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και έρχομαι τώρα στο θέμα της νέας Κοινής Αγροτικής Πολιτικής που ολοκληρώθηκε η διαπραγμάτευση επί ελληνικής προεδρίας, με Υπουργό Γεωργίας τον κ. Δρυ. Ο κ. Δρυς θριαμβολογούσε για την νέα Κοινή Αγροτική Πολιτική που αποδεχόταν τον Ιούνιο του 2003 και έλεγε ότι «καταφέραμε ιστορική συμφωνία». Αναφερόμενος δε στις προτάσεις της Επιτροπής για το βαμβάκι, το λάδι και τον καπνό, οι οποίες δημοσιοποιήθηκαν τον Σεπτέμβριο του 2003 και είχατε ένα εξάμηνο να τις βελτιώσετε, αν το θέλατε, είπε ότι «εγγυώνται οι προτάσεις αυτές της Επιτροπής στον κλάδο το σημερινό ύψος χρηματοδοτήσεων και αλλάζει απλώς ο τρόπος καταβολής των επιδοτήσεων. Η μεταρρύθμιση των καθεστώτων καπνού, βάμβακος και ελαιολάδου εγγυάται το εισόδημα των Ελλήνων αγροτών με όρους που θα κατοχυρώνουν τις επιδοτήσεις στον Π.Ο.Ε.». Αυτά έλεγε ο κ. Δρυς. 
      Όταν η Νέα Δημοκρατία διαπραγματεύθηκε για ένα μήνα μόνο τη μεταρρύθμιση των τριών καθεστώτων των μεσογειακών προϊόντων, -βαμβάκι, καπνός και λάδι- βελτιώθηκαν οι όροι. Είπε ο κ. Παπανδρέου προηγουμένως ότι εμείς –λέει- αποστερήσαμε το 50% των επιδοτήσεων. 
      ΕΥΑΓΓΕΛΟΣ ΑΡΓΥΡΗΣ:  Ποιος το αποστέρησε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κάποιους κοροϊδεύει, νομίζω. Διότι η ρύθμιση αυτή, στην οποία αναφέρεται ο κ. Δρυς, αφορά την περίοδο μέχρι το 2010, κύριε Αργύρη, και δεν έχει τίποτα για την περίοδο 2010 έως 2013. Και η πρόταση για την περίοδο αυτή, δηλαδή της καταβολής 50% με εγγυήσεις και 50% στο δεύτερο πυλώνα, ήταν δική μας επιτυχία, δική μας διαπραγμάτευση, η οποία αφορούσε τον καπνό. 
      Και υπάρχει και μία άλλη θετική εξέλιξη -για να πω επιγραμματικά δύο μόνο- της μεταφοράς υπέρ του βάμβακος 65.000.000 ευρώ από τον δεύτερο πυλώνα στον πρώτο πυλώνα, δηλαδή στις εγγυήσεις.  Αυτή είναι η ουσιαστική παρέμβαση βελτίωσης των όρων, που ούτως ή άλλως ο κ. Δρυς τότε, ως αρμόδιος Υπουργός, είχε χαρακτηρίσει από το Σεπτέμβριο του 2003 ως πάρα πολύ θετικές. Και μάλιστα έλεγε: «Σε πέντε λεπτά θα διαβάσω τις προτάσεις. Είναι κακόπιστοι οι της Νέας Δημοκρατίας, που μας ασκούν κριτική». 
      Έρχομαι τώρα στο κρίσιμο θέμα της καταβολής των επιδοτήσεων…
      ΑΘΑΝΑΣΙΑ ΜΕΡΕΝΤΙΤΗ: Πείτε μας για εσάς, αφήστε το παρελθόν.
      ΠΡΟΕΔΡΕΥΩΝ (Γεώργιος Σούρλας): Παρακαλώ, μην διακόπτετε. Γιατί αυτό το φαινόμενο σήμερα; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ είμαι ευτυχής, διότι εφέτος η διατήρηση…
      ΕΥΑΓΓΕΛΟΣ ΑΡΓΥΡΗΣ: Να μην απευθύνεται ονομαστικά, κύριε Πρόεδρε. Στο μέλλον των αγροτών να αναφερθεί, όχι σ’ εμάς. 
      ΠΡΟΕΔΡΕΥΩΝ (Γεώργιος Σούρλας): Σε ποιον θα αναφερθεί; Σ’ εμένα θα αναφερθεί; Σ’ εσάς θα αναφερθεί. Εσείς κυβερνούσατε, σ’ εσάς θα αναφερθεί. Πολιτική ομιλία κάνει, κύριε Αργύρη. 
      ΕΥΑΓΓΕΛΟΣ ΑΡΓΥΡΗΣ: Να αναφερθεί στο μέλλον των αγροτών. 
      ΦΩΤΗΣ ΧΑΤΖΗΜΙΧΑΛΗΣ: Μπορείτε να σκεφθείτε κάτι για το μέλλον; 
      ΠΡΟΕΔΡΕΥΩΝ (Γεώργιος Σούρλας): Πολιτική ομιλία κάνει. Σας παρακαλώ πάρα πολύ. Έχετε τον Αρχηγό σας να απαντήσει. Θα σεβαστείτε τον ομιλητή; Σας παρακαλώ πάρα πολύ!
      ΙΩΑΝΝΗΣ ΚΕΦΑΛΟΓΙΑΝΝΗΣ: Τους πονάνε αυτά τα πράγματα! Μην τα λέτε. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και θέλω να πω επίσης,  κύριοι συνάδελφοι, για τη φετινή διαχείριση των ατομικών δικαιωμάτων. Ουδέποτε η Κυβέρνηση, ουδέποτε εκπρόσωπος της πολιτικής ηγεσίας του Υπουργείου Αγροτικής Ανάπτυξης ισχυρίστηκε ή εδήλωσε, όπως ψευδώς καταγγέλλετε εσείς, ότι την 1η Δεκεμβρίου θα καταβληθούν οι επιδοτήσεις. Όλα τα κείμενά μας, όλες οι δηλώσεις μας αναφέρονται στη δυνατότητα, λόγω έγκαιρης προεργασίας, καταβολής από την 1η Δεκεμβρίου, όσων  περισσότερων επιδοτήσεων μπορούμε. 
      ΕΥΑΓΓΓΕΛΟΣ ΑΡΓΥΡΗΣ: Το site του Πρωθυπουργού είναι αυτό.
      ΠΡΟΕΔΡΕΥΩΝ (Γεώργιος Σούρλας): Κύριε Αργύρη, ο σκοπός σας στην Αίθουσα είναι να διακόπτετε τον Υπουργό; Από την αρχή δεν κάνετε τίποτε άλλο παρά να διακόπτετε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπαμε ότι καταβάλλονται από την 1η Δεκεμβρίου...
      ΕΥΑΓΓΕΛΟΣ ΑΡΓΥΡΗΣ: Το site του Πρωθυπουργού είναι αυτό!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το είπαμε αυτό, κύριε Αργύρη, γιατί ο δικός σας κανονισμός προβλέπει καταληκτική ημερομηνία την 30η Ιουνίου και ουδέποτε στο παρελθόν επιδοτήσεις σε ποσοστό 94%, που έχουν εξοφληθεί σήμερα, είχαν πληρωθεί αυτό τον καιρό, διότι έχουμε παραδείγματα λαδιού, σταριού, βαμβακιού και άλλων προϊόντων που εξοφλούνταν το φθινόπωρο ή το χειμώνα της χρονιάς αυτής. 
      Βλέπετε, λοιπόν, πόσο έγκαιρη καταβολή επιδοτήσεων έχουμε υπό δύο προϋποθέσεις, που είναι πάντοτε γραμμένες στα Δελτία Τύπου ή περιλαμβάνονται πάντοτε σε ανακοινώσεις της πολιτικής ηγεσίας του Υπουργείου:
      Πρώτον, οι αγρότες να έχουν σωστά αγροτεμάχια ή να έχουν διορθώσει τα λάθη τους και δεν θα πάρουν τα πανωγραμμένα, κύριε Αργύρη, τα οποία εισέπρατταν επί των ημερών σας και τα οποία είναι βασικός λόγος καταλογισμών ύψους 860.000.000 ευρώ, για την τελευταία περίοδο. Τους περιμένουμε ακόμα και τώρα να τα διορθώσουν, κύριε Αργύρη. 
      Δεύτερον, ότι θα έχουν ολοκληρωθεί οι επιτόπιοι έλεγχοι των νομαρχιακών αυτοδιοικήσεων, που πάντοτε μόνες τους έκαναν ελέγχους και που υστερούν σε πάρα πολλές περιπτώσεις και γι' αυτό για πρώτη φορά ο Ο.Π.Ε.Κ.Ε.Π.Ε. προχωρεί τους πρωτοβάθμιους επιτόπιους ελέγχους, ώστε να αναπληρώσει το κενό και να επισπεύσει την καταβολή των επιδοτήσεων. 
      Είπαμε ότι ακόμη και τώρα αποδεχόμαστε διορθώσεις και στα μέσα Μαΐου θα υπάρξει μια νέα καταβολή για εκείνους οι οποίοι «διόρθωσαν» τα αγροτεμάχιά τους, έχουν απόλυτη νομιμότητα στους φακέλους τους και τα στοιχεία τους, ώστε να είμαστε εντάξει και με την Ευρωπαϊκή Ένωση.
      Μην μας λέτε λοιπόν ότι διακυβεύονται κοινοτικές επιδοτήσεις, πολύ περισσότερο διότι πρόσφατα, πριν από λίγες μέρες, εκκαθαρίστηκε και η περίοδος πληρωμών μέχρι το φθινόπωρο του 2006. Κινδυνολογείτε ασύστολα. Οι πληρωμές μέχρι το φθινόπωρο του 2006 έχουν εγκριθεί.
      Τώρα, είναι άλλο το να υπάρχει μια υστέρηση στα μητρώα –κατήγγειλε ο κ. Αλαβάνος πριν από λίγο- που οφείλεται σε δική σας απραξία. Διότι ο Υπουργός ο κ. Δρυς απαντώντας ουσιαστικά σήμερα στον κ. Αλαβάνο θα του έλεγε, «τι μας λες;». Τον Οκτώβρη του 2003 είχε βεβαιώσει στην Ευρωπαϊκή Ένωση ότι έχουμε άριστα μητρώα και αυτή την ανακολουθία του κ. Δρυ πάμε να υπερασπιστούμε τώρα και να απολογηθούμε στην Ευρωπαϊκή Ένωση. Όλα αυτά γίνονται από τα λάθη και τις παραλείψεις σας.
      (Χειροκροτήματα από την πτέρυγα της Νέας Δημοκρατίας)
      Βέβαια, ομολογώ ότι έχουμε και κάποιες δικαστικές εμπλοκές. Δυστυχώς, το Σεπτέμβρη του 2006 –πολύ πρόσφατα- και ο επόμενος διαγωνισμός για το ελαιοκομικό και αμπελουργικό μητρώο, καθώς και για το σύστημα αναγνώρισης αγροτεμαχίων, ακυρώθηκε από το Συμβούλιο της Επικρατείας. Κάντε επίσημη πρόταση να παραβλέψουμε το Συμβούλιο της Επικρατείας και τις όποιες αποφάσεις του και να προχωρήσουμε μια διαδικασία που εσείς την κάνατε σε κάποιες περιπτώσεις και μην με προκαλείτε, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Τώρα, κύριε Πρόεδρε, αναφέρεται προσωπικά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όσον αφορά τους ελέγχους, απομένουν ορισμένοι έλεγχοι. Εγώ θα σας πω ότι επί συνόλου σαράντα οχτώ χιλιάδων ελέγχων στη χώρα, ο Ο.Π.Ε.Κ.Ε.Π.Ε. φέτος για πρώτη φορά έχει κάνει είκοσι μία χιλιάδες ελέγχους. Πρώτη φορά! Και έτσι φέραμε ένα αποτέλεσμα. 
      Λυπάμαι που το λέω, κύριοι κρητικοί συνάδελφοι, δυστυχώς η Κρήτη είναι λίγο καθυστερημένη, αλλά όσο προχωρεί η διαδικασία των ελέγχων, τόσο πιο γρήγορα θα καταβάλλονται και οι υπόλοιπες επιδοτήσεις. Πάντοτε με διαφάνεια. Δεν υπάρχει ούτε ένα παράδειγμα καταγγελίας με συγκεκριμένο αριθμό φορολογικού μητρώου, που να έχει γίνει λάθος από τον ΟΠΕΚΕΠΕ. Όλοι οι συνάδελφοι Βουλευτές που ρώτησαν ή όλοι οι συνεταιριστές πήραν καταλυτική απάντηση ως προς τους λόγους, για τους οποίους ακόμη δεν πληρώθηκε ένας αγρότης. 
      Και αν ο κ. Παπανδρέου έχει οποιοδήποτε παράδειγμα για αδιαφάνεια, αν δεν το στείλει ο ίδιος στον εισαγγελέα, θα το στείλω εγώ! Γιατί μας είπατε για αδιαφάνεια στα δικαιώματα. Καμία αδιαφάνεια! Όλα τα στοιχεία θα δοθούν στη δημοσιότητα, θα δοθούν στους συνεταιρισμούς. Κάθε αγρότης, μόλις ολοκληρωθεί η διαδικασία, θα πάρει δικό του φύλλο υπολογισμού των δικαιωμάτων και θα πάρει επίσης και δικό του φύλλο εξήγησης για το τι συμβαίνει με το εθνικό απόθεμα, τι συμβαίνει με το ποιοτικό παρακράτημα και ούτω καθεξής.
      Το τιμολόγιο δε, στο οποίο αναφέρεστε αφορά αποκλειστικά σχέσεις του αγρότη με την Π.Α.Σ.Ε.Γ.Ε.Σ. ή με τις ενώσεις και έγινε στη βάση αποκλειστικά της πρακτικής-τακτικής και των μνημονίων που υπέγραψε η προηγούμενη κυβέρνηση. Εδώ είναι τα Πρακτικά. 
      Θα καταθέσω τα δύο μνημόνια συνεργασίας της προηγούμενης κυβέρνησης με την ΠΑ.Σ.Ε.Γ.Ε.Σ. που μιλάνε για την επί τιμήματι συμπλήρωση των δηλώσεων των αγροτών, προ της καταθέσεως τους στον Ο.Π.Ε.Κ.Ε.Π.Ε., απ’ όπου ξεκινά η διοικητική διαδικασία. Είναι, λοιπόν, του 2002 και 2003 –και τα καταθέτω για τα Πρακτικά- όπου λέτε σαφώς ότι εξουσιοδοτούμε τις ενώσεις με τίμημα, με τιμολόγιο να συμπληρώσουν τις δηλώσεις. 
      (Στο σημείο αυτό ο Υπουργός Αγροτικής Ανάπτυξης και Τροφίμων, κ. Ευάγγελος Μπασιάκος, καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να φωτογραφηθούν οι σελίδες 114,115)
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτό κάνουμε και εμείς, γιατί άλλως θα έπρεπε να πάνε στους γεωπόνους και ενδεχομένως να υποστούν πολύ μεγαλύτερο τιμολόγιο, το οποίο δεν θα άντεχαν να πληρώσουν. Είναι, λοιπόν, θέμα συμφωνίας των αγροτών με τις ενώσεις τους, τις οποίες εκλέγουν –αναφέρομαι στα προεδρεία- να μειώσουν ενδεχομένως το τίμημα. Το έχουν κάνει κάποιες ενώσεις αυτό. 
      ΑΓΓΕΛΟΣ ΤΖΕΚΗΣ: Εξαναγκασμός είναι.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τι να κάνουμε; Να διαμαρτυρηθούν στις ενώσεις, αν έχουν τέτοιο λόγο να πιστεύουν ότι είναι ακριβά τα τιμολόγια. 
      Η Κυβέρνηση ούτε στο παρελθόν στήριξε την πράξη αυτή της συμπλήρωσης. Το λέει ο κ. Παπανδρέου σήμερα ανεύθυνα, διότι δεν το έκανε όταν ήταν κυβέρνηση, μέχρι πρόσφατα.
Είδε ότι υπάρχει μία γνωμοδότηση του νομικού συμβούλου που λέει ότι αυτό απαγορεύεται και επισύρει κοινοτικούς καταλογισμούς; 
      Τόσο ανεύθυνα, λοιπόν, ισχυρίζεστε ότι μπορείτε να πληρώσετε το κόστος  συμπλήρωσης, όταν  δεν το είχατε κάνει επί δέκα χρόνια και όταν ξέρετε –γιατί το είδατε και από τις ανακοινώσεις μας- ότι είναι κοινοτικά καταλογιστέα η πράξη αυτή της ενίσχυσης με εθνικούς πόρους, της συμπλήρωσης των δηλώσεων ΟΣΔΕ. 
      Υπάρχει δε εδώ και μία απάντηση –μια και απευθύνομαι στο Κομμουνιστικό Κόμμα- της αρμόδιας Επιτρόπου στην ερώτηση της κ. Μανωλάκου, της Ευρωβουλευτού σας, που σας λέει ότι συμπέρανε πως είναι αποδεκτή η πληρωμή ενός αντιτίμου από το δικαιούχο προς το συνεταιρισμό για τις διοικητικές υπηρεσίες που παρεσχέθησαν από το συνεταιρισμό. Άρα, είναι εν γνώσει της Ευρωπαϊκής Ένωσης και σας το λέει …
      ΑΓΓΕΛΟΣ ΤΖΕΚΗΣ: Διαβάστε και παρακάτω.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εντάξει, διαβάστε εσείς. 
      ΑΓΓΕΛΟΣ ΤΖΕΚΗΣ: Διαβάστε παρακάτω.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς είπατε ότι είναι παράνομη. Δεν είναι παράνομη… 
      ΑΓΓΕΛΟΣ ΤΖΕΚΗΣ: Εάν και εφόσον το θέλει ο αγρότης.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Τζέκη. Μην υποδεικνύετε τι θα κάνει ο ομιλητής.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εθελοντική ιδιωτική συμφωνία …
      ΑΓΓΕΛΟΣ ΤΖΕΚΗΣ: Γιατί δεν το διαβάζετε ολόκληρο;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επίσης, βλέπω και την ΠΑ.Σ.Ε.Γ.Ε.Σ., η οποία με δήλωσή της λέει ότι αν υπάρχει έστω και ένα κρούσμα αδιαφάνειας ή υπάρχει ένας καταλογισμός που εμπλέκεται η ΠΑ.Σ.Ε.Γ.Ε.Σ. θα παραιτηθεί. Τόσο σίγουρος είναι ο Πρόεδρος της ΠΑ.Σ.Ε.Γ.Ε.Σ. –και καλώς- ότι το σύστημα αυτό που γίνεται με απόλυτη συνεργασία και συναντίληψη και συναπόφαση με το σύνολο του Δ.Σ. της ΠΑ.Σ.Ε.Γ.Ε.Σ. –και αυτό είναι πρωτόγνωρο και σας ενοχλεί- φέρνει αυτό το θετικό αποτέλεσμα. 
      Και θα δείτε ότι στο τέλος κανείς αγρότης δεν θα έχει παράπονο για τον τρόπο υπολογισμού των επιδοτήσεων που στηρίζεται αποκλειστικά σε δικούς σας κανονισμούς. Εμείς απλώς τους εφαρμόζουμε, έστω κι αν έχουμε επιφυλάξεις για κάποιες πλευρές του Κανονισμού ή  του τρόπου εφαρμογής. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, θα πω τα υπόλοιπα στη δευτερολογία μου.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Υπουργό Αγροτικής Ανάπτυξης και Τροφίμων. 
      Ο Υπουργός Οικονομίας και Οικονομικών, κ. Αλογοσκούφης, έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ήταν εξαιρετικά λυπηρό σήμερα το θέαμα του Αρχηγού της Αξιωματικής Αντιπολίτευσης. 
      (Διαμαρτυρίες από την πτέρυγα το ΠΑ.ΣΟ.Κ.)
      Επιδόθηκε σ’ ένα ρεσιτάλ υποκρισίας, λαϊκισμού και συκοφαντικών ισχυρισμών. Κατέφυγε στο κατώτατο επίπεδο πολιτικού αυτοεξευτελισμού, διότι αντί για στοιχεία και επιχειρήματα κατέφυγε σε σενάρια συνομωσίας. Αντί για πολιτική αντιπαράθεση κατέφυγε στην προσπάθεια πολιτικής σπίλωσης, σε πολιτικές ύβρεις και σε συκοφαντίες. 
      Είναι κρίμα, κύριε Παπανδρέου, να αφήνετε τους συνεργάτες σας να σας παρασύρουν σε αυτό το επίπεδο. Είναι κρίμα για σας, είναι κρίμα για το κόμμα σας και είναι κρίμα για τον τόπο. Δεν μπορείτε να εγγυηθείτε τίποτα από όσα μας είπατε σήμερα. Όλες οι εκτιμήσεις και όλες οι προβλέψεις που έχετε κάνει, έχουν καταρρεύσει. Είστε όμηρος των πιο ακραίων στοιχείων του κόμματός σας, αυτών που σας παρέσυραν στην υπεράσπιση της δημοσιονομικής αδιαφάνειας που εξέθεσε τη χώρα στην Ευρωπαϊκή Ένωση και στον κόσμο ολόκληρο. Αντί να καταδικάσετε τα κρυφά ελλείμματα και τα χρέη των κυβερνήσεών σας, σας έφταιξε η αποκάλυψή τους. Σας έφταιξε η απογραφή και όχι το τι αποκάλυψε η απογραφή για τα έργα και τις ημέρες σας. Είστε όμηρος αυτών που σας παρέσυραν σε καταστροφολογικές προβλέψεις και σε σενάρια για τα ελλείμματα, για την πορεία της οικονομίας, για δήθεν ύφεση, για έκρηξη της ανεργίας, για δήθεν φορολογικές επιδρομές, για δήθεν έκτακτα μέτρα λιτότητας, που θα ακολουθούσαμε μετά τους Ολυμπιακούς Αγώνες. Και τα σενάρια αυτά κατέρρευσαν, όπως κατέρρευσαν σήμερα και τα σενάρια συνομωσίας για τις επενδύσεις των ταμείων, σενάρια στα οποία πάλι σας παρέσυραν οι ακραίοι συνεργάτες σας. Τα υιοθετήσατε χωρίς κανένα στοιχείο, χωρίς καμία ένδειξη, χωρίς κανένα ψήγμα που να στηρίζει τους ισχυρισμούς σας.
      Η πορεία της οικονομίας, κυρίες και κύριοι συνάδελφοι, είναι παραπάνω από ικανοποιητική. Αντιμετωπίζουμε τα προβλήματα που άφησε πίσω του το ΠΑ.ΣΟ.Κ. και αυτό δεν αρέσει στην Αξιωματική Αντιπολίτευση. Σαν τελευταίο καταφύγιο βρήκε το ψέμα, την παραπληροφόρηση των πολιτών, τα έωλα επιχειρήματα, τα σενάρια συνομωσίας. Αυτό είναι το τελευταίο στάδιο του πολιτικού ευτελισμού και είναι έκθετοι όσοι καταφεύγουν σε αυτό το στάδιο. Η επιχείρηση παραπληροφόρησης στην οποία έχει επιδοθεί το κόμμα της Αξιωματικής Αντιπολίτευσης δεν γίνεται τυχαία και στόχο δεν έχει μόνο να αμαυρώσει τις επιτυχίες της οικονομικής πολιτικής της Κυβέρνησης, της πολιτικής που πηγαίνει τη χώρα μπροστά, διότι οπωσδήποτε αυτές ενοχλούν.
      Η επιχείρηση παραπληροφόρησης του ΠΑ.ΣΟ.Κ. πραγματικό στόχο έχει να θολώσει τα νερά γύρω από τις μεγάλες ευθύνες που είχε ως Κυβέρνηση, αναφορικά και με την παραχάραξη της οικονομίας και με το μεγάλο ζήτημα του Χρηματιστηρίου. Στόχο έχει να σκεπάσει τις μεγάλες ευθύνες του ΠΑ.ΣΟ.Κ., τα ελλείμματα, τα χρέη, την ανεργία, τη δημιουργική λογιστική, την πορεία του Χρηματιστηρίου.
      Η οικονομική πολιτική που ακολουθούμε από τη στιγμή που αναλάβαμε την ευθύνη για τη διακυβέρνηση της χώρας μας πριν από τρία χρόνια, χαρακτηρίζεται –και μπορούμε να το πούμε πια με βεβαιότητα- από συνέχεια, συνέπεια και αποτελεσματικότητα. Αντιμετωπίζουμε τις ανισορροπίες που είχαν δημιουργηθεί στο παρελθόν. Καθιστούμε την ελληνική οικονομία ικανή να αντιμετωπίσει τις προκλήσεις του μέλλοντος. 
      Η οικονομική πολιτική που ακολουθήθηκε ως το Μάρτιο του 2004, υπονόμευε την πορεία της οικονομίας και βεβαίως, υπονόμευε τις προοπτικές της κοινωνίας μας. Κάθε χρόνο από την ένταξή μας στην Ο.Ν.Ε., το δημοσιονομικό έλλειμμα ήταν σε επίπεδα υψηλότερα –έως και υπερδιπλάσια- από το όριο του 3% που βάζει το Σύμφωνο Σταθερότητας και Ανάπτυξης για τις χώρες που μετέχουν στην Ευρωζώνη. 
      Το δημόσιο χρέος σημείωνε συνεχή αύξηση. Το 2004 είχε φθάσει στο 110% του Ακαθάριστου Εγχώριου Προϊόντος. Ήταν κακή η πορεία της ανταγωνιστικότητας, η ανεργία ήταν υψηλή και επίμονη. Το 2004, το πρώτο τρίμηνο, είχε πάει στο 11,3% του εργατικού δυναμικού. Οι  ξένοι επενδυτές απλώς απέφευγαν τη χώρα μας. 
      Παρέπαιε η υλοποίηση του Γ΄ Κοινοτικού Πλαισίου Στήριξης. Άκουσα σήμερα τον κ. Παπανδρέου να μιλάει για το Γ΄ Κοινοτικό Πλαίσιο Στήριξης. Μα, με ποια επιχειρήματα, όταν στο μισό του χρόνου δεν είχε απορροφηθεί ούτε το 20% του Γ΄ Κοινοτικού Πλαισίου Στήριξης; Η γραφειοκρατία, η πολυνομία, το σύνθετο πλαίσιο λειτουργίας του δημοσίου δημιουργούσαν μεγάλα προβλήματα και στην κοινωνία και στην οικονομία. Δημιουργούσαν προβλήματα και στην κοινωνική συνοχή. 
      Σήμερα, τρία χρόνια μετά, παρά τις τεράστιες δυσκολίες που αντιμετωπίσαμε, όπως ήταν η εκτίναξη της τιμής του πετρελαίου, η στασιμότητα στην Ευρωζώνη, έχουμε πετύχει σημαντικά αποτελέσματα και όλοι μπορούν να διαπιστώσουν ότι η Ελλάδα πια προχωράει μπροστά. Τα δημόσια οικονομικά έχουν μπει σε σωστή τροχιά. 
      Πέρυσι, για πρώτη φορά από την  ένταξή μας στην Ευρωζώνη, το δημοσιονομικό έλλειμμα μειώθηκε κάτω από το όριο του 3%. Έκλεισε, σύμφωνα με στοιχεία που ανακοίνωσε η ίδια η Ευρωπαϊκή Στατιστική Υπηρεσία, στο 2, 6%, όσο ακριβώς είχαμε προβλέψει. Και διαψεύστηκαν για μια ακόμα φορά όλες οι εκτιμήσεις που έκαναν οι παράγοντες της Αξιωματικής Αντιπολίτευσης. Σε δύο  μόλις χρόνια πετύχαμε μια τεράστια δημοσιονομική προσαρμογή. Και το έλλειμμα βρίσκεται πια, από 8% σχεδόν, που ήταν το 2004, κάτω από το 3%. Και το πετύχαμε δίνοντας έμφαση στην ανάπτυξη της οικονομίας, στην απασχόληση και στην κοινωνική συνοχή. 
      Η αναπτυξιακή δυναμική της οικονομίας, όχι μόνο διατηρείται, αλλά και ενισχύεται. Η ανάπτυξη πια προέρχεται από τις ιδιωτικές επενδύσεις. Το 2005 ήταν 3,7%, το 2006 ήταν 4,3%. Η ανταγωνιστικότητα βελτιώνεται. Η ανεργία περιορίζεται. Η επιχειρηματικότητα τονώνεται. Η κοινωνική συνοχή ενισχύεται μέσα από συγκεκριμένες δράσεις, όπως είναι η σημαντική αύξηση του Ε.Κ.Α.Σ. και των αγροτικών συντάξεων του Ο.Γ.Α. .
      Επειδή σήμερα μιλάμε για τον αγροτικό κόσμο, μην ξεχνάμε ότι μία από τις μεγαλύτερες δεσμεύσεις μας, το να φθάσει δηλαδή η αγροτική σύνταξη στα 330 ευρώ, έχει πλέον δρομολογηθεί και είναι στην πορεία της υλοποίησης. 
      (Χειροκροτήματα από την πτέρυγα της Νέας Δημοκρατίας)
      Χαρακτηριστική είναι και η σημαντική αύξηση του επιδόματος της ανεργίας, όπως και η μείωση των φορολογικών συντελεστών και για τις επιχειρήσεις και για τα  νοικοκυριά. Και οι ξένες επενδύσεις έρχονται πάλι στη χώρα. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ.  ΑΝΝΑ ΜΠΕΝΑΚΗ-ΨΑΡΟΥΔΑ)
      Ακούσαμε δύο φορές την περασμένη εβδομάδα –τον συνάντησε και ο ίδιος ο κ. Παπανδρέου- τον Επίτροπο Οικονομικών και Νομισματικών Υποθέσεων της Ευρωπαϊκής Ένωσης να συγχαίρει την ελληνική Κυβέρνηση για τις προσπάθειες που έκανε και για τα αποτελέσματά τους. Και αυτό δεν αρέσει στην Αντιπολίτευση. Το καταλαβαίνουμε. Όμως, δεν φταίει ούτε η Ευρωπαϊκή Ένωση ούτε η σημερινή Κυβέρνηση ούτε βέβαια ο ελληνικός λαός για τα προβλήματα που αφήσατε πίσω σας. 
      Αυτή η Κυβέρνηση έχει βάλει την οικονομία σε σωστό δρόμο. Αντιμετωπίζει τα προβλήματα που άφησε πίσω του το ΠΑ.ΣΟ.Κ.. Οι προσπάθειές μας, που είναι προσπάθειες όλου του ελληνικού λαού, επιτυγχάνουν το στόχο τους. Το αναγνωρίζουν πια όλοι. 
      Μέσα απ’ όλα αυτά, είναι πλέον σαφές ότι ο στόχος είναι να μετακινηθούμε σε άλλα πεδία παραπληροφόρησης της κοινής γνώμης, διότι ενοχλεί η επίτευξη των στόχων της οικονομικής πολιτικής, ενοχλούν οι μεταρρυθμίσεις της Κυβέρνησης, η  μείωση της ανεργίας, η αναπτυξιακή της δυναμική. Ό,τι καλύτερο γίνεται, για την Αντιπολίτευση είναι αντίπαλος. Ό,τι βελτιώνεται, είναι εχθρός της Αξιωματικής Αντιπολίτευσης. Την ενοχλεί που κατερρίφθη η μεγάλη απάτη της ισχυρής οικονομίας που καλλιεργούσε με κάθε τρόπο για να κρατηθεί στην εξουσία. 
      Πράγματι, προέκυψε ένα σοβαρό θέμα -το οποίο η Κυβέρνηση αντιμετώπισε από την πρώτη στιγμή- σχετικά με τις επενδύσεις των ασφαλιστικών ταμείων σε ομόλογα. 
      Όπως ξέρετε, το Υπουργείο Οικονομίας και Οικονομικών προβαίνει σε δανεισμό για να εξυπηρετήσει τις ανάγκες που δημιούργησε η άφρων διαχείριση της οικονομίας από το ΠΑ.ΣΟ.Κ., αυτό το τεράστιο δημόσιο χρέος. Είμαστε υποχρεωμένοι κάθε χρόνο να προβαίνουμε σε νέες εκδόσεις ομολόγων της τάξης των 35.000.000.000 ευρώ για να ανανεώνουμε τα δάνεια που άφησε πίσω του το ΠΑ.ΣΟ.Κ.. 
      Επειδή έχει περισσέψει η παραπληροφόρηση της κοινής γνώμης από την πλευρά της Αξιωματικής Αντιπολίτευσης και επειδή έχουν δοθεί εδώ, σ’ αυτή την Αίθουσα, αλλά και στις αρμόδιες επιτροπές της Βουλής αναλυτικές εξηγήσεις, θέλω να επαναλάβω τα βασικά μας επιχειρήματα. Δεν έχουν τίποτα επιλήψιμο οι εκδόσεις των ομολόγων του ελληνικού δημοσίου. Το κεφάλαιο όλων των ομολόγων είτε σύνθετων είτε απλών, είναι εγγυημένο και το ελληνικό δημόσιο είναι υποχρεωμένο να προχωρά σε εκδόσεις με τους καλύτερους όρους που υπάρχουν στην αγορά και να εξασφαλίζει το χαμηλότερο δυνατό κόστος δανεισμού. 
      Πράγματι, ανέκυψε ένα θέμα, ότι κάποια ταμεία αγόρασαν ομόλογα είτε με υπερβολικές προμήθειες είτε με υπερβολικές τιμές. Εμείς πήραμε την πρωτοβουλία και δείξαμε την πολιτική υπευθυνότητα που πρέπει να δείχνει κάθε κυβέρνηση μόλις βλέπει κάτι που λειτουργεί εις βάρος του δημοσίου συμφέροντος ευρύτερα. 
      Η Κυβέρνηση παρέπεμψε το θέμα στη δικαιοσύνη, το ανέδειξε και έχοντας ακριβώς αυτή τη συναίσθηση της πολιτικής ευθύνης, ανέλαβε και άλλες πρωτοβουλίες, όπως τη θεσμική θωράκιση των ταμείων και άμεσα μέτρα που να εμποδίζουν τα ταμεία να συνεχίσουν αυτές τις πρακτικές. Και βεβαίως, τα υπόλοιπα θέματα των προσωπικών ευθυνών που ανακύπτουν είτε για διοικητικά συμβούλια ταμείων είτε για χρηματιστηριακές εταιρείες ή τράπεζες που συμβούλεψαν αυτά τα ταμεία, είναι θέματα που έχουν πάρει πια το δρόμο της δικαιοσύνης. 
      Γίνεται μια προσπάθεια ενοχοποίησης των συνθέτων ομολόγων ή των ομολόγων γενικότερα και εμφανίζεται ότι δήθεν, όταν το ΠΑ.ΣΟ.Κ. ήταν στην Κυβέρνηση, δεν χρησιμοποιούσε αυτά τα σύνθετα προϊόντα. 
      Επειδή δεν έχω πολύ χρόνο, θα παρουσιάσω μόνο μια περίπτωση σήμερα, ένα σύνθετο ομόλογο «μαμούθ» που έγινε το 2001, το οποίο συνοδεύτηκε με δεκαοκτώ πράξεις ανταλλαγής επιτοκίων, δεκαοκτώ swaps και το οποίο ήταν ύψους 6,1 δισεκατομμυρίων ευρώ. Σ' αυτό προσαρτήθηκαν και τα δεκαοκτώ swaps. Αυτό το ομόλογο έγινε τότε για να καλυφθεί το δημόσιο χρέος.
      Όπως θα θυμάστε, το 2001 η τότε κυβέρνηση είχε εξαφανίσει, δήθεν, τα ελλείμματα, αλλά την ενοχλούσε που φαινόταν υψηλό το δημόσιο χρέος και αυξανόταν και έκανε μια τεράστια έκδοση ενός συνθέτου ομολόγου για να κρύψει δημόσιο χρέος ύψους 6,1 δισεκατομμυρίων ευρώ. Αυτό ήταν ένα τεράστιο ομόλογο και είναι η πιο ακριβή πράξη δανεισμού του ελληνικού δημοσίου που έχει γίνει ποτέ. 
      Προβλεπόταν –και θα καταθέσω και τη σχετική αλληλογραφία, διότι αυτό έγινε εν γνώσει της κυβέρνησης και είναι το μόνο στοιχείο που έχουμε για το ότι η κυβέρνηση ήξερε για τέτοιες πράξεις δανεισμού και έχει την έγκριση από τον τότε αρμόδιο Υφυπουργό- ομόλογο το οποίο επιβάρυνε το ελληνικό κράτος με 400.000.000 ευρώ το χρόνο. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τη προαναφερθείσα αλληλογραφία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή η επιβάρυνση είχε προβλεφθεί να αρχίσει από το 2004 -προέβλεπαν ότι θα άλλαζε η κυβέρνηση- και έφτανε μέχρι το 2019. Αυτή είναι η πολιτική που ακολούθησε το ΠΑ.ΣΟ.Κ.. Στοίχισε 400.000.000 ευρώ το χρόνο αυτή η πράξη απόκρυψης δημοσίου χρέους μ΄ ένα σύνθετο ομόλογο, τα οποία σύνθετα ομόλογα σήμερα δεν αναγνωρίζει το ΠΑ.ΣΟ.Κ.. Δεν ήξερε τίποτα για τα σύνθετα ομόλογα. Τώρα ξαφνικά ανακάλυψε ότι υπάρχουν τα σύνθετα ομόλογα! Και υπάρχουν και άλλα στα οποία θα αναφερθούμε, εάν χρειαστεί. 
      Τέτοιο κόστος αποπληρωμής δανείου δεν έχει προηγούμενο στην ιστορία της Ευρώπης. Παρόμοιες συμφωνίες μόνο στη Λατινική Αμερική μπορεί να έχουν γίνει. 
        Τέτοιος ακριβός δανεισμός δεν έχει ξαναγίνει.
        ΑΠΟΣΤΟΛΟΣ ΚΑΚΛΑΜΑΝΗΣ: Ποια ασφαλιστικά ταμεία τα αγόρασαν;
        ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Και έχουν σήμερα το θράσος –διότι περί θράσους πρόκειται- να υποστηρίζουν ότι ένα ομόλογο 280.000.000 ευρώ είναι το μεγάλο σκάνδαλο και όχι το ομόλογο των 6,1 δισεκατομμυρίων ευρώ, το οποίο στοιχίζει και θα στοιχίζει στον ελληνικό λαό 400.000.000 ευρώ το χρόνο ως το 2019.
        Αυτή είναι η πράξη τους, αυτή είναι η πολιτική τους, αυτή είναι η πρακτική που ακολουθούν.
        (Χειροκροτήματα από την πτέρυγα της Νέας Δημοκρατίας)
        Γι’ αυτό και πάλι ο ελληνικός λαός θα τους τιμωρήσει να κάθονται στα Έδρανα της Αντιπολίτευσης.
        (Χειροκροτήματα από την πτέρυγα της Νέας Δημοκρατίας)
        ΑΠΟΣΤΟΛΟΣ ΚΑΚΛΑΜΑΝΗΣ: Δεν μας λέτε ποιος το αγόρασε όμως.
        ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος της Κυβερνήσεως κ. Κώστας Καραμανλής για να δευτερολογήσει.
        (Όρθιοι οι Βουλευτές της Νέας Δημοκρατίας χειροκροτούν ζωηρά)
        ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σας ακούω να λέτε, κύριε Αρχηγέ της Αξιωματικής Αντιπολίτευσης, ότι θα καταπολεμήσετε προσωπικά τη διαφθορά. 
        Πότε θα την καταπολεμήσετε, κύριε Παπανδρέου; Είκοσι έξι χρόνια στην πολιτική, δεκαεννιά χρόνια στις κυβερνήσεις αυτού του τόπου, πάνω από δέκα χρόνια κορυφαίος Υπουργός, μαζί με τη διαφθορά δεν συμβιώνατε; Δεν τη βλέπατε;
        (Χειροκροτήματα από την πτέρυγα της Νέας Δημοκρατίας)
        Υπουργός Εξωτερικών δεν ήσασταν στις παράνομες ελληνοποιήσεις, τότε που πουλιόνταν ακόμη και οι βίζες;
        (Χειροκροτήματα από την πτέρυγα της Νέας Δημοκρατίας)
        Υπουργός που μετείχε στην Κυβερνητική Επιτροπή δεν ήσασταν όταν για τρία χρόνια συνεχιζόταν το έγκλημα του Χρηματιστηρίου, λεηλατούνταν τα ταμεία και καταστρέφονταν χιλιάδες πολίτες;
        Υπουργός που μετείχε στο ΚΥ.Σ.Ε.Α. δεν ήσασταν όταν μοιράζονταν οι μίζες για τα εξοπλιστικά;
        (Χειροκροτήματα από την πτέρυγα της Νέας Δημοκρατίας)
        Πότε λοιπόν ασκήσατε παρέμβαση; Γιατί σιωπούσατε τότε που σε όλες τις μεγάλες αποφάσεις ήσασταν μέσα;
        Αυτός είστε, κύριε Παπανδρέου και εγώ σας ξέρω και οι Έλληνες πολίτες σας ξέρουν πολύ καλά!
        (Χειροκροτήματα από την πτέρυγα της Νέας Δημοκρατίας)
        Έρχομαι τώρα στην ουσία της υπόθεσης του ομολόγου. Πρώτα απ’ όλα είναι γεγονός και το είπα από την πρώτη στιγμή, ότι υπήρξε ένα σοβαρό θέμα. Το εντόπισε και το αποκάλυψε η Επιτροπή Κεφαλαιαγοράς και το έκανε έχοντας τη συμπαράσταση, τη γενική παρότρυνση της Κυβέρνησης που σέβεται και τιμά το ρόλο κάθε Ανεξάρτητης Αρχής. 
        Και ρωτώ: Λειτουργούσε έτσι επί των ημερών σας, κύριε Αρχηγέ του ΠΑ.ΣΟ.Κ., η Επιτροπή Κεφαλαιαγοράς; Τι έκανε η Επιτροπή Κεφαλαιαγοράς όταν διαδραματιζόταν το έγκλημα διαρκείας του Χρηματιστηρίου; Που ήσασταν εσείς;
        (Χειροκροτήματα από την πτέρυγα της Νέας Δημοκρατίας)
        Δεύτερον, αμέσως μόλις εντοπίστηκε η συγκεκριμένη περίπτωση, διατάχθηκε διαχειριστικός έλεγχος, εκδόθηκε σχετικό πόρισμα και η υπόθεση παραπέμφθηκε στη δικαιοσύνη και μάλιστα στο ανώτατο επίπεδο. Παρενέβη ταυτόχρονα και η Εθνική Αρχή για την Καταπολέμηση της Νομιμοποίησης Εσόδων από Εγκληματικές Δραστηριότητες. Παρενέβησαν δύο Ανεξάρτητες Αρχές και η Δικαιοσύνη. Στο μεταξύ είχε ζητηθεί και η παραίτηση του Διοικητικού Συμβουλίου του Ταμείου. Και όλα αυτά με πρωτοβουλία της Κυβέρνησης, με τη σοβαρότητα που απαιτείτο από τα πράγματα.
        Και ρωτώ: Υπήρξε ποτέ στο παρελθόν τέτοιας έκτασης, τέτοιας αμεσότητας, τέτοιας αποφασιστικότητας αντίδραση;
        Τρίτον, αποφασίστηκε αμέσως και το ανακοίνωσα ο ίδιος εδώ στη Βουλή, πλήρης και σε βάθος διαχειριστικός έλεγχος των ταμείων, ώστε να εντοπιστούν όλα τα αδύνατα σημεία στη διαχείριση του χρήματος των ασφαλισμένων και των συνταξιούχων. Κι αυτό για να ληφθούν όποια πρόσθετα μέτρα απαιτούνται, τίποτα να μη μείνει στο σκοτάδι, τίποτα να μη λειτουργεί ελλειμματικά.
        Τέταρτον, αποφασίστηκε η επίσπευση του σχεδίου που ήδη ετοιμαζόταν, για ένα σύγχρονο και απόλυτα διαφανές πλαίσιο στη διαχείριση της περιουσίας των ταμείων. Θυμίζω ότι το σχέδιο αυτό είχε ήδη προχωρήσει σημαντικά. Είχαν αρχίσει να προβάλλονται μέσα από ειδική ιστοσελίδα όλα τα στοιχεία που αφορούν στην κατάσταση και στην αξιοποίηση της ακίνητης περιουσίας των ασφαλιστικών οργανισμών. Και είχε ήδη ανακοινωθεί ότι στο αμέσως επόμενο διάστημα θα γίνεται το ίδιο και για την κινητή περιουσία τους. Κι αυτό είναι μια επιπλέον θεσμική θωράκιση. Είναι μια διαδικασία που διασφαλίζει την απόλυτη διαφάνεια και τη μετρήσιμη αποδοτικότητα στην αξιοποίηση της περιουσίας των ταμείων.
      Είναι ρύθμιση που γίνεται για πρώτη φορά, είναι πράξη που συνιστά εγγύηση διαφάνειας.
      Πέμπτον, από τις αρχές του 2008 τα ταμεία κύριας και επικουρικής ασφάλισης υποχρεούνται να εφαρμόζουν διπλογραφικό σύστημα και να δημοσιοποιούν τα οικονομικά τους σύμφωνα με τα διεθνή λογιστικά πρότυπα.
      Έκτον, προχωρήσαμε σε νομοθετική ρύθμιση που αλλάζει τον τρόπο επιλογής των προεδρείων στις διοικήσεις των ταμείων. Απαιτούνται πλέον ουσιαστικά τυπικά προσόντα και ορίζει ότι οι επιλέγοντες είναι οι εκπρόσωποι των ασφαλιστικών και κοινωνικών εταίρων με τη σύμφωνη γνώμη της Τράπεζας της Ελλάδος και της Επιτροπής Κεφαλαιαγοράς. Ύστερα από αυτό -και με βάση τη νέα ρύθμιση- θα επανακριθούν στο αμέσως επόμενο διάστημα όλες οι διοικήσεις των ταμείων. Είναι λάθος –σας το είπα και πριν από ένα μήνα- που δεν είχαμε προχωρήσει νωρίτερα σε μία τέτοια ρύθμιση. Έκανα και κάνω την αυτοκριτική μας. Ανταποκρινόμαστε, όμως, με υπευθυνότητα στο μεγάλο ζητούμενο για τα ταμεία που είναι η επίτευξη της μεγαλύτερης δυνατής απόδοσης με το μικρότερο δυνατό κίνδυνο.
      Έβδομο, αποφασίσαμε να αλλάξουμε το θεσμικό πλαίσιο για τις επενδύσεις των ταμείων και συγκροτήσαμε γι’ αυτό ειδική επιτροπή που επεξεργάζεται συγκεκριμένες και αποτελεσματικές προτάσεις.
      Όγδοο, η Κυβέρνηση στηρίζει τις διοικήσεις των ταμείων που θεωρούν ότι εξαπατήθηκαν από τους χρηματοοικονομικούς συμβούλους τους, να διεκδικήσουν πλήρη αποζημίωση για οιεσδήποτε απώλειες. Ταυτόχρονα, όπου υπάρχουν σκιές, όπου υπάρχουν υπόνοιες, οι υποθέσεις θα ερευνώνται εξονυχιστικά και όπου διαπιστώνονται παραβατικές συμπεριφορές, παραπέμπονται στη Δικαιοσύνη.  Αυτή η Κυβέρνηση δεν χαρίζεται σε κανέναν.
      (Χειροκροτήματα από την πτέρυγα της Νέας  Δημοκρατίας)
      Αυτή ήταν η θεσμική μας αντίδραση και αυτή είναι η ξεκάθαρη θέση,  αντίδραση και θέση που εγγυώνται το συμφέρον των ταμείων και συνιστούν νέα βήματα στην κατεύθυνση της διαφάνειας. 
      Αυτά είναι τα γεγονότα, τα οποία δεν επιδέχονται καμμία αμφισβήτηση. Παρόλα αυτά, αναπτύσσεται μία γενικευμένη κινδυνολογία, μία απόπειρα δημιουργίας κλίματος ανασφάλειας και ανησυχίας, σε ό,τι αφορά τα αποθεματικά των ταμείων. Κάποιοι επιχειρούν να διαγράψουν το παρελθόν, να αποκρύψουν την απουσία θέσεων για τα προβλήματα του τόπου και να καλύψουν την πολιτική τους αδυναμία επενδύοντας στην παραποίηση, στη διαστρέβλωση, στα ψέματα και στη γενίκευση. Κάποιοι παίζουν μικροκομματικά παιγνίδια σε βάρος των ασφαλισμένων και των συνταξιούχων και παίζουν ανεύθυνα.
      Και εξηγούμαι: πρώτα απ’ όλα, δεν υπάρχει, κυρίες και κύριοι συνάδελφοι, καμμία μορφή επένδυσης, χωρίς την ανάληψη κάποιου κινδύνου. Και οι μετοχές έχουν κινδύνους και τα ομόλογα με σταθερό επιτόκιο έχουν κίνδυνο, αφού η τρέχουσα τιμή τους εξαρτάται από τις διακυμάνσεις των επιτοκίων. Σε κάθε περίπτωση πάντως, και σε αντίθεση με τις μετοχές, τα ομόλογα έχουν εγγυημένο κεφάλαιο. Δεν βοηθούν, λοιπόν, οι δαιμονοποιήσεις. Στερούνται σοβαρότητας οι γενικεύσεις. Είναι παντελώς ανυπόστατοι οι ισχυρισμοί για πιθανή τάχα αδυναμία των ταμείων να ανταποκριθούν στις υποχρεώσεις τους εξαιτίας των τοποθετήσεων αυτών. 
      Δεν μειώθηκαν τα αποθεματικά των ταμείων. Αυξήθηκαν. Η αλήθεια είναι ότι η περιουσία των ταμείων σε χρεόγραφα, μετοχές, ομόλογα και αμοιβαία κεφάλαια είχε μειωθεί την περίοδο 1999-2002 -και όχι τώρα- κατά 13,4%. Είχαν χαθεί τουλάχιστον 1,6 δισεκατομμύρια ευρώ. Σήμερα η περιουσία των ταμείων αυξάνεται και αυξάνεται σημαντικά. Από τα 22 δισεκατομμύρια περίπου ευρώ που ήταν το 2003 έφθασε στα σχεδόν 29 δισεκατομμύρια ευρώ το 2005 και εκτιμάται ότι ήδη υπερβαίνει τα 31 δισεκατομμύρια ευρώ. Και όλα αυτά άρχισαν να δημιουργούνται μετά τους νόμους του 1990 και του 1992, αφού πρωτύτερα -κυρίες και κύριοι συνάδελφοι θυμηθείτε- ήταν είδηση κάθε φορά  που βρίσκονταν δάνεια για να πληρωθούν οι συντάξεις. Όλα αυτά βέβαια δεν σημαίνουν –και το τονίζω αυτό- ότι δεν υπήρξε το συγκεκριμένο πρόβλημα. Πρόβλημα υπήρξε και το πρόβλημα αυτό αντιμετωπίζεται θεσμικά και υπεύθυνα.
      Είμαστε αποφασισμένοι –και είναι υποχρέωσή μας βέβαια- να μην επιτρέψουμε να χαθεί ούτε 1 ευρώ. Αυταπάτες ας μην υπάρχουν πουθενά. Τα ταμεία δεν πρόκειται να χάσουν ούτε 1 ευρώ!
      (Χειροκροτήματα από την πτέρυγα της Νέας Δημοκρατίας)
      Αυτό το διασφαλίζουμε και το εγγυούμαστε εμείς, όπως διασφαλίζουμε και εγγυούμαστε νέα βήματα διαφάνειας. Το αποδείξαμε όποτε χρειάστηκε και θα το αποδεικνύουμε σε κάθε περίπτωση. Δεν ανέχθηκα και δεν πρόκειται να ανεχθώ καμμία σκιά, καμμία ενέργεια που αποβαίνει σε βάρος του δημόσιου βίου.     
      (Χειροκροτήματα από την πτέρυγα της Νέας Δημοκρατίας)
      Δεν ανέχθηκα και δεν πρόκειται να ανεχθώ καμμία εκτροπή από τις αρχές και τις αξίες που συμφωνήσαμε με τους πολίτες. Δεν ανέχθηκα και δεν πρόκειται να ανεχθώ, όποιο και αν είναι το κόστος, παρανομίες ή αδιαφανείς διαδικασίες που πλήττουν το κοινωνικό συμφέρον. 
      (Χειροκροτήματα από την πτέρυγα της Νέας Δημοκρατίας)
      Και κάτι τελευταίο: Να είστε βέβαιοι, κυρίες και κύριοι συνάδελφοι, ότι οι πολίτες θυμούνται πολύ καλά ποιοι τους έβλαψαν. Οι πολίτες ξέρουν ποιοι επιδίδονται σε «εμπόριο ελπίδων», που το ίδιο το παρελθόν τους έχει αποκαλύψει και καταδικάσει. 
      Κυρίες και κύριοι συνάδελφοι, όπως σας είπα και πριν από ελάχιστα λεπτά, εγώ, ευθαρσώς, είπα στους ‘Έλληνες πολίτες κάνοντας την αυτοκριτική μας, ότι μας πήρε τρία χρόνια για να βρούμε την αλήθεια. Μιλώ για το σπουδαίο θεσμικό μέτρο του τρόπου που πρέπει να επιλέγονται οι διοικήσεις. Αμέσως, όμως, πήραμε μέτρα δραστικά, αποφάσεις σκληρές και έντονες. Εσείς γνωρίζατε και σιωπούσατε από ενοχή, από συνενοχή. Που ήταν η διαφάνεια επί των ημερών σας;
      (Χειροκροτήματα από την πτέρυγα της Νέας Δημοκρατίας)
      Η διαφάνεια επί των ημερών σας είχε πάρει άδεια διαρκείας, απουσίαζε.
      (Παρατεταμένα χειροκροτήματα από την πτέρυγα της Νέας Δημοκρατίας) 
      Ζητήσατε στοιχεία. Θα σας δώσω στοιχεία λοιπόν συγκεκριμένα, όχι αοριστολογίες σαν αυτές που ακούσαμε. Και όντως οι πολίτες θα κρίνουν την αξιοπιστία του καθενός. 
      ΑΠΟΣΤΟΛΟΣ ΚΑΚΛΑΜΑΝΗΣ: Να κατατεθούν τα έγγραφα στοιχεία. Δύο μήνες δεν μας είπατε τίποτα.
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κύριε Παπανδρέου, είπατε πολλά για τα ομόλογα, είπατε μέχρι τώρα όμως για τα ομολογημένα ομόλογα. Για να μιλήσουμε λίγο τώρα για τα ανομολόγητα, αυτά που θέλετε να ξεχάσετε, αυτά που κάνετε πως δεν ακούσατε, αυτά που παριστάνετε πως δεν ξέρατε, όπως άλλωστε σε όλα τα θέματα της κυβέρνησης του ΠΑ.ΣΟ.Κ., στην οποία ήσασταν, όπως είπαμε, βασικό στέλεχος, αλλά φαίνεται πως δεν καταλαβαίνατε τίποτα από ό,τι γινόταν κάτω από τη μύτη σας.
      (Χειροκροτήματα από την πτέρυγα της Νέας Δημοκρατίας)
      Είπατε πολλά τις τελευταίες εβδομάδες για την δήθεν «γαλάζια» «ΑΚΡΟΠΟΛΙΣ ΧΡΗΜΑΤΙΣΤΗΡΙΑΚΗ». 
      Επειδή σήμερα εμφανιστήκατε εδώ περίπου ως προϊόν παρθενογένεσης, φαντάζομαι ότι συμφωνείτε τουλάχιστον ότι το 2002 ήσασταν εσείς Κυβέρνηση. Η «ΑΚΡΟΠΟΛΙΣ», λοιπόν, είχε στήσει κανονικό μηχανισμό εκμετάλλευσης των ταμείων και έκανε πάρτι επί των ημερών σας. Αυτή είναι η πραγματικότητα. 
      (Χειροκροτήματα από την πτέρυγα της Νέας Δημοκρατίας)
      Ακούστε, κυρίες και κύριοι συνάδελφοι, ενδεικτικά θα αναφέρω πρακτικές της συγκεκριμένης εταιρείας σε αγορές και πωλήσεις ομολόγων μόνο με ταμεία. Και αναφέρομαι σε ταμεία μεταξύ των οποίων: στο Ταμείο Συντάξεως Εφημεριδοπωλών σε όλους τους κλάδους υγείας και πρόνοιας, στο Ταμείο Επικουρικής Ασφάλισης Δημοσίων Υπαλλήλων, στο Ταμείο Πρόνοιας Δημοσίων Υπαλλήλων, στο Ταμείο Γεωργικών Συνεταιριστικών Οργανώσεων, στο Ταμείο Επικουρικής Ασφάλισης Υπαλλήλων Φαρμακευτικών Εταιρειών, στο Ταμείο Υγείας, Δημοτικών και Κοινοτικών Υπαλλήλων. 
      (Θόρυβος στην Αίθουσα)
      Μην αγωνιάτε, θα τα ακούσετε.
      Για να δούμε τώρα ποια ήταν και ποια είναι τα κοινά χαρακτηριστικά των πράξεων εκείνων. 
      Πρώτον, όταν η «ΑΚΡΟΠΟΛΙΣ» αγόραζε ομόλογα από ένα εκ των προαναφερθέντων ταμείων, τα αγόραζε πάντα φθηνότερα από τις τιμές της αγοράς. Η «ΑΚΡΟΠΟΛΙΣ», λοιπόν, κέρδιζε από την αγορά και το ταμείο έχανε. 
      Δεύτερον, όταν η «ΑΚΡΟΠΟΛΙΣ» πουλούσε μόλις λίγους μήνες μετά στα ταμεία, πουλούσε πάντα ακριβότερα από τις τιμές της αγοράς. Πάλι η «ΑΚΡΟΠΟΛΙΣ» κερδίζει και το ταμείο χάνει δηλαδή. 
      Τρίτο χαρακτηριστικό, κόλαφος για τα ταμεία που μετείχαν σε αυτές τις αγοραπωλησίες και κόλαφος για την κυβέρνηση του ΠΑ.ΣΟ.Κ., κόλαφος για την τότε Επιτροπή Κεφαλαιαγοράς, που δεν παρενέβη ποτέ μα ποτέ σ’ αυτές τις αγοραπωλησίες.
Μέσα σε διάστημα λίγων μηνών αγόραζε και πούλαγε τα ίδια ομόλογα στα ίδια ταμεία βγάζοντας κέρδος και από τις δύο πράξεις. Αυτή είναι η πραγματικότητα. Έκανε τράμπα, δηλαδή το ίδιο ομόλογο στα ίδια ταμεία με όφελος πάντα για την «πράσινη» προφανώς τότε εταιρεία. 
(Χειροκροτήματα από την πτέρυγα της Νέας Δημοκρατίας)
      Συνολικά στα δύο τελευταία χρόνια της διακυβέρνησης του ΠΑ.ΣΟ.Κ., 2002 και 2003, αγόρασε από τα προαναφερθέντα ταμεία είκοσι επτά ομόλογα. Στη συνέχεια τα έσπασε σε σαράντα πέντε κομμάτια και τα ξαναπούλησε πίσω στα ταμεία βγάζοντας πάντα κέρδος πάνω από το επίσημο όριο που έδινε η Η.Δ.Α.Τ., η Ηλεκτρονική Διενέργεια Αγοράς Τίτλων, και ούτε για μία ούτε για δύο μιλάμε. Μιλάμε για πάνω από εβδομήντα πράξεις της «ΑΚΡΟΠΟΛΙΣ» την οποία εσείς καλύπτατε και εμείς στείλαμε στη Δικαιοσύνη. Αυτή είναι η αλήθεια.
(Χειροκροτήματα από την πτέρυγα της Νέας Δημοκρατίας)
	ΑΠΟΣΤΟΛΟΣ ΚΑΚΛΑΜΑΝΗΣ: Τρία χρόνια δεν μας τα είπατε αυτά. Τα λέτε σήμερα;
	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Άκουσε κανείς σας, τίποτε γι’ αυτά; Είπε ποτέ κάποιος τίποτα γι’ αυτά; Έγινε κανένας έλεγχος; Αποκαλύφθηκε τίποτα; Ελέγξατε τη διοίκηση κανενός ταμείου; Διώξατε κανέναν; Ενδιαφερθήκατε; Όχι βέβαια γιατί τότε όλα τα κουκουλώνατε. Αυτή είναι η πραγματικότητα.
(Χειροκροτήματα από την πτέρυγα της Νέας Δημοκρατίας)
	Χρειάστηκε να περάσουν πέντε χρόνια για να έλθει στο φως η αλήθεια, για να μπορεί η απελευθερωμένη πια από τις κομματικές σας «δαγκάνες» Επιτροπή Κεφαλαιαγοράς να κάνει τη δουλειά της, για να μάθουν όλοι οι Έλληνες πολίτες την αλήθεια. 
	Καταθέτω τον πλήρη κατάλογο των αγορών και των πωλήσεων εκείνης της περιόδου για να δουν όλοι οι Έλληνες πολίτες πώς γίνονταν και πώς κουκουλώνονταν οι πράξεις σας, για να μάθουν όλοι οι Έλληνες πολίτες ποιοι είναι εκείνοι που παριστάνουν σήμερα τους δήθεν κήρυκες της διαφάνειας και τους κήνσορες των χρημάτων των ασφαλισμένων.
	(Στο σημείο αυτό ο Πρόεδρος της Κυβέρνησης κ. Καραμανλής καταθέτει για τα Πρακτικά το προαναφερθέν έγγραφο το οποίο έχει ως εξής:
(Να μπουν οι πίνακες σελ. 143, 144)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Πού πήγαν αυτά τα λεφτά των ταμείων; Τι κάνατε; Επειδή σας αρέσουν τα συνθήματα, φέρτε λοιπόν πίσω τα λεφτά των ταμείων που πήρε η «ΑΚΡΟΠΟΛΙΣ ΧΡΗΜΑΤΙΣΤΗΡΙΑΚΗ» χωρίς να μιλήσει κανείς σας, γιατί εμείς την αποκαλύψαμε, εμείς την κλείσαμε, εμείς τη στείλαμε στον εισαγγελέα και εμείς δώσαμε εντολή να ερευνηθούν και να ερευνούνται τα πάντα.
(Παρατεταμένα χειροκροτήματα από την πτέρυγα της Νέας Δημοκρατίας)
(Θόρυβος από την πτέρυγα του ΠΑ.ΣΟ.Κ.)
	Μη βιάζεστε, κύριοι συνάδελφοι.
	Κύριε Παπανδρέου, ισχυρίζεστε –και το είπατε και σήμερα- ότι αγνοούσατε τον όρο «δομημένα ομόλογα» μέχρι την ώρα που ανέλαβε τη διακυβέρνηση της χώρας η Νέα Δημοκρατία. Με ρωτήσατε πριν από λίγο όταν απευθύνομαι σε σας αν γνωρίζω σε ποιον μιλάω. 
	Εσείς ήσασταν, κύριε Παπανδρέου, στις 23 Νοεμβρίου του 2000 εξέχον μέλος της κυβέρνησης του ΠΑ.ΣΟ.Κ. όταν εκχωρούσε τα μελλοντικά έσοδα του Ταμείου Παρακαταθηκών και Δανείων εκδίδοντας δομημένα ομόλογα ύψους 740.000.000 ευρώ.
(Χειροκροτήματα από την πτέρυγα της Νέας Δημοκρατίας)
	Εσείς ήσασταν στέλεχος της κυβέρνησης του κ. Σημίτη όταν στις 13 Δεκεμβρίου του 2000 εκχωρήθηκαν μελλοντικά έσοδα των Κρατικών Λαχείων εκδίδοντας πάλι δομημένα ομόλογα ύψους 650.000.000 ευρώ.
(Χειροκροτήματα από την πτέρυγα της Νέας Δημοκρατίας)
	Εσείς ήσασταν Υπουργός το Νοέμβριο του 2001 όταν η κυβέρνηση στην οποία μετείχατε εκχωρούσε μελλοντικά έσοδα του Γ΄ Κ.Π.Σ. εκδίδοντας ομόλογα ύψους 2.000.000 ευρώ.
	Εσείς ήσασταν στέλεχος και Υπουργός της κυβέρνησης του ΠΑ.ΣΟ.Κ. στις 13 Δεκεμβρίου του 2001 όταν για μία ακόμα φορά εκχωρούσατε μελλοντικά έσοδα από το «EURO CONTROL» εκδίδοντας ομόλογα ύψους 355.000.000 ευρώ.
	Εσείς ήσασταν Υπουργός της κυβέρνησης του ΠΑ.ΣΟ.Κ. το 2001 πάλι όταν δομήθηκε το πιο σύνθετο και το πιο ακριβό ομόλογο-μαμούθ που έχει εκδώσει ποτέ το ελληνικό Δημόσιο για να αποκρύψετε 2,5% του δημόσιου χρέους. 
      Γι’ αυτό το ομόλογο όπως ελέχθη οι έλληνες πληρώνουν 400.000.000 ευρώ το χρόνο. Και θα συνεχίσουν να πληρώνουν 400.000l.000 ευρώ το χρόνο μέχρι το 2019.
      (Χειροκροτήματα από την πτέρυγα της Νέας Δημοκρατίας)
      Προκύπτει λοιπόν ότι και τα δομημένα ομόλογα τα ξέρατε και ότι σιωπούσατε εσκεμμένα. Αλλά το ψέμα έχει κοντά ποδάρια. 
      Κυρίες και κύριοι συνάδελφοι, μίλησε ο Αρχηγός της Αξιωματικής Αντιπολίτευσης για συνωμοσίες και οργανωμένα σχέδια. Το μόνο που μπορώ να σας πω είναι πως ντρέπομαι για τον κατήφορο του πολιτικού σας επιπέδου. Δυο εξηγήσεις μόνο χωρούν. Ή με τους απαράδεκτους, ψευδέστατους χαρακτηρισμούς σας επιχειρείτε να καλύψετε την πλήρη έλλειψη στοιχείων για την τεκμηρίωση των λεγομένων σας ή μιλάτε όπως μάθατε μέσα από την πορεία του κόμματός σας και τα δικά σας βιώματα. Φοβάμαι πως συμβαίνει το δεύτερο. Έτσι συνηθίσατε, έτσι μάθατε, δύσκολο να αλλάξετε. 
      (Χειροκροτήματα από την πτέρυγα της Νέας Δημοκρατίας)
      Οι πολίτες αντιλαμβάνονται πολύ καλά ότι εμείς δεν αποκρύπτουμε, δεν συγκαλύπτουμε. Γνωρίζουν ότι εσείς συγκαλύπτατε και κουκουλώνατε. Δεν αφήνατε τίποτα να βγει στο φως. Οι πολίτες είδαν, έμαθαν, ξέρουν. Γνωρίζουν πολύ καλά ότι δεν είμαστε όλοι το ίδιο.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Γενική Γραμματέας του Κομμουνιστικού Κόμματος Ελλάδος, κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Οι εξελίξεις των τελευταίων ημερών, η συζήτηση που έγινε αλλά και η τοποθέτηση του κ. Αλογοσκούφη και του Πρωθυπουργού τώρα τελευταία, μου έφερε στο μυαλό την εξής εικόνα: και τα δυο κόμματα γνωρίζοντας το ένα τι έχει κάνει το άλλο προτίμησαν αρχικά –με συγχωρείτε για την έκφραση- να κάνουν την πάπια. Τώρα που πιάστηκαν στα πράσα άρχισε ο ένας να βγάζει στη φόρα αυτά που ξέρει για τον άλλον. Δεν πρόκειται να βγει τίποτα απ’ αυτή την ιστορία. 
      Θα μάθουμε αρκετά αλλά το θέμα δεν είναι πια πόσα θα μάθουμε. Το θέμα είναι πως μπορεί να μπει ένα τέλος σ’ αυτή την κατάσταση. Δεν θα έλεγα ένα τέλος στα σκάνδαλα -που βεβαίως έχει πολύ μεγάλη σημασία- ένα τέλος ο ένας να κρατάει τον άλλον. 
      Και αυτό που ανησυχεί είναι και μια άλλη πλευρά. Μεταξύ τους ο ένας εκβιάζει τον άλλον. Αλλά πίσω από την υπόθεση των σκανδάλων και κυρίως πίσω από τις αποκαλύψεις πιθανόν να υπάρχουν και άλλοι παράγοντες που δεν είμαι βέβαιη ούτε ο κ. Καραμανλής ότι θα τους πει, ούτε ο κ. Παπανδρέου ότι θα τους πει. Διότι τα σκάνδαλα χρησιμοποιούνται και από άλλους για άσκηση πίεσης, για εκβιασμούς, για διαπραγματεύσεις με πολιτικούς στόχους. Διότι τα σκάνδαλα δε βγήκαν ούτε από τον λαϊκό έλεγχο ούτε από τον κοινοβουλευτικό έλεγχο ούτε καν από τον υπουργικό έλεγχο και από τα δυο κόμματα. 
      Τα σκάνδαλα αποκαλύφθηκαν από τους απ’ έξω, μέσω δημοσιογραφικών συγκροτημάτων. Και ας σκεφθούμε και αυτή την πλευρά. Ας σκεφθούμε, δηλαδή, τι σημαίνει «είμαι κόμμα εξουσίας με την συγκεκριμένη πολιτική». Όλα όσα ακούστηκαν εδώ, τα δομημένα, τα αδόμητα, τα σύνθετα, τα παρασύνθετα κ.λπ. έχουν και την νομιμοποιημένη πλευρά, δυστυχώς –εμείς γι’ αυτό δεν αναγνωρίζουμε το δίκιο του κεφαλαιοκράτη- αλλά έχουν και φυσιολογικά παρεπόμενα: Και τις μίζες και τη ζύμωση και την προπαγάνδα και την διαφήμιση και του ενός και του άλλου ομολόγου. 
      Από το 1998 υπάρχει το δομημένο ομόλογο. Το καθόρισε η Τράπεζα της Ελλάδος. Και αυτό το δομημένο ομόλογο βγαίνει στην αγορά, έχει πωλητές, έχει μεσάζοντες, έχει και μίζες. 
Και δεν το λέμε αυτό για να συμφιλιωθούμε με τη μίζα. 
      Ξέρετε, μας απασχολεί και μία άλλη πλευρά. Το ψάρι δεν βρωμάει μόνο από το κεφάλι. Πάει και στην ουρά. Και μία τέτοια αντιλαϊκή πολιτική, ακόμα κι όταν ασκείται από έντιμους πολιτικούς, έχει ανάγκη και τη διαφθορά της βάσης. Διότι η διαφθορά της βάσης είναι ένας τρόπος εγκλωβισμού και εξαγοράς. Κι αυτά τα φαινόμενα -σε πολύ μικρότερο μέγεθος- έχουν φτάσει μέχρι κάτω. Και ξέρετε, συνοδεύουν και μέχρι την κάλπη.
      Επομένως, εμείς για άλλη μία φορά θα υπογραμμίσουμε ότι είναι αδύνατον να πέσουμε μονόπλευρα στο κυνήγι των σκανδάλων. Εμείς να πούμε: Και ο κ. Καραμανλής έντιμος και ο κ. Παπανδρέου και όλοι μας. Το ζήτημα είναι η πολιτική, που ακολουθεί ο καθένας. Και την αγιαστούρα να βγάλεις, δεν πρόκειται να γλιτώσεις από τη διαφθορά. 
      Με την ευκαιρία θα ήθελα να πω το εξής: Βγαίνουν διάφορα για τα γάλατα, για τους κουμπάρους, για τους παρακουμπάρους, για το ένα, για το άλλο. Για τις μίζες των στρατιωτικών εξοπλισμών δεν βγαίνει τίποτα. Εγώ να πω ότι θέλετε και να τα βγάλετε. Ο ένας εναντίον του άλλου. Πρέπει να πάρετε άδεια από το Πεντάγωνο. Τα άλλα είναι εύκολα να τα βγάλετε. Μπορείτε να τσακωθείτε και με το Φιλίππου και με το Δασκαλόπουλο. Και το ΠΑΣΟΚ και η Νέα Δημοκρατία. Να τσακωθείτε και με τον Κοντομηνά, να τσακωθείτε και με τον χι, ψι και ωμέγα. Μπορείτε να πείτε για τους εκβιασμούς που δέχεστε από τις Ηνωμένες Πολιτείες Αμερικής, από τη Γερμανία και από τους άλλους; Αυτά δεν βγαίνουν. Και όχι γιατί δεν υπάρχουν μίζες. 
      Εγώ να πω ότι δεν τις θέλετε τις μίζες και να δεχθώ πως θέλετε και τη διαφοροποίηση των εξοπλισμών. Το προσπάθησε και ο κ. Σημίτης, το προσπαθεί και τώρα ο κ. Καραμανλής. Αποκαλύψεις, όμως, πάνω σε αυτό το ζήτημα δεν πρόκειται να γίνουν. Επομένως και οι αποκαλύψεις έχουν όρια. Στο μεταξύ μας, στις σχέσεις κομμάτων και κάποιων επιχειρηματιών, στις σχέσεις των επιχειρηματιών μεταξύ τους. Τα ιερά και τα όσια δεν πρόκειται να βγουν στη δημοσιότητα.
      Ο κ. Μπασιάκος είπε το εξής: Το μισό αγροτικό εισόδημα μας το χαρίζει η Ευρωπαϊκή Ένωση. Όταν παίρνεις χρήματα παίζει ρόλο από ποιον τα παίρνεις και γιατί τα παίρνεις. Ας το αφήσουμε, όμως, αυτό.
      Θα επαναλάβουμε ξανά: Αυτό το αγροτικό εισόδημα, που όντως εγώ να πω ότι δίνει και άλλο τόσο, δεν το παίρνει η μεγάλη πλειοψηφία της αγροτιάς. Αυτό που καρπώνεται είναι μία προσωρινή αποζημίωση πολύ κατώτερη της ζημιάς, που δέχεται, για ένα διάστημα όσο να δέχεται τα θαψίματα, το σταμάτημα της παραγωγής, να έχει ένα μικρό εισόδημα για να δεχθεί την κυρίαρχη πολιτική.
      Άκουσα –το λέει και ο Συνασπισμός- το εξής: «Αυτή η λογική της αυτάρκειας». Δεν έχουμε τη λογική της αυτάρκειας. Η Ελλάδα, όμως, μπορεί να επιλύσει, για παράδειγμα, το ζήτημα της διατροφής του πληθυσμού; Δεν λέμε η Ελλάδα να είναι αυτάρκης παντού. Δεν υπάρχει χώρα –ούτε σοσιαλιστική- που να μην έκανε ανταλλαγές, συναλλαγές, κ.λπ.. Κι όχι μόνο με τις ομοϊδεάτισσές της χώρες, αλλά και με τις καπιταλιστικές. Δεν θα πρωτοτυπήσουμε εμείς σε αυτό.
      Εμείς βάζουμε το εξής ζήτημα: Σχέσεις με τους πάντες. Οι παραγωγικές, όμως, δυνατότητες της χώρας θα αναπτυχθούν;
      Να σας πω ένα άλλο παράδειγμα, φιλικό δικό μας παράδειγμα: Η Κούβα. Η Κούβα μέχρι το 1989-1990, χώρα η οποία είχε την αμέριστη διεθνιστική βοήθεια των σοσιαλιστικών χωρών και ιδιαίτερα της Σοβιετικής Ένωσης, ακριβώς λόγω αυτής της βοήθειας, που ήταν και αμοιβαία, δεν είχε αναπτύξει όλες τις παραγωγικές τις δυνατότητες. Υπολόγιζε ότι μέσα σε ένα διεθνή σοσιαλιστικό καταμερισμό μπορούσε να σταθεί. Δεν υπολόγιζε –εδώ δεν το υπολόγισαν οι πιο δυνατές χώρες- αυτό που έγινε.
      Το 1989, όταν έμεινε στον άσσο, είπε ότι κακώς έκανα. Ανακάλυψε και μάλιστα έδωσε βάρος στα προϊόντα διατροφής. Άλλαξαν οι διατροφικές συνήθειες του λαού. Υπήρχαν προϊόντα που μπορούσε να παράγει η Κούβα και δεν τα παρήγαγε, όχι γιατί έφταιγε η Σοβιετική Ένωση αλλά γιατί δεν ήταν ορισμένα είδη μέσα στη διατροφή των Λατινοαμερικάνων και άρχισε να τα καλλιεργεί.
      Εδώ βγαίνει ένα συμπέρασμα και για εμάς, τους κομμουνιστές. Βεβαίως διεθνισμός, βεβαίως ανταλλαγές, δεν μπορεί να υπάρχει αυτάρκεια, είναι λάθος, αλλά και από την άλλη μεριά, όταν ζεις σε έναν κόσμο τέτοιο, όπου υπάρχει και οικονομική κρίση, υπάρχουν και οι πόλεμοι, υπάρχουν οι εκβιασμοί, πρέπει στο έπακρο να αναπτύσσεις τις αναπτυξιακές σου δυνατότητες. Τι να τα κάνουμε εμείς τα κοινοτικά ποσά, όταν είναι σε βάρος παραγωγικών δυνατοτήτων της χώρας και σε βάρος των μικρομεσαίων; Διότι από τις ποσοστώσεις και τους περιορισμούς δεν χάνει ούτε ο κ. Φιλίππου ούτε η «ΔΕΛΤΑ» ούτε όλοι οι άλλοι. Άλλωστε, αυτοί όταν έχουν περίσσευμα χρημάτων, τα βγάζουν στο εξωτερικό και κάνουν επενδύσεις και σε άλλους τομείς. Ο μικρομεσαίος αγρότης πού θα επενδύσει; 
      Έχει πέσει και το οικοδόμημα αυτό που το ΠΑ.ΣΟ.Κ. και η Νέα Δημοκρατία και μια σειρά άλλες «ανανεωτικές» δυνάμεις στην Ελλάδα και στην Ευρώπη χρόνια μας λένε, οι αναδιαρθρώσεις. Σ’ αυτή τη λογική περιδιαβαίνατε όλοι τις περιοχές. Το μπαμπάκι βγάζει; Βάλτε και εσείς μπαμπάκι. Ο καπνός βγάζει; Βάλτε και εσείς καπνό. Βγάλτε τα μπαμπάκια, βάλτε καρπούζια. Αυτές δεν ήταν οι αναδιαρθρώσεις; 
      Αυταπάτες δεν καλλιεργήσατε και τα δύο κόμματα στο παρελθόν με τα αρωματικά φυτά, τα βατόμουρα και τώρα με τον αγροτουρισμό; Ο τουρισμός, ναι, θα αναπτυχθεί στην Ελλάδα, αλλά αυτοί που θα έλθουν, οι μεγαλοτουρίστες για να τους πω έτσι, δεν πρόκειται να πάνε στο χωριουδάκι να πάρουν καφέ, ούτε να φάνε τσίρο και τσιροσαλάτα. Για δείτε τη Σαντορίνη και το πλοίο. Χτυπιέται ο τουρισμός. Όλα αυτά τα πλοία με αυτούς τους ταξιδιώτες, κάθονται μισή ώρα στο ένα νησί, μισή ώρα στο άλλο και όλα είναι φαγωμένα μέσα στα πλοία. Για να δούμε όλα αυτά τα οποία λέγονται τι κέρδος έχουν για εμάς -έτσι τα μετράμε. Έχουν κέρδος για τους πολλούς; Εάν έχουν για τους λίγους, τουλάχιστον δεν είναι εναλλακτική λύση. 
     Και ένα τελευταίο προς ναυτιλλομένους. Εδώ και πάρα πολλά χρόνια, για να μην πω από τη δεκαετία του ’60, ας πω από τη δεκαετία του ’90 και μετά, δοκιμάστηκαν και οι μη δογματικές πολιτικές, ιδιαίτερα στις ισχυρές χώρες της Ευρώπης (Γαλλία, Γερμανία, Βρετανία). Όλες αυτές, τα μείγματα της πολιτικής, να παλεύουν με τους κανόνες της Ευρωπαϊκής Ένωσης και εντός κανόνων και εκτός, ανάλογα από που φυσά ο αέρας, δεν ευοδώθηκαν. Δεν το λέω με την έννοια της εκλογικής δύναμης, γιατί μπορεί η εκλογική δύναμη να είναι πάνω και κάτω. Δεν είναι εκεί το θέμα. 
     Δεν ευοδώθηκαν από ποια πλευρά; Μπορούσε σε αυτές τις χώρες να υπάρχει ένα πανίσχυρο εργατικό λαϊκό κίνημα που να ασκεί πίεση. Δεν είναι τυχαίο ότι στη Γαλλία είχαμε το όχι, που τώρα πάει σε αυτούς που είπαν το ναι. Αυτά είναι τα εγχειρήματα. Όταν ψάχνεις εκατό χρόνια για το καινούργιο, χάνεις την ταξική πάλη του σήμερα και χάνεις το σήμερα. Και εάν χάσεις το σήμερα, θα χάσεις και το αύριο. Καλά είναι και τα καινούργια, αλλά ο καπιταλισμός είναι τόσο παλιός, που σε ορισμένα πράγματα θα μείνουμε και εμείς παλαιοί. 
       ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Γιώργος Παπανδρέου. 
      (Χειροκροτήματα από την πτέρυγα του ΠΑ.ΣΟ.Κ.)
       ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κύριε Πρωθυπουργέ, σας απηύθυνα συγκεκριμένα ερωτήματα. Μήπως χρειάζεται να τα επαναλάβω; Μήπως δεν ακούσατε; Γιατί είναι προφανές ότι δεν δώσατε καμία απάντηση σε αυτά που σας ρώτησα. Ο ελληνικός λαός ακούει και εμένα και εσάς. Αντιλαμβάνεται τα ερωτήματα, γιατί τα θέτει ο ίδιος και επίσης αντιλαμβάνεται ότι αρνείστε να απαντήσετε.
       Αρνείστε την αλήθεια, κύριε Καραμανλή.
      (Χειροκροτήματα από την πτέρυγα του ΠΑ.ΣΟ.Κ.)
       Τα ερωτήματα περιμένουν, παραμένουν και είναι αμείλικτα. Έχετε εσείς προσωπικά πια ευθύνη, κύριε Καραμανλή. Ούτε ο Υπουργός σας ούτε συνεργάτης  σας, ούτε γενικός γραμματέας. Εσείς προσωπικά.
      (Χειροκροτήματα από την πτέρυγα του ΠΑ.ΣΟ.Κ.)
      Άκουσα να υψώνετε τον τόνο της φωνής σας, να χρησιμοποιείτε αόριστες, ηχηρές κατηγορίες περί κουκουλώματος, να μου απευθύνεσθε και προσωπικά, να με κατηγορείτε προσωπικά. Ένα απλό ερώτημα από τα πολλά που σας έθεσα, κύριε Καραμανλή, είναι το εξής: Γιατί δεν δημοσιοποιείτε σήμερα όλα τα στοιχεία για τη διάθεση των ομολόγων από τα ταμεία; Γιατί δεν τα καταθέτετε σήμερα; Γιατί κρύβετε την αλήθεια; Γιατί φοβόσαστε την αλήθεια;
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Προσπαθείτε και πάλι –γιατί μόνο γι’ αυτό ακούσαμε- να κρύβεστε στη συκοφαντία του παρελθόντος. Δεν απαντήσατε σε τίποτε. Τρία χρόνια τώρα λέτε ότι δεν γνωρίζατε. Λάθος. Τρία χρόνια συγκαλύπτατε και τώρα αποκαλύπτεται η αλήθεια και σε λίγο θα αποκαλυφθεί όλη η αλήθεια, όταν το ΠΑ.ΣΟ.Κ. θα είναι κυβέρνηση αυτής της χώρας.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Όσο για το παρελθόν, δεν μας πείθει πια -και δεν πείθει κανέναν πια- το θέατρό σας. Σας ρώτησα: Έχετε στοιχεία; Έχετε εντοπίσει παρανομίες; Έχετε σοβαρές κατηγορίες; Τρία χρόνια είστε Κυβέρνηση. Ήρθατε εδώ και ανεύθυνα στη δευτερολογία σας διαβάσατε διάφορα ονόματα ταμείων. Έχετε στοιχεία, κύριε Καραμανλή, για κάποια παρανομία; Κάντε εξεταστική επιτροπή, για να δούμε, κύριε Καραμανλή, πόσα «αγαπημένα» και «ευγενή» στελέχη της Νέας Δημοκρατίας κρύβονται πίσω από αυτές τις υποθέσεις.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Λέγοντας αυτό, θέλω να σας θυμίσω άλλο ένα δικό σας ψέμα. Κατά την περίοδο 1999-2002 η Επιτροπή Κεφαλαιαγοράς επέβαλε σε πενήντα έξι επιχειρήσεις πρόστιμα ύψους 136.000.000 ευρώ. Από τις πενήντα έξι επιχειρήσεις οι τριάντα μία παραπέμφθηκαν στην ποινική δικαιοσύνη. Ανάμεσα σε αυτές, βεβαίως ήταν και η υπόθεση του Ευγένιου Παπαδόπουλου. Αυτή ήταν η δουλειά, κύριε Καραμανλή.
      Όσο για το «δανεισμό» για τον οποίο εσείς μιλήσατε, θέλω να σας πω ότι είναι εξωφρενικό να  μιλάτε για «δανεισμό» και να κατηγορείτε το ΠΑ.ΣΟ.Κ. για δανεισμό που έγινε από την κυβέρνηση του κ. Μητσοτάκη την περίοδο 1990-1993. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Γι’ αυτόν το δανεισμό μιλάτε. Αυτά έπρεπε εμείς να ξεπληρώσουμε, κύριε Καραμανλή. Της δικής σας κυβέρνησης. Ντροπή σας! Αυτό είναι το ψέμα που εσείς χρησιμοποιείτε, για να δημιουργήσετε εντυπώσεις εδώ, σε αυτήν την Αίθουσα.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Όμως, δεν μπορείτε να δημιουργείτε πια εντυπώσεις, κύριε Καραμανλή. Η αλήθεια θα λάμψει και θα αποκαλυφθούν όλες οι ευθύνες.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Προφανώς διαφωνούμε. Εμείς τι λέμε; Λέμε ότι το οικονομικό επιτελείο σκαρφίστηκε, σχεδίασε, εκτέλεσε το μεγαλύτερο σκάνδαλο της μεταπολίτευσης, τη λεηλασία των ταμείων, των ασφαλισμένων. Πρόκειται για οργανωμένο σχέδιο. 
      Τι λέει ο κ. Καραμανλής; Λέει ότι ο Υπουργός Οικονομίας δεν ήξερε τίποτα, όταν σχεδίασε το ομόλογο. Λέει ότι ο Υπουργός Εργασίας δεν ήξερε τίποτα, όταν το αγόρασε. Λέει ότι οι τράπεζες δεν αποτίμησαν σωστά το ρίσκο. Λέει ότι κάπου ανάμεσα κάποιοι μεσάζοντες πρέπει να κέρδισαν και μάλιστα κάμποσα, αλλά δεν ξέρουν πόσα και ποιοι. 
      Οι Υπουργοί τι λένε; Λένε ότι δεν ξέρουν εάν υπάρχουν άλλα τέτοια ομόλογα, εάν υπάρχουν άλλα κλεμμένα, εάν υπάρχουν άλλες μίζες, εάν υπάρχουν άλλοι μεσάζοντες που κέρδισαν. Δεν μπορούν να φανταστούν γιατί εμείς ζητούμε πολιτικές ευθύνες και δεν μπορούν να κατανοήσουν γιατί έχει δικαίως εξαγριωθεί ο ελληνικός λαός με τη διακυβέρνησή σας.
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Το μεγάλο λάθος σας, κύριε Καραμανλή, είναι το εξής: Ήρθατε στην εξουσία με σκοπό τη νομή της εξουσίας και όχι την προκοπή του τόπου. Δεν ήρθατε με το βλαμμένο -συγγνώμη είναι το φροϋδικό βλέπετε. Δεν ήρθατε με το βλέμμα στραμμένο προς τα εμπρός, αλλά προς τα πίσω, για να κάνετε αντιλαϊκές, αντικοινωνικές και αντιδημοκρατικές ρυθμίσεις υπέρ των «υμετέρων» και των κομματικών φίλων σας και όχι για το μέλλον του τόπου. Δεν είστε Κυβέρνηση όλων των Ελλήνων, όπως υποσχεθήκατε, αλλά Κυβέρνηση που πάει τη χώρα πίσω.
      Την τελευταία φορά που ήμουν σ’ αυτήν την Αίθουσα σας ζήτησα κάτι απλό. Σας είπα ότι μια φράση θα χρειαστεί για να τελειώνει αυτή η υπόθεση. Αυτή περίμενε ο ελληνικός λαός να ακούσει από εσάς. Την παραίτηση της Κυβέρνησης και να πάμε σε εκλογές.
      (Χειροκροτήματα από την πτέρυγα του ΠΑ.ΣΟ.Κ.)
      Εάν με είχατε ακούσει, θα είχατε τουλάχιστον διασώσει την αξιοπρέπεια του θεσμού του Πρωθυπουργού της χώρας. Δεν θα είχατε υποχρεωθεί να σκηνοθετήσετε μια παράσταση παραίτησης του κ. Τσιτουρίδη. Δεν θα είχατε υποχρεωθεί να εμφανιστείτε στο πανελλήνιο, ψελλίζοντας απίθανα σενάρια, για να κερδίσετε λίγο ακόμα χρόνο στην εξουσία. Το σχέδιο συγκάλυψης που προσπαθείτε να θέσετε σε εφαρμογή, αποτελεί περιφρόνηση της κοινής γνώμης της χώρας. Μπορείτε να θέλετε να είστε Πρωθυπουργός μειωμένης ευθύνης, αλλά ο ελληνικός λαός δεν είναι μειωμένης νοημοσύνης, κύριε Πρωθυπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      Διώξατε τον κ. Τσιτουρίδη, για να προστατέψετε τους βασικούς σας συνεργάτες, αυτούς που εμπνεύστηκαν, σχεδίασαν, εισηγήθηκαν και τελικά εξέδωσαν τα ομόλογα, που έφτιαξαν την αμαρτωλή σύμβαση με την «JP MORGAN», τον κ. Αλογοσκούφη, τον κ. Δούκα, τον κ. Κουρή. Αλλά εσείς διορίσατε όλους όσους εμπλέκονται στο μεγάλο σκάνδαλο. Υπουργούς, Υφυπουργούς, γενικούς και ειδικούς γραμματείς του κομματικού κράτους της Νέας Δημοκρατίας και τώρα λέτε, φταίει ο Υπουργός Απασχόλησης. Εσείς φέρετε στο ακέραιο την ευθύνη.
      Όσο για τη «μηδενική ανοχή», δεν έφτασε στα αυτιά σας η πληροφορία ότι ο Πρόεδρος του Ταχυδρομικού Ταμιευτηρίου και εκλεκτός του κ. Αλογοσκούφη, ο κ. Τσουπίδης, είναι επισήμως σύμβουλος σε fund της «North Asset»;  Δεν το γνωρίζετε ότι ο κ. Τσουπίδης συνεργάζεται με αυτή την εταιρεία που υπήρξε κεντρικός σταθμός στη διαδρομή του μαύρου χρήματος που κατέληξε να διακινείται με βαλίτσες στο κέντρο της Αθήνας; Ασφαλώς το γνωρίζετε.
       Δεν υπάρχει, κύριε Πρωθυπουργέ, σύγκρουση συμφερόντων για τον κ. Τσουπίδη; Δεν έχει ζητηθεί να γίνει έρευνα από τις βρετανικές χρηματιστηριακές αρχές για τη «North Asset» και άρα για τους συνεργάτες της; Είσαστε βέβαιοι ότι δεν έχει γίνει καμία επένδυση του Ταχυδρομικού Ταμιευτηρίου με τον Όμιλο της «North Asset» του κ. Παπαμαρκάκη; Πού πήγε η περίφημη μηδενική σας ανοχή; 
      Αλήθεια, η θεωρία την οποία αναπτύξατε για την αποπομπή του κ. Τσιτουρίδη, τι σημαίνει για τον κ. Αλογοσκούφη και τον κ. Τσουπίδη; Τι σημαίνει για τον Υπουργό Δικαιοσύνης, που άλλα αποκαλύπτονται καθημερινά; Είσαστε μία Κυβέρνηση, όχι παραγωγής έργου, αλλά παραγωγής διαφθοράς. 
      (Χειροκροτήματα από την πτέρυγα του ΠΑ.ΣΟ.Κ.)
      Πού είναι η μηδενική ανοχή για το σκάνδαλο «Π και K»; Πού είναι η μηδενική ανοχή για την πανάκριβη αγορά της τουρκικής «FINANSBANK»; Πού είναι η μηδενική ανοχή για την εξαγορά του «ΓΕΡΜΑΝΟΥ»; Με την απίθανη αποτίμηση, ποιας εταιρείας; Της  «JP Morgan». Πού είναι η μηδενική ανοχή για τους Πακιστανούς, τις υποκλοπές ή για συνεργάτη Υπουργού που έστηνε εταιρεία για να δίνει δουλειές σε κομματικά στελέχη με χρήματα του ελληνικού δημοσίου; Πού είναι η μηδενική ανοχή για την αγροτική και τις σκοτεινές Off Shore; Και εδώ δε χρειάζονται μισόλογα, κύριε Καραμανλή, διότι τυχαίνει να είναι και συγγενής σας, κουμπάρος σας ο  κ. Μηλιάκος. Ας τον ρωτήσετε επιτέλους, τι έκανε με τα ομόλογα της Αγροτικής; Ποιοι εισέπραξαν θηριώδεις προμήθειες;
      (Χειροκροτήματα από την πτέρυγα του ΠΑ.ΣΟ.Κ.)
      Τώρα, όσο για τη θεσμική θωράκιση, κύριε Καραμανλή, μην κρυβόμαστε. Οι θεσμοί δεν φταίνε. Εσείς αλλάξατε τον τρόπο ορισμού των διοικήσεων. Δεν σας έφταιξε ο νόμος. Εσείς ακυρώσατε την Επιτροπή της Τράπεζας. Εσείς καταργήσατε τον υπεύθυνο Υπουργό και εσείς βάλατε Ειδικό Γραμματέα, αντί του Υφυπουργού, τον Ευγένιο Παπαδόπουλο.
      Δεν σας φταίνε οι θεσμοί. Φταίει η πολιτική βούληση, που δεν έχει η Κυβέρνησή σας για να αντιμετωπίσει αυτά τα φαινόμενα, γιατί είστε μέρος του φαινομένου, οι ίδιοι είστε το πρόβλημα.
      (Χειροκροτήματα από την πτέρυγα του ΠΑ.ΣΟ.Κ.)
      Μας λέτε ότι είδαμε και τις χειροπέδες. Είδαμε, όμως και να χαριεντίζονται αυτοί που ήταν με χειροπέδες με το νομάρχη σας, στη Θεσσαλονίκη. Ποιοι είναι σήμερα με χειροπέδες; Να σας πω εγώ. Κανένας.
      Κυρίες και κύριοι συνάδελφοι, μας αξίζει μια καλύτερη Ελλάδα, χωρίς παρέες, κλίκες και κολλητούς, χωρίς δομημένα ομόλογα που κλέβουν το μόχθο των εργαζομένων, που παραβιάζουν βασικά δικαιώματα. Μας αξίζει μια Ελλάδα που διασφαλίζει ιατροφαρμακευτική περίθαλψη, δυνατότητα σε όλους και όχι μόνον στους ισχυρούς, που φροντίζει την οικογένεια, την παιδεία, που αποκαθιστά την αγοραστική δύναμη των νοικοκυριών, που αναδιανέμει δικαίως το εισόδημα, ένα πρόγραμμα στήριξης της οικογένειας και του παιδιού, με τη διαμόρφωση ενός σύγχρονου κοινωνικού κράτους που θα παρέχει ποιοτικές υπηρεσίες τους πολίτες όλο το εικοσιτετράωρο.
      Πάρτε πίσω, κύριε Πρωθυπουργέ, τα δομημένα ομόλογα, φέρτε πίσω τα λεφτά στα ταμεία. Πάρτε τους «δομημένους» ή «αποδομημένους» Υπουργούς σας πια και προκηρύξτε εκλογές. 
      (Χειροκροτήματα από την πτέρυγα του ΠΑ.ΣΟ.Κ.)
      Οι εκλογές που έρχονται είναι εκλογές μιας νέας αρχής, ένα νέο δημοψήφισμα για την εμβάθυνση της Δημοκρατίας. Και όταν μιλήσει ο λαός, όταν το ΠΑ.ΣΟ.Κ. έρθει ξανά στην κυβέρνηση, τότε θα αποκαλυφθούν όλα.
      (Χειροκροτήματα από την πτέρυγα του ΠΑ.ΣΟ.Κ.)
      Προσωπικά εγγυώμαι ότι ο λαός θα μάθει όλη την αλήθεια και επιτέλους θα πάνε, εκείνοι που είναι ένοχοι, στη δικαιοσύνη, επιτέλους οι ένοχοι θα τιμωρηθούν. Εγγυώμαι ότι οι ένοχοι θα πληρώσουν, εγγυώμαι ότι θα εξασφαλίσουμε τις συντάξεις του ‘Ελληνα πολίτη. 
      Αυτά εγγυάται το Πανελλήνιο Σοσιαλιστικό Κίνημα, εγγυάται μια άλλη πορεία της χώρας. Διαφάνειας, ηθικής, αξιών. Η Ελλάδα των αξιών, η Ελλάδα της δίκαιης κοινωνίας. 
      Ευχαριστώ πολύ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα).
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς, κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, έχω μικρή εμπειρία στο ελληνικό Κοινοβούλιο. ‘Ημουν πάνω από δύο δεκαετίες στο Ευρωπαϊκό Κοινοβούλιο. Θεωρώ ότι η σημερινή συνεδρίαση είναι μια συνεδρίαση ντροπής και θεωρώ ότι είναι μια προσβολή προς τον αγροτικό κόσμο, διότι πιστεύω ότι τόσο η Κυβέρνηση αλλά –και λυπάμαι που το λέω- και η Αξιωματική Αντιπολίτευση έδειξαν τον τρόπο που αντιμετωπίζουν μια σειρά σοβαρά ζητήματα. 
      Σκεφθείτε μόνον τους αγρότες το βράδυ στο καφενείο, όταν θα βλέπουν τη σημερινή συζήτηση και έχουν ερωτήματα: «Τι να καλλιεργήσω; Θα έρθει ο γεωπόνος; Θα έρθει με ελέγξει; Πόσο θα πληρώσω για την ανανέωση των δικαιωμάτων; Τι γίνεται με τον κανονισμό των οπωροκηπευτικών;» και ακούνε αυτό που ακούσαμε εμείς εδώ. Θεωρώ ότι ο δικομματισμός δημιουργεί ένα σύνδρομο υπανάπτυξης στην πολιτική ζωή, καθηλώνει την πολιτική ζωή. Τι να κάνουμε;
      Ο κ. Καραμανλής λέει «πιστέψτε με». Ο κ. Παπανδρέου λέει «πιστέψτε με». Κάποιος που δεν είναι και στα δύο αυτά κόμματα, τι θα πει; Πιστέψτε και τους δύο. Μπορεί να το πει. ‘Η μπορεί να πει «μην πιστεύετε κανέναν». Και τα δύο όμως οδηγούν στο ότι αυτό το σύστημα δεν αντέχει, δεν μπορεί να δώσει κάτι, αναπτύσσεται πάνω στον υπόνομο. Πρώτη φορά ακούσαμε σε τέτοιο επίπεδο, σε προσωπικό επίπεδο, κατηγορίες για διαφθορά προς τον Πρωθυπουργό, προς τον Αρχηγό της Αξιωματικής Αντιπολίτευσης.
      Συνάδελφοι, εγώ με πολλούς από εσάς έχω βρεθεί σε επιτροπές, σε Oλομέλειες, σε ταξίδια. Δεν ξέρω, αν απορρέει από μία αξία αλληλεγγύης που έχει η Αριστερά. Δεν μπορώ να δεχθώ, παρά τις διαφορές μας, ότι τα δύο μεγάλα κόμματα είναι γεμάτα από απατεώνες, γεμάτα από «κουμπάρους», γεμάτα από διεφθαρμένους. Βγαίνει αυτόματα μία ανάγκη να στηρίξεις τον πολιτικό κόσμο, όχι λέγοντας ψέματα, να τον στηρίξεις, έναν πολιτικό κόσμο, ο οποίος είναι αφερέγγυος στην κοινωνία. Και εδώ ακούμε αυτές τις τοποθετήσεις του Πρωθυπουργού και του Αρχηγού της Αξιωματικής Αντιπολίτευσης, που είναι το χειρότερο κατηγορητήριο ενάντια στον πολιτικό κόσμο. Ο δικομματισμός βουλιάζει την Ελλάδα, δεν μπορεί να δώσει τίποτα, πρέπει να το ξεπεράσουμε αυτό. Αυτό είναι το πρώτο σημείο.  Στη δευτερολογία μου θ’ αναφερθώ πάλι στα αγροτικά.
      Δεύτερο σημείο. Καλώ τους νέους και τις νέες στον αγροτικό κόσμο που άκουσαν τη σημερινή συζήτηση, που θα δουν αποσπάσματά της από τα δελτία το βράδυ, που μπορεί να την ακούσουν πιθανά το απόγευμα από την ΕΤ1, να πάρουν μια θέση ευθύνης και να καταλάβουν ότι δεν μπορεί η υπόθεση της υπαίθρου, της περιφέρειας, να προχωρήσει με τον τρόπο που νόμισαν οι πατεράδες τους, δηλαδή, μ’ έναν ανταγωνισμό ανάμεσα στα δύο κόμματα, τα οποία ουσιαστικά εφαρμόζουν ίδιες πολιτικές με διαφοροποιήσεις, με μια κατηγορία, με μια έλλειψη μέτρων, προοπτικών, προτάσεων, αγώνων. 
      Καλούμε τις νέες και τους νέους  αγρότες να πλησιάσουν τις δυνάμεις του Συνασπισμού Ριζοσπαστικής Αριστεράς, ν’ ανοίξουν ένα καινούργιο δρόμο.
      Τρίτο θέμα. Παρουσιάζεται εδώ μια εικόνα στη χώρα μας, η οποία δεν είναι ακριβής. Είδαμε σήμερα εφημερίδες να διαθέτουν σελίδες επί σελίδων για το χωροταξικό σχέδιο, για τις τουριστικές περιοχές που ακολούθησαν το χωροταξικό σχέδιο για τις Ανανεώσιμες Πηγές Ενέργειας. Ποιο χωροταξικό σχέδιο για τις τουριστικές περιοχές; Μέχρι πότε θα λέμε ότι θα κάνουμε εκθέσεις ιδεών. Τι γίνεται με το χωροταξικό μέσα στους αγρότες; Από τα πρόστιμα που επιβλήθηκαν στην Ευρωπαϊκή Ένωση για τα θέματα των μητρώων, των ελέγχων, ελαιοκομικό και άλλα αγροτικά μητρώα, από τα 263.000.000 ευρώ το 2006 που επιβλήθηκαν ως πρόστιμα σε όλες της χώρες της Ευρωπαϊκής Ένωσης,  η Ελλάδα είχε στην αναλογία της 235.000.000 ευρώ. Το 95%. 
      Μας λέει ο κ. Μπασιάκος, μας λέει το ΠΑ.ΣΟ.Κ. «σε σας το έβαλαν το πρόστιμο». Η ουσία είναι ότι υπάρχει χάος παντού. Και μιλάμε για χωροταξικά σχέδια και  μας μιλάει σήμερα ο κ. Σουφλιάς για γήπεδα γκολφ. Γήπεδα γκολφ, τη στιγμή που μπαίνουμε σε μια φάση που υπάρχει έλλειψη υδάτων στη Μεσόγειο, εμείς θα κάνουμε γήπεδα γκόλφ; Έχει μετρήσει κάποιος ή έχει πάρει από τα στοιχεία που υπάρχουν στην Ευρωπαϊκή Ένωση, οικολογικές οργανώσεις, τι κατανάλωση ύδατος σε περιοχές αγροτικές, τουριστικές κ.λπ., θα έχει το γήπεδο γκολφ; 
      Είναι 675.000.000 ευρώ πρόστιμα μέσα στην πενταετία για την έλλειψη ελαιοκομικού, αμπελουργικού και άλλων μητρώων. Αυτά τα πρόστιμα, αν πάρουμε υπ' όψιν ότι το Τ.Ε.Ε. λέει ότι το Κτηματολόγιο κοστίζει περίπου 1,5 δισεκατομμύρια ευρώ, αυτά τα πρόστιμα αρκούσαν για να κάνουμε πλήρη χωροταξική καταγραφή, κτηματολόγηση, μητρώα σε όλο τον αγροτικό κόσμο.
      Τέταρτο σημείο, σχετικά με το θέμα των οπωροκηπευτικών. Έχουμε έναν ανοιχτό κανονισμό. Το τι θα γίνει στα οπωροκηπευτικά, στον κανονισμό αυτό, θα κρίνει την πορεία της παραγωγής μας, των αγροτών και όσων ζουν από τους αγρότες της περιφέρειας. 
      Έβαλα μια ερώτηση, τι θα γίνει θα κάνουμε ή δεν θα κάνουμε συνολική αποδέσμευση. Εκτιμάται ότι αν κάνουμε συνολική αποδέσμευση στα εσπεριδοειδή για παράδειγμα, το 80% είναι η ενίσχυση από την τιμή η οποία διαμορφώνεται, τότε θα έχουμε κατάρρευση του τομέα των εσπεριδοειδών. Δεν δίνει απάντηση ο Υπουργός. 
    Ακούμε για την «Ακρόπολη». Η «Ακρόπολη» πάντα θα ζει. Ακούμε για τα άλλα. Δεν ακούμε τίποτα για το τι θα γίνει με τον κανονισμό των οπωροκηπευτικών, ποιο είναι το μέτωπο της Κυβέρνησης, ποια αιτήματα βάζει κ.λπ. .
    Θα ήθελα, όμως, μια και μιλάμε για τα οπωροκηπευτικά, να δούμε το εξής, το οποίο είπα και πριν. Άλλο να καταγγέλλουμε την Κοινή Αγροτική Πολιτική. Και απευθύνομαι στην κ. Παπαρήγα, γιατί ακούστηκαν πάρα πολλά, είτε απευθείας είτε περισσότερο υπαινικτικά για τις θέσεις του Συνασπισμού Ριζοσπαστικής Αριστεράς. Καταγγέλλουμε την αγροτική πολιτική μαζί. Ελάτε να την καταγγείλουμε μαζί. Όχι σε ξεχωριστές συγκεντρώσεις. Σε κοινές συγκεντρώσεις. Όταν όμως καταγγέλλουμε την κοινωνική πολιτική της Κυβέρνησής μας, δεν λέμε να καταργηθούν οι συντάξεις. Όταν καταγγέλλουμε την Κοινή Αγροτική Πολιτική, την καταγγέλλουμε για την εξέλιξή της και τον προσανατολισμό της, γιατί μειώνει κεκτημένα, γιατί αποθαρρύνει την αγροτική απασχόληση και ζητάμε κάτι άλλο. Γι’ αυτό δεν πρέπει να τα αποδίδουμε όλα εκεί, γιατί συν τοις άλλοις ακόμα και στο πλαίσιο που διαμορφώνεται, κάθε χώρα ακολουθεί διαφορετικό δρόμο. 
    Και θα ήθελα να σας πω τώρα για τα εσπεριδοειδή, για να δει κάποιος χαρακτηριστικά το παράδειγμα, μία σύγκριση ανάμεσα στην Ελλάδα και την Ισπανία μέσα σε μία δεκαετία στα εσπεριδοειδή. Όταν βγήκαν οι κανονισμοί για τις ομάδες παραγωγών και τα επιχειρησιακά ταμεία που έδιναν τη δυνατότητα, εάν περνούσαν οι συλλογικές μορφές αγροτών σε εμπορία, μεταποίηση κ.λπ. να έχουν εισροή πόρων, η Ελλάδα ακολούθησε το δρόμο των επιδοτήσεων για την απόσυρση, η Ισπανία το δρόμο των συλλογικών μορφών. Και έχουμε ως αποτέλεσμα, γιατί δεν είναι αυτομάτως από την Ευρωπαϊκή Ένωση όλα τα αποτελέσματα: Η Ελλάδα το 1995 είχε ενισχύσεις για τα οπωροκηπευτικά από την Ευρωπαϊκή Ένωση 496.000.000 ευρώ. Το 2005 είχε 222.000.000 ευρώ. Έπεσαν από τα 496.000.000 ευρώ στα 222.000.000 ευρώ μείωση 55% με τους ίδιους κανονισμούς. Η Ισπανία είχε 448.000.000 ευρώ το 1995 και το 2005 είχε 486.000.000 ευρώ, δηλαδή αύξηση κατά 8%. Άρα, πέρα από την κριτική τους στόχους κ.λπ., το τι εθνικές, κλαδικές, πολιτικές, πολιτικές κατά προϊόν, το πόσο προωθούμε την τυποποίηση, τη μεταποίηση, την ποιότητα του προϊόντος, την εμπορία του προϊόντος, την προώθηση στις αγορές, οδηγεί σε διαφορετικά αποτελέσματα από τη μια χώρα στην άλλη. 
    Το πέμπτο σημείο που θέλω να βάλω είναι η σημασία να τονίσω πάλι τη σημασία για τη μείωση του κόστους παραγωγής, τη μείωση Φ.Π.Α., την επιστροφή φόρων κ.λπ., τον έλεγχο στα εφόδια που γίνονται. 
    Το έκτο σημείο, αυτό που βουλιάζει, το εμπορικό ισοζύγιό μας στα αγροτικά προϊόντα είναι η κτηνοτροφία. Αυτό βουλιάζει κυριολεκτικά. Έχουμε τεράστια ελλείμματα τη στιγμή που έχουμε τεράστιες δυνατότητες. Και εδώ θέλει παρεμβάσεις. Κύριε Μπασιάκο, προειδοποιώ ξανά για τη φέτα. Δεν μπορείτε να αφήνετε όλους αυτούς τους μεγαλοβιομήχανους, οι οποίοι μας κάνουν μαθήματα, να κάνουν φέτα, η οποία δεν προέρχεται από ελληνικό γάλα, δεν προέρχεται από ελληνικές φυλές και το ξέρετε. Δεν μπορεί να μην υπάρχει Ε.Λ.Ο.Γ., δεν μπορεί να μην υπάρχει Ε.Φ.Ε.Τ., δεν μπορεί να μην υπάρχει στήριξη στους κτηνοτρόφους, τη στιγμή που είναι ο πιο δυναμικός και ο πιο ζωντανός κλάδος της ελληνικής παραγωγής. 
    Το έβδομο σημείο. Ξαναθέτω την οικολογική γεωργία. Ας καταλάβουμε επιτέλους. Είμαστε μια χώρα που ζει στο σύγχρονο κόσμο. Κυρία Πρόεδρε, ας κανονίσει το Προεδρείο να πάρουμε τις αποφάσεις του International Panel για την κλιματική αλλαγή και να τις δώσουμε στους Βουλευτές, τους συνεργάτες μας, τους κοινοβουλευτικούς δημοσιογράφους. Να δούμε. Κινούμαστε σ’ ένα άλλο πλαίσιο σήμερα. Αλλάζουν τα πράγματα. 
    Μπορούμε να βάλουμε άλλους στόχους. Ξαναλέω ότι μπορούμε να ζητήσουμε ειδική ενίσχυση για τα ελληνικά οπωροκηπευτικά, όσα δεν χρησιμοποιούν καύσιμα. Να ζητήσουμε μείωση της ενίσχυσης και κατάργηση στις μεγάλες μονάδες της Ολλανδίας που βγαίνουν τομάτες από πετρέλαιο. Να αυξήσουμε τις δενδρώδεις καλλιέργειες. Να ξαναβάλουμε  θέμα αύξησης των δασών από ελιές. 
    Θέλει κυβέρνηση που ζει τον παλμό της πραγματικότητας, το σημερινό και όχι που ασχολείται απλώς και κάνει τη Βουλή δικαστήριο. 
      Το όγδοο στοιχείο που θέλω να βάλω είναι η ανάγκη να στηρίξουμε τους αγρότες με επιστημονικές και τεχνικές δυνάμεις. Πάω στα Χανιά, το Ινστιτούτο Υποτροπικών και ελιάς υπολειτουργεί. Πάω στη Βέροια, το Ινστιτούτο Φυλλοβόλων Δέντρων στην Ημαθία υπολειτουργεί. Δεν μπορεί χωρίς τους γεωπόνους, τους κτηνιάτρους, τα ινστιτούτα και το πανεπιστήμιο. Και εδώ θέλω να αναφέρω τον αγώνα μας για το άρθρο 16. Ναι, εμείς θέλαμε το πανεπιστήμιο και το θέλουμε πυρήνα ανάπτυξης και στη περιφέρεια, να διασφαλίσει την περιφέρεια, όχι για εκλογικούς λόγους, αλλά ως ένας πυρήνας ανάπτυξης της περιφέρειας. 
      Το ένατο και προτελευταίο στοιχείο και τελειώνω, κυρία Πρόεδρε. Ξαναλέω ότι υπάρχει ένα θέμα με την προέλευση των προϊόντων, μεγάλο θέμα. Δεν μπορεί ο τουρίστας να έρχεται να τρώει ελληνική χωριάτικη σαλάτα και αντί για φέτα να έχει λευκό τυρί. Δεν μπορεί ο τουρίστας στα Χανιά να έρχεται να τρώει την «τούρτα», αυτήν την πίτα με κρέας κατσικίσιο, αρνίσιο και τυρί κρητικό και το κρέας να είναι από τη Νέα Ζηλανδία. Ζητάμε να αναγράφεται η προέλευση και να το επιδιώξουμε και στην κοινότητα και να το επιβάλουμε και στα εστιατόρια και στις μεγάλες διατροφικές βιομηχανίες κ.λπ., να υποστηρίξουμε την ντόπια παραγωγή και αυτό δεν έρχεται σε αντίθεση ούτε με κανονισμούς της Κοινότητας ούτε με τίποτα άλλο.
      Τέλος, δέκατο και τελευταίο στοιχείο, συλλογικές μορφές οργάνωσης. Πρέπει ο αγροτικός κόσμος να το καταλάβει: Όσο ακολουθεί κομματικές παρατάξεις, κομματικές εκδηλώσεις διαφορετικές, κομματικές διοικήσεις στους συνεταιρισμούς, κομματικές αντιλήψεις για την ομάδα παραγωγών, δεν πρόκειται να οδηγηθεί πουθενά. Εάν αναγεννηθεί από τα κάτω το αγροτικό κίνημα με κοινούς φορείς και κοινούς αγώνες και με τους νέους μπροστά, πιστεύω ότι έχουμε δυνατότητες.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κύριος Πρόεδρος της Κυβέρνησης για να τριτολογήσει.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, άκουσα τον κ. Παπανδρέου να μιλάει για περιορισμένη ευθύνη. Αυξημένη ευθύνη έχει μόνο όποιος συμφωνεί μαζί σας; Έτσι νομίζετε; Έτσι μετριέται η ευθύνη; Εσείς είστε το μέτρο της ευθύνης δηλαδή; Και αν έτσι νομίζετε, δοκιμάσατε ποτέ να μετρήσετε πώς αξιολογείται η ευθύνη σας μέσα στο ίδιο σας το κόμμα; Χρόνια τώρα η λέξη αυτή είναι άγνωστη στο χώρο σας. Μην την κακοποιείτε, λοιπόν. Έχουν και μνήμη και κρίση οι πολίτες. Ευθύνη σημαίνει να ασκείς πολιτική για τις σημερινές και τις επόμενες γενιές και όχι για τις πρόσκαιρες εντυπώσεις.
      (Χειροκροτήματα από την πτέρυγα της Νέας Δημοκρατίας)
      Ευθύνη σημαίνει ν’ αναλαμβάνεις κόστος για το καλό του τόπου και όχι να επιδιώκεις όφελος, βλάπτοντας τα συμφέροντά του. Ευθύνη είναι να τολμάς τα δύσκολα, τα σωστά και όχι τα αρεστά και τελικά επιζήμια.
      Μιλώντας για περιορισμένη ευθύνη, κύριε Παπανδρέου, αναδεικνύετε το απεριόριστο της ανευθυνότητά σας.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, είναι γεγονός πως κάθε πολιτικός με βάση τις αρχές του καθορίζει τη συνολική διαδρομή του και καταλήγει στις επιλογές του, ιδίως μάλιστα τις επιλογές που αφορούν σοβαρά προβλήματα του τόπου. Τις ημέρες αυτές, μακριά από πυροτεχνήματα, ένα ήταν και παραμένει το ζητούμενο, η αποτελεσματική διαχείριση και η θωράκιση των αποθεματικών των ταμείων. Παρά το γνωστό κλίμα των ημερών, από την πρώτη στιγμή απέρριψα τις εύκολες λύσεις με στόχο τον εντυπωσιασμό, εύκολες λύσεις που εν τέλει συγκαλύπτουν και διαιωνίζουν τα προβλήματα εις βάρος της πολιτικής ουσίας, εις βάρος των πολιτών και του τόπου. Όταν υπήρξε ένα συγκεκριμένο ζήτημα ηθικής τάξης, έκανα το αυτονόητο, όχι για να μεταθέσω σε οποιονδήποτε κάτι που αντιτίθεται στις αρχές μου. Είναι άλλωστε βαθιά πεποίθησή μου πως μόνο μια Κυβέρνηση που τολμά να αναλαμβάνει τις ευθύνες της, τολμά επίσης να δώσει λύσεις σε όλα τα μεγάλα προβλήματα του τόπου.
      Είναι επίσης γνωστό ότι ανέλαβα από το Βήμα αυτό την ευθύνη ότι δεν πήραμε άμεσα μέτρα όσον αφορά τον τρόπο επιλογής των διοικήσεων των ταμείων, μέτρα βέβαια που αντιμετωπίζουν παθογένειες δεκαετιών, πολλών δεκαετιών. Για τις όποιες παθογένειες του παρελθόντος ουδείς άλλος τόλμησε να αναλάβει τις δικές του ευθύνες. Έχουμε ήδη ανακοινώσει μία σειρά θεσμικών μέτρων που αφορούν τον τρόπο επιλογής των διοικήσεων αλλά και την καθιέρωση συστηματικού ελέγχου διαχείρισης των αποθεματικών των ταμείων.
    Αυτά τα μέτρα θωρακίζουν και αξιοποιούν την περιουσία των ασφαλισμένων. Αυτά τα μέτρα απαιτούν οι ασφαλισμένοι, γιατί οι ασφαλισμένοι ζητούν χειροπιαστές δράσεις και όχι πυροτεχνήματα και ακόμη λιγότερο, λαϊκισμούς. Αν στο παρελθόν κυβερνήσεις τολμούσαν να αναλάβουν τις συλλογικές ευθύνες τους τότε, τα λάθη τους θα ήταν πολύ λιγότερα και όλοι στο χώρο της πολιτικής θα είχαν προσφέρει πολύ περισσότερα στον τόπο. Το κόμμα σας, κύριε Παπανδρέου, έχει ένα δεδομένο παρελθόν. Γι’ αυτό άλλωστε έχει κριθεί. 
    Από τις παθογένειες αυτού του παρελθόντος θα ευχόταν κάποιος να είχατε αποστασιοποιηθεί. Δεν το έχετε πράξει. Εν σχέσει με αυτές τις παθογένειες, ακόμα θα ευχόταν κάποιος εσείς ως μέλος όλων των κυβερνήσεων του κόμματός σας να αναλάβετε και προσωπικά κάποιες ευθύνες, να κάνετε κάποια αυτοκριτική, έστω στοιχειώδη. Ούτε αυτό το πράξατε. 
    Αλλά, κυρίες και κύριοι συνάδελφοι, οι υπεύθυνοι που εμφανίζονται εν τέλει χωρίς να έχουν αναλάβει καμμία ευθύνη είναι τελικά διπλά υπεύθυνοι. Αντί, λοιπόν, να αναλάβετε τις ευθύνες που σας αναλογούν μετά από τόσα χρόνια στην εξουσία, σήμερα δημαγωγείτε με περίσσευμα ανευθυνότητας. Ελπίζετε πως έτσι θα έχετε κομματικά οφέλη. Κάνετε λάθος. Πέρασε η εποχή που η δημαγωγία και η ανευθυνότητα αποτελούσαν συνταγή κομματικής επιτυχίας. Η κοινή γνώμη πιο ώριμη από ποτέ, απαιτεί απ’ όλους μας στάση ευθύνης και πολιτικού θάρρους. 
    Είμαστε δυο πολιτικοί της νεότερης γενιάς που θα έπρεπε να αφήνουμε πίσω μας νοοτροπίες και αντιλήψεις του παρελθόντος. Απ’ αυτήν την επιλογή σας σίγουρα δεν θα κερδίσετε, ενώ δυστυχώς, βλάπτετε τον τόπο!
    (Χειροκροτήματα από την πτέρυγα της Νέας Δημοκρατίας)
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος):  Εσείς επαναφέρετε τις νοοτροπίες του παρελθόντος και το κομματικό κράτος. 
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Αλλά στο τέλος της ημέρας και οι δυο κρινόμαστε από τις επιλογές μας. Ο καθένας διαλέγει την πορεία του.
    (Χειροκροτήματα από την πτέρυγα της Νέας Δημοκρατίας)
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πώς μιλάτε έτσι; 
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Για μένα υπάρχει μόνο ένας δρόμος. Εκείνος της ευθύνης, της αποτελεσματικής αντιμετώπισης των προβλημάτων. Διαλέγω την πολιτική ουσία και σας χαρίζω τα πυροτεχνήματα. 
    (Χειροκροτήματα από την πτέρυγα της Νέας Δημοκρατίας)
    Είστε καλός στα ερωτήματα. Έχετε ένα μικρό προβληματάκι στις απαντήσεις. Ίσως γιατί δεν έχετε απαντήσεις ή γιατί δεν σας βολεύουν οι απαντήσεις. Αν δεν καταλάβατε σήμερα, είστε έκθετος. 
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος):  Εσείς να απαντήσετε, κύριε Καραμανλή, για το σήμερα. 
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Οφείλετε να δώσετε απαντήσεις. Να απαντήσετε γιατί κρύβατε και γιατί κρύβετε τα δομημένα ομόλογα. 
    (Χειροκροτήματα από την πτέρυγα της Νέας Δημοκρατίας)
    Να απαντήσετε γιατί κρύβατε και γιατί κρύβετε τις εβδομήντα και πλέον τράμπες ομολόγων από ταμείο σε ταμείο με ενδιάμεσο την ίδια χρηματιστηριακή εταιρεία που μόνο κέρδη είχε απ’ αυτές τις συναλλαγές. 
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος):  Πού τα ακούσατε αυτά; 
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Είπατε ότι σας κατηγόρησα προσωπικά. Είναι κατηγορία ότι μετείχατε στις κυβερνήσεις του ΠΑ.ΣΟ.Κ.; Είναι κατηγορία ότι ήσασταν Υπουργός, μέλος του Κ.Υ.Σ.Ε.Α. όταν έγινε ό,τι έγινε στα εξοπλιστικά προγράμματα; Είναι κατηγορία ότι ήσασταν μέλος της κυβερνητικής επιτροπής που έπαιρνε αποφάσεις για το Χρηματιστήριο και τα δομημένα ομόλογα; 
    Γιατί συγχύζεστε τόσο, κύριε Παπανδρέου; Γιατί τόσος εκνευρισμός; 
    (Χειροκροτήματα από την πτέρυγα της Νέας Δημοκρατίας)
    Μια χαρά ήρεμος ήσασταν όταν μιλούσατε πρωτύτερα. Αλλά νομίζατε ότι ήσασταν καβαλάρης. Πέσατε όμως άσχημα από το άλογο της οίησης και της κενολογίας. Τέτοια δομημένη ταραχή ομολογουμένως πρώτη φορά βλέπω να έχετε. 
    (Χειροκροτήματα από την πτέρυγα της Νέας Δημοκρατίας)
    Πάθατε ταραχή γιατί απλούστατα σήμερα αποκαλύφθηκαν τα ψέματα ετών και δεν μπορείτε πια να τα συγκαλύψετε. 
    Όσο για τις εκλογές που το λέτε και το ξαναλέτε, εγώ θα πάω στις εκλογές στην ώρα τους. Εσείς να σκεφθείτε πού θα είστε τη Δευτέρα των εκλογών. 
    (Χειροκροτήματα από την πτέρυγα της Νέας Δημοκρατίας)
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος):  Εσείς, κύριε Καραμανλή είστε κατηγορούμενος. Εσείς να απαντήσετε γι’ αυτά που κάνατε. Μην κρύβεστε. 
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας, κ. Αλέκας Παπαρήγα, σε επίπεδο Αρχηγών κομμάτων με θέμα την Αγροτική Πολιτική. 
      Στο σημείο αυτό έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας: 
      α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβακίας σχετικά με την προστασία διαβαθμισμένων πληροφοριών, οι οποίες ανταλλάσσονται μεταξύ των δύο χωρών». 
      β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας σχετικά με την προστασία διαβαθμισμένων πληροφοριών, οι οποίες ανταλλάσσονται μεταξύ των δύο χωρών».
      Στο σημείο αυτό, κύριοι συνάδελφοι, δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15:30’ λύεται η συνεδρίαση για αύριο ημέρα Παρασκευή 4 ΜαΪου 2007 και ώρα 10.30’, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β)  συζήτηση της με αριθμό 58/28.3.2007 επερώτησης Βουλευτών του ΠΑ.ΣΟ.Κ. προς τον Υπουργό Δημόσιας Τάξης σχετικά με την πολιτική της Κυβέρνησης για τη δημόσια ασφάλεια,  σύμφωνα με την ημερήσια διάταξη που έχει διανεμηθεί.
      Η  ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
Τελευταία Αποθήκευση:	8/5/2007 10:14:00 μμ	Από:	L.venetikidou
Εκτυπώθηκε:	8/5/2007 12:26:00 μμ

