(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΣΥΝΕΔΡΙΑΣΗ ΡΝΗ΄
Παρασκευή 6 Ιουνίου 2008  (πρωί)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι η Ειδική Επιτροπή για την επεξεργασία και εξέταση του σχεδίου νόμου: «Κύρωση της Συνθήκης της Λισσαβώνας που τροποποιεί τη Συνθήκη για την Ευρωπαϊκή ‘Ενωση, τη Συνθήκη περί ιδρύσεως της Ευρωπαϊκής Κοινότητας και ορισμένες συναφείς πράξεις» καταθέτει την ‘Εκθεσή της στο σχέδιο νόμου του Υπουργείου Εξωτερικών: «Κύρωση της Συνθήκης της Λισσαβώνας που τροποποιεί τη Συνθήκη για την Ευρωπαϊκή ‘Ενωση, τη Συνθήκη περί ιδρύσεως της Ευρωπαϊκής Κοινότητας και ορισμένες συναφείς πράξεις», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 9 Ιουνίου 2008, σελ.
4. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τις αυξήσεις των εισιτηρίων στην ακτοπλοΐα κ.λπ., σελ.
β) Προς τον Υπουργό Πολιτισμού, σχετικά με την κατασκευή νέου γηπέδου για την ομάδα της Λάρισας κ.λπ., σελ.
γ) Προς τον Υπουργό Ανάπτυξης, σχετικά με τη λειτουργία βιομηχανικών επιχειρήσεων αυξημένης επικινδυνότητας στο Θριάσιο Πεδίο κ.λπ., σελ.
δ) Προς τον Υπουργό Εθνικής Παιδείας και Θρησκευμάτων, σχετικά με τα επεισόδια στη Γεωπονική Σχολή Αθηνών, σελ.
ε) Προς τον Υπουργό Απασχόλησης και Κοινωνικής Προστασίας i) σχετικά με τη μεταστέγαση των υπηρεσιών του Ι.Κ.Α. Ρόδου κ.λπ., σελ.
ii) σχετικά με την επαναλειτουργία της εταιρείας «Μακεδονικές Βιομηχανίες Μετάλλου Α.Ε.» κ.λπ., σελ.
iii) σχετικά με την κατάργηση του ελάχιστου αριθμού ενσήμων που υποχρεούται να καταβάλει στο ΙΚΑ ο εργολάβος ή ο ιδιοκτήτης μιας οικοδομής κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
ΚΑΤΑΘΕΣΗ ΠΡΟΤΑΣΗΣ ΝΟΜΟΥ
Ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και οι Βουλευτές του κόμματός του κατέθεσαν πρόταση νόμου: «Ειδικό Πρόγραμμα Ανασυγκρότησης και Ανάπτυξης Πυρόπληκτων Περιοχών και Δομές Διαχείρισης», σελ.

ΟΜΙΛΗΤΕΣ
Επί των επικαίρων ερωτήσεων:
ΑΗΔΟΝΗΣ Χ., σελ.
ΒΟΡΙΔΗΣ Μ., σελ.
ΖΩΪΔΗΣ Ν., σελ.
ΙΩΑΝΝΙΔΗΣ Ι., σελ.
ΚΑΛΑΝΤΖΑΚΟΥ Σ., σελ.
ΚΑΛΑΦΑΤΗΣ Σ., σελ.
ΚΑΜΜΕΝΟΣ Π., σελ.
ΛΕΒΕΝΤΗΣ Α., σελ.
ΛΥΚΟΥΡΕΝΤΖΟΣ Α., σελ.
ΝΙΚΟΛΑΪΔΟΥ Β., σελ.
ΠΡΩΤΟΥΛΗΣ Ι., σελ.
ΡΟΝΤΟΥΛΗΣ Α., σελ.
ΣΟΥΡΛΑΣ Γ., σελ.




      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΝΗ΄
      Παρασκευή 6 Ιουνίου 2008 (πρωί)
      
      Αθήνα, σήμερα στις 6 Ιουνίου 2008, ημέρα Παρασκευή και ώρα 10.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 9 Ιουνίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4  του Κανονισμού της Βουλής)
      1. Η με αριθμό 1043/3.6.2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με τη λήψη μέτρων για την αποφυγή θανατηφόρων τροχαίων ατυχημάτων στο Νομό Ηρακλείου κ.λπ. 
      2. Η με αριθμό 1036/3.6.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Απασχόλησης και Κοινωνικής Προστασίας, σχετικά με τη διασφάλιση των εργασιακών δικαιωμάτων των εργαζομένων στη βιομηχανία ”CRETA FARM” κ.λπ.
      3. Η με αριθμό 1039/3.6.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Εσωτερικών, σχετικά με τη λήψη μέτρων για την αντιμετώπιση επικίνδυνων επεισοδίων από αλλοδαπούς στο κέντρο της Αθήνας, την προστασία των κατοίκων της περιοχής κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 του  Κανονισμού της Βουλής)
      1. Η με αριθμό 1024/2.6.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την πάταξη της κερδοσκοπίας των μεσαζόντων στην εμπορία ελαιολάδου, την προστασία των ελαιοπαραγωγών κ.λπ. 
      2. Η με αριθμό 1035/3.6.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Διαμάντως Μανωλάκου προς τους Υπουργούς Αγροτικής Ανάπτυξης και Τροφίμων και Εμπορικής Ναυτιλίας, Αιγαίου και Νησιωτικής Πολιτικής, σχετικά με τη λήψη μέτρων για τις ασφαλείς μεταφορές προϊόντων διατροφής κ.λπ..
      3. Η με αριθμό 1040/3.6.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Ανάπτυξης, σχετικά με την παραγωγή ενέργειας από πυρηνικά εργοστάσια και κατασκευή τέτοιων μονάδων στις βαλκανικές χώρες κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα προηγηθεί η δεύτερη με αριθμό 1033/3.6.2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τις αυξήσεις των εισιτηρίων στην ακτοπλοΐα κ.λπ. 
      Αναλυτικότερα η επίκαιρη ερώτηση της κ. Νικολαϊδου έχει ως εξής:
      «Οι νέες αυξήσεις στα ακτοπλοϊκά εισιτήρια φέρνουν στην επιφάνεια για άλλη μια φορά την πολιτική που προωθεί την πλήρη «απελευθέρωση» των ακτοπλοϊκών συγκοινωνιών, δίνοντας στους εφοπλιστές το ένα προνόμιο μετά το άλλο και από την άλλη τη συνεχιζόμενη εκμετάλλευση των εργαζομένων ακόμη και στις καθημερινές και αναγκαίες μετακινήσεις για τη δουλειά τους. 
      Συγκεκριμένα στη Σαλαμίνα πέρα του ότι σταμάτησε η ρύθμιση του εισιτηρίου των 0,50 λεπτών μέχρι τη μία το μεσημέρι και έγινε ενιαίο του 1,00 ευρώ, οι νέες αυξήσεις για επιβάτες και οχήματα, φθάνει ακόμη και τα 0,40 λεπτά. Στη γραμμή της Αίγινας οι αυξήσεις έχουν φθάσει τα εισιτήρια στα συμβατικά πλοία στα 8-9 ευρώ και στα ταχύπλοα το εισιτήριο φθάνει τα 15 ευρώ.
      Ερωτάται ο κύριος Υπουργός:
      Τι μέτρα θα πάρει για να μπει άμεσα φραγμός στις συνεχιζόμενες αυξήσεις των εισιτηρίων και για την διευκόλυνση των εργαζόμενων στις μετακινήσεις τους». 
      Στην επίκαιρη ερώτηση της κ. Νικολαϊδου θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Καμμένος με την παράκληση να είμαστε στα χρονικά όρια λόγω των ειδικών συνθηκών που υπάρχουν σήμερα ενόψει της επίσκεψης του κ. Σαρκοζί. 
      Κύριε Υπουργέ, έχετε το λόγο.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κύριε Πρόεδρε.
      Κυρία συνάδελφε, επειδή γίνεται πάρα πολύ συζήτηση στα μέσα μαζικής ενημέρωσης για την ακτοπλοΐα τις τελευταίες ημέρες, είναι αρκετά χρήσιμο να θυμίσουμε ποιοι είναι οι όροι που καθορίζονται οι τιμές των ακτοπλοϊκών εισιτηρίων. Με κοινή υπουργική απόφαση λοιπόν από το 2005 για τις ανώτατες επιτρεπόμενες τιμές καθαρών ναύλων οικονομικής θέσης ή ενιαίας θέσης επιβατών οχημάτων και εμπορευμάτων πλην ταχυδρομικών αποστολών των πλοίων της ακτοπλοΐας κατά σύνθεση και κατηγορία πλοίων καθορίζονται οι ανώτατες επιτρεπόμενες τιμές καθαρών ναύλων, πέραν των οποίων η τιμολόγηση θεωρείται υπερβολική και αντίκειται στο δημόσιο συμφέρον, η οποία έχει τεθεί σε ισχύ από τις 27.5.2005.
      Σημειώνεται ότι η ανώτατη επιτρεπόμενη τιμολόγηση αναπροσαρμοζόταν κάθε χρόνο από το Υπουργείο Εμπορικής Ναυτιλίας ή από το πρώην Υπουργείο Αιγαίου και Νησιωτικής Πολιτικής. Από το 2005 δεν έχει γίνει καμμία αναπροσαρμογή και λόγω της αύξησης του πετρελαίου, πάρθηκε η υπουργική απόφαση στις 20 Μαρτίου του 2008 να γίνει η αναπροσαρμογή στο ποσοστό του 8% των ανώτατων επιτρεπόμενων τιμών των καθαρών ναύλων οικονομικής ή ενιαίας θέσης επιβατών, σύμφωνα με την μεταβολή του γενικού δείκτη τιμών καταναλωτή που έχει τεθεί σε ισχύ από την 1.5.2008, με σκοπό την εξασφάλιση της επαρκούς ακτοπλοϊκής εξυπηρέτησης της χώρας. Στο πλαίσιο, λοιπόν, αυτού του υγιούς ανταγωνισμού το Υπουργείο Εμπορικής Ναυτιλίας εξέτασε τα κριτήρια και  τις προϋποθέσεις για την περαιτέρω απελευθέρωση των ναύλων επιβατών και οχημάτων σε συγκεκριμένα δρομολόγια. 
      Αυτό είναι μία απόφαση που έχει ήδη υποχρεωθεί η Ελλάδα να πάρει βάσει των οδηγιών της Ευρωπαϊκής Ένωσης. Έχουμε, λοιπόν, την απελευθέρωση σε συγκεκριμένα δρομολόγια, που γίνεται ανάλογα με τους δραστηριοποιημένους σε ανεξάρτητες εταιρείες που υπάρχουν και βεβαίως στα πλαίσια του υγιούς και θεμιτού ανταγωνισμού από τη στιγμή που μπορούν να εξασφαλίσουν επαρκή ακτοπλοϊκή εξυπηρέτηση των νησιών. Προχώρησε, λοιπόν, η απελευθέρωση κάποιων γραμμών, διότι πράγματι είχαν εκείνο το επιβατικό κοινό που υποχρεούταν η χώρα να το κάνει. 
      Θα σας πω συγκεκριμένα, επειδή ρωτάτε για το πέρασμα Πέραμα-Παλούκια και για τις συνδέσεις της Αίγινας με τους λοιπούς λιμένες, ότι τα πλοία που δραστηριοποιούνται στην ακτοπλοΐα κάλυπταν και συνεχίζουν να καλύπτουν τις προϋποθέσεις και τα κριτήρια του όγκου των διακινούμενων επιβατών και του αριθμού των δραστηριοποιουμένων εταιρειών. 
      Το πρώτο κριτήριο είναι οι αποβιβασθέντες και επιβιβασθέντες που ξεπερνούν τις τριακόσιες χιλιάδες. Άρα, υποχρεούμαστε να προχωράμε στην απελευθέρωση. Ενδεικτικά αναφέρεται ότι για την τρέχουσα χρονική περίοδο οι τιμές των ναύλων των εταιρειών για τη σύνδεση Πέραμα-Παλούκια, παρά τις σημαντικές αυξήσεις των καυσίμων οι οποίες επιδρούν σε πολύ μεγάλο ποσοστό, είναι κατά μέσο όρο 5,2%, λίγο πιο πάνω από τα όρια του πληθωρισμού και αυτά είναι στοιχεία του Απριλίου του 2007–Απρίλιου 2008, που είχαμε ποσοστό 4,4%.
      Για τα υπόλοιπα θα συνεχίσω στη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Σας ευχαριστώ, κύριε Πρόεδρε. 
      Κύριε Υπουργέ, ακριβώς αυτή η αδιέξοδη πολιτική σας για την ανταγωνιστικότητα και η απελευθέρωση των τιμών έχουν φέρει αυτά τα αποτελέσματα και τα προβλήματα στην ακτοπλοΐα. Μου λέτε, για να μιλάμε και λίγο σοβαρά, ότι δεν υπάρχει καμμιά αύξηση τα δύο τελευταία χρόνια. Τα στοιχεία που κυκλοφορούν και βγαίνουν στα δημοσιεύματα και τα αναγνωρίζει και ο Υπουργός στις δηλώσεις του μέχρι σήμερα, μιλάνε για αυξήσεις που ξεπερνούν μόνο από πέρσι μέχρι φέτος, για παράδειγμα, στην Αίγινα το 28%. Εάν πάρουμε το θέμα της Αίγινας που έχω βάλει και στην ερώτηση, από το 2002 μέχρι το 2008 με 8 ευρώ μέχρι χθες, γιατί από χθες σίγουρα έχουν αλλάξει τα πράγματα, μιλάμε για αύξηση 128,5% και αν το πάμε με 9 ευρώ το εισιτήριο, μιλάμε για αύξηση 157,14% με πολύ συγκεκριμένα στοιχεία. 
      Όσο για τη Σαλαμίνα, η αύξηση των δύο τελευταίων χρόνων είναι γύρω στο 42,85%. Για ποια μηδενική αύξηση συζητάτε; Και δεν μιλάμε τώρα για όλο το φάσμα σε όλα τα νησιά. Από τη μια έχουμε τα υπερκέρδη των εφοπλιστών που ξεπερνούν και μεμονωμένα, ιδιαίτερα οι τρεις εταιρείες που δεν θέλω να τους κάνω διαφήμιση, αλλά είναι συγκεκριμένες η «ΑΝΕΚ», η «BLUE STAR» και οι «ΜΙΝΩΙΚΕΣ ΓΡΑΜΜΕΣ» που είναι εισηγμένες και στο χρηματιστήριο και έχουν μία αύξηση τα τελευταία χρόνια που δωδεκαπλασιάζεται. Σε ποσοστό είναι ένα ασύλληπτο ποσό. Είναι περισσότερο από 1000% με συγκεκριμένα νούμερα. Και αυτά δεν τα λέμε εμείς ως Κομμουνιστικό Κόμμα Ελλάδας. Αυτή είναι η πραγματικότητα.
      Η πραγματικότητα, κύριε Υπουργέ, είναι ότι μία οικογένεια για να μετακινηθεί χρειάζεται περισσότερα από 500 ευρώ. Μέσα στις σημερινές συνθήκες, πώς θα μετακινηθεί η λαϊκή αυτή οικογένεια; Αυτό φυσικά φαίνεται ότι δεν σας απασχολεί. Κοιτάξτε, οι εφοπλιστές από τη μια αφήνουν τα νησιά στην κυριολεξία στο έλεός τους, χωρίς να έχουν κανένα προγραμματισμό, γιατί δεν ελέγχονται από κανέναν και από την άλλη απαιτούν απ’ αυτά τα συγκεκριμένα σαπάκια τους που χρονολογούνται πάνω από τριάντα χρόνια συνέχεια επιδοτήσεις και τις παίρνουν. 
      ΠΡΟΕΔΡΕΥΩΝ (Γεώργιος Σούρλας): Κυρία Νικολαϊδου, ολοκληρώστε. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Πρόεδρε, καταλαβαίνω την έλλειψη του χρόνου αλλά είναι πολύ σοβαρό το θέμα. 
      Δημιουργούν παράλληλα στους εργαζόμενους συνθήκες γαλέρας. Τα ξέρετε πολύ καλά αυτά. 
      Κοροϊδεύουν δυο-τρεις απ’ αυτές για πάγωμα. Και βέβαια, ήλθε χθες η συνέντευξη Τύπου της Ένωσης Ιδιοκτητών Εφοπλιστών και φαίνεται ότι ανατρέπονται τα πάντα στο όνομα της αύξησης του πετρελαίου. Δεν υπάρχει χρόνος να το αναλύσουμε. 
      Τι θα γίνει με τον κόσμο που μετακινείται; Δεν είναι πολυτέλεια. Η μετακίνηση  στη Σαλαμίνα, είναι καθαρή αστική μετακίνηση. Πηγαίνουν στη δουλειά τους περισσότερο από το 80% των κατοίκων. 
      Το πρόβλημα είναι ότι σίγουρα και οι εργαζόμενοι και οι ναυτεργάτες και οι μετακινούμενοι θα πάρουν την υπόθεση στα χέρια τους, γιατί δεν πάει άλλο. Να μην πούμε για τα  νησιά Καστελόριζο και άλλα απόμακρα που έχουν αποκοπεί τελείως και ξέρετε τις κινητοποιήσεις που υπάρχουν.
      Την πρώτη απάντηση νομίζω ότι θα την πάρετε με τη μεγάλη κινητοποίηση γύρω στις 19 Ιουνίου. Τι θα κάνετε; Δεν μου απαντήσατε. Τι θα κάνετε για να περιοριστεί;
      ΠΡΟΕΔΡΕΥΩΝ (Γεώργιος Σούρλας): Θα απαντήσει τώρα, η κυρία Νικολαΐδου.
      ΒΕΡΑ ΝΙΚΟΛΑΙΔΟΥ (Ε΄ Αντιπρόεδρος της Βουλής): Ο Υπουργός λέει ότι δεν υπάρχει αύξηση.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κατ’ αρχάς όσον αφορά το Καστελόριζο και τα μικρά νησιά, να ξέρετε ότι οι νησιώτες μας δεν πληρώνουν εισιτήρια, διότι το κράτος επιδοτεί και υποχρεούται να επιδοτεί.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Οι εφοπλιστές το δήλωσαν στη συνέντευξη Τύπου.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Δεν υπάρχουν εφοπλιστές. Οι κάτοικοι των μικρών νησιών δικαιούνται και έχουν δωρεάν μετακίνηση προς τα κέντρα. Αυτό έχει θεσπιστεί σε αυτήν εδώ την Αίθουσα και όφειλε το Κομμουνιστικό Κόμμα να το γνωρίζει αυτό.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Μα, δεν υπάρχει καράβι. Πώς θα μετακινηθούν; 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Έπρεπε να το γνωρίζετε. Είναι δωρεάν μετακίνηση των κατοίκων των νησιών. Και αναφερθήκατε στο Καστελόριζο. 
      Το δεύτερο. Ακόμα και με τα ταχύπλοα …
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κάνουν κινητοποιήσεις για το κλείσιμο του λιμανιού. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Εάν θέλετε να κάνετε κινητοποιήσεις για να πείτε για τη δωρεάν μετακίνηση, κάντε τες. 
      ΒΕΡΑ ΝΙΚΟΛΑΙΔΟΥ (Ε΄ Αντιπρόεδρος της Βουλής): Εμείς τις κάνουμε; Οι κάτοικοι.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Πρέπει να ενημερωθείτε λιγάκι. 
      Το δεύτερο. Εγώ χαίρομαι που φέρνετε συγκεκριμένα παραδείγματα. Και επειδή σε αυτήν την Αίθουσα δεν κάνει να αοριστολογούμε, θα σας απαντήσω επί των συγκεκριμένων παραδειγμάτων. 
      Χτυπήσατε τον ανταγωνισμό λέγοντας ότι πρέπει να κάνουμε κρατικοποίηση των μέσων και να το δώσουμε στη λαϊκή βούληση. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Αυτά δεν πρόλαβα να τα πω. Τα λέτε εσείς. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Αναφέρατε τη «BLUE STAR». Η «BLUE STAR» είναι η εταιρεία η οποία δήλωσε δημόσια ότι σεβόμενη τον καταναλωτή και για να κτυπήσει την ακρίβεια παγώνει τις τιμές. Αναφερθήκατε εν συνεχεία στις «ΜΙΝΩΪΚΕΣ ΓΡΑΜΜΕΣ». 
      ΙΩΑΝΝΗΣ ΠΡΩΤΟΥΛΗΣ: Μα, έχει ήδη τις διπλάσιες τιμές.
      ΠΡΟΕΔΡΕΥΩΝ (Γεώργιος Σούρλας): Αφήστε τον Υπουργό να μιλήσει. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Οι εκπτώσεις που κάνουν οι «ΜΙΝΩΪΚΕΣ ΓΡΑΜΜΕΣ» από την 1η Ιουνίου, κυρία συνάδελφε, φτάνουν μέχρι και το 50%. Είναι ατυχέστατα τα παραδείγματα.
      Πράγματι, υπάρχουν σε ορισμένα πλοία αυξήσεις υπερβολικές. Δεν είναι όμως αυτές που αναφέρατε. Και εκεί που υπάρχουν αυξήσεις, εμείς και τα καταγγέλλουμε και παρόντες είμαστε και θα τα δώσουμε προς τον ελληνικό Λαό να τα γνωρίζει. 
      Στις ελεύθερες δρομολογήσεις που δεν υπάρχει παρέμβαση, το μόνο που μπορούμε να κάνουμε είναι να δείξουμε ποιοι είναι εκείνοι οι οποίοι σέβονται τον πολίτη και τον καταναλωτή και ποιοι είναι εκείνοι που προσπαθούν να κερδοσκοπήσουν. Οι κερδοσκόποι θα μας βρουν απέναντί τους, αλλά θα μας βρουν και δίπλα τους εκείνοι που παρ’ ότι αυξάνεται η τιμή του πετρελαίου κάνουν εκπτώσεις για να εξυπηρετήσουν το επιβατικό κοινό.
      Θα έλεγα στο Κ.Κ.Ε. ότι θα είναι χρήσιμο να ενημερωθεί καλύτερα για το θέμα των δωρεάν μετακινήσεων των νησιωτών, να ακούσουμε τις προτάσεις σας με χαρά, πλην αυτών περί κρατικοποιήσεων κ.λπ. και από κοινού να πορευθούμε. 
      ΠΡΟΕΔΡΕΥΩΝ (Γεώργιος Σούρλας): Τώρα το Προεδρείο τι χρωστά να υποφέρει, επειδή το Κ.Κ.Ε. δεν συμπαθεί τους εφοπλιστές ή λέει άλλα ο Υπουργός; Δεν κατάλαβα δηλαδή. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κοροϊδεύουν … 
      ΠΡΟΕΔΡΕΥΩΝ (Γεώργιος Σούρλας): Κυρία Πρόεδρε, σας παρακαλώ πολύ. Δηλαδή το θύμα θα είναι το Προεδρείο; 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Το  πρόβλημα είναι να μιλάμε με πραγματικά στοιχεία. Τα στοιχεία που ανέφερα είναι δημοσιευμένα …
      ΠΡΟΕΔΡΕΥΩΝ (Γεώργιος Σούρλας): Συνεχίζουμε, κυρία Νικολαΐδου; Εσείς ξέρετε από έδρα, τι σημαίνει ευθύνη. 
      Έχω την τιμή να ανακοινώσω στο Σώμα ότι η ειδική επιτροπή για την επεξεργασία και εξέταση του σχεδίου νόμου: «Κύρωση της Συνθήκης της Λισσαβώνας που τροποποιεί τη Συνθήκη για την Ευρωπαϊκή Ένωση, τη Συνθήκη περί ιδρύσεως της Ευρωπαϊκής Κοινότητας και ορισμένες συναφείς πράξεις» καταθέτει την έκθεσή της στο σχέδιο νόμου του Υπουργείου Εξωτερικών «Κύρωση της Συνθήκης της Λισσαβώνας που τροποποιεί τη Συνθήκη για την Ευρωπαϊκή Ένωση, τη Συνθήκη περί ιδρύσεως της Ευρωπαϊκής Κοινότητας και ορισμένες συναφείς πράξεις».
      Επίσης, ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και οι Βουλευτές του κόμματός του κατέθεσαν πρόταση νόμου: «Ειδικό Πρόγραμμα Ανασυγκρότησης και Ανάπτυξης Πυρόπληκτων Περιοχών και Δομές Διαχείρισης». 
      Παραπέμπεται στην αρμόδια Διαρκή Επιτροπή.
      Με τη συναίνεση του κ. Ζωίδη και του κ. Λεβέντη και βεβαίως, των ερωτωμένων Υπουργών παρακαλώ να δεχθείτε να προηγηθεί η επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ροντούλη, προς τον Υπουργό Πολιτισμού, σχετικά με την κατασκευή νέου γηπέδου για την Ομάδα της Λάρισας, επειδή ο κ. Ιωαννίδης έχει κάποιες υποχρεώσεις που υπαγορεύουν την προτεραιότητα αυτή.
      Επομένως, θα συζητηθεί η τέταρτη με αριθμό 1038/3-6-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Πολιτισμού, σχετικά με την κατασκευή νέου γηπέδου για την ομάδα της Λάρισας κ.λπ
      Η επίκαιρη ερώτηση του κ. Ροντούλη έχει ως εξής:
      «Στις αρχές του καλοκαιριού 2007 ο Υπουργός ΠΕ.ΧΩ.Δ.Ε., κ. Γιώργος Σουφλιάς, δηλώνει: «Η Α.Ε.Λ. θα αποκτήσει ένα πολύ σύγχρονο γήπεδο και μαζί με το κλειστό γυμναστήριο που υπάρχει εκεί, και την έγκριση που δίνουμε για την κατασκευή ενός ξενώνα, ενός πάρκινγκ περίπου 1300 θέσεων και ενός μουσείου για την ιστορία της ομάδας, θα γίνει ένα από τα πιο σύγχρονα αθλητικά κέντρα».
      Πράγματι, στις 24.8.2007 ο Υπουργός ΠΕ.ΧΩ.Δ.Ε. υπέγραψε τη σχετική με το νέο γήπεδο της Α.Ε.Λ. απόφαση, η οποία δημοσιεύτηκε στις 3.9.2007 στην Εφημερίδα της Κυβερνήσεως.
      Έκτοτε, έχουν παρέλθει δέκα ολόκληροι μήνες στασιμότητας και αδικαιολόγητης κωλυσιεργίας. Τη στιγμή που τα μείζονα θέματα (ποσοστό εμπορικών χρήσεων και μελέτες) έχουν συζητηθεί και διευθετηθεί, η ανυπαρξία ορατής προόδου στα σχεδιαζόμενα έργα ευλόγως πυροδοτεί την αγανάκτηση των φιλάθλων της Α.Ε.Λ. και εγκυμονεί πιθανούς κινδύνους ματαίωσης του όλου εγχειρήματος.
      Συνεπώς, ερωτάται ο κύριος Υπουργός:
      1. Προτίθεται να εισηγηθεί σχετική με το νέο γήπεδο της Α.Ε.Λ. διάταξη στο επικείμενο αθλητικό νομοσχέδιο, προκειμένου να αρχίσουν τα έργα υλοποίησης;
      2. Πότε θα γίνει η κατάθεση του αθλητικού νομοσχεδίου στην Ολομέλεια της Βουλής;».
      Θα απαντήσει ο Υφυπουργός Πολιτισμού κ. Ιωαννίδης.
      Κύριε Υφυπουργέ, έχετε το λόγο και παρακαλώ να τηρήσετε το χρόνο.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ευχαριστώ, κύριε Πρόεδρε.
      Κύριε συνάδελφε, όπως γνωρίζετε σχετικά με την κατασκευή του νέου γηπέδου έχουν γίνει ήδη από το Υ.ΠΕ.ΧΩ.Δ.Ε. οι αναγκαίες πολεοδομικές ρυθμίσεις, τοπικό ρυμοτομικό σχέδιο, χρήσεις γης κ.ο.κ., για την κατασκευή του νέου αυτού γηπέδου. Όλες οι απαραίτητες λοιπόν ενέργειες έχουν γίνει και προχωρούμε κανονικά. 
      Με τη σχετική τροπολογία που θα περιληφθεί στο υπό κατάθεση νομοσχέδιο δίνεται η δυνατότητα να παραχωρήσουμε 143,5 στρέμματα στη θέση Μεζούρλου Νεάπολης του Δήμου Λάρισας στο αθλητικό ερασιτεχνικό σωματείο «Αθλητική Ένωση Λάρισας, όπως είπα και πριν».
      Η σχετική διάταξη έχει καταρτιστεί υπό μορφή τροπολογίας. Η τροπολογία βρίσκεται ήδη στο Γενικό Λογιστήριο του Κράτους. Ο χρόνος αυτός, ο οποίος πέρασε από τις ημερομηνίες που έχετε αναφέρει, είναι στις συμφωνίες που έχουμε κάνει και με το ερασιτεχνικό σωματείο και με τον κ. Πυλαδάκη, τον Πρόεδρο της Π.Α.Ε., γιατί αυτό το γήπεδο θα χρησιμοποιηθεί στους Μεσογειακούς Αγώνες του 2013. 
      Υπήρχαν προβλήματα, γιατί στο γήπεδο αυτό υπάρχουν γήπεδα τένις, τα οποία θα καταστραφούν και επομένως σε οικόπεδο το οποίο δίνει ο Δήμος θα πρέπει η Λάρισα να τα κατασκευάσει στη μορφή την οποία βρίσκονται τώρα, ώστε να μην επιβαρυνθεί η πολιτεία και έχουμε την Αντιπολίτευση μετά να λέει για «ποιο λόγο δίνουμε και χρήματα εκτός από το οικόπεδο που θα έχει τη χρήση της γης». Γίνεται ένα πάρκινγκ, για το οποίο είχαμε άλλες συζητήσεις. Θα πρέπει να είναι ελεύθερο, όταν παίζουν οι ομάδες μπάσκετ, όπως είναι μέχρι τώρα, γιατί στα παιχνίδια του ποδοσφαίρου θα πληρώνει κάποιος για να μπαίνει στο πάρκινγκ. Αυτό, όμως, δεν μπορεί να γίνει στα παιχνίδια του μπάσκετ, άρα βλέπετε, λοιπόν, ότι υπήρχαν διαδικασίες, ώστε να συμφωνήσουμε. Στο ερώτημα, το πρώτο που λέτε αν υπάρχει ήδη ο διάλογος με τους αρμόδιους φορείς, έχει γίνει, λοιπόν, αυτός ο διάλογος και πότε θα έρθει θα απαντήσω στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Το λόγο έχει ο κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Κύριε Υπουργέ, νομίζω ότι θα συμφωνήσουμε ότι το έργο του νέου γηπέδου είναι ένα έργο ζωτικής σημασίας, όχι τόσο για τα αθλητικά πεπρωμένα μιας ομάδας, όσο για τα αναπτυξιακά δεδομένα μιας ολόκληρης περιοχής, ενός ολόκληρου νομού. Δηλαδή το έργο αυτό θα λειτουργήσει ως μοχλός οικονομικής ανάπτυξης για ολόκληρο το νομό και ως μοχλός κοινωνικής ευημερίας, τολμώ να πω.  Κατάλαβα από την τοποθέτησή σας ότι τα μείζονα και ουσιαστικά ζητήματα έχουν ρυθμιστεί. Δηλαδή, μελέτες υπάρχουν, είναι έτοιμες. Το ζήτημα των εμπορικών χρήσεων, επίσης, έχει ρυθμιστεί. Ιδιωτικά συμφέροντα που να πλήττονται από το έργο δεν υπάρχουν και βεβαίως ο χώρος είναι ήδη χαρακτηρισμένος ως χώρος αθλητικών δραστηριοτήτων. 
      Αναφερθήκατε σε γήπεδα τέννις κ.λπ.. Είμαι ενήμερος και πρέπει να σας πω ότι υπάρχει η δέσμευση της διοίκησης της ομάδας ότι θα μεταφερθούν και μάλιστα με δικά τους έξοδα. Δεν μου απαντήσατε, όμως, στο κρίσιμο ερώτημα, περιμένω στη δευτερολογία σας, διότι έχετε συνδέσει την τροπολογία που αφορά το γήπεδο της ΑΕΛ με το επικείμενο αθλητικό νομοσχέδιο. Και σας ερωτώ απλά: Εφ’ όσον όλα είναι έτοιμα, γιατί δεν φέρνετε την τροπολογία σε κάποιο άλλο από τα νομοσχέδια που περνάνε ή θα περάσουν από τη Βουλή πριν την έναρξη των Θερινών Τμημάτων και παρατηρείται αυτή η κωλυσιεργία; Εκεί είναι το πρόβλημα. 
      Και βεβαίως, τολμώ να πω και πάλι ότι εν όψει των Μεσογειακών Αγώνων του 2013, μαζί με την υποδομή που θα δημιουργηθεί από την πολιτεία, αυτό το νέο γήπεδο της Α.Ε.Λ. θα είναι ένας χώρος που θα τραβήξει τη νεολαία μας από άλλες δραστηριότητες, στρέφοντάς την προς τον αθλητισμό. Αυτό είναι υγεία και αυτό νομίζω ότι προσωπικά εσείς θα το συνυπολογίσετε και θα δώσετε λύση. Αλλά, επειδή η λύση υπάρχει ήδη, θα τρέξει το πρόγραμμα. Αυτό ζητάει ο κόσμος και η διοίκηση της ΑΕΛ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Ροντούλη. 
      Κύριε Υπουργέ, έχετε το λόγο. 
       ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Λοιπόν, αυτές τις ερωτήσεις τις έχουν κάνει οι Βουλευτές της Νέας Δημοκρατίας του Νομού Λάρισας επανειλημμένως. 
      ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Ιωαννίδη! Κομματικοποιείτε μία κατάσταση!
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Ροντούλη. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Μας ρώτησαν...
      ΑΣΤΕΡΙΟΣ ΡΟΝΤΟΥΛΗΣ: Κομματικοποιείτε μία κατάσταση! Κάνετε λάθος!
      ΠΡΟΕΔΡΕΥΩΝ (Γεώργιος Σούρλας): Μην διακόπτετε, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Κομματικοποιείτε μία κατάσταση! Για να μην έχετε πολιτικό κόστος! Δεν σας τιμά αυτό το πράγμα που γίνεται! 
      ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Θα τελειώσω και θα δείτε αν κομματικοποιώ. Ο μόνος που δεν κομματικοποιεί, είμαι εγώ. 
      ΠΡΟΕΔΡΕΥΩΝ (Γεώργιος Σούρλας): Στο κάτω-κάτω στην ίδια παράταξη ανήκει. Τι να κάνει; Να μην το κάνει και αυτό δηλαδή; Είναι κακό; 
       ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Τους έκαναν μάλιστα οι φίλαθλοι...
      ΑΣΤΕΡΙΟΣ ΡΟΝΤΟΥΛΗΣ: Είναι υποβολιμαία η τοποθέτηση που γίνεται! 
      ΠΡΟΕΔΡΕΥΩΝ (Γεώργιος Σούρλας): Όχι, δεν είναι έτσι. 
      Προχωρήστε, κύριε Υπουργέ. 
      ΑΣΤΕΡΙΟΣ ΡΟΝΤΟΥΛΗΣ: Έτσι είναι, δυστυχώς! Έχει ενημερωθεί τι συμβαίνει στη Λάρισα. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, αφήστε να μιλήσει.
      ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Μα, έχω ενημερωθεί γιατί πήγα στα γραφεία...
      ΑΣΤΕΡΙΟΣ ΡΟΝΤΟΥΛΗΣ: Δεν περιποιεί τιμή στον Υπουργό αυτή η απάντηση! 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, να μην κάνουμε τη Βουλή γήπεδο τώρα! Εντάξει η Α.Ε.Λ., αλλά να μην κάνουμε και τη Βουλή γήπεδο. Σας παρακαλώ πάρα πολύ. 
      ΑΣΤΕΡΙΟΣ ΡΟΝΤΟΥΛΗΣ: ...(Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Ήρεμα, κύριε Ροντούλη. Σας παρακαλώ πάρα πολύ, μην ξαναδιακόψετε. 
      ΑΣΤΕΡΙΟΣ ΡΟΝΤΟΥΛΗΣ: Ζητώ συγγνώμη από το Προεδρείο. 
       ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Λοιπόν, το πρώτο που έχω να πω είναι ότι, όταν κάποιος κάνει ερώτηση, σίγουρα περιμένει απάντηση. Αν θέλει να κάνει ερώτηση και να απαντάει μόνος του, δεν χρειάζεται να την κάνει την ερώτηση εδώ, μπορεί να την κάνει στο σπίτι ή οπουδήποτε. Αφήστε με, λοιπόν, να δώσω την απάντηση. 
      Επειδή, λοιπόν, έκαναν ειρηνικά καταλήψεις στα γραφεία των Βουλευτών της Νέας Δημοκρατίας, είναι ενημερωμένοι όλοι. Έχω στείλει –γραπτό κείμενο- επιστολή, στη γιορτή, η οποία έγινε για τα είκοσι χρόνια από την κατάκτηση του πρωταθλήματος της Λάρισας, και είπα ότι θα έρθει το νομοσχέδιο πριν κλείσει η Βουλή. Αυτό έγινε υπό μορφή τροπολογίας. Εδώ υπάρχει και το σχέδιο άρθρου και η αιτιολογική έκθεση. Αυτήν τη στιγμή είναι στο Γενικό Λογιστήριο του Κράτους η τροπολογία. Εμείς είμαστε ένα Υπουργείο, το Υπουργείο Πολιτισμού με το Αθλητισμού, και εννοείται ότι ένα τέτοιο θέμα πρέπει να έρθει σε ένα δικό μας νομοσχέδιο. Είπαμε, λοιπόν, ότι αυτή η τροπολογία θα έρθει, όταν θα έρθει το νομοσχέδιο για τη βία. Έτυχε το ντόπινγκ, μαζί θα έρθει και το ντόπινγκ και δεσμευθήκαμε ότι, εάν τυχόν δεν προλάβει το νομοσχέδιο να έρθει πριν κλείσει η Βουλή, τότε πράγματι θα μπορέσουμε και θα προσπαθήσουμε, να το βάλουμε σε ένα, ποιο θα είναι το τελευταίο νομοσχέδιο, να βάλουμε αυτήν την τροπολογία. Τα έχουμε πει αυτά, τα γνωρίζει όλος ο λαός της Λάρισας ότι θα γίνει πριν κλείσει η Βουλή. Αυτή είναι η βούληση της Νέας Δημοκρατίας. Η Νέα Δημοκρατία έδωσε αυτά τα στρέμματα προς χρήση στη Λάρισα. Αυτό δείχνει ότι υπάρχει ευαισθησία. 
      ΑΣΤΕΡΙΟΣ ΡΟΝΤΟΥΛΗΣ: Της Νέας Δημοκρατίας είναι τα στρέμματα ή της πολιτείας; Κάνετε λάθος. Είναι της πολιτείας, δεν είναι της Νέας Δημοκρατίας!
      ΠΡΟΕΔΡΕΥΩΝ (Γεώργιος Σούρλας):  Κύριε Ροντούλη, είπατε ότι δεν θα διακόψετε ξανά! Υποσχεθήκατε ότι δεν θα διακόψετε ξανά!
      ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Είναι της πολιτείας, αλλά, όταν είναι για καλό σκοπό κάποιος...
      ΑΣΤΕΡΙΟΣ ΡΟΝΤΟΥΛΗΣ: Μην κομματικοποιείτε! Είναι του ελληνικού λαού, δεν είναι της Νέας Δημοκρατίας! 
       ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Είτε θέλετε, είτε δεν θέλετε, εμείς το δώσαμε. 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, δεν είναι σωστό αυτό που κάνετε. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Και επειδή είναι πολύ σωστό που τα δώσαμε, αυτήν τη στιγμή κάνετε μία ερώτηση, ώστε να βοηθήσετε στο να γίνει αυτό το γήπεδο. Αυτό σημαίνει, λοιπόν, ότι η Νέα Δημοκρατία έκανε πράξη ένα πολύ σωστό για την περιοχή τόλμημα. Παρεχώρησε τη χρήση της γης και αυτό σημαίνει ότι συμφωνείτε. Αλλά μπορούσε να το κάνει και άλλη Κυβέρνηση όλα αυτά τα χρόνια. Γιατί δεν το έκανε; Ήρθαμε εμείς για να το κάνουμε. 
      Επομένως, το γήπεδο θα γίνει, θα χρησιμοποιηθεί στους Μεσογειακούς Αγώνες και όλα αυτά τα οποία υπήρχαν και τα τένις και όλα, θα είναι στη μορφή την οποία υπάρχουν, γιατί σκεφτόμαστε όχι μόνο το γήπεδο του ποδοσφαίρου, σκεφτόμαστε και τον κόσμο και τους αθλητάς και τους μαθητάς, οι οποίοι γυμνάζονται αυτήν τη στιγμή στα τένις, το πάρκινγκ, το οποίο είναι πάλι σοβαρό, δεν μπορεί να πληρώνει ένας που πηγαίνει στο γήπεδο του μπάσκετ και ξαφνικά να έχει πάρκινγκ. Τα λύσαμε με τον κ. Πυλαδάκη, κάναμε άπειρες συζητήσεις. Άρα, λοιπόν, είναι στην τελική μορφή, θα έρθει και επομένως η Κεντρική Ελλάδα θα κερδίσει πάρα πολλά, γιατί για πρώτη φορά στην ιστορία εκτός Αθηνών γίνεται μεγάλη διοργάνωση και γίνεται στην Κεντρική Ελλάδα, με σκοπό να αλλάξει η μορφή της και να έχει καλύτερη ποιότητα ζωής. Αυτό είναι το πνεύμα το δικό μας και σ' αυτό, αν υπάρχει συστράτευση και δική σας, ακόμα καλύτερα, είναι ευπρόσδεκτη. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Πάντως, εγώ ως Βουλευτής Μαγνησίας εκφράζω την ικανοποίηση που θα είναι έτοιμο το γήπεδο αυτό στη Λάρισα και θα διεξαχθούν οι Μεσογειακοί Αγώνες που έφεραν επιτέλους κοντά τη Λάρισα με το Βόλο, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Αμήν και πότε!
      ΠΡΟΕΔΡΕΥΩΝ (Γεώργιος Σούρλας): Θα γίνει.
      Κυρίες και κύριοι συνάδελφοι, στη συνέχεια θα συζητήσουμε την τρίτη με αριθμό 1042/3.6.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τη λειτουργία βιομηχανικών επιχειρήσεων αυξημένης επικινδυνότητας στο Θριάσιο Πεδίο κ.λπ..
      Αναλυτικά η επίκαιρη ερώτηση του κυρίου συναδέλφου έχει ως εξής:
      «Στο Θριάσιο Πεδίο και στα διοικητικά όρια των Δήμων Ελευσίνας, Ασπροπύργου, Μάνδρας και Μαγούλας, εδρεύουν πολλές βιομηχανικές εγκαταστάσεις αυξημένης επικινδυνότητας που υπάγονται στην αναθεωρημένη οδηγία SEVESO II και οι οποίες εγκυμονούν σοβαρούς κινδύνους, ιδίως στην απευκταία περίπτωση μεγάλου βιομηχανικού ατυχήματος.
      Σε σχετική ερώτησή μας με αριθμό πρωτοκόλλου 876/62/18.10.2007, μας απαντήσατε πως στο Θριάσιο Πεδίο λειτουργούν είκοσι μία επιχειρήσεις που εμπίπτουν στην οδηγία SEVESO II και πως η Νομαρχιακή Αυτοδιοίκηση Δυτικής Αττικής έχει την υποχρέωση σύνταξης των Ειδικών Σχεδίων Αντιμετώπισης Τεχνολογικών Επιπτώσεων Μεγάλης Έκτασης (Ειδικά Σ.Α.Τ.Α.Μ.Ε.) και ενημέρωσης του κοινού για τους κινδύνους που προέρχονται από τις υπάρχουσες εγκαταστάσεις.
      Επειδή η Νομαρχιακή Αυτοδιοίκηση δεν είχε αυτή τη δυνατότητα, το Υ.ΠΕ.ΧΩ.Δ.Ε.  στα πλαίσια του Γ΄ Κοινοτικού Πλαισίου Στήριξης προώθησε τη σύνταξη Ειδικών Σ.Α.Τ.Α.Μ.Ε. για όλες τις εγκαταστάσεις της χώρας και την ενημέρωση του κοινού σε περιοχές με αυξημένη συγκέντρωση βιομηχανικών εγκαταστάσεων. 
      Κατόπιν αυτών ερωτώνται οι κ.κ. Υπουργοί τα εξής:
      -Τι μέτρα έχουν παρθεί για την ενημέρωση, προφύλαξη και ασφάλεια των κατοίκων της Δυτικής Αττικής, όσον αφορά τους κινδύνους που εγκυμονεί ο μεγάλος αριθμός των Βιομηχανικών Επιχειρήσεων Αυξημένης Επικινδυνότητας που λειτουργούν εκεί;
      -Ελέγχθηκαν οι ανωτέρω επιχειρήσεις από τα εντεταλμένα όργανα της Πολιτείας εάν τηρούν τους όρους που ορίζουν τα Σ.Α.Τ.Α.Μ.Ε. και ποια τα αποτελέσματα;»
      Στην ερώτηση του κ. Λεβέντη θα απαντήσει ο Υφυπουργός κ. Καλαφάτης.
      Κύριε Υπουργέ, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, η διαχείριση της επικινδυνότητας και του βιομηχανικού κινδύνου στη χώρα μας γίνεται με εφαρμογή της οδηγίας 9682 –γνωστή ως SEVESO II- και υλοποιείται με την Κοινή Υπουργική Απόφαση 12044/2007, την οποία συνυπογράφουν τα Υπουργεία Εσωτερικών, Οικονομίας, Ανάπτυξης, ΠΕ.ΧΩ.Δ.Ε., Απασχόλησης και Υγείας.
      Σύμφωνα μ’ αυτήν, οι βιομηχανικές εγκαταστάσεις που υπάγονται στην οδηγία υποχρεούνται στη σύνταξη και υποβολή μελετών ασφαλείας. Αυτές οι μελέτες αναφέρουν όλα τα προστατευτικά μέτρα που λαμβάνονται σε κάθε εγκατάσταση προς αποφυγή ατυχημάτων. 
      Περιλαμβάνουν, επίσης, όλα τα πιθανά σενάρια ατυχημάτων και τις αναγκαίες ενέργειες που θα πρέπει να γίνουν τόσο από την πλευρά της πολιτείας, όσο και των βιομηχανιών, για τον περιορισμό των επιπτώσεων στον άνθρωπο και το περιβάλλον. 
      Στην περιοχή του Θριασίου λειτουργούν είκοσι μία εγκαταστάσεις που υπάγονται στις διατάξεις της οδηγίας. Οι υπεύθυνοι των εγκαταστάσεων έχουν την υποχρέωση να λαμβάνουν όλα τα μέτρα ασφαλείας και να το αποδεικνύουν στις πραγματοποιούμενες επιθεωρήσεις από τις αδειοδοτούσες αρχές, δηλαδή στο Υπουργείο Ανάπτυξης και τη Διεύθυνση Ανάπτυξης της εκάστοτε Νομαρχιακής Αυτοδιοίκησης. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Στις σχετικές μελέτες ασφαλείας των βιομηχανιών εκτιμάται τόσο η επικινδυνότητα, όσο και η διαχείριση κινδύνου στην κάθε κατάσταση. Οι μελέτες ασφαλείας αξιολογούνται από πέντε αρχές, το Υπουργείο Ανάπτυξης, το Υ.ΠΕ.ΧΩ.Δ.Ε., το Υπουργείο Υγείας, το Υπουργείο Απασχόλησης και βεβαίως και την Πυροσβεστική. Και οι είκοσι μία εγκαταστάσεις έχουν υποβάλει τις μελέτες και όλες έχουν αξιολογηθεί από τις εμπλεκόμενες αρχές. Ο έλεγχος της υλοποίησης των μέτρων ασφαλείας γίνεται μέσω επιθεωρήσεων και ελέγχων από το Υπουργείο Ανάπτυξης και βεβαίως τη Νομαρχιακή Αυτοδιοίκηση. 
      Το Υπουργείο Ανάπτυξης, με απόφαση του Υπουργού, συγκρότησε επιτροπή αποτελούμενη από εκπροσώπους των συναρμόδιων φορέων, καθώς και από εξειδικευμένους εμπειρογνώμονες για θέματα ασφαλείας, η οποία και διενεργεί τους απαιτούμενους ελέγχους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Για το σκοπό αυτό, στο Υπουργείο Ανάπτυξης έλαβε χώρα πρόσφατα νέα εκπαίδευση μηχανικών υπαλλήλων του Υπουργείου για επιθεωρήσεις κατά SEVESO II, με στόχο οι μεγαλύτερες ειδικά εγκαταστάσεις να ελέγχονται κατ’ ελάχιστον μία φορά το χρόνο.  
      Η εκπαίδευση των μηχανικών, κύριε συνάδελφε, έγινε από ειδικούς επιστήμονες του Πανεπιστημίου Κρήτης και του Δημόκριτου. Έτσι, έχουν πραγματοποιηθεί τέσσερις επιθεωρήσεις στις μεγαλύτερες εγκαταστάσεις καυσίμων και είναι προγραμματισμένες άλλες δύο στο επόμενο διάστημα. 
      Ειδικότερα στο Θριάσιο Πεδίο, στις 8 και 9 Απριλίου του 2008 πραγματοποιήθηκε επιθεώρηση στις βιομηχανικές εγκαταστάσεις της Ελευσίνας, ιδιοκτησίας των Ελληνικών Πετρελαίων. Τις επόμενες ημέρες προγραμματίζεται έλεγχος και στην άλλη μεγάλη εγκατάσταση των ΕΛ.ΠΕ. στον Ασπρόπυργο. 
      Παράλληλα, η Νομαρχιακή Αυτοδιοίκηση Δυτικής Αττικής έχει ξεκινήσει διενέργεια ελέγχων για τις εγκαταστάσεις αρμοδιότητάς της μικρότερης ισχύος. Έχει ελέγξει ήδη τις «ELGAS», «PETROGAS», «EKO», «GEOFARM», «ΛΑΠΑΦΑΡΜ». Οι έλεγχοι συνεχίζονται και προγραμματίζεται να ολοκληρωθούν μέσα στο καλοκαίρι. Έτσι, εντός του 2008 θα έχουν διενεργηθεί όλες οι απαιτούμενες επιθεωρήσεις από την ευρωπαϊκή οδηγία.
      Κύριε συνάδελφε, εμείς σε κάθε περίπτωση δεν εφησυχάζουμε και ειδικά σ’ αυτούς τους κρίσιμους τομείς έχουμε δώσει αυστηρές οδηγίες για πλήρη ικανοποίηση των υψηλότερων προτύπων που μπορούν να εφαρμοστούν.
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, μ’ αυτά που είπατε φαίνεται ότι είστε πολύ καθησυχαστικός. Εδώ υπάρχει μία φοβερή εκρηκτική δύναμη συγκεντρωμένη στο Θριάσιο. Υπάρχουν τουλάχιστον δέκα εκατομμύρια τόνοι υγρά και αέρια καύσιμα αποθηκευμένα στις εγκαταστάσεις. Είκοσι μία επιχειρήσεις υπάγονται στην οδηγία SEVESO II και αυτό σημαίνει ότι είναι εξαιρετικά επικίνδυνες. Και η επικινδυνότητα δεν πιστοποιείται μόνο με το να γίνει ένας έλεγχος.
      Το ερώτημά μας είναι το εξής: Υπάρχουν, λέτε, αυτά τα σχέδια ασφαλείας. Από εκεί και πέρα, εάν συμβεί το μείζον ατύχημα, ποια είναι η αντιμετώπιση από τον κόσμο που ζει εκεί, ο οποίος μπορεί να γίνει παρανάλωμα του πυρός; Τι θα κάνει αυτός ο κόσμος; Ποιος τον έχει ενημερώσει; Με ποιον τρόπο τον έχετε ενημερώσει; Τι θα πρέπει να κάνουν οι αρμόδιες αρχές; Το ξέρει κανένας; Πείτε ότι γίνεται μία μεγάλη έκρηξη εκεί πέρα. Πριν από μερικά χρόνια είχαν καεί δεκαπέντε άνθρωποι και θα μπορούσαν να είναι εκατονταπλάσια τα θύματα, αν δεν υπήρχαν κάποιες ευτυχείς συγκυρίες.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Έχουμε γειτνίαση της «ΠΥΡΚΑΛ» με την «ΠΕΤΡΟΛΑ», δηλαδή έχουμε βάλει τη φωτιά με το μπαρούτι μαζί. Το υπέδαφος της «ΠΥΡΚΑΛ» είναι ναρκοθετημένο από τα υγρά καύσιμα, τα οποία έχουν διαχυθεί! Αναβλύζουν από τριάντα πηγές! Αναρροφάται κάθε μέρα πετρέλαιο και βενζίνη, τουλάχιστον δέκα τόνοι ημερησίως. 
      Τι γίνεται σ’ αυτές τις περιπτώσεις; Και δεν φθάνουν όλα αυτά, αλλά πάει να γίνει μία καινούργια επέκταση της «ΠΕΤΡΟΛΑ-ΕΛ.ΠΕ.» προς το χώρο της «ΠΥΡΚΑΛ» πια και μία τεράστια καινούργια μονάδα στη Χαλυβουργική 980 MW, με καύση φυσικού αερίου για παραγωγή ηλεκτρικής ενέργειας, που θα παράγει τόσα καυσαέρια, όσα παράγουν σχεδόν όλα τα αυτοκίνητα του Λεκανοπεδίου.
      Ποια είναι, λοιπόν, η αντιμετώπιση; Η πολιτεία πώς το σκέφτεται; Το αρμόδιο Υπουργείο πώς το σκέφτεται ή εσείς που δίνετε τις άδειες και για τη Χαλυβουργική και για την επέκταση των «ΕΛ.ΠΕ.»; Πώς τα έχετε αντιμετωπίσει; Σκεφθήκατε τι άλλο βρίσκεται γύρω ή ξεχωρίζετε μία-μία περίπτωση και την εξετάζετε χωρίς να ενδιαφερθείτε για το τι γίνεται στον περίγυρο; Πώς θα ζήσουν αυτοί οι άνθρωποι; Ξέρετε ότι αν συμβεί ένα μείζον ατύχημα, θα κινδυνεύσει όχι μόνο το Θριάσιο, αλλά όλη η Αττική;
      Φοβάμαι ότι υπάρχει μιά μεγάλη επανάπαυση. Δεν μας έχει διδάξει τίποτα ούτε το SEVESO II ούτε το «ΜARAL» ούτε τόσα άλλα ατυχήματα που έγιναν και που ενδεχομένως μπορούν να γίνουν και τα οποία βεβαίως, απευχόμαστε. Όμως, τουλάχιστον, ας πάρουμε όλα τα μέτρα. Ας μη μαζέψουμε και άλλη εκρηκτική δύναμη εκεί, όπως είναι οι εγκαταστάσεις της «ΠΕΤΡΟΛΑ» και η «ΧΑΛΥΒΟΥΡΓΙΚΗ» και η δημιουργία καινούργιας μονάδας. Να ενημερωθεί ο κόσμος και να ξέρει, γιατί το να επαναπαυόμαστε και να λέμε ότι δεν υπάρχει κίνδυνος και ας μην φοβόμαστε, γιατί έχουμε πάρει όλα τα μέτρα, αυτό δεν εφησυχάζει κανέναν.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το  λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
      Θα ήθελα να σας πω κατ’ αρχάς, κύριε συνάδελφε, ότι είναι απολύτως κατανοητή η ανησυχία και η δική σας και όλων των κατοίκων και να ξέρετε ότι και η Κυβέρνηση συμμερίζεται στον απόλυτο βαθμό οτιδήποτε αφορά την ασφάλεια των ανθρώπινων ζωών των συμπολιτών μας και βεβαίως οτιδήποτε αφορά την προστασία του περιβάλλοντος.
      Η εφαρμογή της οδηγίας SEVESO II είναι ένα σοβαρό θέμα και σ’ αυτό δεν νομίζω ότι χωρά κάποια στείρα αντιπαράθεση. Το Υπουργείο Ανάπτυξης λαμβάνει τα δυνατά μέτρα και σας περιέγραψα αναλυτικά τους ελέγχους. Αυτός είναι και ο σκοπός της απαντήσεως στην ερώτηση που θέσατε, δηλαδή να σας ενημερώσω σχετικά με τα μέτρα κυρίως που έχουμε λάβει και τους ελέγχους. 
      Επίσης, σε ό,τι αφορά τα Σχέδια Αντιμετώπισης Ατυχημάτων Μεγάλης Έκτασης, τα Σ.Α.Τ.Α.Μ.Ε. που αναφέρατε στην ερώτησή σας και τα οποία αποτελούν αρμοδιότητα του Υ.ΠΕ.ΧΩ.Δ.Ε., απλώς να γνωρίζουμε ότι το Υ.ΠΕ.ΧΩ.Δ.Ε. τα ενέταξε στο Γ΄ Κοινοτικό Πλαίσιο Στήριξης υπό τη μορφή έργου ενημέρωσης του κοινού. Νομίζω ότι μ’ αυτόν τον τρόπο καλύψαμε και κάποιες ανάγκες, οι οποίες δεν μπορούσαν να καλυφθούν από τη Νομαρχιακή Αυτοδιοίκηση. 
      Στο πλαίσιο αυτού του έργου, απλώς …
      ΑΘΑΝΑΣΙΟΣ ΛΕΒΕΝΤΗΣ: Μία ενημέρωση δεν έχει γίνει, κύριε Υπουργέ.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Να σας ενημερώσω. Στο πλαίσιο αυτού του έργου πραγματοποιήθηκαν δύο εκπαιδευτικές ημερίδες και μία άσκηση ενημέρωσης. Έγινε άσκηση για εικονικό ατύχημα και κλήθηκαν όλοι να εκτελέσουν και να περιγράψουν τις απαιτούμενες ενέργειες. Η άσκηση έδειξε ικανοποιητικό βαθμό ετοιμότητας, επάρκεια και ικανότητα ορθής ενημέρωσης του πληθυσμού.
      Να είστε πάντως βέβαιος, κύριε συνάδελφε, ότι η πολιτική ηγεσία του Υπουργείου Ανάπτυξης, αλλά και τα συναρμόδια Υπουργεία, δεν εφησυχάζουν και δεν επαναπαύονται γι’ αυτά τα θέματα. Άλλωστε και σε προηγούμενη γραπτή απάντησή μου σ’ εσάς, έθεσα ακριβώς τα ίδια δεδομένα, όπως εσείς τα ζητήσατε και βεβαίως τόνισα ότι στα θέματα ασφάλειας και προστασίας του περιβάλλοντος, δεν χωρά καμμία στείρα αντιπαράθεση …
      ΑΘΑΝΑΣΙΟΣ ΛΕΒΕΝΤΗΣ: Δεν πρόκειται για στείρα αντιπαράθεση, κύριε Υπουργέ.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): …και χρειάζεται κοινή δράση. 
      Απ’ αυτό εδώ το Βήμα μπορώ να σας πω με πάσα ειλικρίνεια ότι οποιαδήποτε πρόταση είναι εποικοδομητική, είναι αποδεκτή και βεβαίως με μεγάλη ικανοποίηση. Είναι χρέος και καθήκον μας να καθίσουμε και να συζητήσουμε προτάσεις δικές σας, με τις οποίες μπορούμε να βελτιώσουμε το υφιστάμενο καθεστώς.
      ΑΘΑΝΑΣΙΟΣ ΛΕΒΕΝΤΗΣ: Μία πρόταση, κύριε Υπουργέ, είναι να μην βάλετε και άλλες βιομηχανίες!
      ΠΡΟΕΔΡΕΥΩΝ (Γεώργιος Σούρλας): Η επόμενη συνάντηση στο Υπουργείο, κύριε Λεβέντη!
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Σας περιμένω, λοιπόν, κύριε συνάδελφε, στο Υπουργείο για να καθίσουμε και να συζητήσουμε για τα ζητήματα αυτά με μεγάλη χαρά. 
      Ευχαριστώ πάρα πολύ. 
      ΠΡΟΕΔΡΕΥΩΝ (Γεώργιος Σούρλας): Δεν είναι μόνο η Βουλή χώρος συζήτησης, αλλά και το Υπουργείο! 
      Ευχαριστούμε πάρα πολύ, κύριε Υπουργέ. 
      Επίκαιρες ερωτήσεις δευτέρου κύκλου:
      Θα συζητηθεί η τρίτη με αριθμό 1037/3-6-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Παιδείας και Θρησκευμάτων, σχετικά με τα επεισόδια στη Γεωπονική Σχολή Αθηνών κλπ.. 
      Αναλυτικότερα ο κ. Βορίδης αναφέρει στην επίκαιρη ερώτησή του τα εξής: 
      «Σοβαρές ζημιές προκληθήκαν γύρω και μέσα στη Γεωπονική Σχολή (εκτεταμένες καταστροφές εργαστηρίων και εγκαταστάσεων, βανδαλισμοί, κλοπές, υπολογιστών κλπ.) από τα επεισόδια που σημειώθηκαν τα ξημερώματα του Σαββάτου 3/5/2008 από ομάδες νεαρών που ανήκουν στο λεγόμενο «αντεξουσιαστικό» χώρο, οι οποίοι συμμετείχαν σε εκδήλωση υπέρ της αποποινικοποίησης της ινδικής κάνναβης, στο «4ο Φεστιβάλ Κάνναβης».   
      Χαρακτηριστικό είναι ότι οι Πρυτανικές Αρχές επέτρεψαν για δεύτερη συνεχή χρονιά να λάβει χώρα η εν λόγω «διοργάνωση» στους χώρους του Πανεπιστημίου, παρά το γεγονός ότι και πέρσι είχαν δημιουργηθεί ανάλογα επεισόδια. 
      Ερωτάται ο κύριος Υπουργός τα εξής:
      1. Ήταν σε γνώση της εκδήλωσης οι υπηρεσίες του Υπουργείου Παιδείας και αν όχι, γιατί; Επιπλέον, ποιος φέρει την ευθύνη καταστροφής και αποκατάστασης των ζημιών; 
      2. Σε ποιο ακριβώς ύψος εκτιμώνται οι καταστροφές, σε ποιον θα καταλογιστούν αυτές και ποια συγκεκριμένα μέτρα προτίθεται να λάβει η ηγεσία του Υπουργείου, ώστε να μην επαναληφθούν ανάλογα επεισόδια σε οποιοδήποτε Α.Ε.Ι. ή Τ.Ε.Ι.;»
      Στην ερώτηση του κ. Βορίδη θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      Κύριε Υπουργέ, έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε. 
      Κύριε συνάδελφε, με την ερώτησή σας, εκδηλώνετε το ειλικρινές σας ενδιαφέρον για τον τρόπο με τον οποίο λειτουργεί η ακαδημαϊκή κοινότητα στη χώρα μας. 
      Γνωρίζετε, βεβαίως -και δεν χρειάζεται να το πω για σας, αλλά για τα Πρακτικά- ότι η αυτοτέλεια και η αυτοδιοίκηση των Ανωτάτων Εκπαιδευτικών Ιδρυμάτων προστατεύεται από το άρθρο 16 του Συντάγματος. Βεβαίως, για τις εσωτερικές υποθέσεις των ιδρυμάτων, αρμόδια είναι τα οριζόμενα από το νόμο όργανα, τα οποία απαρτίζονται από πρόσωπα τα οποία εκπροσωπούν την ακαδημαϊκή κοινότητα και τους φοιτητές. 
      Επίσης, στο άρθρο 29 παράγραφος 2 του ν. 1268/82 ορίζεται ότι οι φοιτητές δικαιούνται να κάνουν χρήση όλων των εγκαταστάσεων και των μέσων με τα οποία είναι εξοπλισμένο το Α.Ε.Ι. για την εκπλήρωση του εκπαιδευτικού τους έργου, σύμφωνα με τον εσωτερικό κανονισμό και τις αποφάσεις των αρμοδίων οργάνων του Α.Ε.Ι..  
      Η Κυβέρνηση με το ν.3549/2007 επανακαθόρισε το θεσμικό πλαίσιο του ακαδημαϊκού ασύλου, με απώτερο στόχο την αποτροπή της κατάχρησης του ασύλου για πράξεις που δεν έχουν καμμία σχέση με την ακαδημαϊκή λειτουργία των Ανωτάτων Εκπαιδευτικών Ιδρυμάτων. 
      Και βεβαίως, την αρμοδιότητα για την επέμβαση οποιασδήποτε δημόσιας δύναμης –ορίζει ο νόμος- έχουν το Πρυτανικό Συμβούλιο -προκειμένου για τα πανεπιστήμια- και το Συμβούλιο των Τ.Ε.Ι., όταν αναφερόμαστε σ’ αυτά τα ιδρύματα. 
      Και βεβαίως, έχουμε προβλέψει σ’ αυτήν τη διάταξη ότι αυτοδικαίως μπορεί να επέμβει δημόσια δύναμη, μόνο στη περίπτωση κατά την οποία υπάρχει κίνδυνος ζωής.
      Τώρα, όσον αφορά επί των άλλων ερωτημάτων, αρμόδιο είναι το ίδιο το πανεπιστήμιο -εν προκειμένω το Γεωπονικό Πανεπιστήμιο- για την καταγραφή των ζημιών, η οποία απ’ ό,τι με πληροφορεί ο κ. Πρύτανης με έγγραφό του, έχει γίνει ήδη από την τεχνική υπηρεσία -το ύψος των ζημιών εκτιμάται στις 50.000 ευρώ- ενώ λέει ότι συμβουλεύεται το νομικό του σύμβουλο, για να προσφύγουν κατά όσων θεωρούνται υπεύθυνοι για τις πράξεις οι οποίες διεπράχθησαν όσον αφορά τις ζημίες στο Ίδρυμα.
      Κατά τα άλλα, ο κ. Πρύτανης θεωρεί υποχρέωσή του να υπενθυμίσει προς το Υπουργείο ότι το Πανεπιστήμιο αποτελεί χώρο ελεύθερης διακίνησης ιδεών. Πιστεύω ότι η υπόδειξη του κυρίου Πρύτανη είναι περιττή και ιδιαιτέρως προς το Υπουργείο Εθνικής Παιδείας και Θρησκευμάτων, διότι εμείς επιμένουμε ότι η προάσπιση του θεσμού του ασύλου, αλλά και της ομαλής και εύρυθμης λειτουργίας των ιδρυμάτων είναι απόφαση που αφορά πρώτα τους ακαδημαϊκούς διδασκάλους και τις πρυτανικές αρχές και βεβαίως, και τους φοιτητές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)    
      Θα συμπληρώσω αμέσως τις σκέψεις μου, κύριε Πρόεδρε. 
      Το Υπουργείο δεν μπορεί να επέμβει στις διαδικασίες ενός αυτοδιοικούμενου ιδρύματος, όπως προσδιόρισα προηγουμένως με το Σύνταγμα και τους νόμους. Κρίνουμε απαράδεκτες τις πράξεις βίας που σημειώθηκαν μέσα στο χώρο των Ιδρύματος και οι οποίες απαξιώνουν το δημόσιο πανεπιστήμιο υπέρ του οποίου δήθεν κάποιοι μάχονται. Διότι θα ήταν ειλικρινείς όσοι μάχονται εάν είχαν τη δική μας στάση, οι οποίοι μαχόμαστε υπέρ του δημόσιου πανεπιστημίου στηρίζοντάς το και όχι με πράξεις βίας και άλλες συμπεριφορές να υποβαθμίζουν τη λειτουργία του και το επίπεδό του. 
      Τέλος, πιστεύουμε ότι η ενότητα όλων των πολιτικών δυνάμεων, των κοινωνικών εταίρων μπορεί να οδηγήσει στη νίκη της δημοκρατίας στα πανεπιστήμια και στον αποκλεισμό κάθε μορφής βίας. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο ερωτών συνάδελφος κ. Βορίδης. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε. 
      Κύριε Υπουργέ, εγώ τουλάχιστον αναγνωρίζω ότι η Κυβέρνηση -και ειδικά με την παρούσα ηγεσία του Υπουργείου- καταβάλλει σημαντικές προσπάθειες για να βάλει μία τάξη σ’ αυτό που είναι σήμερα το χάος της Ανώτατης Εκπαίδευσης στην Ελλάδα. 
      Και εκείνο που είναι ενδιαφέρον είναι η απάντηση του κυρίου Πρύτανη προς το Υπουργείο, με την οποία στον έλεγχο που ασκώ δια της ερωτήσεως ως προς την παραχώρηση του Πανεπιστημίου για να γίνει Φεστιβάλ Κάνναβης, απαντά με το επιχείρημα περί ελεύθερης διακίνησης ιδεών. 
      Ας θυμίσει κάποιος στον κ. Πρύτανη –για να μην του το θυμίσει καμμιά μηνυτήρια αναφορά- ότι αποτελεί κακουργηματικό αδίκημα η διαφήμιση των ναρκωτικών. Επομένως, δεν είναι όλα τόσα απλά. Εν ονόματι της ελεύθερης διακίνησης ιδεών, δεν μπορεί να λέγονται και να γίνονται τα πάντα και ειδικά σε χώρους που υπάρχει νεολαία.    
      Σε ό,τι αφορά στα ζητήματα του καταλογισμού, κυρίως των ζημιών, οφείλει επίσης να καταλάβει ο κ. Πρύτανης ότι αυτά τα λεφτά και τα υλικά δεν τα πλήρωσε ούτε η μητέρα του ούτε η θεία του, αλλά ο Έλληνας φορολογούμενος! Και τα χρήματα αυτά –τα 50.000 ευρώ- θα έρθει να τα αναζητήσει από τον Κρατικό Προϋπολογισμό. Δεν θα τα αναζητήσει από οπουδήποτε αλλού. Και δεν μπορεί να λέει ότι ακόμα σκέφτεται τι πρόκειται να κάνει γι’ αυτό και αν υπάρχουν υπεύθυνοι. 
      Δυστυχώς, όμως, ως προς θέμα της βίας, θα πω ότι τα γεγονότα πλέον μας ξεπερνούν όλους. Διότι την ώρα που καταθέτουμε ερώτηση για τη Γεωπονική Σχολή, έχουν συμβεί είκοσι άλλα γεγονότα βίας στα Α.Ε.Ι. τα οποία δεν μπορούμε και να παρακολουθήσουμε.
      Όταν δε θέτουμε εμείς του ΛΑ.Ο.Σ. αυτά τα ζητήματα σ’ αυτήν την Αίθουσα, ακούμε τοποθετήσεις, όπως ότι η κριτική που κάνουμε είναι εμπρηστική! 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Και κατά μοιραία σύμπτωση, μετά τα όσα ακούστηκαν στη Βουλή περί εμπρηστικής τοποθετήσεως του ΛΑ.Ο.Σ., χθες έγινε εμπρησμός δύο βιβλιοπωλείων. Το ένα ήταν του κ. Άδωνι Γεωργιάδη, ο οποίος είναι Βουλευτής και το άλλο του κ. Ιωάννη Γιαννάκενας, ο οποίος είναι στέλεχός μας. Και όλα αυτά, μετά την κριτική περί εμπρηστικών τοποθετήσεων. 
      Είναι μία κατάσταση σχεδόν έκρυθμη και είναι σαφές ότι πρέπει να βοηθήσετε αποφασιστικά για να αντιμετωπίσουμε αυτό το χάλι και να βάλουμε το δημόσιο πανεπιστήμιο στο σωστό δρόμο.   
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
      Κύριε Υπουργέ, έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, θα συνεχίσω τις απαντήσεις μου από την τελευταία σας φράση. Στηρίζουμε αποφασιστικά το ελληνικό δημόσιο πανεπιστήμιο, θέλουμε την πρόοδό του και την ανάπτυξή του. 
      Δυστυχώς, όμως, συμβαίνει μία μεγάλη παρεξήγηση στην ελληνική δημόσια ζωή και στον πολιτικό διάλογο ο οποίος έχει αναπτυχθεί μεταξύ μας. Εκείνοι οι οποίοι ενδιαφέρονται ειλικρινώς για την πρόοδο και την ανάπτυξη του δημόσιου πανεπιστημίου, καταγγέλλονται ως υπονομευτές αυτής της προσπάθειας. Εκείνοι οι οποίοι στηλιτεύουν τα φαινόμενα βίας, καταγγέλλονται ως εμπρηστές. 
      Αυτή η παρεξήγηση, λοιπόν, μπορεί να λυθεί μόνο με την τίμια και ευθεία στάση όλων των πολιτικών δυνάμεων της χώρας. Η δημοκρατία μπορεί να σταθεί απέναντι στα οποιαδήποτε φαινόμενα βίας με αποφασιστικότητα και αποτελεσματικό τρόπο. Και αυτό είναι το ζητούμενο από όλους μας. Εμείς ως Κυβέρνηση έχουμε κάνει, όπως αναγνωρίσατε και εσείς, το πρώτο και αποφασιστικό βήμα. 
      Και επιτέλους, δεν μπορεί να ενοχοποιείται η οποιαδήποτε πολιτική δύναμη και οποιοσδήποτε πολιτικός, επειδή εκφράζει ελεύθερα την άποψή του. Το γεγονός ότι εμείς υπερασπιζόμαστε τη δυνατότητα και την ευκαιρία ύπαρξης ενός ανταγωνιστικού προτύπου παροχής γνώσης στην τριτοβάθμια εκπαίδευση, αυτό αμέσως έρχεται να ενοχοποιήσει την κυβερνητική πλευρά, γιατί έχουμε δικαίωμα να έχουμε μία άποψη! Γιατί έχουμε το δικαίωμα να ισχυριστούμε αυτό το οποίο συμβαίνει σε άλλες δημοκρατίες, σε άλλες προηγμένες οικονομίες! 
      	Ε, λοιπόν, αυτές οι παρεξηγήσεις πρέπει να λάβουν τέλος σε αυτήν τη χώρα! Και οι πρυτανικές αρχές –για να επιστρέψω και πάλι στην ερώτηση- οφείλουν να αναλαμβάνουν τις ευθύνες τους, να μη διατυπώνουν τέτοια κείμενα προς το Υπουργείο Παιδείας ή οπουδήποτε αλλού τους ζητούνται. Διότι, όταν κανείς θέλει να είναι ηγέτης -είτε αυτό αφορά την πολιτική είτε την ακαδημαϊκή κοινότητα είτε την κοινωνία- πρέπει να οδηγεί το σύνολο του οποίου ηγείται εμπρός, πρέπει να αναλαμβάνει τις ευθύνες του, πρέπει να είναι οπωσδήποτε σύμφωνος με τους νόμους. 
      	Αυτή, λοιπόν, την έκκληση και παράκληση κάνουμε προς το σύνολο των πολιτικών δυνάμεων και των εταίρων της ακαδημαϊκής κοινότητας. 
      	Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Οι πρυτανικές αρχές να αναλαμβάνουν όχι μόνο τις ευθύνες, αλλά και την καταβολή των δαπανών που απαιτούνται για τους βανδαλισμούς και τις καταστροφές που γίνονται. Μόνο αν υπήρχε μια τέτοια διάταξη, που θα έλεγε ότι όταν δίδονται άδειες και σημειώνονται καταστροφές, να πληρώνουν οι πρυτανικές αρχές, τότε θα μπορούσε να σταματήσει αυτή η αθλιότητα που υπάρχει. Τώρα αυτοτέλεια, ανεξαρτησία, βανδαλισμοί, καταστροφές και να πληρώνει ο φορολογούμενος εργάτης, εργαζόμενος και μισθωτός, αυτά είναι ακατανόητα και απαράδεκτα. 
      Κάνω κατάχρηση της θέσεως μου, αλλά –βλέπετε- δεν μπορώ να κατέβω να μιλήσω από το έδρανο. 
      ΑΣΤΕΡΙΟΣ ΡΟΝΤΟΥΛΗΣ: Θα σας βάλουν φωτιά στην Έδρα, κύριε Πρόεδρε. Μην τα λέτε αυτά!
      ΧΡΗΣΤΟΣ ΑΗΔΟΝΗΣ: Δεν έχει πρόβλημα ο κύριος Πρόεδρος. 
      ΠΡΟΕΔΡΕΥΩΝ (Γεώργιος Σούρλας): Αυτοί που πιστεύουν σε ωραία πράγματα δεν φοβούνται τις φωτιές. 
      Επανερχόμαστε στις επίκαιρες ερωτήσεις πρώτου κύκλου και θα συζητηθεί η πρώτη με αριθμό 1044/3-6-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Ζωίδη προς τον Υπουργό Απασχόλησης και Κοινωνικής Προστασίας, σχετικά με τη μεταστέγαση των υπηρεσιών του Ι.Κ.Α. Ρόδου κ.λπ.. 
      Αναλυτικότερα, ο κ. Ζωίδης αναφέρει στην επίκαιρη ερώτησή του τα εξής:
      «Αναφορικά με τον τραγέλαφο της θρυλικής πλέον μεταστέγασης των υπηρεσιών του Ι.Κ.Α. πόλεως Ρόδου σε κτήριο κατάλληλο για τη διοικητικά ευπρεπή και την υγειονομικά ασφαλή λειτουργία τους, συνοπτικότατα παραθέτω τα κάτωθι:
      Από την περίοδο της πρώτης κυβερνητικής σας θητείας 2004-2007, με δραματικές δηλώσεις τόσο των προκατόχων σας Υπουργών, των συναρμοδίων τότε και τώρα Υπουργών Υγείας και Κοινωνικής Αλληλεγγύης, καθώς επίσης και των Διοικητών του Ι.Κ.Α., διαβεβαιώνετε την κοινωνία της Ρόδου και της Δωδεκανήσου ότι οι διοικητικές και  υγειονομικές υπηρεσίες του Ι.Κ.Α. Ρόδου θα μεταστεγαστούν στις εγκαταστάσεις του παλαιού νοσοκομείου της πόλεως Ρόδου. 
      Η ως άνω δηλωνόμενη πρόθεσή σας-σχεδιασμός κοστολογήθηκε και στο «Στεγαστικό Πρόγραμμα 2006-2011» του Υπουργείου σας, με ύψος προϋπολογιζόμενης δαπάνης 7.843.000,00 ευρώ. 
      Και ενώ η τοπική κοινωνία με επανειλημμένες αποφάσεις και των θεσμικών της συμβουλίων σας καλούσε να επισπεύσετε τις ενέργειές σας, αίφνης την 29η Μαΐου 2008 το Διοικητικό Συμβούλιο αποφασίζει:
      1. Την προκήρυξη διαγωνισμού για την ενοικίαση κτηρίου εμβαδού 5.500 τετραγωνικών μέτρων για «Προσωρινή Μεταστέγαση»!
      2. Την έναρξη της διαδικασίας για ανέγερση κτηρίου στο οικόπεδο των «Επτά Βαγιών» στην πόλη της Ρόδου, σε μία περιοχή που ασφυκτιά κυκλοφοριακά, αντενδείκνυται πολεοδομικά και λειτουργικά και επιπροσθέτως, ο Δήμος Ροδίων μέχρι σήμερα δεν συναινεί! 
      3. Την ανακαίνιση του παλαιού κτηρίου της πλατείας Φώκιαλη για συμπληρωματική αξιοποίηση!
      …Και η τοπική κοινωνία παρακολουθεί αποσβολωμένη! 
      Ερωτάται η Υπουργός:
      1. Εάν τόσο η Διοίκηση του Ι.Κ.Α. όσο και το Υπουργείο έχουν ρεαλιστική εικόνα για την κατάσταση της περιοχής, τις δεσμεύσεις και τις συνθήκες του συγκεκριμένου ακινήτου στις «Επτά Βαγιές»;
      2. Πώς σκοπεύει να αντιμετωπίσει το ως άνω θέμα, που πέραν της τρώσης του κύρους του Υπουργείου, έχει, δυστυχώς, εξελιχθεί σε τραγέλαφο;».
      Στην επίκαιρη ερώτηση του κ. Ζωίδη θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου. 
      Ορίστε, κυρία Υπουργέ, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Το χρόνιο πρόβλημα της στέγασης των υπηρεσιών του Ι.Κ.Α.-Ε.Τ.Α.Μ. Ρόδου σε κτίριο το οποίο θα προσφέρει αξιοπρεπείς συνθήκες στους ασφαλισμένους δεν ανέκυψε, κύριε συνάδελφε, όπως γνωρίζετε πολύ καλά τα τελευταία χρόνια, αλλά χρονολογείται από το έτος 1990, οπότε και εγκαταλείφθηκε το ιδιόκτητο κτίριο του Ι.Κ.Α., μετά από σεισμό, για στατικούς λόγους. 
      Έκτοτε και για δεκαοκτώ ολόκληρα χρόνια το πρόβλημα δεν κατέστη δυνατό να λυθεί. Το Ι.Κ.Α.-Ε.Τ.Α.Μ. το πρώτο χρονικό διάστημα εξέταζε τη μεταστέγαση των υπηρεσιών του στο παλιό νοσοκομείο Ρόδου. Το λέτε, εξάλλου, και στην ερώτηση. Η λύση αυτή παρουσίαζε πολλά προβλήματα –οικονομικά, πολεοδομικά και  νομικά- διότι δεν παραχωρήθηκε η ιδιοκτησία του ακινήτου. 
      Ενώ οι παραπάνω διαδικασίες ήταν σε εξέλιξη, το Ι.Κ.Α.-Ε.Τ.Α.Μ. απέκτησε το έτος 2007 ιδιόκτητο οικόπεδο 5.800 τετραγωνικά μέτρα από συγχώνευση του Ταμείου. Δεν είναι δυνατόν να αγνοηθεί αυτή η παράμετρος, που δίνει τη δυνατότητα στο Ι.Κ.Α. για ανέγερση νέου, σύγχρονου, ιδιόκτητου κτηρίου. Η ίδια Υπουργός έχει ξεκαθαρίσει ότι το Ι.Κ.Α. πρέπει να αποκτήσει ιδιόκτητα κτήρια. Αυτός είναι ο στόχος. 
      Ήταν επιβεβλημένο, λοιπόν, με αυτήν την αλλαγή που δημιουργήθηκε το 2007, να μελετηθούν πλέον από μηδενικής βάσεως όλες οι προσφερόμενες εναλλακτικές λύσεις, σε συνδυασμό και με το υπάρχον ιδιόκτητο κτήριο του Ι.Κ.Α.-Ε.Τ.Α.Μ.. 
      Η Διοίκηση του Ι.Κ.Α.-Ε.Τ.Α.Μ., σταθμίζοντας προσεκτικά όλους τους παράγοντες, επέλεξε τη βέλτιστη λύση με γνώμονα αποκλειστικά τα συμφέροντα του Ιδρύματος και όλων των ασφαλισμένων του και αποφάσισε να προχωρήσει στις παρακάτω ενέργειες:
      Στην εκτέλεση αρχαιολογικής έρευνας, προκειμένου να καθοριστούν με ακρίβεια η ύπαρξη αρχαιοτήτων στο ιδιόκτητο οικόπεδο και οι δυνατότητες οικοδόμησής του.
      Στην προκήρυξη διαγωνισμού για την επιλογή μελετητή, ο οποίος θα εκπονήσει μελέτη για την επισκευή, ενίσχυση και ανακαίνιση του ιδιόκτητου κτηρίου του Ι.Κ.Α. 
      Στην προκήρυξη διαγωνισμού για τη μίσθωση κατάλληλου κτηρίου εμβαδού 5.500 τετραγωνικών μέτρων περίπου για τη στέγαση των υγειονομικών και διοικητικών υπηρεσιών, μέχρι την ολοκλήρωση της επισκευής του ιδιόκτητου κτηρίου και την κατασκευή του νέου κτηρίου στο ιδιόκτητο οικόπεδο. 
      Γι’ αυτό, εξ αρχής, η πρόθεση της Κυβέρνησης και του Υπουργείου Απασχόλησης και Κοινωνικής Προστασίας, καθώς και της Διοίκησης του Ι.Κ.Α. είναι να δοθεί η καλύτερη δυνατή λύση σε ένα πρόβλημα που μας κληροδότησε το παρελθόν. 
      Περισσότερα θα προσθέσω στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο ερωτών συνάδελφος κ. Ζωίδης. 
      ΝΙΚΟΛΑΟΣ ΖΩΪΔΗΣ: Περίμενα κάποια καινούργια στοιχεία, κυρία Υφυπουργέ. Το βέβαιο είναι ότι οι σήμερα προσφερόμενες συνθήκες στο Ι.Κ.Α. της Ρόδου με την υπό στελέχωση σε υγειονομικό προσωπικό που έχει είναι κακές και οι εγκαταστάσεις στις οποίες παρέχονται οι σημερινές συνθήκες είναι άθλιες. 
      Βαπτίσατε, λοιπόν, εσχάτως «αλλαγή πολιτικής» την απόφασή σας να αλλάξετε, να απορρίψετε στον κάδο των αχρήστων, αποφάσεις πέντε Υπουργών των δικών σας Κυβερνήσεων και των αντιστοίχων διοικήσεων του Ι.Κ.Α.. Δηλώνετε ότι το Ι.Κ.Α. θα μεταστεγαστεί σε ένα οικόπεδο που ανακαλύφθηκε προσφάτως, του οποίου οι όροι δόμησης δεν επιτρέπουν κατασκευή κτίσματος πάνω από τέσσερις χιλιάδες πεντακόσια τετραγωνικά μέτρα, ενώ μισθώνετε πέντε χιλιάδες πεντακόσια πενήντα τετραγωνικά μέτρα και του οποίου η ανέγερση οικοδομής επ’ αυτού δεν είναι δυνατόν να γίνει ποτέ και θα εξηγήσω αμέσως γιατί.
      Από το συγκεκριμένο οικόπεδο διέρχεται –και είναι γνωστό- το Δωρικό Τείχος της Ρόδου. Αρκεί ένα τηλεφώνημα στην Αρχαιολογική Υπηρεσία, όπως έκανα εγώ, για να βεβαιωθεί η ύπαρξη αυτών των μεγάλης αξίας αρχαιολογικών ευρημάτων. Η δε τοπική κοινωνία με χθεσινή απόφαση του Δημοτικού Συμβουλίου της Ρόδου για λόγους κυκλοφοριακούς και άλλους ανθίσταται σθεναρά στη δυνατότητα οικοδόμησης αυτού του γηπέδου. 
      Επομένως, κυρία Υφυπουργέ, χθες ελήφθη η απόφαση. Θα καταθέσω, συμφωνώντας μαζί σας, εννέα αποφάσεις του Νομαρχιακού Συμβουλίου για τη μετεγκατάσταση, αποφάσεις του Δημοτικού Συμβουλίου και βεβαιώσεις τεχνικών και άλλων φορέων, γιατί όλες αυτές οι αποφάσεις ελήφθησαν με συναπόφαση όλων των φορέων –επιστημονικών και επαγγελματικών- της Ρόδου: Τεχνικού Επιμελητηρίου, Εργατικού Κέντρου, Συλλόγων Τεχνικών, Συλλόγων Ιατρών του Ι.Κ.Α. κ.ο.κ. 
      Καταθέτω, λοιπόν, στα Πρακτικά όλες αυτές τις αποφάσεις, σημειώνοντας, κυρία Υφυπουργέ, ότι το θέμα παραπέμπεται στις καλένδες, γιατί δεν πρόκειται ποτέ να ανεγερθεί κτήριο στο οικόπεδο των «Επτά Βαγιών» και έρπουν φήμες στη Ρόδο ότι η μεθόδευση αυτή γίνεται, για να υπάρχει στο διηνεκές μίσθωση κτηρίου επιφανείας πέντε χιλιάδων πεντακοσίων τετραγωνικών μέτρων, που επιβαρύνει το Ι.Κ.Α. από πεντακόσιες έως ίσως και εννιακόσιες χιλιάδες ευρώ το χρόνο. 
      Εάν αυτό θεωρείται η βέλτιστη επιλογή που κάνατε, κυρία Υφυπουργέ, επαναλαμβάνω ότι ο ροδιακός λαός παραμένει άναυδος και πολλά θρυλούνται και για τις διαμάχες των πολιτικών σε επίπεδο κορυφής και για γκρίζες διαδικασίες σε επίπεδο βάσης του Οργανισμού και του Υπουργείου.
      Σας ευχαριστώ πολύ. 
      (Στο σημείο αυτό ο Βουλευτής κ. Νικόλαος Ζωίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Κυρία Υπουργέ, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, είναι γνωστό πως οι Ροδίτες είστε διχασμένοι σε αυτό το θέμα, πράγμα που περιπλέκει την κατάσταση.
      	ΝΙΚΟΛΑΟΣ ΖΩΙΔΗΣ: Οι Βουλευτές της Νέας Δημοκρατίας είναι διχασμένοι! Τρεις Βουλευτές, τρεις γνώμες. 
      	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Αφού επιθυμούμε την ευρύτερη δυνατή συναίνεση.
      Όμως, πρέπει επίσης να υπενθυμίσω ότι το πρόβλημα είναι δεκαοκτώ ετών. Προφανώς, υπήρχαν διαφωνίες και ανάμεσα στους Βουλευτές του ΠΑ.ΣΟ.Κ. 
      ΝΙΚΟΛΑΟΣ ΖΩΙΔΗΣ: Αδράνεια του Ι.Κ.Α. υπήρχε, κυρία Υφυπουργέ. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Καλά. 
      Συγγνώμη, αλλά το Ι.Κ.Α. δεν είναι μόνο του. Είναι ένα πρόβλημα, που ήταν ξεχασμένο στο συρτάρι από τις κυβερνήσεις του ΠΑ.ΣΟ.Κ. και τώρα, πραγματικά, πρέπει να λυθεί.
      Όλοι αναγνωρίζουμε ότι ο στόχος είναι να δώσουμε τις καλύτερες δυνατές υπηρεσίες ιδιαίτερα στις νησιωτικές περιοχές. Για την  πρόθεση δεν υπάρχει καμμία αμφιβολία, αλλά και για την πράξη, δεν υπάρχει καμμία αμφιβολία. Και θα σας απαντήσω σε μερικά από τα θέματα που θέσατε.
      Εξετάσαμε όλες τις προτάσεις και τις λύσεις που διατυπώθηκαν. Συζητήσαμε με τους εμπλεκόμενους. Διερευνήσαμε όλα τα δεδομένα. Στόχος μας, ήταν να δοθεί η καλύτερη και συμφέρουσα λύση, συμβατή με τη νέα φιλοσοφία του Ι.Κ.Α., για αξιοποίηση της περιουσίας του και ταυτόχρονα απόκτησης ιδιόκτητων κτηρίων σ’ όλη τη χώρα. Σας το είπα ήδη στην πρωτολογία μου. 
      Ως προς την πρόταση για τη μεταστέγαση του Ι.Κ.Α. στο χώρο του παλιού νοσοκομείου, είναι αλήθεια ότι είχε συζητηθεί πολύ και φαινόταν η επιλογή αυτή να έχει πολλές προοπτικές και καλές προοπτικές. Ωστόσο μετά από μελέτες και εκτιμήσεις, διαπιστώθηκαν στατικά προβλήματα και υψηλά κόστη ανακατασκευής. Επομένως η εν λόγω πρόταση έπρεπε να επαναξιολογηθεί. 
      Πιο συγκεκριμένα, υιοθετήσαμε το τελικό συμπέρασμα της αυτοψίας, που διενήργησε ο πραγματογνώμονας καθηγητής του Ε.Μ.Π. κ. Παναγιώτης Καρύδης. Η μεταστέγαση στο παλιό νοσοκομείο, κρίθηκε απολύτως ασύμφορη λόγω του πολύ υψηλού κόστους που απαιτείται για την επισκευή του μετά τη λεηλασία και τους βανδαλισμούς που έχει υποστεί. Επιπρόσθετα, εάν συνυπολογισθεί και ο απαιτούμενος χρόνος μελετών, τότε μιλάμε για ολοκλήρωση του έργου σε αρκετά χρόνια από σήμερα. 
      Παράλληλα, θέλουμε να δώσουμε στη Ρόδο αυτό που, πράγματι, της αξίζει, ένα σύγχρονο κτήριο, ένα σωστό κτήριο, που να εξυπηρετεί πραγματικά τις ανάγκες των ασφαλισμένων. Θα ξεκινήσει όπως σας είπα, άμεσα η διαδικασία ανέγερσης νέου κτηρίου στο ιδιόκτητο οικόπεδο του Ι.Κ.Α. στην περιοχή «Επτά Βαγιές».
      Εσείς λέτε πως είστε βέβαιος ότι η αρχαιολογική υπηρεσία δεν θα δώσει άδεια, για να γίνει οτιδήποτε εκεί. Ήδη η αρχαιολογική υπηρεσία μελετά. Δεν μπορώ να φανταστώ ότι στα πέντε χιλιάδες οκτακόσια τετραγωνικά μέτρα, δεν θα μπορεί να δοθεί άδεια για να κτιστεί. Περιμένουμε να δούμε τα αποτελέσματα αυτής της έρευνας. 
      ΝΙΚΟΛΑΟΣ ΖΩΪΔΗΣ: Θα είναι τραγικό το αποτέλεσμα …
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Από την ενημέρωση που έχω, το κτήριο αποδίδει τέσσερις χιλιάδες εξακόσια σαράντα τετραγωνικά μέτρα. Μαζί και με το παλιό κτήριο, το οποίο θα ανακατασκευασθεί, νομίζω ότι θα έχουν απολύτως καλυφθεί οι ανάγκες. 
      ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Συγγνώμη, είναι ένα θέμα που ταλανίζει.
      ΠΡΟΕΔΡΕΥΩΝ (Γεώργιος Σούρλας): Δεκαοκτώ χρόνια. Λύνεται σε δυο λεπτά το θέμα; 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Όχι, αλλά τουλάχιστον να μη φανεί ότι υπεκφεύγω. 
      Να προσθέσω ότι ο Σύλλογος των Υπαλλήλων του Ι.Κ.Α. έχει εκφράσει συμφωνία ως προς αυτές τις τρείς ενέργειες που έχει αναλάβει το Ι.Κ.Α..
      ΝΙΚΟΛΑΟΣ ΖΩΪΔΗΣ: Των διοικητικών υπαλλήλων.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Συνοψίζω. Ανακαίνιση του παλιού ιδιόκτητου κτηρίου και στο μεταξύ μετεγκατάσταση σ’ ένα σύγχρονο κτήριο. Αυτό που νομίζω ότι στοχεύουμε όλοι, για να μπορέσουν, πραγματικά, οι ασφαλισμένοι να έχουν τις υπηρεσίες που τους αξίζουν, είναι να υπάρχει ένα σύγχρονο κτήριο. Να μη γυρνάμε στο παρελθόν, αλλά να κοιτάζουμε με αισιοδοξία το μέλλον.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ιδού η Ρόδος, ιδού και το πήδημα, λοιπόν!
      Επανερχόμαστε στις επίκαιρες ερωτήσεις δευτέρου κύκλου:
      Θα συζητηθεί η πρώτη με αριθμό 1030/3.6.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Αηδόνη προς την Υπουργό Απασχόλησης και Κοινωνικής Προστασίας, σχετικά με την επαναλειτουργία της εταιρείας «ΜΑΚΕΔΟΝΙΚΕΣ ΒΙΟΜΗΧΑΝΙΕΣ ΜΕΤΑΛΛΟΥ Α.Ε.» κ.λπ..
      Ο κ. Αηδόνης αναφέρει αναλυτικότερα στην ερώτησή του:
      «Η εταιρεία «ΜΑΚΕΔΟΝΙΚΕΣ ΒΙΟΜΗΧΑΝΙΕΣ ΜΕΤΑΛΛΟΥ Α.Ε.» με έδρα τη Δράμα, έχει ενταχθεί στις διατάξεις των επενδυτικών του ν. 1892/90 και 2601/98 και έχει επιδοτηθεί με γενναία χρηματοδότηση με το ποσό των επιδοτήσεων να ανέρχεται στο ύψος των 3.863.618 ευρώ. 
      Η εταιρεία, από το 2006 για αδιευκρίνιστους λόγους ανέστειλε τη λειτουργία της, οδηγώντας είκοσι τρεις από τους συνολικά είκοσι έξι εναπομείναντες στη ζωή εργαζομένους, σε μια ατέρμονη ομηρία, καθώς εδώ και δεκαπέντε μήνες βρίσκονται σε καθεστώς επίσχεσης εργασίας, αθετώντας η επιχείρηση να εκπληρώσει τις όποιες υποχρεώσεις της απορρέουν από την υπαγωγή της στους παραπάνω επενδυτικούς νόμους, όπως δημιουργία εβδομήντα θέσεων εργασίας και δεκάχρονη συνεχή λειτουργία.
      Άκαρπες απέβησαν οι επίμονες προσπάθειες των εργαζομένων για την επαναλειτουργία της επιχείρησης, με αποτέλεσμα σήμερα να αντιμετωπίζουν και τα μέλη των οικογενειών τους, ιδιαίτερα οξυμένα οικονομικά και κοινωνικά προβλήματα κοινωνικού αποκλεισμού και επιβίωσης.
      Ερωτάστε, κυρία Υπουργέ:
      1.Πού στηρίζεται αυτή η προκλητική αδιαφορία και απαξίωση της εταιρείας έναντι των υποχρεώσεών της προς την πολιτεία, τους εργαζομένους και την προστασία του δημοσίου συμφέροντος;
      2.Δεν νομίζετε ότι επιβάλλεται η άμεση επαναλειτουργία της επιχείρησης ως επιτακτική ανάγκη διασφάλισης των θέσεων εργασίας, σε μια περιοχή με οξυμένα προβλήματα απασχόλησης όπως της Δράμας και την άμεση καταβολή των οφειλών της επιχείρησης προς τους εργαζομένους, δεδουλευμένα και μισθοί για τα έτη 2006, 2007 και 2008;»
      Στην ερώτηση του κ. Αηδόνη, θα απαντήσει και πάλι η Υφυπουργός Απασχόλησης και Κοινωνικής Προστασίας. 
      Κυρία Υπουργέ έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, από το 2004, οι μεταρρυθμίσεις που προωθήσαμε, θωράκισαν σε σημαντικό βαθμό την οικονομία μας και διασφάλισαν υψηλούς ρυθμούς ανάπτυξης. Μόλις γύρισα από το συνέδριο του Ο.Ο.Σ.Α. στο Παρίσι και το κύριο θέμα συζήτησης, ήταν η αντιμετώπιση των επιπτώσεων της παγκόσμιας οικονομικής κρίσης την οποία διανύουμε. Δεν είναι ελληνικό το φαινόμενο. Είναι μια δύσκολη συγκυρία, που έχει κτυπήσει την πόρτα όλων των ανεπτυγμένων χωρών του κόσμου. 
      Το μεταρρυθμιστικό πρόγραμμα που εφαρμόσαμε, έρχεται τώρα στη δύσκολη ώρα να περιορίσει τις δυσμενείς επιπτώσεις από την παγκόσμια οικονομική συγκυρία πάνω στην ελληνική οικονομία. 
      Κύριοι συνάδελφοι, όπως γνωρίζετε, η Κυβέρνηση επιδίωξε να υπάρχει αναδιάταξη παντού. Γι’ αυτό και το 80% των  πόρων του Δ΄ Κοινοτικού Πλαισίου Στήριξης, κατευθύνεται στην περιφέρεια. Μεταξύ των άλλων προχωρήσαμε στη μείωση της φορολογίας, στον αναπτυξιακό νόμο, στις συμπράξεις δημόσιου και ιδιωτικού τομέα, στην αναμόρφωση του πτωχευτικού δικαίου, στη δημιουργία νέων αναπτυξιακών εργαλείων. Διαμορφώθηκαν δομές και δρομολογήθηκαν νέες υποδομές, για την υποστήριξη της επιχειρηματικότητας του Έλληνα. 
      Στο πλαίσιο του προγράμματος «ΑΝΤΑΓΩΝΙΣΤΙΚΟΤΗΤΑ» ενισχύθηκαν ως σήμερα περισσότερες από τριάντα δυο χιλιάδες επιχειρήσεις. Στο πλαίσιο του αναπτυξιακού νόμου, εγκρίθηκαν και άρχισαν να πραγματοποιούνται επενδύσεις 9.000.000.000 ευρώ. Με τη σύμπραξη του δημόσιου τομέα, εγκρίθηκαν και προχωρούν επενδύσεις που ξεπερνούν τα 4.000.000.000 ευρώ. Η καθαρή είσοδος νέων επιχειρήσεων το χρόνο που πέρασε, ήταν σχεδόν διπλάσια σε σχέση με εκείνη του 2004. 
      Η πολιτική αυτή αποδίδει καρπούς. Η ανεργία μειώθηκε και οι αναπτυξιακοί ρυθμοί παραμένουν υψηλοί, παρ’ όλες τις αντίξοες οικονομικές συνθήκες. 
      Η περίπτωση της εταιρείας «ΜΑΚΕΔΟΝΙΚΕΣ ΒΙΟΜΗΧΑΝΙΕΣ ΜΕΤΑΛΛΟΥ Α.Ε.» έχει απασχολήσει ιδιαίτερα τις υπηρεσίες του Υπουργείου Απασχόλησης και Κοινωνικής Προστασίας, οι οποίες μόλις εκδηλώθηκαν τα πρώτα προβλήματα, προέβησαν στις απαραίτητες ενέργειες. 
      Ειδικότερα την περίοδο 2005-2007, το Σ.Ε.Π.Ε. πραγματοποίησε έντεκα ελέγχους, κατά τους οποίους διαπιστώθηκαν παραβιάσεις της εργατικής νομοθεσίας, σ’ ό,τι αφορά την εμπρόθεσμη εξόφληση των δεδουλευμένων αποδοχών των εργαζομένων, των αποδοχών αδείας τους, των αποζημιώσεων αδείας, των επιδομάτων ισολογισμού, των αποδοχών που οφείλονται ύστερα από άσκηση του δικαιώματος επίσχεσης εργασίας από μέρους του. Για το λόγο αυτόν υποβλήθηκαν κατά των υπευθύνων της εταιρείας πέντε μηνύσεις και μια μηνυτήρια αναφορά προς τον Εισαγγελέα Πλημμελειοδικών Δράμας. Για τις παραβάσεις που διαπιστώθηκαν, επιβλήθηκαν πρόστιμα συνολικού ύψους  περίπου 25.000 ευρώ. 
      Πέραν αυτών, μετά από αίτημα τόσο του σωματείου εργαζομένων όσο και της Γ.Σ.Ε.Ε., πραγματοποιήθηκαν τρεις συναντήσεις με το γενικό γραμματέα του Υπουργείου Απασχόλησης και Κοινωνικής Προστασίας. Η μία μάλιστα απ’ αυτές, στις 20.11.2006 είχε το χαρακτήρα συμφιλιωτικής διαδικασίας και έγινε παρουσία του εργοδότη. Από την πλευρά του Υπουργείου, τονίστηκε ότι η επιχείρηση πρέπει να συνεχίσει τη λειτουργία της, να διατηρήσει τις θέσεις εργασίας και να εκπληρώσει τις υποχρεώσεις προς τους εργαζόμενους. Στη συνάντηση αυτή, διεφάνη η συμφωνία των δυο μερών και συντάχθηκε πρωτόκολλο συμφιλίωσης, το οποίο όμως, δυστυχώς, δεν υπεγράφη από τους ενδιαφερόμενους και δεν κατέστη δυνατή η επίλυση του προβλήματος. 
      Επειδή είναι συγκεκριμένα τα ερωτήματά σας και επειδή θέλω να ακούσω κάποια πράγματα που θα πείτε, για να είμαι ακόμη πιο συγκεκριμένη, γι’ αυτό θα απαντήσω με περισσότερα στοιχεία στη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κυρία Υπουργέ, εάν αυτήν τη στιγμή πω ότι είμαι εργαζόμενος, ο οποίος έχει να πληρωθεί δυο χρόνια, όταν θα σας άκουγα στην αρχή, θα τρόμαζα. Δεν τον ενδιαφέρει, λοιπόν, τον απολυμένο αυτήν τη στιγμή, δεν τον ενδιαφέρει τον άνθρωπο ο οποίος είναι σε επίσχεση εργασίας δεκαπέντε μήνες, εάν ήσασταν στον Ο.Ο.Σ.Α. και εάν έχετε κάνει χιλιάδες προσπάθειες για τη μεταρρύθμισή σας.
      Τον ενδιαφέρει να πληρωθεί και να λύσει το πρόβλημά του. 
      Και αυτήν την απάντηση δεν την πήρε σήμερα. Άκουσε ένα ιστορικό το οποίο το γνωρίζει. Άκουσε ότι κάνετε πέντε μηνύσεις και διάφορους ελέγχους, τους οποίους τους ξέρει. Ξέρει ότι αυτές οι μηνύσεις έχουν γίνει με δική του πρωτοβουλία. Αυτοί πήγαν, λοιπόν, στην Επιθεώρηση Εργασίας, η οποία οφείλει να κάνει τη συγκεκριμένη διαδικασία. Άρα, περιμένει να πάρει μία απάντηση σήμερα και να δει τι επιτέλους θα γίνει σ’ αυτήν την επιχείρηση.
      Αυτή η επιχείρηση, λοιπόν, πήρε από το ελληνικό κράτος 4.000.000 ευρώ. Κάποιος κύριος, ο οποίος είναι Ιταλός, τα έβαλε στην τσέπη του και ο εργαζόμενος σήμερα δεν έχει πληρωθεί και περιμένει από το ελληνικό κράτος, που υποτίθεται ότι προστατεύει το δημόσιο συμφέρον, τη δημοκρατία, αλλά και το συμφέρον του πολίτη, να κάνει κάτι γι’ αυτόν. Και αυτές τις απαντήσεις, δεν τις παίρνει από τις κυβερνήσεις, γιατί δυστυχώς, από ό,τι φαίνεται αυτή η χώρα είναι ανοχύρωτη και δεν ισχύουν οι κανόνες. Σε ποια άλλη χώρα του κόσμου εκτός από τις τριτοκοσμικές, θα μπορούσε να συμπεριφερθεί ένας επιχειρηματίας έτσι; Δεν είναι σημερινό γεγονός. Είναι και των προηγούμενων κυβερνήσεων. Ξέφραγο αμπέλι η χώρα. Ό,τι θέλει κάνει ο καθένας. 
      Αυτήν τη στιγμή, λοιπόν, είκοσι έξι άνθρωποι περιμένουν να δουν τι θα κάνουν. Πόσο θα είναι ακόμα όμηροι; Πόσο μπορούν να περιμένουν με την υποτιθέμενη αλληλογραφία μεταξύ περιφέρειας, Υπουργείου, Εργατικού Κέντρου; Τους δουλεύουν όλοι. Αυτό νιώθουν. Ξέρετε τι λένε στο έντυπό τους; Λένε ότι αμφιβάλλουν πως οι τοπικοί παράγοντες ενδιαφέρονται για τη λύση του προβλήματός τους. Ποια είναι αυτή η γραφειοκρατία επιτέλους, η οποία μπορεί να κρατάει όμηρους αυτούς τους ανθρώπους; Μιλάμε σοβαρά ότι υπάρχει κράτος; Είναι δυνατόν; 
      Αυτά είναι τα ερωτήματα τα οποία περιμένουν να απαντηθούν σήμερα, κυρία Υπουργέ, οι εργαζόμενοι και δεν παίρνουν αυτές τις απαντήσεις δυστυχώς. Περιμένω, λοιπόν, να μας πείτε συγκεκριμένα, πότε θα πληρωθούν, εάν θα συνεχίσει να λειτουργεί το εργοστάσιο και τι θα γίνει μ’ αυτόν τον εργοδότη, ο οποίος μας δουλεύει. Αυτά περιμένουμε να ακούσουμε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Αηδόνη.
      Κυρία Καλαντζάκου, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κατ’ αρχάς, κύριε Αηδόνη, εγώ δεν σας ειρωνεύομαι και δεν υπεκφεύγω. Θα σας παρακαλούσα να ακολουθήσετε το παράδειγμά μου. Νομίζω χρήσιμο θα είναι στην πολιτική σας σταδιοδρομία. 
      ΧΡΗΣΤΟΣ ΑΗΔΟΝΗΣ: Δεν αφορά εσάς, κυρία Υπουργέ, ο τόνος μου.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας παρακαλώ, κύριε Αηδόνη. Εγώ είμαι εδώ και απαντώ. Αφορά το γεγονός ότι προσπαθείτε να δείξετε ότι η Κυβέρνηση δεν ακολουθεί…
      ΧΡΗΣΤΟΣ ΑΗΔΟΝΗΣ: Δεν αφορά εσάς προσωπικά.
      ΠΡΟΕΔΡΕΥΩΝ (Γεώργιος Σούρλας): Κύριε Αηδόνη, παρακαλώ μη διακόπτετε. Αφήστε την κυρία Υπουργό να μιλήσει.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Μπορείτε να μιλήσετε με ευπρέπεια και ευγένεια. Είναι έτερον εκάτερον τα πολιτικά επιχειρήματα.
      ΧΡΗΣΤΟΣ ΑΗΔΟΝΗΣ: Με προσβάλλετε αυτήν τη στιγμή, γιατί ο τόνος μου, μου δεν αφορούσε εσάς. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εγώ σας προσβάλλω; Δεν καταλαβαίνω. Δύο άνθρωποι μιλάμε σε αυτήν την Αίθουσα. 
      Από μέρους μας, επανειλημμένα επιδιώχθηκε να συμβάλλουμε στην επίλυση των προβλημάτων που ανέκυψαν, εντός των ορίων των αρμοδιοτήτων μας. Η εταιρεία διέκοψε άτυπα τη λειτουργία της στις 15-3-2007. Από τις 6-3-2007, οι εργαζόμενοι έχουν ασκήσει επίσχεση παροχής εργασίας που συνεχίζεται μέχρι σήμερα. Σε έξι μισθωτούς που αποχώρησαν από την επιχείρηση, οφείλονται αποδοχές της περιόδου επίσχεσης εργασίας για τους μήνες Ιούλιο, Αύγουστο, Σεπτέμβριο και Οκτώβριο του 2006. Προς το Ι.Κ.Α. Δράμας, εκκρεμεί η καταβολή ασφαλιστικών εισφορών εκ μέρους της επιχείρησης, οι οποίες αναζητούνται κατά την υφιστάμενη διαδικασία. Σε πρόσφατη επίσκεψη του Σ.Ε.Π.Ε. στις εγκαταστάσεις της επιχείρησης που έγινε στις 19-5-2008, διαπιστώσαμε ότι αυτή παραμένει κλειστή. 
      Θα ήθελα, όμως, κύριε συνάδελφε, να υπογραμμίσω ότι η επιχορήγηση αυτής της επιχείρησης βάσει επενδυτικών νόμων, εγκρίθηκε το 1997 και το 2002.
      ΧΡΗΣΤΟΣ ΑΗΔΟΝΗΣ: Τι σημαίνει αυτό;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Επί κυβερνήσεων ΠΑ.ΣΟ.Κ..
      ΧΡΗΣΤΟΣ ΑΗΔΟΝΗΣ: Και τι σημαίνει αυτό; 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ότι δεν κάνατε καλά τη δουλειά σας σημαίνει αυτό.
      ΧΡΗΣΤΟΣ ΑΗΔΟΝΗΣ: Σοβαρολογείτε;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Είναι ακόμα μία περίπτωση που κληρονομούμε από το παρελθόν, αγαπητέ κύριε συνάδελφε.
      ΧΡΗΣΤΟΣ ΑΗΔΟΝΗΣ: Μα τι λέτε τώρα;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Η Περιφέρεια Ανατολικής Μακεδονίας και Θράκης, έχει προβεί στις προβλεπόμενες από το νόμο ενέργειες για την απένταξη της επένδυσης, την αναζήτηση του επιχορηγούμενου ποσού και τη διασφάλιση του δημοσίου συμφέροντος. Θα σας δώσω δε και λεπτομέρειες για το θέμα αυτό, γιατί προφανώς τις αγνοείτε.
      Μετά την έκθεση στις 24-10-2006 του περιφερειακού οργάνου ελέγχου, σύμφωνα με την οποία οι δύο επενδύσεις της εταιρείας δεν λειτουργούσαν και οι εργαζόμενοι βρίσκονταν σε επίσχεση εργασίας, έγιναν αρκετές συναντήσεις των εργαζομένων και του προέδρου και διευθύνοντος συμβούλου με την περιφέρεια. Οι συναντήσεις, όμως, αυτές δεν είχαν κανένα αποτέλεσμα. Γιατί γίνονται οι συναντήσεις; Για να μπορούν να διασφαλιστούν οι θέσεις εργασίας. Αυτός δεν είναι ο πρωταρχικός στόχος στον οποίο όλοι συμφωνούμε; 
      Κατά τη συνεδρίαση της γνωμοδοτικής επιτροπής στις 20-8-2007, συζητήθηκε το θέμα της έναρξης διαδικασίας ανάκλησης των αποφάσεων υπαγωγής και αποφασίσθηκε η αποστολή εγγράφου μη τήρησης όρων των αποφάσεων υπαγωγής του ν.1892/90 και 2601/98. 
      Στις 10-1-2008, εστάλη το έγγραφο μη τήρησης όλων των εγκριτικών αποφάσεων με δικαστικό επιμελητή στην εταιρεία, στη ΒΙΠΕ Δράμας και στις 26-3-2008, σύμφωνα με την έκθεση επίδοσης θυροκολλήθηκε το έγγραφο στα γραφεία της εταιρείας. Το ίδιο έγγραφο στις 16-1-2008, εστάλη και στον πρόεδρο και διευθύνοντα σύμβουλο στην Ιταλία μέσω της Εισαγγελίας Πρωτοδικών Δράμας.
      Όπως καταλαβαίνετε, η πρώτη επιδίωξή μας ήταν, εφόσον αυτό ήταν δυνατόν, να συνεχίσει η λειτουργία της εταιρείας, διότι οι ανοιχτές επιχειρήσεις είναι που δίνουν δουλειά, όχι οι κλειστές επιχειρήσεις. Το Υπουργείο Απασχόλησης και Κοινωνικής Προστασίας παρεμβαίνει όπου χρειάζεται με οικονομική στήριξη και φυσικά μ’ ένα πακέτο εργαλείων ενεργητικών πολιτικών απασχόλησης. Επιπλέον καταβάλλουμε σταθερά προσπάθειες, για να επιστρέψουν οι εργαζόμενοι αυτοί σε θέσεις εργασίας. 
      Υπενθυμίζουμε εξάλλου ότι στην πρώτη επίσχεση εργασίας το 2005, καταβάλαμε στους εργαζόμενους και έκτακτη οικονομική ενίσχυση και επίδομα ανεργίας. Κανείς δεν επιθυμεί να υπάρχει κλίμα ανασφάλειας ανάμεσα στους εργαζόμενους. Είναι μία περίπτωση, στην οποία είναι πάρα πολύ ξεκάθαρο ότι υπάρχει πρόβλημα σ’ αυτήν τη συγκεκριμένη επιχείρηση.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού).
      ΠΡΟΕΔΡΕΥΩΝ (Γεώργιος Σούρλας): Κυρία Καλαντζάκου, τα υπόλοιπα μαζί με τον κύριο συνάδελφο θα τα πείτε στο Υπουργείο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εντάξει. Να έρθει ο κύριος συνάδελφος στο Υπουργείο να συζητήσουμε λεπτομερώς. Είναι ευπρόσδεκτος την επόμενη εβδομάδα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντζάκου.
      Τελευταία είναι η δεύτερη με αριθμό 1034/3-6-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη, προς την Υπουργό Απασχόλησης και Κοινωνικής Προστασίας, σχετικά με την κατάργηση του ελάχιστου αριθμού ενσήμων που υποχρεούται να καταβάλει στο Ι.Κ.Α. ο εργολάβος ή ο ιδιοκτήτης μιας οικοδομής κ.λπ..
      Αναλυτικότερα ο κ. Πρωτούλης αναφέρει στην ερώτησή του.
      «Με την 1545/2208 απόφαση της ολομέλειας του Συμβουλίου της Επικρατείας, επιχειρείται η κατάργηση του ελάχιστου αριθμού ενσήμων που υποχρεούται να καταβάλλει το Ι.Κ.Α., ο εργολάβος ή ο ιδιοκτήτης μιας οικοδομής. Η εν λόγω απόφαση, κρίνει αντισυνταγματικό το ν. 2434/96, που διασφαλίζει τον ελάχιστο αριθμό ενσήμων για τους οικοδόμους.
      Ο αντικειμενικός συντελεστής, θεσπίστηκε με νόμο του 1992, που προσδιόριζε ότι για κάθε τετραγωνικό μέτρο οικοδομής, αντιστοιχεί σε ενάμισι ημερομίσθιο. Τροποποιήθηκε προς το χειρότερο, με προσφυγή πάλι της εργοδοσίας το 1996 στο 1,35, τη στιγμή που ο πραγματικός προσδιορισμός είναι δύο ημερομίσθια ανά τετραγωνικό μέτρο.
      Την ευθύνη για την εξέλιξη αυτή, έχουν οι κυβερνήσεις που καλύπτουν και αξιοποιούν ανάλογες δικαστικές αποφάσεις, οι οποίες εντάσσονται στη γενικότερη επίθεση στα ασφαλιστικά και εργασιακά δικαιώματα.
      Ερωτάται η κυρία Υπουργός, ποια άμεσα και συγκεκριμένα μέτρα θα πάρει, για την ικανοποίηση του δίκαιου αιτήματος των οικοδόμων, που ζητούν την επαναφορά του συντελεστή με νέα διάταξη στα δύο ένσημα ανά τετραγωνικό μέτρο, την καθιέρωση βιβλίου παρουσίας στις οικοδομές και τη δημιουργία μικτών επιτροπών ελέγχου;».
      Στην επίκαιρη ερώτηση του κ. Πρωτούλη, θα απαντήσει και πάλι η Υφυπουργός Απασχόλησης και Κοινωνικής Προστασίας κ. Καλαντζάκου.
      Ορίστε, κυρία Καλαντζάκου, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Πρόεδρε, όπως βλέπετε έχουμε την τιμητική μας σήμερα. Θα έρθει ο Πρόεδρος της Γαλλίας και θα συζητάμε επίκαιρες ερωτήσεις.
      Κύριε συνάδελφε, σύμφωνα με την ισχύουσα νομοθεσία, οι εισφορές που καταβάλλουν στο Ι.Κ.Α.-Ε.Τ.Α.Μ. οι κύριοι ιδιωτικών οικοδομικών έργων για τα ημερομίσθια που πραγματοποιούν οι απασχολούμενοι σ’ αυτά οικοδόμοι, υπολογίζονται με αντικειμενικά κριτήρια και δεν συναρτώνται με την απασχόληση συγκεκριμένων προσώπων.
      Συγκεκριμένα, τα ελάχιστα ημερομίσθια για τα οποία υποχρεωτικά πρέπει να καταβληθούν εισφορές για κάθε έργο, καθορίζονται από συντελεστές υπολογισμού της εργατικής δαπάνης, που περιλαμβάνονται στους πίνακες του άρθρου 38 του κανονισμού Ι.Κ.Α.-Ε.Τ.Α.Μ., οι οποίοι ποικίλουν ανάλογα με την κατηγορία του κτηρίου, την επιφάνειά του και το είδος της εργασίας. Για τις κατοικίες ο συντελεστής είναι 1,35 ημερομίσθια ανά τετραγωνικό μέτρο. 
      Τα ημερομίσθια που προκύπτουν με βάση το ανωτέρω άρθρο, πρέπει υποχρεωτικά να πληρωθούν στο Ι.Κ.Α.-Ε.Τ.Α.Μ., ανεξάρτητα από το γεγονός ότι ο εργοδότης έχει στοιχεία ότι απασχολήθηκαν στο έργο οικοδόμοι για λιγότερες ημέρες εργασίας. Η μόνη δυνατότητα για καταβολή λιγότερων εισφορών σε κάποιο έργο, παρέχεται στην περίπτωση που ο κύριος του έργου, είναι κατ’ επάγγελμα οικοδόμος και το κτήριο αποτελεί την πρώτη του κατοικία μέχρι εκατόν πενήντα τετραγωνικά. Στην περίπτωση αυτή, καταβάλλονται εισφορές μειωμένες κατά 30%.
      Με τη συγκεκριμένη απόφαση 1545/2008 που επισημαίνεται, η ολομέλεια του Συμβουλίου της Επικρατείας έκανε δεκτό ότι εάν ο κύριος του έργου κατά την περαίωση αυτού διαθέτει όλα τα αποδεικτικά στοιχεία που καθορίζονται από τη νομοθεσία και από τα οποία αποδεικνύεται πραγματοποίηση λιγότερων ημερομισθίων από τα κατ’ ελάχιστα καθοριζόμενα από το Ι.Κ.Α.-Ε.Τ.Α.Μ., τότε το Ι.Κ.Α.-Ε.Τ.Α.Μ., είναι υποχρεωμένο να δεχθεί τα λιγότερα αυτά ημερομίσθια. Κατ’ ουσίαν, δηλαδή, χωρίς να θεωρείται αντισυνταγματικός ο αντικειμενικός προσδιορισμός των ημερών ασφάλισης στα ιδιωτικά οικοδομικά έργα, αίρεται εν μέρει, στην περίπτωση που ο εργοδότης μπορεί να αποδείξει απασχόληση για λιγότερα ημερομίσθια από το κατ’ ελάχιστο καθοριζόμενα.
      Σημειώνουμε ότι υφίσταται και άλλη προηγούμενη παρόμοια απόφαση του Συμβουλίου της Επικρατείας, η 3309/1996, εξαιτίας της οποίας κατέστη αναγκαία η τροποποίηση της αρχικής διάταξης του ν.1902/1990, με την οποία, καθιερώθηκε για πρώτη φορά ο αντικειμενικός προσδιορισμός στα ιδιωτικά οικοδομικά έργα και η θέσπιση της ισχύουσας διάταξης, δηλαδή  του άρθρου 21 του ν.2434/1996.
      Σχετικά με την τήρηση βιβλίου ημερήσιων δελτίων απασχολούμενου προσωπικού, σας ενημερώνουμε ότι ισχύει σύμφωνα με τις διατάξεις του άρθρου 33 του ν.1836/1989 «Προώθηση της απασχόλησης και της επαγγελματικής κατάρτισης και άλλες διατάξεις».
      Στο βιβλίο αυτό, αναγράφονται οι απασχολούμενες επιχειρήσεις και εργασίες οικοδομικών και τεχνικών έργων, καθώς και σ’ άλλες επισκευαστικές επιχειρήσεις και εργασίες. Σε περίπτωση που το βιβλίο δεν τηρείται ή τηρείται ελλιπώς ή δεν υποβάλλεται εμπρόθεσμα στις αρμόδιες αρχές, επιβάλλονται ανάλογα πρόστιμα για κάθε παράβαση.
      Τέλος σας γνωρίζουμε ότι οι υπηρεσίες του Ι.Κ.Α., καταβάλλουν κάθε προσπάθεια  για την εντατικοποίηση της διενέργειας επιτόπιων ελέγχων στα οικοδομοτεχνικά έργα καθώς και ότι βάσει των διατάξεων του άρθρου 151 του ν. 3655/2008, προβλέπεται δυνατότητα σε μικτά κλιμάκια αποτελούμενα από υπαλλήλους της ειδικής υπηρεσίας ελέγχου ασφάλισης του Ι.Κ.Α.-Ε.Τ.Α.Μ. και επιθεωρητές του Σ.Ε.Π.Ε., για να διεξάγουν από κοινού ελέγχους στους τόπους εργασίας. Περισσότερα στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Πρωτούλης. 
      ΙΩΑΝΝΗΣ ΠΡΩΤΟΥΛΗΣ: Κυρία Υφυπουργέ, κατ’ αρχάς πρέπει να πούμε ότι αυτή η απόφαση του Συμβουλίου της Επικρατείας, νομιμοποιεί την ανασφάλιστη εργασία. Αυτό είναι που έρχεται να κάνει, να νομιμοποιήσει την ανασφάλιστη εργασία, τη μαύρη εργασία, ιδιαίτερα σ’ έναν κλάδο, όπου βρίσκεται το μεγαλύτερο ποσοστό ανασφάλιστων, η πιο άγρια εκμετάλλευση μεταναστών, το μεγαλύτερο ποσοστό εργατικών ατυχημάτων, ο μεγαλύτερος αριθμός νεκρών εργατών και το μεγαλύτερο ποσοστό εισφοροδιαφυγής. Πολύ μεγάλο κομμάτι των οικοδόμων, δεν συμπληρώνει ούτε τα ογδόντα ή τα εκατό ένσημα που χρειάζονται για την ιατροφαρμακευτική τους περίθαλψη και αυτό το γνωρίζετε πάρα πολύ καλά. Η απόφαση αυτή είναι ταφόπλακα. 
      Να σας ενημερώσω για ένα πράγμα. Μέχρι και σήμερα, η πρακτική των εργοδοτών και των κατασκευαστικών εταιρειών, ήταν ότι το ελάχιστο όριο το παρουσίαζαν ως ανώτατο. Και πίσω απ’ αυτήν τη μεθόδευση, γινόταν ένας πολύ άγριος εκβιασμός που συνεχίζεται και σήμερα, για να απεμπολούν οι οικοδόμοι τα ένσημά τους, δηλαδή τις ημέρες εργασίας τους, να μην τις ασφαλίζουν όλες και να αρχίζουν τα παζάρια, δηλαδή στις πέντε μέρες εργασίας, να ασφαλίζει τις τέσσερις κ.λπ.. 
      Ιδιαίτερα αυτήν την περίοδο που δεν εντείνονται οι έλεγχοι, η κατάσταση είναι απελπιστική. Δεν υπάρχουν επιθεωρητές εργασίας. Δεν ελέγχεται κανένας. Σε ποια οικοδομή υπάρχει έλεγχος; Εάν δεν υπήρχαν τα συνδικαλιστικά στελέχη του συνδικάτου οικοδόμων, που με αυτοθυσία γυρνάνε τις οικοδομές και δεν επαρκούν, δεν θα υπήρχε κανένας έλεγχος. Αυτό το ομολογούν και οι άνθρωποι του Υπουργείου, το ομολογούν οι υπάλληλοι του Υπουργείου, το ομολογούν οι ελάχιστοι επιθεωρητές εργασίας που υπάρχουν και το ομολογούν και οι προϊστάμενοι του Υπουργείου. 
      Δεν έχετε πάρει κανένα μέτρο για την εισφοροδιαφυγή. Και θα θέλαμε να πούμε ότι είναι δίκαιο το αίτημα των οικοδόμων, να πάει στα δυο ένσημα ανά τετραγωνικό μέτρο ο υπολογισμός. 
      Ένα τελευταίο. Ο τρόπος υπολογισμού των ελάχιστων ενσήμων που λέτε ότι γίνεται με αντικειμενικά κριτήρια, ξέρετε πώς γίνεται; Με τον πιο απλό τρόπο κατασκευής μιας οικοδομής. Για παράδειγμα, δεν υπολογίζονται τα μπαλκόνια. Έχετε δει εσείς καμμιά πολυκατοικία χωρίς μπαλκόνια; Και μάλιστα ο πιο απλός τρόπος, που ήταν ενάμισι ένσημο το τετραγωνικό, έγινε 1,35 το τετραγωνικό και τώρα πάει να καταργηθεί εντελώς. 
      Καταλαβαίνετε τι θα γίνει; Θα βασιλεύει η μαύρη ανασφάλιστη εργασία. Και πρέπει να πάρετε μέτρα. Σας έχει έγκαιρα προειδοποιήσει και η Ομοσπονδία Οικοδόμων και το Συνδικάτο Οικοδόμων. Σας έχει προτείνει λύσεις αλλά δεν κάνετε τίποτα. Κάποια στιγμή και τα κέρδη των εργοδοτών πρέπει να κάνουν στην άκρη. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρωτούλη. 
      Κυρία Υπουργέ, έχετε το λόγο για δυο λεπτά.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, κατ’ αρχάς δεν αγνοούμε το θέμα που έχει προκύψει από την απόφαση του Συμβουλίου της Επικρατείας, αλλά σας είπα, πώς εμείς την ερμηνεύουμε και τι πιστεύουμε ότι πάει να κάνει αυτή η απόφαση. Θα αποτελέσει αντικείμενο όμως προσεκτικής μελέτης από το Υπουργείο μας, σε συνεργασία με το Ι.Κ.Α.-Ε.Τ.Α.Μ. για τη διασφάλιση του αντικειμενικού συστήματος. Διότι πιστεύουμε ότι το αντικειμενικό σύστημα διασφαλίζει όλη αυτήν την διαδικασία, από τα φαινόμενα που εσείς προαναφέρατε. 
      Όσον αφορά το θέμα της αύξησης του συντελεστή υπολογισμού των ημερών ασφάλισης, σημειώνουμε ότι η καθιέρωση του αντικειμενικού τρόπου υπολογισμού των ημερών ασφάλισης των οικοδόμων, αποσκοπεί στον προσδιορισμό της πραγματικής εργατικής συμμετοχής και σε καμμιά περίπτωση, δεν έχει ως στόχο την πρόσθεση ενσήμων, που δεν ανταποκρίνονται στην πραγματικότητα. Το ύψος των συντελεστών που καθιερώθηκαν για πρώτη φορά με την υπουργική απόφαση 21/2930/92, ενάμισι ημερομίσθιο για κάθε τετραγωνικό κύριας κατοικίας, ανταποκρίνεται σε σημαντικό βαθμό, όχι όμως πλήρως, στην εποχή καθιέρωσης του αντικειμενικού συστήματος του ’92. Η μείωση κατά 10% των συντελεστών υπολογισμού κρίθηκε αναγκαία, ώστε οι συντελεστές να αντικατοπτρίζουν τα ημερομίσθια που, πράγματι, απαιτούνταν σήμερα για μια οικοδομή, δεδομένου ότι από το ’92 μέχρι σήμερα, έχει συντελεστεί σημαντική πρόοδος της τεχνολογίας και στον τομέα αυτό που δεν μπορεί να μη ληφθεί υπ’ όψιν. 
      Η μείωση των συντελεστών σε καμμιά περίπτωση δεν θίγει τα ασφαλιστικά δικαιώματα των οικοδόμων. Τη στιγμή μάλιστα που τα ημερομίσθια που προκύπτουν κάθε φορά βάσει των συντελεστών, είναι τα κατ’ ελάχιστον απαιτούμενα και σε περίπτωση που έχει απαιτηθεί απασχόληση πέραν των προϋπολογιζομένων, η ασφάλιση γίνεται κανονικά για όλα τα επιπλέον ημερομίσθια. Η κατηγορία αυτή των εργαζομένων, έχει όλη την ευχέρεια για τον πλήρη έλεγχο της κανονικής ασφάλισης, με δεδομένο ότι πέραν του αποσπάσματος του ατομικού λογαριασμού ασφάλισης το οποίο λαμβάνει και στο οποίο απεικονίζεται ο αριθμός των ημερών ασφάλισης, ενημερώνεται αναλυτικά ανά τετράμηνο με ειδικό σημείωμα για τον ειδικό λογαριασμό δώρου, εργατοτεχνιτών οικοδόμων, για τα έργα τα οποία απασχολήθηκαν, για τις αποδοχές επί των οποίων καταβλήθηκαν εισφορές και για τις ημέρες ασφάλισης που πραγματοποιήθηκαν ανά έργο. 
      Τέλος, σ’ ό,τι αφορά τη μικτή επιτροπή ελέγχου για τις οικοδομές και τα εργοταξιακά έργα σε κάθε νομό ή πόλη, ο ειδικός γραμματέας του Σ.Ε.Π.Ε., τη συγκροτεί κάθε χρόνο με βάση τις περιφερειακές υπηρεσίες επιθεώρησης εργασίας. Πρόεδρος της επιτροπής, είναι ένας τεχνικός επιθεωρητής εργασίας, υπάλληλος του Σ.Ε.Π.Ε., και μέλη της ένας εκπρόσωπος των εργαζομένων στον κλάδο, που ορίζεται από την πιο αντιπροσωπευτική πρωτοβάθμια συνδικαλιστική οργάνωση και ένας εκπρόσωπος του Τ.Ε.Ε., που ορίζεται από τη διοίκησή του με τους αναπληρωτές τους. Η θητεία της επιτροπής είναι διετής και σκοπό έχει την βελτίωση των ελεγκτικών μηχανισμών, για την αποτελεσματικότερη αντιμετώπιση της εισφοροδιαφυγής. 
      Και θα πω μια τελευταία πρόταση. Επειδή γίνεται πολύς λόγος για το πόσους τελικά ελέγχους μπορεί να διενεργεί το Σ.Ε.Π.Ε., έχω πει και άλλες φορές στη Βουλή ότι πρόθεση της Κυβέρνησης είναι η ουσιαστική αναβάθμιση του Σ.Ε.Π.Ε., διότι πιστεύω ότι καταβάλλεται πολύ μεγάλη προσπάθεια, από ένα σύστημα το οποίο χρειάζεται ακόμη περισσότερη ενίσχυση. Δουλεύουμε προς αυτήν την κατεύθυνση και σύντομα θα είμαστε έτοιμοι. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
      Ολοκληρώθηκε η συζήτηση των επικαίρων ερωτήσεων.
      Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 11.57΄, λύεται η συνεδρίαση για σήμερα ημέρα Παρασκευή 6 Ιουνίου 2008 και ώρα 13.00΄, με αντικείμενο ειδική συνεδρίαση της Ολομέλειας της Βουλής κατά την οποία θα προσέλθει στη Βουλή και θα απευθυνθεί στο Σώμα ο Πρόεδρος της Γαλλικής Δημοκρατίας κ. Nicolas Sazkozy. 
      Στη συνεδρίαση θα παραστεί και ο Πρόεδρος της Δημοκρατίας κ. Κάρολος Παπούλιας.
      
      Ο ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ



Τελευταία Αποθήκευση:	11/6/2008 9:23:00 μμ	Από:	A.zoudiari
Εκτυπώθηκε:	11/6/2008 12:21:00 μμ

