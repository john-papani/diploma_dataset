ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ Ι΄
ΘΕΡΟΥΣ 2007 
Πέμπτη 26 Ιουλίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α. Προς τον Υπουργό Υγείας και Κοινωνικής Αλληλεγγύης,
i) σχετικά με την πρόσληψη του αναγκαίου εποχικού προσωπικού στις μονάδες υγείας των Κυκλάδων κ.λπ. σελ.
ii) σχετικά με την πρόσληψη του αναγκαίου προσωπικού στο Νοσοκομείο ΚΑΤ κ.λπ. σελ.
β. Προς τον Υπουργό Οικονομίας και Οικονομικών, σχετικά με την αναγνώριση της κυριότητας της Μονής Βατοπεδίου στην περιοχή της λίμνης Βιστονίδας κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής της πρότασης νόμου αρμοδιότητας του Υπουργείου Υγείας και Κοινωνικής Αλληλεγγύης: «Για την ένταξη των τριτέκνων οικογενειών ως πολυτέκνων στο νόμο 1910/1944. σελ.
2. ΚΑΤΑΘΕΣΗ ΣΧΕΔΙΟΥ ΝΟΜΟΥ
Ο Πρωθυπουργός και οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Μεταφορών και Επικοινωνιών και Δημοσίας Τάξης κατέθεσαν σχέδιο νόμου: «Θεσμικό πλαίσιο έρευνας και τεχνολογίας». σελ.
3. ΚΑΤΑΘΕΣΗ ΕΚΘΕΣΕΩΝ ΔΙΑΡΚΟΥΣ ΕΠΙΤΡΟΠΗΣ
Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων:
α. Του Υπουργείου Περιβάλλοντος, Χωροταξίας και Δημοσίων Έργων «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Τμήματος Μαλιακός- Κλειδί του Αυτοκινητοδρόμου Πάτρα- Αθήνα- Θεσσαλονίκη- Εύζωνοι (ΠΑΘΕ) και ρύθμιση συναφών θεμάτων». σελ.
β. Του Υπουργείου Οικονομίας και Οικονομικών:«Αγορές χρηματοπιστωτικών μέσων και άλλες διατάξεις». σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α. σελ.
ΓΙΑΝΝΟΠΟΥΛΟΣ Α. σελ.
ΔΟΥΚΑΣ Π. σελ.
ΝΙΚΟΛΑΪΔΟΥ Β. σελ.
ΡΗΓΑΣ Π. σελ.
Β. Επί της πρότασης νόμου αρμοδιότητας του Υπουργείου Υγείας και Κοινωνικής Αλληλεγγύης:
ΑΛΑΒΑΝΟΣ Α. σελ.
ΖΩΗΣ Χ. σελ.
ΚΑΚΛΑΜΑΝΗΣ Α. σελ.
ΚΟΥΒΕΛΗΣ Φ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΛΥΚΟΥΡΕΝΤΖΟΣ Α. σελ.
ΜΑΝΩΛΙΑ Χ. σελ.
ΜΕΛΑΣ Π. σελ.
ΝΑΣΙΩΚΑΣ Ε. σελ.
ΠΑΝΤΕΛΑΚΗ Ε. σελ.
ΠΡΩΤΟΠΑΠΑΣ Χ. σελ.
ΤΖΑΚΡΗ Θ. σελ.
ΧΑΤΖΗΓΑΚΗΣ Σ. σελ.
ΧΡΙΣΤΟΦΙΛΟΠΟΥΛΟΥ Π. σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2007
      ΣΥΝΕΔΡΙΑΣΗ  Ι΄
      Πέμπτη 26 Ιουλίου 2007
      
      Αθήνα, σήμερα στις 26 Ιουλίου 2007, ημέρα Πέμπτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25 Ιουλίου 2007 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της Θ΄ συνεδριάσεώς του, της Τετάρτης 25 Ιουλίου 2007, σε ό,τι αφορά την ψήφιση στο σύνολο του σχεδίου νόμου: «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των Κρατών-Μελών, της αφ’ ενός, και της Δημοκρατίας της Κορέας, αφ’ ετέρου, για ένα μη στρατιωτικό Παγκόσμιο Δορυφορικό Σύστημα Πλοήγησης (CNSS)»)
      Παρακαλείται η κυρία Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από την κ. Βέρα Νικολαΐδου, Βουλευτή Β’ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΧΡΗΣΤΟΣ ΑΗΔΟΝΗΣ κατέθεσε αναφορά, με την οποία ο Δήμος Δράμας ζητεί την επίσπευση των διαδικασιών για την πρόσληψη προσωπικού στη Δημοτική Αστυνομία.  
2) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο κ. Αχιλλέας Καλεμκερίδης καταγγέλλει την άρνηση του Ε.Κ.Α.Β. Θεσσαλονίκης για δευτερογενείς μεταφορές ασθενών.
3) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά, με την οποία κάτοικοι του Δημοτικού Διαμερίσματος Πλατάνου του Δήμου Ακράτας Αχαΐας ζητούν την απομάκρυνση των πυλώνων της Δ.Ε.Η., εκτός του οικισμού τους.
4) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Πολιτιστικός και Μορφωτικός Σύλλογος Ελίκης «IΩΝΕΣ» ζητεί την οικονομική στήριξη των πολιτιστικών δραστηριοτήτων του.
5) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά, με την οποία η Ν.Ο.Δ.Ε. Κοζάνης ζητεί να ορισθεί ως έδρα της Αγροφυλακής ο Δήμος Νεάπολης Κοζάνης.
6) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία κοινωνιολόγοι, επιτυχόντες στο διαγωνισμό του Α.Σ.Ε.Π. (χωρίς πτυχίο Α.Σ.ΠΑΙ.Τ.Ε.) ζητούν τον άμεσο διορισμό τους.
7) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία το Σωματείο Ορυχείων – Σταθμών Δ.Ε.Η. Μεγαλόπολης ζητεί να μην πραγματοποιούνται μετακινήσεις προσωπικού εκτός έδρας από τις μονάδες του Α.Η.Σ. Μεγαλόπολης.
8) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία τα δασικά συνδικαλιστικά σωματεία υποβάλλουν προτάσεις τους για την αποτελεσματική προστασία των δασικών πόρων.
9) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμος Κηρέως Εύβοιας ζητεί τη λήψη μέτρων αντιπυρικής προστασίας των δασών της περιοχής του.
10)  Οι Βουλευτές Β’ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΗΣ ΝΙΩΤΗΣ αντίστοιχα, κατέθεσαν αναφορά, με την οποία το Σωματείο Ιδιοκτητών Ανατρεπόμενων Αυτοκινήτων Δημοσίας Χρήσεως και Αναμικτήρων Σκυροδέματος Θεσσαλονίκης καταγγέλλει παράνομες μεταφορές από φορτηγά αυτοκίνητα ιδιωτικής χρήσης.
11. Οι Βουλευτές Β’ Αθηνών, Λασιθίου και Β’ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΗΣ ΝΙΩΤΗΣ αντίστοιχα, κατέθεσαν αναφορά, με την οποία ο κ. Αγγελίδης Καψιώχας, κάτοικος Βόλου, καταγγέλλει την πλαστογράφηση δικαστικών πρακτικών.
12) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία η Τοπική Ένωση  Δήμων και Κοινοτήτων Νομού Λακωνίας ζητεί την κατ΄ εξαίρεση αποζημίωση από τον ΕΛ.Γ.Α. των ελαιοκαλλιεργειών της περιοχής της, λόγω προβλημάτων στην καρπόδεση από δυσμενείς καιρικές συνθήκες.
13) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά,, με την οποία η κ. Σταματούλα Ξεπαπαδάκου – Τζεφεράκου ζητεί να της εγκριθεί άδεια οικοδόμησης εξοχικής κατοικίας σε οικόπεδό της στην περιοχή Δυρού
14) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία οι Δήμοι Ασωπού, Έλους, Μολάων και Νιάτων Λακωνίας ζητούν να ενταχθεί το έργο μεταφοράς νερού από τον Ευρώτα και τις πηγές Βασιλοποτάμου στις περιοχές τους, στο επιχειρησιακό πρόγραμμα του Ε.Σ.Π.Α..
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Νομάρχης Λασιθίου ζητεί τη δέσμευση των αναγκαίων ποσοτήτων νερού για το οροπέδιο Λασιθίου, από το φράγμα Αποσελέμη.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Νεάπολης Λασιθίου ζητεί τη δημιουργία δύο νέων τμημάτων Τ.Ε.Ι. στη Νεάπολη Λακωνίας.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο επισημαίνεται  η έλλειψη προσωπικού στο Ελεγκτικό Συνέδριο Λασιθίου.
18) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία η κ. Ιουλία Κοδέλα ζητεί να της χορηγηθεί το απόσπασμα διαγράμματος απαλλοτρίωσης του Ο.Σ.Ε., σε σχέση με ακίνητό της στους Μύλους του Δήμου Λέρνας Αργολίδας.
19) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία το Επιμελητήριο Αργολίδας ζητεί τη σύσταση τμήματος κοινωνικής επιθεώρησης στο ΄Αργος.
20) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Δήμος ΄Αργους Αργολίδας ζητεί να του παραχωρηθεί από την Κ.Ε.Δ. η χρήση του γηπέδου «Πειρούνη».
21) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία ο Σύλλογος Αγελαδοκτηνοτρόφων Νομού Μαγνησίας ζητεί την επίσπευση των εργασιών εκσυγχρονισμού και πιστοποίησης των σφαγείων του Βόλου Μαγνησίας.
22) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία η Ομοσπονδία Επιχειρησιακών Σωματείων Ιδιωτικών Καζίνο καταγγέλλει το Καζίνο Ρόδου Α.Ε. για παράνομες απολύσεις εργαζόμενων μητέρων.
23) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά, με την οποία ο Δήμος Αμαλιάδας Ηλείας ζητεί την επαναλειτουργία του γραφείου Σ.Ε.Π.Ε. Αμαλιάδας.
24) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο Δήμος Μαλίων Ηρακλείου ζητεί τη λήψη μέτρων αστυνόμευσης και προστασίας της τουριστικής περιοχής του.
25) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Δήμος Μαλίων Ηρακλείου ζητεί τη λήψη μέτρων αστυνόμευσης και προστασίας της τουριστικής περιοχής του.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Αγροτικός Συνεταιρισμός Τουρλωτής Σητείας ζητεί την αποζημίωση των ελαιοπαραγωγών της περιοχής του, που οι καλλιέργειές τους επλήγησαν από σχοινοκαρπία.
27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» ζητεί την κατασκευή της δικαστικής φυλακής Νεαπόλεως στις Κουρούνες Λασιθίου.
28) Οι Βουλευτές Β’ Αθηνών και Α’ Αθηνών κ.κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα κατέθεσαν αναφορά, με την οποία η Πανελλήνια Ομοσπονδία Αστυνομικών Υπαλλήλων ζητεί ενημέρωση για το σκοπό της υποβολής στοιχείων των εκλεγμένων εκπροσώπων της στο Ανθρώπινο Δυναμικό.
29) Ο Ε’ Αντιπρόεδρος της Βουλής και Βουλευτής Αχαϊας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β’ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά, με την οποία το Σωματείο Εργαζομένων στη Διοίκηση της 6ης Υ.Π.Ε. ζητεί την ικανοποίηση εργασιακών και οικονομικών αιτημάτων των μελών του.
30) Οι Βουλευτές Β’ Αθηνών και Α΄ Πειραιώς κ.κ. ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά, με την οποία οι εργαζόμενοι στην «ΕΚΟ Α.Β.Ε.Ε.» καταγγέλλουν την καταστρατήγηση του εσωτερικού κανονισμού εργασίας της εταιρείας σε θέματα προσλήψεων.
31) Οι Βουλευτές Α’ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, και ο Γ’ Αντιπρόεδρος της Βουλής και Βουλευτής Β’ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία το Συνδικάτο Εργατοϋπαλλήλων Μετάλλου Νομού Πειραιά και Νήσων ζητεί τη μείωση του ωραρίου εργασίες κατά τις ημέρες του καύσωνα, σε όλες τις μεταλλουργικές επιχειρήσεις.
32) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ και ο Γ’ Αντιπρόεδρος της Βουλής και Βουλευτής Β’ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία ο Δήμος Ιλίου Αττικής ζητεί την επιχορήγηση της δαπάνης μισθοδοσίας των σχολικών φυλάκων.
33) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Πανελλήνια Ομοσπονδία Θεάματος Ακροάματος ζητεί την εισαγωγή στον κορμό της δημόσιας εκπαίδευσης καλλιτεχνικών μαθημάτων.
34) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Επιτροπή Κατοίκων Νέας Ιωνίας Αττικής καταγγέλλει καταπατήσεις δημοσίων κτημάτων στις περιοχές Φιλοθέης και Καλογρέζας Αττικής.
35) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Σύλλογος Κάτω Μεριάς Αμοργού ζητεί την αναβάθμιση του Πολυδύναμου Περιφερειακού Ιατρείου Αμοργού σε Κέντρο Υγείας.
36) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Υδρούσας  ΄Ανδρου ζητεί έκτακτη χρηματοδότηση για την απόκτηση ενός χωματουργικού μηχανήματος.
37) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η ΄Επαρχος Μήλου ζητεί να θεσμοθετηθεί οικονομική ενίσχυση για τη μεταφορά των ζώων από τα νησιά των δυτικών Κυκλάδων.
38) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η ΄Επαρχος Μήλου ζητεί τη δρομολόγηση ενός συμβατικού πλοίου κατά τους θερινούς μήνες για τη διακίνηση των φορτηγών αυτοκινήτων.
39) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο ΄Επαρχος Θήρας ζητεί πληροφορίες για το στάδιο εγκρίσεως της κατασκευής του νέου κτηρίου αεροσταθμού αεροδρομίου Θήρας.
40) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο ΄Επαρχος Θήρας ζητεί την ολοκλήρωση των διαδικασιών για την πρόσληψη ενός υπαλλήλου στο Ι.Κ.Α. Θήρας.
41)  Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία οι ΄Επαρχοι Νήσων Κυκλάδων ζητούν την άμεση προκήρυξη θέσεων για τα Κ.Ε.Π. των Επαρχείων των νησιών του Αιγαίου.
42)  Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία το Νομαρχιακό Συμβούλιο Κυκλάδων ζητεί τη μείωση κατά 50% στα τέλη προσγείωσης – απογείωσης και παραμονής των αεροσκαφών σε όλα τα αεροδρόμια του Νομού Κυκλάδων.
43) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Τοπική ΄Ενωση Δήμων και Κοινοτήτων Νομού Κυκλάδων ζητεί την κήρυξη του Νομού Κυκλάδων σε κατάσταση έκτακτης ανάγκης λόγω λειψυδρίας.
44)  Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η ΄Ενωση Συνεταιρισμών Θηραϊκών Προϊόντων ΣΥΝ.ΠΕ. ζητεί την υλοποίηση της απόφασης για την κατ΄ εξαίρεση ασφαλιστική κάλυψη από τον ΕΛ.Γ.Α. της ακαρπίας των αμπελιών της Σαντορίνης.
45)  Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία το Νομαρχιακό Συμβούλιο Κυκλάδων ζητεί την αποζημίωση των αμπελουργών της Θήρας – Θηρασίας, που οι καλλιέργειές τους επλήγησαν από ακαρπία.
      
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 7143/23-4-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 4009/17-5-07 έγγραφο από τον Υπουργό Μακεδονίας-Θράκης η ακόλουθη απάντηση:
     «Απαντώντας στην με αριθμό 7143/23.4.2007 ερώτηση, που κατέθεσε στη Βουλή ο Βουλευτής κ. Γ.Μαγκριώτης, σας γνωρίζουμε τα εξής, που αφορούν το Υπουργείο μας:
     Η Διεύθυνση Προστασίας και Ανάπτυξης του Θερμαϊκού Κόλπου, .όπως προβλέπεται από το άρθρο 18 ν. 3489/2006, συνεργάζεται με τις αρμόδιες υπηρεσίες και φορείς άλλων Υπουργείων, Περιφερειών και Ο.Τ.Α. α΄ και β΄ βαθμού της Κεντρικής και Δυτικής Μακεδονίας, καθώς και με επιστημονικούς φορείς, για την εκπλήρωση της αποστολής της.
     Υπογραμμίζεται ότι στο πλαίσιο των παραπάνω το Υπουργείο Μακεδονίας-Θράκης ήδη εξετάζει πρόταση συνεργασίας με το Τμήμα Χημείας του Αριστοτελείου Πανεπιστημίου Θεσσαλονίκης για την εκπόνηση μελέτης με αντικείμενο την παρακολούθηση της ποιότητας του θαλάσσιου περιβάλλοντος του Θερμαϊκού Κόλπου.
     Η εν λόγω μελέτη, η οποία μεταξύ άλλων θα δώσει μια σαφή εικόνα των σύγχρονων δεδομένων που αφορούν τη ρύπανση του Θερμαϊκού Κόλπου, θα αποτελέσει τη βάση για τη λήψη άμεσων, μεσοπρόθεσμων αλλά και μακροπρόθεσμων μέτρων με απώτερο σκοπό την εξυγίανση του Θερμαϊκού Κόλπου.
     Τέλος, κύριο μέλημα του Υπουργείου Μακεδονίας - Θράκης είναι η προστασία και η βιώσιμη ανάπτυξη της λεκάνης του Θερμαϊκού Κόλπου. Προς αυτήν την κατεύθυνση εργάζεται με σχέδιο και προγραμματισμό και αξιοποιεί κάθε δυνατή συνεργασία με άλλους συναρμόδιους φορείς.
     Ο Υπουργός
     ΓΕΩΡΠΟΣ ΚΑΛΑΝΤΖΗΣ»
     2. Στην με αριθμό 6557/2-4-07 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. 1564/18-5-07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή ότι από το υπ' αριθμ. πρωτ. 180/4-5-2007 έγγραφο του Ειρηνοδικείου Πατρών προκύπτουν τα εξής:
     Ενώπιον του Ειρηνοδικείου Πατρών εκδικάσθηκαν το 2005 δύο ανακοπές κατά Πρωτοκόλλων Διοικητικής Αποβολής από εκτάσεις του Ελληνικού Δημοσίου, μία για τη θέση «Ρηγανόκαμπος» Πατρών και μία για τη θέση «Μακρυγιάννη» Πατρών. Επί των ανακοπών αυτών εκδόθηκαν οι υπ’ αριθμ. 312/2005 και 323/2005 Αποφάσεις με τις οποίες έγιναν δεκτές οι ανακοπές των ΡΟΜΑ.
     Κατά της υπ’ αριθμ. 312/2005 Απόφασης δεν έχουν ασκηθεί ένδικα μέσα. Κατά της υπ’ αριθμ. 323/2005 Απόφασης το Ελληνικό Δημόσιο κατέθεσε στη Γραμματεία του Ειρηνοδικείου Πατρών την υπ' αριθμ. 113/10-5-2006 Έφεση. Ωστόσο, ουδείς των διαδίκων (Ελληνικό Δημόσιο και ΡΟΜΑ) έχει επιμεληθεί για τον προσδιορισμό δικασίμου ενώπιον του Πρωτοδικείου Πατρών.
     Επιπλέον, όπως προκύπτει από το υπ’ αριθμ. πρωτ. 3108/7-5-2007 έγγραφο της Εισαγγελίας Πρωτοδικών Πατρών, η Κτηματική Υπηρεσία του Νομού Αχαίας κατέθεσε την υπ’ αριθμ. 397/4-2-2005 Αίτηση ασφαλιστικών μέτρων για αυθαίρετη κατάληψη Δημοσίου Κτήματος στην περιοχή «Μακρυγιάννη». Επί της αιτήσεως αυτής εκδόθηκε η υπ’ αριθμ. 2/2005 Απόφαση του Αντεισαγγελέα Πρωτοδικών Πατρών, με την οποία έγινε δεκτή η αίτηση της Κτηματικής Υπηρεσίας ερήμην των καθ' ων. Κατά της απόφασης αυτής ασκήθηκαν οι υπ’ αριθμ. 9/2005 και 10/2005 Ανακοπές από τους διαδίκους (Ελληνικό Δημόσιο και ΡΟΜΑ), επί των οποίων εκδόθηκε η υπ’ αριθμ. 15/2005 Απόφαση του Αντεισαγγελέα Εφετών Πατρών, με την οποία έγινε δεκτή η ανακοπή του Ελληνικού Δημοσίου και διατάχθηκε η επαναφορά των πραγμάτων στην προϋπάρχουσα της κατάληψης κατάσταση.
     Επισημαίνεται ότι, αυτονόητα, κατά συνταγματική επιταγή το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     3. Στην με αριθμό 7242/25-4-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Α.Π.Φ.21/62/ΑΣ1190δις/18-5-07 έγγραφο από την Υπουργό Εξωτερικών η ακόλουθη απάντηση:
     «Το Υπουργείο Εξωτερικών, συνεπικουρώντας το καθ' ύλην αρμόδιο Υπουργείο Τουριστικής Ανάπτυξης, δραστηριοποιείται ενεργά, για την ενδυνάμωση της ροής τουριστών προς τή χώρα μας. Ιδιαίτερη δε σημασία δίδεται στην ευαίσθητη και σημαντική περιοχή της Βορείου Ελλάδας, η οικονομική ανάπτυξη της οποίας εξαρτάται και από τη ροή ταξιδιωτών από τις γειτονικές βαλκανικές χώρες.
     Οι δράσεις και οι πρωτοβουλίες του Υπουργείου Εξωτερικών προσδιορίζονται σαφώς από τις συμβατικές υποχρεώσεις και νομικές δεσμεύσεις που η χώρα μας έχει αναλάβει στο πλαίσιο της Συνθήκης Schengen. Εξ άλλου, δεν θα πρέπει να μας διαφεύγει ότι οι θεωρήσεις εισόδου είναι πρωτίστως εργαλείο ασφάλειας και ως τέτοιο οφείλουμε όλοι να το αντιμετωπίζουμε.
     Η εν λόγω Συνθήκη καταργεί τα σύνορα μεταξύ των κρατών-μελών, διευκολύνοντας κατά τον τρόπο αυτόν την ελεύθερη διακίνηση τουριστών στο εσωτερικό της Ευρωπαϊκής Ένωσης.
     Παράλληλα, θεσπίζει ένα αυστηρότατο και κοινό για όλες τις χώρες-μέλη καθεστώς ελέγχου για την είσοδο πολιτών τρίτων χωρών, προκειμένου να προστατευτεί αποτελεσματικά ο Ευρωπαϊκός Χώρος Ελευθερίας, Ασφάλειας και Δικαιοσύνης έναντι σοβαρότατων απειλών, όπως το οργανωμένο έγκλημα, η λαθρομετανάστευση, η τρομοκρατία, η διακίνηση ναρκωτικών, η εμπορία ανθρώπων κλπ. Το γεγονός αυτό αυξάνει τις υποχρεώσεις της χώρας μας για την ορθή εφαρμογή των προβλεπομένων ελέγχων, δεδομένου ότι τα εθνικά μας σύνορα είναι και εξωτερικά σύνορα της Ε.Ε.
     Παρά ταύτα το Υπουργείο Εξωτερικών, αναγνωρίζοντας τη μεγάλη σημασία της τουριστικής βιομηχανίας για την ελληνική οικονομία και πάντοτε εντός του αυστηρού πλαισίου των συμβατικών υποχρεώσεων της χώρας, έχει αναλάβει σειρά δράσεων και πρωτοβουλιών, απευθύνοντας σαφείς οδηγίες προς τις οικείες Προξενικές Αρχές, ούτως ώστε να απλουστευθούν και να επιταχυνθούν στο μέγιστο δυνατό οι διαδικασίες χορήγησης θεωρήσεων. Συγκεκριμένα και στο πλαίσιο της συγκροτημένης πολιτικής θεωρήσεων που εγκαινιάσαμε, πριν τρία χρόνια, εφαρμόζονται πλέον τα εξής:
     1) Έκδοση των θεωρήσεων εντός, το πολύ, 72 ωρών. Ο χρόνος αυτός είναι από τους πλέον ανταγωνιστικούς μεταξύ των εταίρων μας και είναι απαραίτητος, προκειμένου να διενεργείται ο ενδελεχής προβλεπόμενος έλεγχος των υποβληθέντων δικαιολογητικών.
     2) Χρήση της δυνατότητας εξαίρεσης από την υποχρέωση αυτοπρόσωπης παρουσίας των αιτούντων, όταν πρόκειται περί ταξιδιωτών καλής πίστης ή όταν μεσολαβούν εγκεκριμένα ταξιδιωτικά πρακτορεία.
     3) Χρήση της δυνατότητας χορήγησης θεωρήσεων μακράς διάρκειας και πολλαπλών εισόδων σε καλής πίστης ταξιδιώτες (επιχειρηματίες, άτομα εγνωσμένου οικονομικού και κοινωνικού κύρους, πανεπιστημιακούς, ερευνητές, κτλ.), οι οποίοι πληρούν, βεβαίως, τις απαιτούμενες προϋποθέσεις. Με τα μέτρα αυτά έχουμε ήδη επιτύχει:
     - Τη μείωση της ταλαιπωρίας και την ταχύτερη εξυπηρέτηση των αιτούντων θεώρησης εισόδου.
     - Τη δραστική μείωση του συχνότατου, κατά το παρελθόν, φαινομένου των «ουρών» έξω από τα Προξενεία μας.
     Προωθήθηκαν, επίσης, νέα μέτρα όπως:
     - Η καθιέρωση τακτικών επαφών των επικεφαλής των προξενικών αρχών με φορείς της προξενικής τους περιφερείας, για την προβολή της Ελλάδας ως τουριστικού προορισμού, καθώς και την παροχή διευκρινίσεων σχετικά με την έκδοση θεωρήσεων.
     - Η θεσμοθέτηση δύο τουλάχιστον κατ' έτος προξενικών συσκέψεων, υπό τη αιγίδα της οικείας Πρεσβείας για θέματα πολιτικής θεωρήσεων, με σκοπό το συντονισμό δράσης, την ανταλλαγή εμπειριών, την επίλυση δυσχερειών και προβλημάτων, επιδιώκοντας πάντα την επιτάχυνση και απλούστευση των διαδικασιών χορήγησης θεωρήσεων.
     Επιπροσθέτως, λαμβάνουμε μέτρα - πρωτοβουλίες για:
     Τη βελτίωση της κτιριακής και τεχνολογικής υποδομής των Προξενείων μας.
     Την ενίσχυση των Προξενικών Αρχών σε περιόδους αιχμής με αποσπάσεις υπαλλήλων. 
     Την επιμόρφωση των υπαλλήλων μας που τοποθετούνται στις Αρχές του εξωτερικού σε θέματα Schengen και πολιτικής θεωρήσεων.
     Επιπλέον, όσον αφορά τη Σερβία χώρα η οποία πράγματι αποτελεί ανερχόμενη και δυναμική αγορά για τον τουρισμό μας, η σημασία που αποδίδει το Υπουργείο Εξωτερικών φαίνεται με συγκεκριμένα μέτρα και δράσεις που αποσκοπούν στη βελτίωση της λειτουργίας της αποτελεσματικότητας των εκεί Προξενικών μας Αρχών και στην ενίσχυση της εν γένει εικόνας της Προξενικής μας παρουσίας.
     Στο πλαίσιο της σημασίας που αποδίδεται στην αγορά της Σερβίας, η Πρεσβεία Βελιγραδίου ενισχύθηκε με 3 επιπλέον υπαλλήλους κατά την περίοδο αιχμής της τουριστικής κίνησης και από το Μάιο 2006 εφαρμόζει σύστημα τηλεφωνικού καθορισμού της ημερομηνίας και ώρας υποβολής των αιτημάτων χορήγησης θεωρήσεων (call center), επιτυγχάνοντας εξαιρετικά αποτελέσματα στη βελτίωση της εξυπηρέτησης των Σέρβων πολιτών, που επιθυμούν να επισκεφθούν τη χώρα μας. Αντίστοιχα συστήματα λειτουργούν, ανάλογα με τις τοπικές συνθήκες, και σε άλλες χώρες των Βαλκανίων, όπως η Αλβανία και η ΠΓΔΜ, με μεγάλη επιτυχία τόσο ως προς τη μείωση του χρόνου διεκπεραίωσης των αιτήσεων χορήγησης θεωρήσεων, όσο και ως προς την εξασφάλιση της διαφάνειας της διαδικασίας, η οποία παράλληλα καθιστά απαγορευτική την τυχόν επιδιωκόμενη εμπλοκή «μεσαζόντων».
     Η αύξηση κατά 45% των θεωρήσεων που χορήγησε Προξενικό Γραφείο Βελιγραδίου, το 2006 σε σχέση με το 2005, σε Σέρβους πολίτες, πιστοποιεί την σημαντική πρόοδο που έχει σημειωθεί και καταρρίπτει τους όποιους περί του αντιθέτου ισχυρισμούς.
     Έχουμε επιτύχει οι προξενικές μας Αρχές να χορηγούν θεωρήσεις σε χρόνους καλύτερους από τις βασικές ανταγωνίστριες τουριστικά χώρες Σένγκεν, όπως η Ιταλία, η Ισπανία και η Πορτογαλία.
     Πέραν δε των ανωτέρω μέτρων και δράσεων που έχουμε αναλάβει και με επιτυχία υλοποιούμε, η ιδιαίτερη σημασία που αποδίδουμε στην περιοχή των Βαλκανίων, με στόχο, μεταξύ άλλων, και την ενδυνάμωση του τουριστικού ρεύματος προς την Ελλάδα, αποδεικνύεται και από τον πρωταγωνιστικό και καθοριστικό ρόλο της χώρας μας στην επιτυχή έκβαση των διαπραγματεύσεων μεταξύ της Ε.Ε. και των χωρών των Δυτικών Βαλκανίων για τη σύναψη συμφωνιών διευκόλυνσης θεωρήσεων, οι οποίες μάλιστα πρόσφατα μονογραφήθηκαν.
     Αξίζει δε να υπογραμμισθεί ότι μόνο εύκολη και αυτονόητη δεν ήταν η συγκεκριμένη θετική εξέλιξη. Όταν, στα τέλη του 2005, προτάθηκε η γενική αύξηση του διοικητικού τέλους διεκπεραίωσης αιτήσεων για χορήγηση θεωρήσεων από 35 σε 60 ευρώ, με έναρξη εφαρμογής την 1.5.2006, τα περιθώρια αντιδράσεων από πλευράς μας ήσαν περιορισμένα, καθώς η σχετική Απόφαση του Συμβουλίου για αύξηση των τελών ώστε να ανταποκρίνονται στο κόστος της βίζας είχε ληφθεί το 2003 επί Ελληνικής Προεδρίας.
     Παρ' όλα αυτά αντιδράσαμε. Αν και η Απόφαση ελήφθη με τη διαδικασία της ειδικής πλειοψηφίας, η χώρα μας, αφού πρώτα διαφώνησε, στο τέλος την καταψήφισε, αντίθετα από άλλες τουριστικές χώρες της Ε.Ε. που την υπερψήφισαν. Ωστόσο, με συστηματικές προσπάθειες πετύχαμε αφ' ενός να αναβληθεί η εφαρμογή της εν λόγω Απόφασης για την 1.1.2007, αντί για την 1.5.2006, όπως ήταν η αρχική πρόταση και αφ' ετέρου εξασφαλίσαμε η σχετική Απόφαση του Συμβουλίου της Ε.Ε. να περιλαμβάνει προβλέψεις εξαιρέσεων και δυνατότητα καταβολής μειωμένου τέλους ή πλήρους απαλλαγής για μια σειρά περιπτώσεων (π.χ. πλήρης απαλλαγή για παιδιά μέχρι 6 ετών). Στην Απόφαση αυτή, κατόπιν επιμονής της Ελλάδος, προβλέφθηκε, επίσης, η εξαίρεση από την αύξηση του τέλους θεωρήσεων, μέχρι 1.1.2008, των πολιτών των χωρών των Δυτικών Βαλκανίων (Αλβανία, Βοσνία - Ερζεγοβίνη, Μαυροβούνιο, Σερβία, Π.Γ.Δ.Μ.) και της Μολδαβίας, που θα εξακολουθήσουν να καταβάλουν 35 ευρώ, για τις οποίες η Ευρωπαϊκή Επιτροπή έλαβε από το Ευρωπαϊκό Συμβούλιο εντολή, στα τέλη του 2006, να αρχίσει διαπραγματεύσεις για τη σύναψη συμφωνιών με στόχο τη διευκόλυνση χορήγησης θεωρήσεων.
     Οι σχετικές συμφωνίες ήδη μονογραφήθηκαν, όπως προαναφέρθηκε και εφ' όσον τηρηθεί το προβλεπόμενο χρονοδιάγραμμα, οι εν λόγω συμφωνίες τεθούν σε ισχύ μέχρι το τέλος του 2007, ενώ οι πολίτες των χωρών αυτών θα εξακολουθήσουν να καταβάλουν 35 ευρώ για τις θεωρήσεις και μετά την 1.1.2008.
     Από τα προαναφερθέντα, καθίσταται σαφές, ότι ισχυρισμοί περί δήθεν χρονοβόρων διαδικασιών έκδοσης θεωρήσεων, δεν ευσταθούν, ενώ δεν συμβάλλουν και στη γενικότερη προσπάθεια που καταβάλλουν η Κυβέρνηση και οι φορείς του Τουρισμού για την αντιμετώπιση των μακροχρόνιων διαρθρωτικών αδυναμιών του Τουρισμού μας αλλά και στην ταυτόχρονη αξιοποίηση των νέων προκλήσεων και ευκαιριών που δημιουργούνται.
     Το Υπουργείο Εξωτερικών, συνεπές προς την διακηρυγμένη βούλησή του να συμβάλει στην ενίσχυση της τουριστικής μας βιομηχανίας, θα συνεχίσει να δραστηριοποιείται ενεργά, συνεπικουρώντας το αρμόδιο Υπουργείο Τουριστικής Ανάπτυξης και να εργάζεται μεθοδικά και υπεύθυνα για την αύξηση της ροής ταξιδιωτών στην Ελλάδα, στο πλαίσιο, βέβαια, των προβλεπόμενων διαδικασιών χορήγησης θεώρησης Schengen, προς όφελος της ευημερίας και της ασφάλειας της χώρας.
     Ταυτόχρονα όμως θα πρέπει, όμως, να γίνει κατανοητό ότι το Υπουργείο Εξωτερικών και κατ' επέκταση οι Προξενικές μας Αρχές, δεν μπορούν να υποκαταστήσουν ούτε τους κανόνες της αγοράς, ούτε το σκληρό διεθνή ανταγωνισμό της τουριστικής βιομηχανίας.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
	4. Στην με αριθμό 7982/15-5-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Φ900α/5480/9151/7-6-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 7982/15-05-2007 ερώτησης, που κατέθεσε ο Βουλευτής κ. Γιάννης Μαγκριώτης, στη Βουλή των Ελλήνων με θέμα τις προοπτικές της ΕΛ.Β.Ο, σας γνωρίζουμε τα ακόλουθα:
      Το ΥΠ.ΕΘ.Α σας διαβεβαιώνει, για μία ακόμη φορά, ότι η ενίσχυση της εγχώριας αμυντικής βιομηχανίας συγκαταλέγεται στις βασικές προτεραιότητες της κυβέρνησης. Δημιουργούμε τις κατάλληλες προϋποθέσεις ώστε η αμυντική βιομηχανία να αποτελέσει όχι μόνο κέντρο υποδοχής και αφομοίωσης τεχνολογίας αλλά και διάχυσής της στην υπόλοιπη οικονομία. Μετατρέπουμε την αμυντική βιομηχανία σε μοχλό ανάπτυξης της ελληνικής οικονομίας προς όφελος του ελληνικoύ λαού.
      Ήδη οι προνομιακές πολιτικές και τακτικές του παρελθόντος έχουν καταργηθεί και η ενίσχυση της αμυντικής βιομηχανίας πραγματοποιείται πλέον με όρους απόλυτης διαφάνειας. Με το νέο θεσμικό πλαίσιο εξασφαλίζουμε την αξιοπιστία της αμυντικής βιομηχανίας παρέχοντας σε αυτήν τα απαραίτητα εχέγγυα ώστε να εξελιχθεί με γοργούς ρυθμούς και να κατακτήσει νέες αγορές. Αναφορικά με την ΕΛ.Β.Ο, όπως είναι γνωστό, παραλάβαμε από την κυβέρνησή σας την εταιρεία με ένα ιδιόμορφο ιδιοκτησιακό καθεστώς: Τ ο κράτος είχε την πλειοψηφία των μετοχών και ο επιχειρηματίας τη διαχείριση.
      Η ανάθεση στην ΕΛ.Β.Ο επισκευαστικού έργου γίνεται έπειτα από ρεαλιστική αποτύπωση των επιχειρησιακών απαιτήσεων και πάντοτε με γνώμονα τη διασφάλιση του δημοσίου συμφέροντος.
               Χαρακτηριστικό δείγμα της αταλάντευτη ς επιμονής μας σε αυτήν την πολιτική είναι η πάγια εντολή για εξαντλητική διαπραγμάτευση σε κάθε περίπτωση ανάθεσης προμήθειας με στόχο τα καλύτερα ποιοτικά και οικονομικά αποτελέσματα επ' ωφελεία των Ενόπλων Δυνάμεων και κατ' επέκταση του ελληνικού λαού.
      Ενδεικτικά αναφέρουμε την επιτυχή επαναδιαπραγμάτευση της προμήθειας και εγκατάστασης κλιματιστικών μηχανημάτων σε 169 λεωφορεία του Γ.Ε.Σ, κατά την οποία επετεύχθη μείωση του κόστους από 15.000 σε 8.000 ευρώ ανά μονάδα, γεγονός που απέφερε στο Δημόσιο συνολικό όφελος της τάξεως των 500.000 ευρώ περίπου.
      Το σύνολο των συμβάσεων με το ΥΠ.ΕΘ.Α υλοποιείται κανονικά, ενώ η πολιτική ηγεσία του Υπουργείου έχει εγγυηθεί τη διατήρηση των θέσεων εργασίας. Ουδείς εργαζόμενος στην ΕΛ.Β.Ο πρόκειται να απολυθεί. Είναι, άλλωστε, γνωστό ότι, όσον αφορά στην ανεργία, μας την παραδώσατε στο 11,3 % το πρώτο τρίμηνο του 2004 και μέσα σε τρία χρόνια διακυβέρνησης της Νέας Δημοκρατίας έχει μειωθεί στο 8,6%. Ειδικά για την περιοχή της Θεσσαλονίκης, οι αντίστοιχες τιμές ήταν 11,5% έναντι 8,9% σήμερα.
     Όσον αφορά στα προγράμματα που έχουν ανατεθεί στην ΕΛ.Β.Ο, σας γνωρίζουμε τα εξής:
      Την τριετία 2004 έως 2006 υπεγράφησαν τρεις (3) συμβάσεις συνολικού ύψους 18 εκατομμυρίων ευρώ, με αντικείμενο την ανακατασκευή οχημάτων, ενώ αναμένεται η έγκριση επιπλέον 5 εκατομμυρίων ευρώ λόγω πρόσθετων εργασιών.
	Το 2006 υπεγράφησαν επιπλέον οι ακόλουθες συμβάσεις:
      α. 73,5 εκατομμυρίων ευρώ για την προμήθεια 301 ειδικοποιημένων οχημάτων τύπου HAMMER, των οποίων η κατασκευή βρίσκεται σε εξέλιξη. Οι πρώτες παραδόσεις αναμένονται τον Ιούνιο του 2007.
         β. 11,3 εκατομμυρίων ευρώ για την προμήθεια 40 οχημάτων μεταφοράς πυρομαχικών, των οποίων η κατασκευή βρίσκεται επίσης σε εξέλιξη.
      Σε εξέλιξη βρίσκεται η διαπραγμάτευση δύο (2) συμβάσεων για την προμήθεια συνολικά εξήντα (60) θωρακισμένων οχημάτων τύπου HAMMER, ύψους 17 εκατομμυρίων ευρώ.
              Σε εξέλιξη βρίσκονται και πρόκειται σύντομα να ανατεθούν στην ΕΛ.Β.Ο δύο προγράμματα με αντικείμενο:
             α. Την προμήθεια 18 ειδικών οχημάτων μεταφοράς containers και 18 ρυμουλκούμενων μεταφοράς containers για την κάλυψη αναγκών του νατοϊκού Α στρατηγείου στη Θεσσαλονίκη, προϋπολογισμού 14 εκατομμυρίων ευρώ.
             β. Την προμήθεια 21 ρυμουλκούμενων βαρέως τύπου για την κάλυψη αναγκών του προγράμματος «ΕΡΜΗΣ», προϋπολογισμού 1,5 εκατομμυρίων ευρώ.
              Στο τελικό στάδιο επεξεργασίας από τις υπηρεσίες του Υπουργείου βρίσκονται δύο (2) προγράμματα του Γ.Ε.Σ για την προμήθεια διαφόρων 	τύπων οχημάτων συνολικού ύψους 125 εκατομμυρίων ευρώ περίπου.
    Υπάρχουν κάποια στοιχεία που δεν αναφέρονται στην ερώτησή σας και τα οποία θα πρέπει να λαμβάνονται υπόψη κάθε φορά που επιχειρείται αξιολόγηση του έργου της κυβέρνησης στον χώρο της αμυντικής βιομηχανίας. Υπενθυμίζουμε ότι το 75% των πιστώσεων του ΕΜΠΑΕ 2006-2010, ήτοι 9,5 δισεκατομμύρια ευρώ, δεσμεύεται για την κάλυψη ανειλημμένων υποχρεώσεων της προηγούμενης κυβέρνησης, οι οποίες μετακυλίσθηκαν σε επόμενα έτη ελαφρά τη καρδία και χωρίς κανέναν απολύτως προγραμματισμό, θυμίζοντας εν πολλοίς τις αλήστου μνήμης εποχές της δεκαετίας του '80, όταν το κράτος ξόδευε περισσότερα από όσα είχε υποθηκεύοντας συστηματικά το μέλλον των επόμενων γενεών. Το τι σημαίνει η απώλεια των εν λόγω κονδυλίων για τις δυνατότητες ανάληψης δράσης της σημερινής πολιτικής ηγεσίας στην αμυντική βιομηχανία εύκολα μπορεί κανείς να το φανταστεί.
      Σε αντίθεση με την ανερμάτιστη διαχείριση του παρελθόντος, η σημερινή πολιτική ηγεσία του ΥΠΕΘΑ είναι αποφασισμένη να προωθήσει την ανάπτυξη της αμυντικής βιομηχανίας αυστηρά στο πλαίσιο ενός υπεύθυνου προγραμματισμού, θωρακισμένου με θεσμικές εγγυήσεις για την πλήρη επικράτηση της διαφάνειας, την ανάδειξη της υγιούς επιχειρηματικής δραστηριότητας και τη διασφάλιση των θέσεων εργασίας.
      Ο Υπουργός
      ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»)
      
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
    ΕΠΙΚΑΙΡΩΝ ΕΡΩΤΗΣΕΩΝ
    Πρώτη είναι η με αριθμό 21/23.7.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου εποχικού προσωπικού στις μονάδες υγείας των Κυκλάδων κ.λπ..
    Το περιεχόμενο της επίκαιρης ερώτησης του κυρίου συναδέλφου έχει ως εξής:
    «Με σοβαρές ελλείψεις σε προσωπικό οι υγειονομικές μονάδες των Κυκλάδων καλούνται να εξυπηρετήσουν την αυξημένη ζήτηση σε υπηρεσίες υγείας και να ανταποκριθούν σε πολυάριθμα έκτακτα ιατρικά περιστατικά.
    Παρά τις συνεχείς επισημάνσεις, διαμαρτυρίες και εκκλήσεις των φορέων των Κυκλάδων για την κάλυψη των οργανικών κενών σε ιατρικό, νοσηλευτικό και παραϊατρικό προσωπικό, το Υπουργείο Υγείας επιδεικνύει προκλητική αδιαφορία.
    Με μεγάλη καθυστέρηση και ενώ βρισκόμαστε στη μέση της τουριστικής περιόδου καμμία πρόσληψη επικουρικών γιατρών δεν έχει γίνει, ενώ με το σταγονόμετρο εγκρίθηκαν μόλις δέκα θέσεις εποχικού προσωπικού, νοσηλευτικού και παραϊατρικού.
    Και ενώ οι διαδικασίες πρόσληψης του εποχικού προσωπικού ολοκληρώθηκαν, οι προσλήψεις δεν συντελούνται λόγω έλλειψης της απαραίτητης πίστωσης.
    Με βάση τα παραπάνω και εξαιτίας της μεγάλης σοβαρότητας του θέματος.
    Ερωτάστε:
    1. Θα εγκρίνετε τις πιστώσεις που είναι απαραίτητες προκειμένου να συντελεστεί έστω και καθυστερημένα η πρόσληψη του εποχικού νοσηλευτικού και παραϊατρικού προσωπικού στις υγειονομικές μονάδες των Κυκλάδων;
    2. Προτίθεστε να προχωρήσετε σε πρόσληψη επικουρικών γιατρών στις μονάδες υγείας των Κυκλάδων και αν ναι πότε, με δεδομένο ότι βρισκόμαστε στα μέσα της περιόδου που η παρουσία τους σ’ αυτές είναι επιβεβλημένη;»
    Ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος έχει το λόγο για τρία λεπτά.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είμαι υποχρεωμένος να πω ότι αναγνωρίζω το ενδιαφέρον του συναδέλφου για την ιδιαίτερη πατρίδα του τις Κυκλάδες. Αλλά θα πρέπει να αναγνωρίσετε και το δικό μας το ενδιαφέρον για τις περιοχές αυτές, που αποτελούν πραγματικά ένα στολίδι της χώρας μας και είναι ένας τουριστικός προορισμός υψηλών απολαύσεων και δυνατοτήτων.
      Θα ήθελα να σας πω ότι την προηγούμενη εβδομάδα, που επισκεφθήκαμε το Νοσοκομείο της Σύρου και έγινε μία σύσκεψη με τους τοπικούς φορείς, πάρθηκαν ορισμένα μέτρα, τα οποία ήταν στο επίπεδο της στελεχώσεως των μονάδων και, παράλληλα, πάρθηκαν οικονομικά μέτρα όσον αφορά στο θέμα των εφημεριών, εξαιρεσίμων και υπερωριών όλου του προσωπικού και δόθηκαν λύσεις.
      Είμαι, όμως, υποχρεωμένος να πω για το Γενικό Νοσοκομείο, το Κέντρο Υγείας Νάξου και τα εποπτευόμενα πολυδύναμα περιφερειακά ιατρεία στα νησιά Αμοργός, Ηρακλειά, Κουφονήσια, Σχοινούσες και Δονούσα, ότι τα τελευταία χρόνια έχουν διοριστεί ή βρίσκονται υπό προκήρυξη δεκαοκτώ νέες θέσεις γιατρών του Ε.Σ.Υ. διαφόρων ειδικοτήτων, παθολογίας, γενικής ιατρικής κ.λπ., έχει εγκριθεί από το ΚΕ.Σ.Υ., που συνεδρίασε στις 19.6.07, ο νέος οργανισμός του νοσοκομείου, έχουν συσταθεί τέσσερις νέες θέσεις αγροτικών ιατρών, έχει εγκριθεί από το Υπουργείο προκήρυξη των τελευταίων τεσσάρων κενών θέσεων στη νοσηλευτική υπηρεσία και, επίσης, έχουν εγκριθεί δέκα θέσεις εποχικού προσωπικού διαφόρων κλάδων και δεκαπέντε θέσεις προσωπικού, μέσω του προγράμματος «STAGE», διαφόρων κλάδων και ειδικοτήτων.
      Για το Γενικό Νοσοκομείου Σύρου, για τις εποπτευόμενες από αυτό μονάδες το Μάρτιο του 2004 η στελέχωση του νοσοκομείου αυτού και των περιφερειακών σχηματισμών ήταν στο επίπεδο του 40%, ενώ το Μάρτιο του 2007, είναι στο επίπεδο του 70% και ήδη έχουν προσληφθεί σαράντα οκτώ νέοι ιατροί διαφόρων ειδικοτήτων και εκκρεμεί η κρίση για άλλους δέκα, ενώ στο νοσηλευτικό προσωπικό, με τη νέα προκήρυξη, η κάλυψη  ξεπερνά το 90% των οργανισμών των νοσοκομείων, που θέλουν βέβαια αναπροσαρμογή. Ήδη ο οργανισμός του Νοσοκομείου Νάξου έχει τύχει αυτής της επεξεργασίας.
      Οι μονάδες υγείας ενισχύθηκαν από πλευράς υλικοτεχνικού εξοπλισμού με μία οικονομική δαπάνη ύψους 4.000.000 ευρώ. Επίσης, θα γνωρίζετε ότι έχει ξεκινήσει η επέκταση του Νοσοκομείου Σύρου, ύψους 7,5 εκατομμυρίων ευρώ και έχουν παραδοθεί ήδη ως έργα οι επεκτάσεις και οι αναβαθμίσεις των Κέντρων Υγείας Τήνου και Μυκόνου, το νέο Περιφερειακό Πολυδύναμο Ιατρείο της Σερίφου και εγκρίθηκε και προχωρά το έργο αναβάθμισης του Κέντρου Υγείας στη Σαντορίνη, που εκδόθηκε η οικοδομική άδεια στις 11.6.07 και ήδη γίνεται η μελέτη της σύνταξης των τευχών δημοπράτησης.
      Παράλληλα θα γνωρίζετε ότι στο νησί, στη Σαντορίνη, υπάρχει μία διεργασία, μία κινητικότητα όσον αφορά τη δημιουργία ενός νοσοκομειακού σχηματισμού από μία δωρεά, την οποία πρόκειται να κάνει η εκεί Εκκλησία. Εμείς έχουμε αποδεχτεί τους όρους αυτούς, αφού βεβαίως ολοκληρωθεί η διαδικασία της δωρεάς αυτής προς το Υπουργείο Υγείας και η χρηματοδότηση από εμάς θα υπάρξει, ώστε να γίνει ένας νοσοκομειακός σχηματισμός, μεγαλύτερος του νυν υπάρχοντος κέντρου υγείας. 
      ΠΡΟΕΔΡΕΥΩΝ (Ιωάννης Τραγάκης): Ο κ. Ρήγας έχει το λόγο για δύο λεπτά.
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, ευχαριστούμε πάρα πολύ για τα κολακευτικά λόγια, τα οποία απευθύνατε για τα νησιά και το νομό μας. Το ενδιαφέρον μας, όμως, δεν είναι να ακούσουμε από τον Υφυπουργό Υγείας πόσο ελκυστικοί προορισμοί είμαστε.
      Κύριε Υπουργέ, η επίκαιρη ερώτηση που τέθηκε, ήταν συγκεκριμένη και δεν απαντήθηκε: Τι γίνεται με τους δέκα εποχικούς στη Σύρο και τους έξι στη Νάξο; Πώς είναι δυνατόν, ενώ βρισκόμαστε στα μέσα προς το τέλος του θέρους, να μην έχει συντελεστεί η πρόσληψη των δεκαέξι εποχικών, παραϊατρικού και νοσηλευτικού προσωπικού, έναντι των πενήντα που ζητήθηκαν, αλλά έστω και γι’ αυτούς τους δεκαέξι, ενώ βρισκόμαστε στο τέλος Ιουλίου, να μην έχει γίνει ακόμα η πρόσληψή τους; Επίσης, τι γίνεται με τους επικουρικούς γιατρούς; Αναφερθήκατε σε όλα τα άλλα, τα χιλιοειπωμένα, τα χιλιοδιατυπωμένα και χιλιογραμμένα, αλλά δεν απαντήσατε στα δύο συγκεκριμένα ερωτήματα, τα οποία σας έθεσα.
      Δεν μας ενδιαφέρει η γενική αναφορά στα ζητήματα και στα προβλήματα των Κυκλάδων. Η υγεία στις Κυκλάδες, κύριε Υφυπουργέ, έχει σοβαρά προβλήματα. Δεν θα υπερέβαλα, εάν έλεγα ότι νοσεί. Όταν αναφέρεσθε στην εξαιρετική αντιμετώπιση των προβλημάτων στελέχωσης σε ορισμένα νησάκια, μεταξύ των οποίων και η Ηρακλειά, είναι σαν να μην έχετε ακούσει τις αγανακτισμένες εκκλήσεις και διαμαρτυρίες και της Ηρακλειάς και των άλλων νησιών, όταν το μοναδικό γιατρό της Ηρακλειάς, ενώ αναφέρετε την Ηρακλειά μέσα στα νησιά όπου υπάρχει κάλυψη, τον πήρατε από την Ηρακλειά, για να καλύψει ανάγκη άλλου πολυδύναμου περιφερειακού ιατρείου. Θα πρέπει, λοιπόν, όταν απαντάτε σε κάποια συγκεκριμένα θέματα, να έχουμε και εμείς μία απάντηση επί της ουσίας και επί των προβλημάτων, στα οποία αναφερόμαστε.
      Κύριε Υπουργέ, είναι φανερό ότι πολιτικός σχεδιασμός για την υγεία δεν υπάρχει και κυρίως δεν υπάρχει, επειδή δεν είσθε διατεθειμένοι να δώσετε τις απαραίτητες πιστώσεις που είναι αναγκαίες, έτσι ώστε οι μονάδες υγείας των Κυκλάδων να λειτουργήσουν στελεχωμένα και αποτελεσματικά. 
      Τελειώνει το καλοκαίρι. Τι γίνεται με το εποχικό προσωπικό και με τους επικουρικούς γιατρούς; Αφορούν δύο θεμελιώδες ανάγκες σχετικά με τη λειτουργία των κέντρων υγείας σε εποχές αυξημένης ζήτησης και παρακαλώ να μου απαντήσετε επ’ αυτών των ερωτημάτων.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος για δύο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, νόμιζα ότι σας ενδιαφέρουν γενικότερα τα θέματα του χώρου της υγείας στην «κυκλαδική πολυνησία» και ότι δεν σας ενδιαφέρουν μόνο αυτά τα οποία θίγετε. Γι’ αυτό αναφέρθηκα κιόλας σ’ ένα γενικότερο πλάνο σχεδιασμού. 
      Είπατε ότι δεν υπάρχει σχεδιασμός για τα νησιά μας, για τις Κυκλάδες και ότι δεν υπάρχει διάθεση εκ μέρους της Κυβερνήσεως να δώσει πιστώσεις, για να ικανοποιηθούν όλες αυτές οι ανάγκες. Και πιστώσεις έχουν δοθεί σ’ ένα πολύ μεγάλο βαθμό, κάτι το οποίο είναι πρωτόγνωρο για τα σημερινά δεδομένα και παράλληλα για το εποχικό προσωπικό, στο οποίο αναφέρεσθε, θα ολοκληρωθεί η σχετική διαδικασία εντός των ημερών. 
      Επικουρικοί γιατροί έχουν διοριστεί Κυκλάδες και μάλιστα η Κυβέρνηση πήρε θαρραλέα μέτρα όσον αφορά την υποχρέωση των επικουρικών γιατρών να πηγαίνουν σε τέτοιους προορισμούς, να υπηρετούν ένα χρόνο και μετά να έχουν την οποιαδήποτε πορεία σε μεγάλους νοσοκομειακούς σχηματισμούς.
      Θα πρέπει να γνωρίζετε, επίσης, ότι στα περιφερειακά ιατρεία στις Κυκλάδες υπήρξε μία καθυστέρηση –το αναγνωρίζω- από πλευράς πλήρωσης των θέσεων στο Κέντρο Υγείας Άνδρου, στα περιφερειακά ιατρεία Γαυρίου, Ματζακίου, Όρμου Κορθίου, όπως επίσης στη Νάξο, Ηρακλειά, Χαλκείου Αρκεσίνης, των Καταπόλων, στη Δρυοπίδα της Κύθνου, στη Σέριφο, στη Φολέγανδρο, στη Θηρασιά, στην Ανάφη κ.λπ.. Είναι περί τα είκοσι πέντε περιφερειακά ιατρεία, όπου εντός πέντε έως δέκα ημερών θα πάνε οι γιατροί. 
      Εκεί όντως, κύριε συνάδελφε, υπήρξε μία καθυστέρηση, διότι οι τίτλοι σπουδών που δόθηκαν από το Πανεπιστήμιο Θεσσαλονίκης, δεν ήσαν αυτοί οι οποίοι θα έπρεπε και ζητήθηκαν καινούργια στοιχεία, για να μην αδικηθούν οι νέοι συνάδελφοι σε μία προκήρυξη θέσεων για πεντακόσια ιατρεία, όπου είχαμε δύο χιλιάδες αιτήσεις. Για να μην υπάρξει κάποια αδικία, γι’ αυτό υπήρξε και αυτή η καθυστέρηση.
      Ήδη τα περιφερειακά ιατρεία, όπως σας είπα, στελεχώνονται εντός των προσεχών δέκα ημερών, όπως επίσης και με επικουρικό προσωπικό και παράλληλα έχουν δοθεί οι οικονομικές πιστώσεις για την κάλυψη των αναγκών που υπάρχουν στο επίπεδο των υπερωριών, εξαιρεσίμων κ.λπ..
      Θα σας έλεγα δε –και το ξέρετε πολύ καλά- ότι αυτήν τη στιγμή, ειδικά στις Κυκλάδες, γίνεται μια πολύ μεγάλη προσπάθεια λόγω της ιδιομορφίας που παρουσιάζει η «κυκλαδική πολυνησία», όπως την έχω χαρακτηρίσει. Ξέρετε ότι προχθές εγκαινιάστηκε η γραμμή Πάρος-Αθήνα για αεροδιακομιδές με το αεροσκάφος, το οποίο έχει αποκτήσει το Βελέντζειο Ίδρυμα. Κατ’ αυτόν τον τρόπο, δημιουργείται μια καλή ασπίδα υγείας στην περιοχή. Δεν σας λέω ότι είναι η ιδεατή, αλλά έχουν γίνει σημαντικές προσπάθειες και υπάρχει μία μεγάλη, μία σημαντική βελτίωση τα τελευταία τρία χρόνια στο επίπεδο των υπηρεσιών υγείας στα Κυκλαδονήσια. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Επόμενη είναι η δεύτερη, η με αριθμό 23/23-7-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείου Κ.Α.Τ. κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Στο νοσοκομείο Κ.Α.Τ., το μεγαλύτερο τραυματολογικό νοσοκομείο της χώρας, οι ελλείψεις προσωπικού έχουν πάρει δραματικές διαστάσεις. 
      Ελλείψεις προσωπικού και συνθήκες δουλειάς που υπονομεύουν την υγεία των ίδιων των εργαζομένων αλλά και την πορεία αποκατάστασης της υγείας των ασθενών.
      Είναι τέτοια τα προβλήματα που αντιμετωπίζουν οι ασθενείς στην περίθαλψή τους, που αναγκάζονται αυτοί και οι οικογένειές τους να βάζουν βαθιά το χέρι στην τσέπη ακόμα και κάποιοι από αυτούς κυριολεκτικά να πουλούν ότι έχουν και δεν έχουν για την περίθαλψη και αποκατάσταση τους μέσα και έξω από το δημόσιο νοσοκομείο.
      Τα πάνω από δέκα χιλιάδες ρεπό που χρωστούν στους εργαζομένους, οι τεράστιες λίστες για εξέταση στα ιατρεία αλλά και για να χειρουργηθούν, αφού μια σειρά χειρουργικά τραπέζια είναι κλειστά, οι πάνω από επτακόσιες νοσηλεύτριες που λείπουν και οι εξακόσιες και παραπάνω κενές οργανικές θέσεις του υπόλοιπου προσωπικού είναι ένα δείγμα των τραγικών ελλείψεων που φτάνουν στο σημείο μια σειρά τμήματα να λειτουργούν στα όρια της επικινδυνότητας, εξαθλιώνοντας εργαζόμενους και ασθενείς με τους συνοδούς τους.
      Μια σειρά τομείς (καθαριότητα, φύλαξη) έχουν εκχωρηθεί σε εργολάβους, όπως επίσης μέρος των υπηρεσιών εστίασης αποστείρωσης και πλυντηρίων έχουν και αυτές εκχωρηθεί σε εταιρείες.
      Παρά την τραγική εμπειρία του Νοσοκομείου Μεταξά εκχώρησαν σε εταιρεία την επίβλεψη της λειτουργίας των ηλεκτρομηχανολογικών εγκαταστάσεων, θέτοντας σε κίνδυνο την ζωή ασθενών και εργαζομένων. 
      Ερωτάται ο κύριος Υπουργός, αν θα προχωρήσει άμεσα σε μαζικές προσλήψεις μόνιμου προσωπικού με βάση τις ανάγκες, στη μονιμοποίηση όλων των εργαζομένων με οποιαδήποτε άλλη εργασιακή σχέση και στην απομάκρυνση όλων των εταιρειών από το νοσοκομείο».
      Στην επίκαιρη ερώτηση της κυρίας συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα ήθελα να απαντήσω στην εκλεκτή συνάδελφο, ότι όσον αφορά τη φιλοσοφία στη στελέχωση των υπηρεσιών υγείας, είναι διαφορετική η δικιά σας από τη δικιά μας. Την έχω αναλύσει και άλλες φορές, είμαι υποχρεωμένος όμως να πω και σήμερα ότι σύμφωνα με τα σύγχρονα νοσοκομειολογικά μοντέλα όλες οι βοηθητικές υπηρεσίες -φύλαξη, καθαριότητα, εστίαση- ανατίθενται σε ιδιωτικά συνεργεία, καθώς και άλλες τεχνικές υπηρεσίες, όπως η συντήρηση των Η.Μ. και όλων των άλλων υπηρεσιών, που προσφέρονται από πλευράς τεχνικής υπηρεσίας. Αυτή είναι μία δική μας θέση, η οποία είναι ακριβώς σύμφωνη με τα διεθνώς κρατούντα. Έχετε μια διαφορετική αντίληψη. Τη σέβομαι, αλλά έτσι είναι η πρακτική.
      Όσον αφορά το θέμα στο οποίο αναφέρεστε -δεν ξέρω από πού αντλείτε τα νούμερα αυτά, δηλαδή το ότι πάνω από επτακόσιες νοσηλεύτριες και νοσηλευτές και εξακόσιοι άλλοι εργαζόμενοι λείπουν από το Νοσοκομείο ΚΑΤ- δίνεται η εντύπωση ότι κατ’ αυτόν τον τρόπο το νοσοκομείο δεν λειτουργεί ή δεν θα λειτουργούσε. Εφόσον υπήρχαν τα νούμερα αυτά προ του 2004, θα έπρεπε το νοσοκομείο αυτό να μην είχε τότε κανένα πρόβλημα, γιατί είναι διαχρονικά τα προβλήματα τα οποία παρουσίασε και παρουσιάζει το τραυματολογικό κέντρο του Κ.Α.Τ. ή θα ήταν ατυχείς οι προηγούμενοι σχεδιασμοί, εφόσον είχαν διορίσει ένα τόσο μεγάλο αριθμό προσωπικού, που μοιραίως καθόταν και δεν έκανε τίποτα. 
      Δεν είναι έτσι τα στοιχεία. Κατ’ αρχήν, τα στοιχεία τα οποία έχετε, δεν είναι ακριβή και αληθή. Είναι πολύ λιγότερες οι κενές οργανικές θέσεις. Ας πάμε στην πραγματικότητα. Από 1-1-2007 έχουν προσληφθεί στο Κ.Α.Τ. σαράντα έξι μόνιμοι υπάλληλοι στο επίπεδο της νοσηλευτικής υπηρεσίας. Στη Δ.Ε. Νοσηλευτικής έχουν προσληφθεί είκοσι ένα άτομα, στην Π.Ε. δύο, στην Τ.Ε. είκοσι, στην Τ.Ε. Διοικητικού δύο και στην Τ.Ε., πάλι Διοικητικού, ένας εργαζόμενος. Υπάρχουν δέκα επικουρικοί γιατροί, όπως επίσης και δεκατρία άτομα στο επικουρικό και τεχνικό προσωπικό, που δεν χρειάζεται να αναλύσω αυτήν τη στιγμή τις ειδικότητές τους. Επίσης, έχει προσληφθεί ένας ικανοποιητικός αριθμός έπειτα από τελικές κρίσεις που έχουν γίνει από τα Σ.Κ.Ε.Ι.Ο.Π.Ν.Ι. στο επίπεδο της ιατρικής υπηρεσίας.
      Κυρία συνάδελφε, θα πρέπει να ξέρετε ότι μέχρι το 2004 δεν είχαν προκηρυχθεί περί τις δύο χιλιάδες θέσεις στο επίπεδο της ιατρικής υπηρεσίας όλων των νοσηλευτικών μονάδων, σχηματισμών και νοσοκομείων μας. Ήμασταν αναγκασμένοι, λοιπόν, να προκηρύξουμε όλες τις θέσεις, όπως και τις έχουμε προκηρύξει και γίνεται σταδιακά η στελέχωση αυτή βάσει των κρίσεων που γίνονται από τα συμβούλια κρίσης. Κατ’ αυτόν τον τρόπο, δίνεται η δυνατότητα της στελέχωσης όλων αυτών των ιατρικών μας μονάδων. 
      Παράλληλα, θα ήθελα να σας διατυπώσω την άποψη ότι ήδη βρίσκεται σε εξέλιξη η διαδικασία πρόσληψης για το ο διευθυντή της καρδιολογικής κλινικής και το διευθυντή της νευροχειρουργικής κλινικής εφόσον βρήκαμε τις κλινικές αυτές εν χηρεία εδώ και τρία ολόκληρα χρόνια. Αυτό είναι κάτι, το οποίο αποτελεί ένα στοιχείο μειωμένης εκπαιδευτικής απόδοσης, τη στιγμή που οι κλινικές αυτές δεν είχαν διευθυντές και κακώς, θα έλεγα, έδιναν και ειδικότητα, τη στιγμή που είχε παρέλθει το εξάμηνο όσον αφορά την πλήρωση των θέσεων αυτών στο επίπεδο των διευθυντών.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υφυπουργέ.
      Η κ. Νικολαίδου έχει το λόγο.
      ΒΕΡΑ ΝΙΚΟΛΑΙΔΟΥ: Ευχαριστώ, κύριε Πρόεδρε.
      Κύριε Υφυπουργέ, μακάρι να ήταν μόνο θέμα φιλοσοφίας η σημερινή κατάσταση στο Κ.Α.Τ. και όχι μόνο στο Κ.Α.Τ., αλλά σε όλα τα νοσοκομεία της χώρας. Εσείς, με τη δική σας φιλοσοφία, ας είχατε λύσει τα προβλήματα, τα οποία όμως, χειροτερεύουν από μέρα σε μέρα και ιδιαίτερα στο Κ.Α.Τ., που έχει και αυτήν την ιδιαιτερότητα σαν το μεγαλύτερο τραυματολογικό νοσοκομείο στη χώρα. 
      Όσον αφορά το θέμα της έλλειψης προσωπικού και μια σειρά άλλα προβλήματα, μας δίνετε την εντύπωση και είναι πλέον σίγουρο ότι συνειδητά το υποβαθμίζετε, ακριβώς για να περάσουν κάθε είδους εταιρείες μέσα στα νοσοκομεία. Αυτή όντως είναι η φιλοσοφία σας. Έχω όμως έγγραφο δικό σας, με ημερομηνία 8.6.2007, που είχαν καταθέσει οι Βουλευτές μας πάλι για την έγκριση πρόσληψης προσωπικού, στο οποίο απαντάτε ότι μέχρι το τέλος του Ιούνη θα είχαν προσληφθεί περίπου εβδομήντα οκτώ άτομα ως νοσηλευτές, διευθυντές και οι υπόλοιποι από διάφορες κατηγορίες.
      Μέχρι σήμερα δεν έχει πάει ούτε ένας νέος εργαζόμενος στο νοσοκομείο. Αυτή είναι η πραγματικότητα. Και επειδή οι εργαζόμενοι έχουν κάνει και κινητοποιήσεις γύρω από τα θέματα αυτά, γιατί σίγουρα οι ελλείψεις προσωπικού έχουν αποτέλεσμα στη δική τους εντατικοποίηση, έχουν προβλήματα υγείας οι ίδιοι. Φυσικά και οι ίδιοι οι ασθενείς έχουν προβλήματα αποκατάστασης, όπως και οι συγγενείς τους. Τα πάντα δεν λειτουργούν ρολόι. Αντίθετα, υπάρχουν φοβερά προβλήματα.
      Και αυτό που ξεχείλισε το ποτήρι, ήταν το εξής: Παρά την εμπειρία που είχατε με το μπλακ άουτ στο Νοσοκομείο Μεταξά στον Πειραιά -ήταν ένα μικρό μπλακ άουτ, είναι αλήθεια, μιας ώρας, αλλά αρκετό για να δημιουργήσει μία ένταση- έναν πολύ ευαίσθητο τομέα, τον μηχανολογικό εξοπλισμό, τον έχετε αναθέσει πάλι σε εταιρεία. Η δουλειά του ηλεκτρολόγου σ’ ένα τέτοιο νοσοκομείο έχει πολύ μεγάλη σοβαρότητα και δεν είναι μόνο για τη συντήρηση, αλλά και για να δίνει λύσεις στις διακοπές ρεύματος, στις πυρκαγιές, στους σεισμούς. Εδώ αποδείχθηκε ότι εκείνο το βράδυ δεν ήταν ούτε ο νεαρός, που συνήθως τον βλέπουμε κάθε βράδυ μ’ ένα βομβητή, ώστε αν συμβεί κάτι, να ειδοποιήσει κάποιους ειδικούς. Δεν λύνονται έτσι τα προβλήματα. 
      Δεν απαντάτε, αλλά πρέπει να δώσετε λύση. Είστε Κυβέρνηση, έχετε  την ευθύνη. Τα κενά αυτά υπάρχουν και ξέρετε ότι κάθε μέρα γίνονται περισσότερα. Με την προηγούμενη κυβέρνηση υπήρχε μία κατάσταση συγκεκριμένη, τη συνεχίζετε όμως. Τους νόμους τους έχετε ψηφίσει μαζί, συμφωνείτε και φθάνουμε σήμερα στο αποτέλεσμα να φθάνουν οι ιδιωτικές δαπάνες περίπου στο 50% των συνολικών δαπανών στην υγεία. Περίπου το 35% του πληθυσμού, δεν χρησιμοποιεί τα δημόσια νοσοκομεία. Γιατί; Επειδή θέλει να πληρώνει; Δεν τα χρησιμοποιεί, γιατί υπάρχουν προβλήματα, υπάρχουν κενά, εκατόν πενήντα θέσεις Μ.Ε.Θ. κλειστές. Στο Κ.Α.Τ., πολλές αίθουσες χειρουργείων είναι κλειστές. 
      Αυτά τα προβλήματα δεν είναι θέμα φιλοσοφίας, είναι θέμα έλλειψης προσωπικού, είναι θέμα συνειδητής υποβάθμισης, είναι θέμα μιας κατάστασης υποχρηματοδότησης, την οποία συνεχίζετε. Είστε υποχρεωμένοι να δώσετε λύσεις και απαντήστε μας, εάν έχετε σκοπό πραγματικά κάποια συνεργεία σ’ αυτούς τους νευραλγικούς τομείς, να τα βγάλετε έξω από τα νοσοκομεία. Κάντε προσλήψεις. Χρειάζεται εξειδικευμένο προσωπικό σ’ αυτές τις καίριες θέσεις και όχι απλά κάποιους, ώστε να ψάχνουμε μετά να βρούμε ποιος έχει την ευθύνη, όταν συμβαίνουν αυτά που συμβαίνουν. Και υπάρχει εμπειρία. Νομίζω ότι αυτό πλέον ισχύει για όλα τα νοσοκομεία της χώρας και όχι μόνο για το συγκεκριμένο που συζητάμε σήμερα.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κυρία συνάδελφε.
      Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία συνάδελφε, ξεφύγατε από το νοσοκομείο Κ.Α.Τ., όπου επικεντρώνεται η ερώτηση και κάνατε μία περιήγηση και σε άλλα νοσοκομεία, μηδέ εξαιρουμένου και του Μεταξά, της ιδιαιτέρας σας εκλογικής περιφέρειας.
      Βέβαια έχουμε εξαντλήσει το θέμα του Νοσοκομείου Μεταξά, για το μπλακ άουτ που έγινε και νομίζω ότι όλοι ανταποκρίθηκαν πολύ καλά, ιδιαίτερα δε οι εργαζόμενοι. Βεβαίως εσείς έχετε την ένσταση για τα ιδιωτικά συνεργεία, τα οποία μπαίνουν στη λογική αυτής της υποστήριξης των ηλεκτρομηχανολογικών εγκαταστάσεων.
       Θα πρέπει κάποτε να καταλάβουμε ότι τα πράγματα έχουν προχωρήσει μπροστά, όσο και να θέλουμε να γυρίζουμε στο παρελθόν και όσο και να θέλουμε να δημιουργούμε συγκριτικά στοιχεία πολιτικής ενδεχομένως διαφοροποίησης. Όσον αφορά το ότι το ΠΑ.ΣΟ.Κ. πήρε μερικές νομοθετικές πρωτοβουλίες και έκανε ρυθμίσεις, εγώ πρώτος είπα ότι πολύ καλά τις έκανε και ήταν προς τη σωστή κατεύθυνση ορισμένες διατάξεις του ν. 2889, με τον Αλέκο τον Παπαδόπουλο, ασχέτως αν πολλά δεν τα υιοθετήσαμε και δεν τα υιοθετούμε.
    Όμως, δεν μπορούμε να γυρνάμε πίσω και να λέμε ότι τα νοσοκομεία μας σήμερα θα λειτουργούν όπως λειτουργούσαν στις δεκαετίες του ’70 και του ’80. Τα νέα τεχνολογικά δεδομένα θέλουν τεχνολογική, επιστημονική επάρκεια και –δυστυχώς- το εναπομείναν τεχνικό προσωπικό που υπάρχει στις νοσοκομειακές μας μονάδες, δεν έχει αυτήν τη γνώση και επάρκεια όσον αφορά τα νέα τεχνικά δεδομένα, τα οποία ισχύουν στα σύγχρονα νοσοκομεία. Γι’ αυτό κιόλας, όσον αφορά τα νοσοκομεία, αναλαμβάνουν τη συντήρηση και λειτουργία τους εξειδικευμένα κέντρα που έχουν ειδική πιστοποίηση.
    Όσον αφορά το θέμα που σχολιάζετε συνέχεια, ότι δηλαδή κοστίζει περισσότερο η φύλαξη, η εστίαση και η καθαριότητα στα νοσοκομεία, θα σας πω ότι έχουν γίνει μελέτες επί μελετών που δείχνουν -υπό την προϋπόθεση ότι θα υπάρχει εποπτεία από τις διοικήσεις των νοσοκομείων κατά την πρόοδο των εργασιών- ότι στοιχίζουν πολύ λιγότερο. Άρα, λοιπόν, δεν είναι σωστό να θέτετε θέμα κόστους όσον αφορά τη λειτουργία. Είναι μια δικιά σας άλλη άποψη, η οποία είναι σεβαστή και το έχω πει χίλιες φορές, το να έχουμε, δηλαδή, μόνιμο προσωπικό σ’ αυτές τις θέσεις. Δεν χρειάζεται να κάνω ειδική ανάλυση πάνω σ’ αυτό το θέμα.
    Έρχομαι τώρα στο θέμα του Κ.Α.Τ.. Το Κ.Α.Τ. αυτήν τη στιγμή λειτουργεί με πολύ μεγάλη αποτελεσματικότητα. Συμφωνούμε ότι υπάρχει υποστελέχωση όχι μόνο του Κ.Α.Τ., αλλά και άλλων μονάδων, όμως αυτήν τη στιγμή υπάρχει μια δυναμική όσον αφορά της ολοκλήρωσης της στελέχωσης των νοσοκομείων μας βάσει των κυλιομένων πινάκων που έχουμε και που έχουν ήδη εξαντληθεί. Από τα τρεις χιλιάδες διακόσια άτομα, για τα οποία έχει ολοκληρώσει το Α.Σ.Ε.Π. τους διορισμούς, ήδη έχει ολοκληρωθεί η διαδικασία των δύο χιλιάδων προσλήψεων σε όλα τα νοσοκομεία σταδιακά, όπως επίσης και ένας αριθμός προσωπικού που υπολείπεται στο συγκεκριμένο νοσοκομείο το Κ.Α.Τ. μέσα σ’ αυτό το χρονικό διάστημα θα ολοκληρωθεί η στελέχωση με αποτέλεσμα να εξυπηρετηθούν και τα κενά στα οποία αναφέρεστε αλλά και τα ρεπό που πρέπει να πάρουν οι νοσηλευτές. 
    Άρα, λοιπόν, δεν θα πρέπει να έχετε ιδιαίτερη ανησυχία και αγωνία, διότι η Κυβέρνηση αγρυπνά για την καλύτερη στελέχωση και την εύρυθμη λειτουργία των νοσοκομειακών μας μονάδων. 
    Σας ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Θα συζητηθεί τώρα η τρίτη, η με αριθμό 25/23.7.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την αναγνώριση της κυριότητας της Μονής Βατοπεδίου στην περιοχή της λίμνης Βιστονίδας κ.λπ..
    Η επίκαιρη ερώτηση του κυρίου Προέδρου έχει ως εξής:
    «Σύμφωνα με δημοσιεύματα των τελευταίων εβδομάδων, η ελληνική Κυβέρνηση αναγνώρισε εν κρυπτώ την κυριότητα της Μονής Βατοπεδίου στην περιοχή της λίμνης Βιστονίδας που προστατεύεται από τη Συνθήκη Ramsar ως υγροβιότοπος μεγάλης οικολογικής σημασίας και τμήμα του Εθνικού Πάρκου που μεταξύ άλλων περιλαμβάνει δύο τουλάχιστον αρχαιολογικούς χώρους. Εν συνεχεία, πάλι εν κρυπτώ, προχώρησε σε ανταλλαγή της αναγνωρισθείσας περιοχής παραχωρώντας στη Μονή Βατοπεδίου χίλια διακόσια σαράντα στρέμματα παραθαλάσσιας γης στο Νομό Καβάλας, εννέα χιλιάδες στρέμματα γης στο Δήμο Ακάνθου και Σταγείρων, εννέα ακίνητα στην Αμμουλιανή του Νομού Χαλκιδικής, μεγάλο αριθμό οικοπέδων, εκατοντάδες στρέμματα γης σημαντικής αξίας στο Νομό Θεσσαλονίκης, όπως και στο Νομό Τρικάλων και πιθανόν να έχουν παραχωρηθεί και άλλες εκτάσεις για τις οποίες δεν έχουμε στοιχεία.
    Για μεν τις «αναγνωρισμένες» στη Μονή περιοχές υπάρχουν σοβαρές και τεκμηριωμένες ενστάσεις σε σχέση με τη γνησιότητα και εγκυρότητα των τίτλων, για δε τις παραχωρηθείσες εκτάσεις, φορείς και δημότες του Νομού Θεσσαλονίκης και του Νομού Καβάλας θεωρούν ότι έχουν πολλαπλάσια οικονομική αξία.
    Ερωτώνται οι κύριοι Υπουργοί:
    - Με ποια έγκυρα νομικά αποδεικτικά στοιχεία τεκμηριώνεται η κυριότητα της Μονής Βατοπεδίου στις συγκεκριμένες περιοχές των Νομών Ξάνθης και Ροδόπης και με ποιον τρόπο εκτιμήθηκε η αξία των εκτάσεων των Νομών Θεσσαλονίκης, Καβάλας και Χαλκιδικής που αποδόθηκαν ως αντάλλαγμα στη Μονή; Έγιναν αλλαγές χαρακτηρισμών περιοχών (από δασικές εκτάσεις ή αρχαιολογικές σε αγροτικές); Γιατί δεν ενημερώθηκαν οι αρμόδιοι τοπικοί φορείς (Νομαρχία, Δήμοι κ.α.);
    - Θα προχωρήσει άμεσα η Κυβέρνηση στην ακύρωση της συμφωνίας και στην προστασία της δημόσιας περιουσίας;»
    Θα απαντήσει ο Υφυπουργός Οικονομίας και Οικονομικών κ. Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κύριε Πρόεδρε, καταλαβαίνω κατ’ αρχήν την ερώτησή σας. Ακούγεται κατ’ αρχήν περίεργο πώς μια μονή μπορεί να έχει τόσο μεγάλη περιουσία και τέτοιες εκτάσεις  στην περιοχή της Βιστονίδας, αλλά το ιδιοκτησιακό καθεστώς αυτών των εκτάσεων και των παραλίμνιων εκτάσεων, αυτών των είκοσι πέντε χιλιάδων στρεμμάτων και του ιχθυοτροφείου των Αγίων Θεοδώρων και της νησίδας Αντά Μπουρού έχει «ξεκαθαριστεί» –σε εισαγωγικά- την περίοδο 1998-2003 με ομόφωνες γνωμοδοτήσεις του Γνωμοδοτικού Συμβουλίου Δημοσίων Κτημάτων: Πρώτον, με την υπ’ αριθμόν 26/1998, η οποία έγινε αποδεκτή με απόφαση του τότε Υφυπουργού Οικονομικών το Φεβρουάριο του 1999. Δεύτερον, πάλι με ομόφωνη απόφαση, με αριθμό 17/2002, του Γνωμοδοτικού Συμβουλίου Δημοσίων Κτημάτων για τα είκοσι πέντε χιλιάδες στρέμματα και τις νησίδες Άγιος Νικόλαος και Παναγία Παντάνασσα, που και αυτή έγινε αποδεκτή στις 5/8/2002 από τον τότε Υφυπουργό Οικονομικών και τρίτον, πάλι με την υπ’ αριθμόν 46/2002 γνωμοδότηση του Γνωμοδοτικού Συμβουλίου Δημοσίων Κτημάτων, που συνέστησε τη μη προβολή δικαιωμάτων κυριότητας από μέρους του ελληνικού δημοσίου  και για τη λίμνη Βιστωνίδα και για το ιχθυοτροφείο και για τις παραλίμνιες όχθες. Και αυτή η γνωμοδότηση έγινε δεκτή από τον τότε Υφυπουργό Οικονομικών.
      Στις 22/10/2003 ο Πρόεδρος του Δικηγορικού Συλλόγου Ξάνθης, αναφέρει πως είχε νέα στοιχεία υπέρ του ότι δεν ανήκουν αυτές οι εκτάσεις στη Μονή και πιθανόν να ανήκουν στο ελληνικό δημόσιο. Πάλι το Γνωμοδοτικό Συμβούλιο επανεξέτασε και τις ενστάσεις αυτές και αποφάνθηκε ομόφωνα, όπως είχε αποφανθεί και πριν, ότι με βάση αυτοκρατορικά χρυσόβουλα των αυτοκρατόρων του Βυζαντίου, τα οποία αναγνώρισε με νόμους το 1924 η Ελληνική Πολιτεία και με τις ερμηνευτικές διατάξεις του 1941, δεν μπορεί πλέον το δημόσιο να προβάλει καμμία ένσταση και ότι αυτά τα κτήματα πραγματικά ανήκουν στη Μονή.
      Το Γνωμοδοτικό Συμβούλιο λειτουργεί από το 1938 και είναι το αρμόδιο όργανο, κύριε Πρόεδρε, για να γνωμοδοτεί σε τέτοιες περιπτώσεις κτηματικών διαφορών μεταξύ Ελλήνων πολιτών και του ελληνικού δημοσίου. Και με βάση το γεγονός ότι ήταν τόσο κατηγορηματικές οι γνωμοδοτήσεις αυτές και ήταν ομόφωνες –δεν ήταν δηλαδή τέσσερα προς τρία, για να πεις ότι έχω τρεις Παρέδρους  του Νομικού Συμβουλίου του Κράτους που βλέπουν τα πράγματα αλλιώς και να βασιστεί κάποιος σε αυτά- δεν μπορούσε απ’ ό,τι έκριναν οι υπηρεσίες να γίνει κάτι διαφορετικό.
      Όσον αφορά τα θέματα ανταλλαγής, στο πρώτο ερώτημά σας, πώς εκτιμήθηκαν οι αξίες των μεν και των υπό ανταλλαγή κτημάτων, έγιναν με βάση το νόμο από το Σώμα Ορκωτών Εκτιμητών. Εάν δεν μας αρέσει το πως λειτουργεί το Σώμα Ορκωτών Εκτιμητών και εάν θεωρούμε ότι οι εκτιμήσεις του δεν είναι σοβαρές, να το αλλάξουμε. Αυτοί οι νόμοι όμως ισχύουν, αυτούς δέχεται το Ελληνικό κράτος και πρέπει να τηρήσουμε την νομιμότητα.
      Στο άλλο ερώτημα, εάν έγιναν κάποιοι αποχαρακτηρισμοί εκτάσεων, από αυτά που ξέρω μέχρι στιγμής τουλάχιστον, όχι, κύριε Πρόεδρε, δεν έχει γίνει κανένας τέτοιος αποχαρακτηρισμός.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Κύριε Υπουργέ, κάντε εκατόν ογδόντα μοίρες στροφή, όσο είναι καιρός, για να καταλάβουν και οι πολίτες που τυχόν μας ακούν. Σε μια εποχή που βλέπουμε τη δημόσια περιουσία, τα δάση μας να καίγονται και να γίνονται παρανάλωμα του πυρός και να μη μπορούμε να τα υπερασπιστούμε, παρουσιάζεται μια οικειοθελής παραίτηση του ελληνικού δημοσίου από μία τεράστια έκταση είκοσι πέντε χιλιάδων στρεμμάτων, όπως είπατε, γύρω από τη Βιστωνίδα λίμνη, στην οποία περιλαμβάνεται και εθνικό πάρκο.
      Καταθέτω στα Πρακτικά την τοποθέτηση την οποία έκανε ο Καθηγητής Αρχαιολογίας του Δημοκρίτειου Πανεπιστημίου κ. Κωνσταντίνος Τσουρής.
      Το δημόσιο παραιτείται από τα δικαιώματά του με βάση κάποιους τίτλους που αναφέρει η Μονή Βατοπεδίου: Για ένα λόγο του αυτοκράτορα Νικηφόρου Βοτανειάτη το έτος 1080, για ένα λόγο του Ανδρόνικου Γ΄ Παλαιολόγου το έτος 1329 και για ένα λόγο του Ιωάννου Ουγκλέση, Σέρβου ηγεμόνα, με βάση το ότι ανήκε η περιοχή τότε στη Σερβία, ο οποίος θεωρείται και πλαστός, γιατί δεν έχει βασιλική σφραγίδα, ούτε νομιμοποιητικό έγγραφο από την Οθωμανική Αυτοκρατορία, η οποία επί αιώνες κατείχε αυτόν το χώρο. Παραιτείται το δημόσιο υπέρ της Μονής Βατοπεδίου και όχι μόνο της Μονής Βατοπεδίου, υπέρ όλου αυτού του κλοιού μεγάλων συμφερόντων γύρω από τα θέματα αγοραπωλησίας γης, όπως έχει διαμορφωθεί γύρω από τη Μονή Βατοπεδίου, όπως έχει διαμορφωθεί και γύρω από άλλους πυρήνες της Εκκλησίας.
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)   
      Και όχι μόνο αυτό. Προχωράει σε ανταλλαγές. Παραχωρεί τη Μονή. Το  δημόσιο, που χάνει τις εκτάσεις του, παραιτείται της νομικής διεκδίκησης. Και όχι μόνο αυτό. Προχωράει στην ανταλλαγή, αγοράζει δηλαδή ξανά την έκταση. Μα, τι, αγοράζει την έκταση; Πώς μπορεί να αγοράσει μία έκταση που ανήκει στη Συνθήκη Ραμσάρ; Πώς μπορεί να αγοράσει το δημόσιο μία έκταση, η οποία έχει αρχαιότητες μέσα; Το να πουλάμε και να αγοράζουμε αρχαιότητες είναι αρχαιοκαπηλία και έχετε φτάσει με αυτά που κάνετε να είστε Κυβέρνηση αρχαιοκαπήλων, αρχαιοκαπηλίας και θα σας πω γιατί. Υπάρχει μέσα στην έκταση που αγοράζετε από το Βατοπέδιο η ρωμαϊκή και βυζαντινή εντοιχισμένη πόλη, Αναστασιούπολη. Υπάρχει βυζαντινός ατείχιστος οικισμός. Και όχι μόνο αυτό.
      Παραχωρείτε μία σειρά εκτάσεων τεράστιας αξίας στη Χαλκιδική, στη Θεσσαλονίκη, στην Καβάλα, στα Τρίκαλα. Ανάμεσα σε αυτά, βέβαια, η πιο χαρακτηριστική είναι τα οκτώ χιλιάδες εξακόσια στρέμματα γης στην Ουρανούπολη. Διαβάζω την τοποθέτηση που έκανε ο προϊστάμενος της 10ης Εφορίας Βυζαντινών Αρχαιοτήτων, ο κ. Παυλάκης: «Σας γνωρίζουμε ότι πρόκειται για κηρυγμένο αρχαιολογικό χώρο και σύμφωνα με τις διατάξεις του ν. 328/2002 δεν είναι δυνατή η μεταβίβαση της κυριότητας του χώρου αυτού χωρίς γνωμάτευση της Αρχαιολογικής Υπηρεσίας». Είναι επίσης δασικός χώρος, ο οποίος επί τούτου χαρακτηρίζεται αγροτικός χώρος, και έχουμε και εδώ πώληση αρχαιοτήτων, πάλι. 
      Είναι ακραία αυτά τα πράγματα και δεν είναι επιχείρημα το ότι αυτή η διαδικασία ξεκίνησε, όπως είχε εμφανιστεί από τον πρώτο Βουλευτή που έθεσε το θέμα μέσα στη Βουλή, τον Γιάννη τον Δραγασάκη, από την Κυβέρνηση του ΠΑ.ΣΟ.Κ. Το ξέρουμε ότι ξεκίνησε από την προηγούμενη Κυβέρνηση. Αυτό τι σημαίνει δηλαδή; Εάν κάτι είναι λάθος και έχει ξεκινήσει από την προηγούμενη Κυβέρνηση εσείς θα το συνεχίσετε; Και εμείς καλούμε το ΠΑ.ΣΟ.Κ. σήμερα, την Αξιωματική Αντιπολίτευση και τα άλλα κόμματα της Αντιπολίτευσης να πάρουν μία σαφή θέση σ’ αυτό το θέμα και να διεκδικήσουν τη δημόσια περιουσία και να στηρίξουν τις αρχές της αυτοδιοίκησης σε όλες αυτές τις περιοχές και της λίμνης Βιστονίδας και των ανταλλάξιμων στο αίτημά τους. 
      Επομένως, καταλήγοντας, κύριε Πρόεδρε, και σας ευχαριστώ για την κατανόησή σας στο θέμα του χρόνου, αλλά, όπως είδατε, είναι ένα πολύ μεγάλο ζήτημα, εμείς ζητάμε -και πρέπει να το κάνετε, διότι πρόσωπα που συνδέονται με τη Νέα Δημοκρατία είναι μπλεγμένα στις συμβολαιογραφικές διαδικασίες -και σταματώ εδώ πέρα- ζητάμε να καταθέσετε τη συμφωνία που υπεγράφη μεταξύ της Κτηματικής Εταιρείας του Δημοσίου και της Μονής Βατοπεδίου, τα αντίγραφα όλων των συμβολαίων που έχουν υπογραφεί για τις ανταλλαγές, όλες τις Υπουργικές Αποφάσεις που έχουν υπογραφεί μέχρι σήμερα και αφορούν το ζήτημα αυτό, να ακυρώσετε όλες τις ενέργειες της ανταλλαγής και να προχωρήσετε στη διεκδίκηση της δημόσιας αυτής έκτασης.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, με όλη την εκτίμηση που σας έχω, είμαστε κράτος δικαίου και όχι κράτος αρπακτικών. Εάν δεν μας αρέσει ο τρόπος που λειτουργούν οι δημόσιες υπηρεσίες ή τα γνωμοδοτικά συμβούλια από το 1938 μέχρι σήμερα, να υποβάλετε μία πρόταση να τα καταργήσουμε.
      Δεν ήταν απόφαση της Κυβέρνησης αυτή. Ήταν απόφαση και γνωμοδότηση των αρμοδίων οργάνων. Αυτό είναι το ανώτατο όργανο που γνωμοδοτεί.
      Λέτε λοιπόν, ας αγνοήσουμε αυτή τη γνωμοδότηση και ας τα διεκδικήσουμε δικαστικά αυτά. Φανταστείτε λοιπόν, το δημόσιο να πάει στα δικαστήρια και ο αντίδικος του δημοσίου να έχει τις ομόφωνες αποφάσεις του ανώτατου όργανου του κράτους. Δηλαδή, το ανώτατο όργανο του κράτους για τέτοιες περιπτώσεις να έχει γνωμοδοτήσει σε βάρος του ιδίου του κράτους . Απ’ ό,τι μας λένε οι ίδιοι, δεν υπάρχει περίπτωση ούτε μία στο εκατομμύριο να κερδίσουμε την υπόθεση αυτή με τέτοιου είδους ομόφωνες γνωμοδοτήσεις, τρεις – τέσσερις στον αριθμό. Δεν ήταν μία και ήταν απόλυτα κατηγορηματικές.
      Αναφέρατε πριν, αν είναι δυνατόν χρυσόβουλα τα οποία συντάχθηκαν χίλια χρόνια πριν, γιατί για τέτοια περίοδο μιλάμε, να είναι νομικά έγγραφα στο σύγχρονο ελληνικό κράτος. Το 1924 επί Βενιζέλου ψηφίστηκαν αυτοί οι νόμοι. Το 1941 επιβεβαιώθηκαν και ερμηνεύτηκαν αυτοί οι νόμοι. Εάν δεν θέλουμε να ισχύουν, ας τους αλλάξουμε. Αλλά εφόσον ισχύουν, πρέπει να παρακολουθήσουμε τη συνταγματική νομιμότητα.
      Εάν υπάρχουν, κύριε Πρόεδρε, κάποια θέματα τα οποία κρίνετε ότι δεν έγιναν σωστά, ευχαρίστως να τα επαναφέρω προς συζήτηση και να τα εξετάσω. Εάν θεωρείτε ότι κάποιες διαδικασίες δεν τηρήθηκαν, κάποια από αυτά τα οποία έπρεπε να γίνουν, δεν έγιναν, κάποια στοιχεία τα οποία έπρεπε να ληφθούν υπ’ όψιν δεν ελήφθησαν, ευχαρίστως να το εξετάσω. Αλλά είναι και δουλειά του κράτους να μην δρα ως αρπακτικό ον, αλλά να σέβεται τους νόμους, τους οποίους το ίδιο ψήφισε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Υγείας και Κοινωνικής Αλληλεγγύης: «Για την ένταξη των τριτέκνων οικογενειών ως πολυτέκνων στο νόμο 1910/1944».
      Κυρίες και κύριοι συνάδελφοι, είναι γνωστό ότι η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος και θέλω να σας υπενθυμίσω ότι σύμφωνα με τη διάταξη αυτή, δεν εισάγεται για συζήτηση η πρόταση νόμου εφόσον συνεπάγεται εις βάρος του δημοσίου των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους για να δοθεί μισθός ή σύνταξη  ή γενικά όφελος σε κάποιο πρόσωπο. 
      Πρέπει να σας πω, όμως, ότι η πρακτική την οποία ακολουθούμε όλα αυτά τα χρόνια είναι να συζητούμε αυτές τις προτάσεις νόμου, χωρίς να προχωρούμε σε ψηφοφορία. Τις εισάγουμε, γιατί έτσι δίνεται η δυνατότητα με τη συζήτηση στη Βουλή, τα κόμματα σε όλους τους Βουλευτές, αλλά και στην Κυβέρνηση να πάρουν θέση σε σοβαρά ζητήματα, τα οποία αναφέρονται και επιχειρούν να ρυθμίσουν προτάσεις νόμου, όπως κάνει και η παρούσα.
      Το λόγο έχει ο εισηγητής του Συνασπισμού Ριζοσπαστικής Αριστεράς κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, ο Συνασπισμός της Ριζοσπαστικής Αριστεράς θεώρησε ότι η υπόσχεση του Πρωθυπουργού και τότε Αρχηγού της Αξιωματικής Αντιπολίτευσης αναφορικά με τις τρίτεκνες οικογένειες παραμένει στο κενό και τριάμισι χρόνια μετά από τις τελευταίες εκλογές δεν έχει αποκτήσει ουσιαστικό περιεχόμενο. 
      Πρόκειται για μία υπόσχεση που είχε δοθεί από τα πρωθυπουργικά χείλη, επαναλαμβάνω, του τότε Αρχηγού της Αξιωματικής Αντιπολίτευσης, αναφορικά με την ένταξη των τριτέκνων οικογενειών στη ρύθμιση του ν. 1910/1944 και όπως σήμερα ισχύει για τις πολυτεκνικές οικογένειες.
      Δυστυχώς, αυτές οι διακόσιες χιλιάδες περίπου τρίτεκνες οικογένειες δεν έχουν μέχρι στιγμής τύχει εκείνων των ρυθμίσεων που αντιστοιχούν στις πολύτεκνες οικογένειες και όπως οι σχετικές ρυθμίσεις αναφέρονται στο νόμο.
      Εμείς θεωρούμε, κυρίες και κύριοι συνάδελφοι, ότι η τρίτεκνη οικογένεια πρέπει να στηριχθεί για λόγους κοινωνικής αλληλεγγύης και κοινωνικής προστασίας. Το κοινωνικό κράτος θα πρέπει να είναι ευαίσθητο και παρεμβατικό απέναντι στην ομάδα αυτή των οικογενειών που έχει πρόσθετες ανάγκες στήριξης.
      Η αντιμετώπιση των προβλημάτων της τρίτεκνης οικογένειας αποτελεί ένα σημαντικό εργαλείο άσκησης κοινωνικής πολιτικής, σε μία περίοδο που το κοινωνικό κράτος έχει έντονα υποχωρήσει και δεν ανταποκρίνεται στις υποχρεώσεις του αναφορικά με τα μεγάλα ζητήματα της κοινωνίας. 
      Κυρίες και κύριοι συνάδελφοι, παρά τη δέσμευση του κυρίου Πρωθυπουργού, υπήρξε ένας νόμος, μόνο ένας νόμος, ο ν. 3454/2006 για την ενίσχυση της οικογένειας και ψηφίστηκε -νομίζω ψηφίστηκε από την Κυβερνητική Πλειοψηφία- χωρίς όμως να ανταποκρίνεται σ’ εκείνα που προεκλογικά εξαγγέλθηκαν και εδόθησαν ως υποσχέσεις. Αυτός ο νόμος διέψευσε τις προσδοκίες των τρίτεκνων οικογενειών για το χαρακτηρισμό τους ως πολυτεκνικών. 
      Θεωρούμε ότι τα μέτρα που έχουν ληφθεί μέχρι τώρα από την πολιτεία για τους τρίτεκνους συνιστούν μία πρόχειρη παροχολογία, χωρίς ουσιαστικό υπόβαθρο και χωρίς μακροπρόθεσμη προοπτική και στόχευση, με το δεδομένο μάλιστα ότι το επίδομα του τρίτου τέκνου αμφισβητείται και από την πρόσφατη νομολογία του Συμβουλίου της Επικρατείας. Σας παραπέμπω στην απόφαση 2036 του έτους 2006 του Συμβουλίου της Επικρατείας. 
      Η πρόβλεψη για απασχόληση και προσλήψεις στο δημόσιο τομέα είναι ανεφάρμοστη, αφού στην πράξη είναι μηδενική η πιθανότητα πρόσληψης τριτέκνων. Οι τρίτεκνοι -για να έρθω σε ειδικότερες κατηγορίες- εκπαιδευτικοί, καθώς και οι τρίτεκνοι που προέρχονται από το ιατρικό, νοσηλευτικό, στρατιωτικό προσωπικό και από το προσωπικό των Σωμάτων Ασφαλείας, καθώς και από άλλες ειδικότητες, δεν περιλαμβάνονται στην προστασία από τις μεταθέσεις. Δεν ισχύει η εισαγωγή στις στρατιωτικές σχολές τριτέκνων με ειδική κατηγορία. Αναφέρομαι στο ν. 582/1970. 
      Στους τρίτεκνους εκπαιδευτικούς δεν ισχύει η πρόσληψή τους όπως ισχύει για τους πολυτέκνους. Χάνονται τα όποια δικαιώματα της τρίτεκνης οικογένειας εκ του νόμου, αν το ένα τέκνο είναι μεγαλύτερο των είκοσι πέντε ετών. Δεν ισχύει η ισοβιότητα και στους τριτέκνους. Δεν υπάρχει ισόβια σύνταξη για την τρίτεκνη μητέρα. 
      Με την πρότασή νόμου που συζητάμε, εκείνο το οποίο επιδιώκουμε είναι να ενταχθούν οι τρίτεκνες οικογένειες ως οικογένειες πολυτέκνων στο νόμο, όπως προείπα, 1910 του έτους 1944. Επιδιώκουμε μ’ αυτή την πρόταση νόμου να αντιμετωπιστούν τα προβλήματα των περίπου διακοσίων χιλιάδων τριτέκνων οικογενειών και να αντιμετωπιστεί ένα υπαρκτό κοινωνικό ζήτημα, το οποίο είναι υπόθεση ορθής λειτουργίας του κοινωνικού κράτους. 
      Βεβαίως, θα πρέπει να υπάρξουν και μέτρα πολιτικής για τη στήριξη γενικά της μητρότητας, να υπάρξουν κοινωνικές υποδομές, βρεφονηπιακοί σταθμοί, κοινωνική πρόνοια, συνέχιση προγραμμάτων για τη φροντίδα των ηλικιωμένων στο σπίτι, μέτρα για τη λαϊκή στέγη, για την ενίσχυση των νέων ζευγαριών. Να σταματήσει βέβαια η πολιτική της λιτότητας και να ενισχυθεί η απασχόληση, αλλά και να υπάρξει βελτίωση κοινωνικών πολιτικών συνολικότερα. 
      Κυρίες και κύριοι συνάδελφοι, στη διαρκή επιτροπή ουσιαστικά ο παρών κύριος Υφυπουργός αμφισβήτησε την αποτελεσματικότητα της ρύθμισης που προτείνει ο Συνασπισμός για την ένταξη των τριτέκνων στις ρυθμίσεις των πολυτεκνικών οικογενειών, λέγοντας ότι τα προτεινόμενα αυτά μέτρα δεν συνιστούν συνολική αντιμετώπιση καλά σχεδιασμένη και με στόχευση, η οποία πράγματι θα μπορούσε να είχε αποτελέσματα. 
	Εμείς δεν υποστηρίζουμε σε καμμία περίπτωση ότι με την προτεινόμενη ρύθμιση θα λυθούν όλα τα ζητήματα της κοινωνίας. Σε καμμία περίπτωση δεν υποστηρίζουμε ότι με την ένταξη των τρίτεκνων οικογενειών στις ρυθμίσεις των πολυτεκνικών οικογενειών ως δια μαγείας θα έχουμε την αντιμετώπιση του συνόλου των προβλημάτων που υπάρχουν.
	Πιστεύουμε όμως ότι μια τέτοια ρύθμιση, εξαιρετικά σαφής και καθαρή σαν και αυτή που προτείνουμε, θα μπορούσε να λειτουργήσει ανακουφιστικά γι’ αυτές τις τρίτεκνες οικογένειες και ουσιαστικά τα όσα είπε στη διαρκή επιτροπή ο κύριος Υφυπουργός δεν είναι τίποτε άλλο, παρά εγκατάλειψη της δέσμευσης και της θέσης, όπως αυτή είχε εξαγγελθεί από το σημερινό Πρωθυπουργό και τότε Αρχηγό της Αξιωματικής Αντιπολίτευσης, προεκλογικά.
      Με άλλα λόγια, κύριοι συνάδελφοι της Νέας Δημοκρατίας, πιστεύατε τότε, όταν εξαγγελλόταν η σχετική ρύθμιση, στην αποτελεσματικότητα της ρύθμισης που είχατε υποσχεθεί στους τρίτεκνους; Εκ των υστέρων διαπιστώσατε ότι η ρύθμιση αυτή δεν αποτελεί λύση; 
      Προφανώς, πρόκειται για την επιλογή, τη σταθερή όσο και απαράδεκτη επιλογή, παραμονές εκλογών να δίδονται υποσχέσεις και να εγκαταλείπονται στην πορεία των πραγμάτων, μια πολιτική η οποία απαξιώνεται και απαξιώνεται, διότι η αναντιστοιχία λόγων και πράξεων είναι εκείνο που διαμορφώνει το εξαιρετικά επικίνδυνο στοιχείο της έλλειψης εμπιστοσύνης πια της κοινωνίας προς την πολιτική. 
      Αυτό υπηρετείτε σήμερα με την άρνησή σας, αυτή την επικίνδυνη κατάσταση της αναξιοπιστίας της πολιτικής, να έχετε δώσει μία υπόσχεση, να την εγκαταλείπετε και μάλιστα να εφευρίσκετε και πολιτική επιχειρηματολογία ότι η ρύθμιση αυτή και όπως αναδεικνύεται από την πρόταση του Συνασπισμού δεν θα αντιμετωπίσει τα προβλήματα.
      Κυρίες και κύριοι συνάδελφοι, δεν αναφέρομαι σε γνωστά επιχειρήματα για την υπογεννητικότητα και όλα τα συναφή που καταγράφονται σε σχέση και με το δημογραφικό, διότι η κύρια στόχευση για εμάς είναι η αντιμετώπιση του κοινωνικού ζητήματος που λέγεται τρίτεκνη οικογένεια. Διακόσιες χιλιάδες είναι αυτές οι οικογένειες.
      Θα σας έλεγα επιπροσθέτως ότι εάν είχατε υιοθετήσει αυτή την πρόταση, ακριβέστερα αν είχατε ανταποκριθεί με συνέπεια σε εκείνα, τα οποία είχατε υποσχεθεί, δεν θα προέκυπτε και μεγάλο οικονομικό κόστος. Ή και εάν προέκυπτε οικονομικό κόστος –για να αναφερθώ στο κόστος που καταγράφει το Γενικό Λογιστήριο του Κράτους- ε! αυτό το κόστος πρέπει να καταβληθεί, γιατί η υπόθεση των τρίτεκνων οικογενειών είναι υπόθεση άμεσης προτεραιότητας και η σχετική ρύθμιση πρέπει να υπάρξει, πολύ δε περισσότερο όταν άλλο κόστος, σε άλλες περιπτώσεις δευτερεύουσας ή τριτεύουσας σημασίας, καταβάλλεται από την ελληνική πολιτεία.
      Κυρίες και κύριοι συνάδελφοι, μας είναι γνωστή η διαδικασία, μας είναι γνωστό ότι δυστυχώς δεν είναι δυνατόν να τεθεί σε ψηφοφορία η σχετική πρόταση του Συνασπισμού Ριζοσπαστικής Αριστεράς. Παρ’ όλα αυτά, η ανάδειξη του θέματος διαμορφώνει υποχρέωση και καταγράφει την ευθύνη της Κυβέρνησης απέναντι στην κοινωνία και ειδικότερα απέναντι στους τριτέκνους. 
      Εάν είχε υιοθετηθεί αυτή η πρόταση, θα αποτελούσε στοιχείο ανακούφισης των τριτέκνων οικογενειών, ανακούφισης των ίδιων των τριτέκνων πολιτών και πράγματι θα αποτελούσε ένα βηματισμό, μία κίνηση προς την κατεύθυνση εκείνη που οφείλει να λέει και να αναδεικνύει ότι το κοινωνικό κράτος μπροστά σε τέτοια κοινωνικά μεγέθη πρέπει να είναι παρόν. Αλλά εδώ απουσιάζει. Και απουσιάζει δραματικά, με την ευθύνη, την αποκλειστική ευθύνη της Κυβέρνησης.
      Ευχαριστώ.
      (Χειροκροτήματα)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος, εισηγητής της Νέας Δημοκρατίας, κ. Παναγιώτης Μελάς.
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, συζητάμε μία πρόταση νόμου του Συνασπισμού, με την οποία ζητά να ενταχθούν οι τρίτεκνες οικογένειες στις πολύτεκνες, όπως ορίζει ο ν.1910/1944.
      Θέλω από την αρχή να τονίσω και πιστεύω ότι όλοι συμφωνούμε σε αυτό που θα πω, ότι το δημογραφικό πρόβλημα τείνει να γίνει τα τελευταία χρόνια ένα από τα μεγαλύτερα προβλήματα της χώρας μας και αυτό, διότι η υπογεννητικότητα βαίνει συνεχώς αυξανόμενη και κινδυνεύουμε στο άμεσο μέλλον να γίνουμε κοινωνία γερόντων. Δυστυχώς, έχουμε το μικρότερο δείκτη γονιμότητας                 -συγκεκριμένα 1,28- μεταξύ των δεκαπέντε χωρών της Ευρώπης και έναν από τους μικρότερους όλων των χωρών της Ευρωπαϊκής Ένωσης. Αυτό θα έχει στο μέλλον -και πιθανώς στο άμεσο μέλλον- επιπτώσεις στο κοινωνικοασφαλιστικό σύστημα και γενικά, στην οικονομική και κοινωνική ζωή της χώρας μας.
      Οι λόγοι της αυξανόμενης υπογεννητικότητας στη χώρα μας είναι ο σύγχρονος τρόπος ζωής, σε συνδυασμό με την αστυφιλία και την εγκατάλειψη της υπαίθρου και γενικά, τα οικονομικά προβλήματα που αντιμετωπίζουν πολλές ελληνικές οικογένειες. Η Νέα Δημοκρατία είχε δει από πολύ νωρίς, όταν ήταν ακόμα στην Αντιπολίτευση, με ιδιαίτερη ευαισθησία, το δημογραφικό πρόβλημα της χώρας μας και γι’ αυτό, στο προεκλογικό της πρόγραμμα υπήρξαν προσεκτικές και μελετημένες θέσεις. Αυτές οι θέσεις είχαν και έχουν στόχο την ενδυνάμωση της πολύτεκνης οικογένειας, σκύβοντας με ιδιαίτερη ευαισθησία στα προβλήματά της.
      Ακόμη, πρέπει να πω ότι είχαμε αναφέρει στο πρόγραμμά μας ότι θα διευρύνουμε το θεσμό της πολύτεκνης οικογένειας και θα θεωρούνται πολύτεκνες και οι οικογένειες που έχουν τρία παιδιά. Κύριοι συνάδελφοι -το γνωρίζετε πολύ καλά - με το ν. 3545 του 2006, υλοποιήσαμε εν μέρει τις προεκλογικές μας υποσχέσεις και δεσμεύσεις. Θεσπίσαμε μέτρα παροχής σημαντικών οικονομικών ενισχύσεων προς τις πολύτεκνες οικογένειες, αλλά προέβημεν και στην επέκταση πολλών κοινωνικών πολυτεκνικών δικαιωμάτων προς τις οικογένειες με τρία παιδιά.
      Θα σας αναφέρω μερικά από αυτά. Κάθε οικογένεια που αποκτά τρίτο τέκνο, αλλά και για κάθε τέκνο μετά το τρίτο καταβάλλεται εφάπαξ 2.000 ευρώ, ανεξάρτητα από κάθε άλλη παροχή.
      Η τρίτεκνη οικογένεια έχει τη δυνατότητα αγοράς αδασμολόγητου αυτοκινήτου μέχρι 2.000 κυβικά, ξεκινώντας από το 35% το 2006 και καταλήγοντας στο 100% το 2008.
      Οι γονείς και τα τέκνα των τριτέκνων οικογενειών περιλαμβάνονται στις εισηγητικές διατάξεις που ισχύουν για κάποιες κοινωνικές ομάδες και γενικά για τους πολύτεκνους, για την πρόσληψη προσωπικού στον ευρύτερο δημόσιο τομέα και γενικά, στους Οργανισμούς Τοπικής Αυτοδιοίκησης.
      Οι ευεργετικές διατάξεις σχετικά με την τοποθέτηση των πολυτέκνων δημοσίων υπαλλήλων στον τόπο των συμφερόντων τους έχουν επεκταθεί και στους τρίτεκνους δημοσίους πολιτικούς υπαλλήλους.
      Τα τέκνα οικογενειών με τρία παιδιά προστίθενται στις κατηγορίες εισακτέων σπουδαστών που εισάγονται καθ’ υπέρβαση, μέχρι ποσοστό 10%, στις Ακαδημίες Εμπορικού Ναυτικού.
      Κυρίες και κύριοι συνάδελφοι, αυτά που σας ανέφερα είναι μερικά από τα τριάντα τρία περίπου πολυτεκνικά δικαιώματα που ρυθμίσαμε νομοθετικά για την τρίτεκνη οικογένεια, με το νόμο που σας ανέφερα. Δεχθήκαμε -ειλικρινά σας το λέω- την κριτική των κομμάτων της Αντιπολίτευσης και κυρίως, της Αξιωματικής Αντιπολίτευσης στη διαρκή επιτροπή, διότι δεν υλοποιήσαμε το 100% των προεκλογικών μας υποσχέσεων για την τρίτεκνη οικογένεια. Ελέχθησαν πολλές υπερβολές. Συγκεκριμένα, οι εισηγητής της Αξιωματικής Αντιπολίτευσης, ο κύριος Πρωτόπαπας, μεταξύ των άλλων υπερβολών -και μένω στον όρο υπερβολή, δεν θέλω να κάνω άλλο χαρακτηρισμό- είπε: «Η Κυβέρνηση δεν διστάζει να γράψει στα παλαιότερα των υποδημάτων της τις εξαγγελίες για την τρίτεκνη οικογένεια».
      Αυτό είπατε, κύριε Πρωτόπαπα. Δεν διστάζει, είπατε, να εξαπατά τους πολίτες. 
      Θέλω εδώ να τονίσω ότι η κριτική είναι πολύ εύκολη. Το να λες λόγια, είναι πάρα πολύ εύκολο. Κρίνονται από τους άλλους. Η αυτοκριτική, όμως, είναι πολύ δύσκολη. Και γι’ αυτό, καλό είναι να κάνετε και λίγο αυτοκριτική. 
      Και γι’ αυτό, ερωτώ: Τι κάνατε εσείς, κύριοι του ΠΑ.ΣΟ.Κ., όταν ήσασταν τόσα χρόνια στην Κυβέρνηση; Τίποτα δεν κάνατε για την τρίτεκνη οικογένεια. Άρα, εσείς «γράψατε στα παλαιότερα των υποδημάτων» σας την τρίτεκνη οικογένεια. Αυτή είναι η πραγματικότητα. Εμείς και νομοθετήσαμε υπέρ της και στο μέλλον έχουμε στόχο να υλοποιήσουμε όλες τις εξαγγελίες μας. Εμείς δεν εξαπατούμε τους πολίτες. Εμείς εξυπηρετούμε, βοηθάμε τους πολίτες. Υλοποιούμε σιγά-σιγά ό,τι έχουμε υποσχεθεί για το καλό των πολιτών.
      Εσείς τους εξαπατήσατε τους πολίτες, κύριοι του ΠΑ.ΣΟ.Κ. Γι’ αυτό, σας έστειλαν οι πολίτες στην Αντιπολίτευση. Το ότι δεν υλοποιήσαμε μέχρι σήμερα ό,τι ακριβώς είχαμε υποσχεθεί, οφείλεται στην οικονομία που παραλάβαμε, στην οικονομία που παραλάβαμε από εσάς. Η οικονομία αυτή δεν ήταν μία ισχυρή οικονομία, όπως ευαγγελιζόταν το ΠΑ.ΣΟ.Κ., αλλά μία οικονομία που στηριζόταν σε πήλινα πόδια, έτοιμη να καταρρεύσει.
      Γνωρίζετε πολύ καλά όλοι ότι το δημόσιο έλλειμμα ήταν 7,8% του Α.Ε.Π., ενώ το παρουσιάζατε ως 1,5% στον Προϋπολογισμό του έτους 2004. Και οι επιπτώσεις από την Ευρωπαϊκή Ένωση ήσαν άμεσες. Γι’ αυτό προέβημεν εμείς στη δημοσιονομική απογραφή, για να δούμε σε ποια κατάσταση ακριβώς βρίσκεται η οικονομία μας. Επιβαλλόταν να προβούμε σ’ αυτήν τη δημοσιονομική απογραφή, διότι δεν ήταν δυνατόν να θέλουμε να ρυθμίσουμε τόσα οικονομικά προβλήματα που αντιμετώπιζε η χώρα μας, που παραλάβαμε από εσάς, κύριοι του ΠΑ.ΣΟ.Κ. και να μη γνωρίζουμε σε ποια κατάσταση ακριβώς βρισκόταν η οικονομία μας. Δηλαδή, δεν ήταν δυνατόν να περπατάμε στο σκοτάδι στο θέμα της οικονομίας.
      Εδώ, θα σας πω –και πιστεύω ότι θα συμφωνήσετε όλοι- ότι μία οικογένεια που σπουδάζει δύο παιδιά θα πρέπει να ξέρει τις οικονομικές δυνατότητές της για να ανταπεξέλθει στις υποχρεώσεις της. Πόσο μάλλον μία χώρα με τόσες πολλές οικονομικές υποχρεώσεις να μην ξέρει πού βρίσκεται η οικονομία της!
Βάλαμε, λοιπόν, τάξη στην οικονομία. Κατεβάσαμε το δημόσιο έλλειμμα κάτω από το 3%. Βγήκαμε από την επιτήρηση της Ευρωπαϊκής Ένωσης. Διατηρήσαμε υψηλούς ρυθμούς ανάπτυξης. Και σιγά-σιγά, αλλά σταθερά, προβαίνουμε προς τις αναγκαίες οικονομικές παροχές.
	Θα θέλαμε –το τονίζω ξανά- να εξομοιώσουμε την τρίτεκνη οικογένεια με την πολύτεκνη. Αλλά πώς; Με δανεικά; Τα δανεικά επιστρέφονται έντοκα και φέρνουν πρόσκαιρα χαμόγελα και μετά, δάκρυα. Γι’ αυτό δεν θέλαμε εμείς να προβούμε σ’ αυτήν την τακτική.
	Με την πρόταση νόμου που συζητάμε, ο Συνασπισμός ζητά την πλήρη εξομοίωση της τρίτεκνης οικογένειας με την πολύτεκνη. Θέλει έτσι –να το δεχθώ- να δείξει την ευαισθησία του προς τις τρίτεκνες οικογένειες. Δέχομαι αυτήν την ευαισθησία του. Όμως, δεν δέχομαι ότι κάποιος είναι περισσότερο ευαίσθητος από κάποιους άλλους. Δεν δέχομαι, επίσης, ότι κάποιο άλλο κόμμα έχει μεγαλύτερη ευαισθησία από τη Νέα Δημοκρατία για τις αδύναμες κοινωνικά ομάδες.
	Ο Συνασπισμός ζητά αυτή τη νομοθετική ρύθμιση, διότι γνωρίζει ότι δεν θα κληθεί να την υλοποιήσει. Εμείς θα κληθούμε να την υλοποιήσουμε και γι’ αυτό θα πρέπει να νομοθετούμε και να υλοποιούμε άμεσα, βάσει των οικονομικών δυνατοτήτων που έχει η χώρα μας, βάσει των οικονομικών δυνατοτήτων του προϋπολογισμού μας.
      Το λέω αυτό, διότι, όπως αναφέρει η έκθεση του Γενικού Λογιστηρίου του Κράτους, το συνολικό ποσό που απαιτείται είναι πάρα πολύ μεγάλο. 
      Πρώτον, το πολυτεκνικό επίδομα, το οποίο θα αφορά πάνω από διακόσιες επτά οικογένειες, θα ανέρχεται περίπου στο ποσό των 270.000.000 ευρώ. 
      Δεύτερον, η ισόβια σύνταξη που δίνεται στις πολύτεκνες μητέρες, επεκτεινόμενη και στις τρίτεκνες μητέρες, απαιτεί δαπάνη η οποία ανέρχεται πάνω από το ποσό των 283.000.000 ευρώ ετησίως. 
      Επομένως, η συνολική δαπάνη ανέρχεται σε ποσό πάνω από 550.000.000 ευρώ ετησίως. Μιλάμε δηλαδή για ένα πολύ σημαντικό ποσό που η οικονομία της χώρας μας αυτή τη στιγμή δεν μπορεί να διαθέσει. 
      Με το ν. 3454/2006, όπως σας ανέφερα, προέβημεν σε αρκετές ρυθμίσεις - τριάντα τρεις περίπου πολυτεκνικές ρυθμίσεις- προς όφελος της τρίτεκνης οικογένειας. Στόχος μας είναι το 2008 να δώσουμε και το πολυτεκνικό επίδομα και στις τρίτεκνες οικογένειες. 
      Το μέλλον, βέβαια, είναι ανοικτό. Είναι μπροστά μας για την υλοποίηση όλων των δεσμεύσεών μας προς τις τρίτεκνες οικογένειες. Ο ελληνικός λαός είμαι βέβαιος ότι και στις επερχόμενες εκλογές θα μας δώσει και πάλι τη δυνατότητα να κυβερνήσουμε αυτόν τον τόπο. Θα μας δώσει τη δυνατότητα να κυβερνήσουμε αυτόν τον τόπο, για να βελτιώσουμε την ποιότητα ζωής των πολιτών, για να οδηγήσουμε τη χώρα στην πρόοδο και στην ανάπτυξη και για να δώσουμε ένα νέο όραμα στα παιδιά μας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, κατ’ αρχάς, να ευχηθούμε «Χρόνια Πολλά» στην εορτάζουσα συναδέλφισσα κ. Χριστοφιλοπούλου. 
      ΠΡΟΕΔΡΕΥΩΝ (Ιωάννης Τραγάκης): Απ’ όλους τους συναδέλφους και από το Προεδρείο «Χρόνια Πολλά».
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας ευχαριστώ πολύ. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, κυρίες και κύριοι συνάδελφοι, ο ελληνικός λαός εμβρόντητος παρακολουθεί αυτές τις μέρες μία καταστροφή μείζονος έκτασης και μία κυβέρνηση ανίκανη, αδύναμη και ανήμπορη να προστατέψει τους πολίτες, το περιβάλλον και τη δημόσια περιουσία. 
      Οι Υπουργοί που μας διαβεβαίωναν ότι όλα πάνε καλά, έχουν εξαφανιστεί. Βουλευτές που παρενέβαιναν για κομματικές διώξεις ή προτιμήσεις στην Πυροσβεστική δεν είχαν το θάρρος να ζητήσουν συγγνώμη από τον ελληνικό λαό και ο Πρωθυπουργός άφαντος περιορίζεται να εγκαινιάζει αρχαιολογικές εκθέσεις. 
      Θέλω, όμως, να θυμίσω ότι οι αρχαίοι ημών πρόγονοι, -την έκθεση την εγκαινίασε- μας παρέδωσαν και δάση και μια σοβαρή κληρονομιά για το περιβάλλον. Ως φαίνεται, σήμερα εμείς οι Νεοέλληνες και συγκεκριμένα η σημερινή Κυβέρνηση δεν είναι σε θέση να διαφυλάξει αυτή τη μεγάλη κληρονομιά και έτσι δημιουργείται μια εικόνα, που θα έλεγα ότι μπορεί κανείς να την απεικονίσει με το αρχαίο ρητό «των οικιών υμών εμπιπραμένων υμείς άδετε» ή για να το πω σε παράφραση στα νεοελληνικά «εδώ έχουν αρπάξει φωτιά τα γένια σας και εσείς ανάβετε τσιγάρο». 
      Αυτή είναι η κατάσταση σήμερα. Και αυτή η κατάσταση –ξαναλέω- δείχνει μια Κυβέρνηση ανίκανη, αδύναμη και ανήμπορη να βρει λύσεις. Και όχι μόνο αυτό. Δεν αποδέχεται και τις προτάσεις που κάνουμε είτε για Συμβούλιο Πολιτικών Αρχηγών, για να δούμε τι δεσμεύσεις θα πρέπει να αναλάβει η ελληνική πολιτεία, για να αντιμετωπίσει αυτήν την κατάσταση και τις προτάσεις που κατέθεσε χθες στις οκτώ  ο Πρόεδρος του ΠΑ.ΣΟ.Κ. για την ενίσχυση της Πυροσβεστικής και τη δυνατότητα αντιμετώπισης όλης αυτής της καταστροφής. 
      Έρχομαι στο θέμα που συζητάμε σήμερα. Συζητάμε σήμερα, δυστυχώς, το θέμα μιας ακόμη προεκλογικής εξαγγελίας και δέσμευσης της Νέας Δημοκρατίας, που δεν έγινε πράξη. Τον Ιανουάριο του 2003 ο σημερινός Πρωθυπουργός και τότε Αρχηγός της Αξιωματικής Αντιπολίτευσης είχε δεσμευτεί ότι οι οικογένειες με τρία παιδιά θα χαρακτηριστούν πολύτεκνες. Η ίδια δέσμευση είχε αναληφθεί και με πρόταση νόμου της Νέας Δημοκρατίας στις 17.12.2002, η οποία σαφώς προέβλεπε ότι γονέας με τρία παιδιά θα χαρακτηριστεί ως πολύτεκνος. 
      Μάλιστα, τη δέσμευση αυτή επανέλαβε και ο τότε γραμματέας της Κοινοβουλευτικής Ομάδας της Νέας Δημοκρατίας ο κ. Δημήτρης Σιούφας ο οποίος στις 16.2.2004 μέσω ανακοίνωσης, με το γνωστό βαρύγδουπο τίτλο «πολύτεκνη οικογένεια με τρία παιδιά, Μπαίνει τέλος στην αντικοινωνική πολιτική των κυβερνήσεων ΠΑ.ΣΟ.Κ.» μας είπε ότι θα χαρακτηριστεί ο γονέας με τρία παιδιά ως πολύτεκνος και εξήγγειλε τη δημιουργία ειδικής γραμματείας δημογραφικής πολιτικής στο Υπουργείο Οικονομίας και Οικονομικών.
      Οι εξαγγελίες του κυρίου Πρωθυπουργού, οι δεσμεύσεις του κ. Σιούφα παραμένουν σήμερα στην κατηγορία των φαντασμάτων. Ούτε έγιναν ούτε πρόκειται να γίνουν πράξη.
      Ο ν.3454/2006 δεν ανταποκρίθηκε στην προεκλογική εξαγγελία της Νέας Δημοκρατίας, διαψεύδει τις προσδοκίες των τρίτεκνων οικογενειών -δεν το λέω εγώ, το λένε οι ίδιοι- για το χαρακτηρισμό τους ως πολυτέκνων.
      Θέματα που αφορούν το επίδομα του τρίτου παιδιού, τις προσλήψεις στο δημόσιο τομέα, τις προλήψεις εκπαιδευτικών, τη συνταξιοδότηση της τρίτεκνης μητέρας, είτε δεν αντιμετωπίζονται θετικά, είτε αμφισβητούνται και στην πράξη καθίστανται ανεφάρμοστα. Για μια ακόμη φορά αναξιοπιστία, για μια ακόμη φορά πλήρης διάσταση μεταξύ λόγου και έργου της Νέας Δημοκρατίας.
      Η Νέα Δημοκρατία, δυστυχώς και από τα πιο  επίσημα χείλη, εξηπάτησε πολιτικά και τους τρίτεκνους, φρόντισε απλά να υποκλέψει την ψήφο τους, εγκαταλείποντάς τους επιδεικτικά στη συνέχεια, όταν ήρθε η ώρα να γίνουν πράξη οι υποσχέσεις. Είναι ένα ακόμη παράδειγμα πολιτικής εξαπάτησης μετά τους αγρότες, τους μικρομεσαίους, τους εργαζόμενους, τους συμβασιούχους, τους συνταξιούχους, τους νέους ανθρώπους. Είναι ένα ακόμη παράδειγμα συμπεριφοράς που τραυματίζει ανεπανόρθωτα την ίδια την αξιοπιστία του πολιτικού μας συστήματος.
      Δεν μπορείτε, κύριοι συνάδελφοι της Νέας Δημοκρατίας, να κοιτάξετε τον κόσμο στα μάτια. Και για του λόγου το αληθές καταθέτω για τα Πρακτικά έναν ενδεικτικό πίνακα με δώδεκα –όχι μία, αλλά δώδεκα- προεκλογικές δεσμεύσεις της Νέας Δημοκρατίας, οι οποίες δεν έγιναν πράξη.
      (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναγκάζεστε να γαντζώνεστε πεισματικά σε επιχειρήματα από το παρελθόν, που κι αυτά τα διαστρεβλώνετε, διότι μας μιμείστε μόνο στα αρνητικά και όχι, δυστυχώς, στα πολλά θετικά. Οι Υπουργοί σας άβουλοι, δηλοί και μοιραίοι, προσπαθούν, όχι να υπερασπιστούν το ανύπαρκτο έργο τους, αλλά να ισοπεδώσουν την πολιτική στη λογική του όλοι ίδιοι είναι, χωρίς να σκέπτονται ότι υπονομεύουν μακροπρόθεσμα και την παράταξή τους και το πολιτικό μας σύστημα.
      Δυστυχώς για σας, οι πυλώνες πάνω στους οποίους στηρίξατε το προεκλογικό σας πρόγραμμα κατέρρευσαν. Αντί της διαφάνειας και της πάταξης της διαφθοράς στην πράξη οι «κουμπάροι» και τα δομημένα ομόλογα. Αντί της εξυγίανσης της οικονομίας, η νέα μαύρη τρύπα στον προϋπολογισμό. Είναι νέα μαύρη τρύπα, κύριε Μελά, που οδηγεί σε νέα επιβάρυνση των πολιτών, αλλά όχι, βέβαια, των οικονομικά ισχυρών. Αντί της επανίδρυσης του κράτους, η διάλυση στην Πυροσβεστική, το ρουσφέτι στη δημόσια διοίκηση, η νοθεία στις πανελλαδικές εξετάσεις, η εγκατάλειψη και η απαξίωση στην υγεία παρά τις εξαγγελίες που δεν έχουν αξία, γιατί ουδέποτε γίνονται πράξη, το χάος στη δημόσια διοίκηση.
      Κάντε γρήγορα εκλογές. Όσο πιο γρήγορα φύγει αυτή η Κυβέρνηση, τόσο το καλύτερο για την κοινωνία και τη χώρα. 
      Το ΠΑ.ΣΟ.Κ. πριν τις εκλογές του 2004 δεν είχε το θέμα των τριτέκνων πράγματι στο πρόγραμμά του. Θέλουμε να είμαστε απόλυτα ειλικρινείς. Εμείς θέλουμε να κοιτάμε τους πολίτες στα μάτια. Είχε κάνει όμως πολλά άλλα πράγματα για την οικογένεια. Γιατί σαφώς αφορούν την οικογένεια και σαφώς αφορά και τους τριτέκνους το θέμα των βρεφονηπιακών σταθμών, που δημιουργήσαμε σε όλη την Ελλάδα, σε συνεργασία με τους δήμους. Σαφώς αφορά την οικογένεια και σαφώς αφορά τους τριτέκνους το πρόγραμμα των Κέντρων Δημιουργικής Απασχόλησης Παιδιών που επεξεργαστήκαμε τότε από το Υπουργείο Εργασίας μαζί με τον κ. Παπαϊωάννου και την κ. Χριστοφιλοπούλου και πραγματικά είναι σε συνεργασία με τους δήμους σε όλη την Ελλάδα.
      Το πρόγραμμα των τριτέκνων δεν το περιλάβαμε ούτε στο πρόγραμμά μας για τη νέα τετραετία. Και ξέρετε γιατί; Γιατί δεν μπορούσαμε να διανοηθούμε ότι έστω και τώρα, έστω στο τέλος της τετραετίας, έστω και μετά από τριάμισι χρόνια η Κυβέρνηση της Νέας Δημοκρατίας θα συνέχιζε να γράφει στα παλαιά των υποδημάτων τις διακηρύξεις και τις δεσμεύσεις της.
      Δυστυχώς το κάνει. Γι’ αυτό αισθανόμαστε σήμερα την υποχρέωση, με την ευκαιρία που δίνει η πρόταση νόμου του Συνασπισμού της Ριζοσπαστικής Αριστεράς, να ενώσουμε τη φωνή μας μαζί με το Συνασπισμό, να ενώσουμε τη φωνή μας μαζί με όλους τους πολίτες για να απαιτήσουμε να δοθεί ένα οριστικό και θετικό τέλος σ’ αυτή την υπόθεση και να δικαιωθούν επιτέλους οι διακόσιες χιλιάδες τρίτεκνες οικογένειες στη χώρα μας.
      Με αυτή την έννοια, στηρίζουμε την πρόταση των Βουλευτών του Συνασπισμού και καλούμε την Κυβέρνηση έστω και τώρα, την τελευταία στιγμή –γιατί κατά τη γνώμη μου είμαστε πολύ κοντά στις εκλογές- να εγκαταλείψει την τακτική του εμπαιγμού και να ανταποκριθεί σ’ αυτά που δια του Πρωθυπουργού και κορυφαίων Υπουργών προεκλογικά δεσμεύτηκε. 
      Και μια προειδοποίηση: μη διανοηθείτε να ξαναπεράσετε το θέμα των τριτέκνων για δεύτερη συνεχή  τετραετία στις εξαγγελίες σας. Από εκεί και πέρα
 -είναι ζήτημα στοιχειώδους σοβαρότητας της πολιτικής-  αγαπητοί φίλοι, θα είστε απλά «για τα πανηγύρια». 
      ΧΡΗΣΤΟΣ ΖΩΗΣ: Σε ποιόν τα λέτε;
      ΧΡΗΣΤΟΣ ΠΡΩΤΟΠΑΠΑΣ: Σε σας, κύριε Ζώη, στο κόμμα σας, όχι προσωπικά. 
      ΧΡΗΣΤΟΣ ΖΩΗΣ: Να το ανακαλέσετε. 
      ΧΡΗΣΤΟΣ ΠΡΩΤΟΠΑΠΑΣ: Όχι, δεν το ανακαλώ. Γιατί να το ανακαλέσω; 
      ΧΡΗΣΤΟΣ ΖΩΗΣ: Στα πανηγύρια πηγαίνουν οι αρκούδες, κύριε Πρωτόπαπα. 
      ΧΡΗΣΤΟΣ ΠΡΩΤΟΠΑΠΑΣ: Είναι δυνατόν, κύριε Ζώη να περιλαμβάνει ένα κόμμα, το  οποίο θέλει να λέγεται σοβαρό, για δεύτερη συνεχή τετραετία την ίδια ακριβώς εξαγγελία στο πρόγραμμά του; Δηλαδή το εξαγγέλλει τη μία φορά, παίρνει τις ψήφους, δεν το υλοποιεί και  μετά το ξαναβάζει στο πρόγραμμά του; 
      ΠΡΟΕΔΡΕΥΩΝ (Ιωάννης Τραγάκης): Μην αντιδικείτε, ο λαός θα κρίνει. 
      ΧΡΗΣΤΟΣ ΖΩΗΣ:  Εγώ δεν το δέχομαι. 
      ΧΡΗΣΤΟΣ ΠΡΩΤΟΠΑΠΑΣ: Να μη το βάλετε στο πρόγραμμά σας. Μη το δεχθείτε. Λύστε το πρόβλημα. 
      ΠΡΟΕΔΡΕΥΩΝ (Ιωάννης Τραγάκης): Μην αντιδικείτε, ο λαός θα κρίνει και σύντομα. Τη Δευτέρα μετά τις εκλογές εδώ θα είστε, θα κοιτιέστε πάλι στα μάτια. 
      ΧΡΗΣΤΟΣ ΠΡΩΤΟΠΑΠΑΣ:  Εδώ θα είμαστε, κύριε Πρόεδρε. Για εσάς προσωπικά το εύχομαι να είστε εδώ. 
      ΠΡΟΕΔΡΕΥΩΝ (Ιωάννης Τραγάκης):  Κι εγώ το εύχομαι για όλους. 
      ΧΡΗΣΤΟΣ ΠΡΩΤΟΠΑΠΑΣ:  Και εύχομαι να είστε και ως εκπρόσωπος της Αντιπολίτευσης στο Προεδρείο της Βουλής, όπως προβλέπει ο Κανονισμός της Βουλής. 
      ΧΡΗΣΤΟΣ ΖΩΗΣ:  Να συζητάμε στο ύφος που πρέπει εδώ στη Βουλή. 
      ΧΡΗΣΤΟΣ ΠΡΩΤΟΠΑΠΑΣ:  Ας δούμε τώρα συγκεκριμένα τις προτάσεις μας για την οικογένεια και το παιδί.  Υπάρχει  ανάγκη να γίνει αυτή η συζήτηση για την υπογεννητικότητα και το δημογραφικό. Κατά τη γνώμη μου, εάν η Κυβέρνηση δεχθεί το σχέδιο νόμου του Συνασπισμού που εμείς υποστηρίζουμε σήμερα, θα είναι ένα βήμα -όχι το μεγαλύτερο, αλλά ένα βήμα- θετικό σε αυτή την κατεύθυνση. Υπάρχουν όμως και άλλα πράγματα που πρέπει να γίνουν και εμείς θέλουμε να δεσμευτούμε ενώπιον του ελληνικού λαού γι’ αυτά, γιατί ένα υπεύθυνο κόμμα δεν πρέπει απλώς και μόνο να κάνει κριτική, ένα υπεύθυνο κόμμα πρέπει να έχει και το πρόγραμμά του, στις θέσεις του, το όραμα και τη στρατηγική του για το μέλλον. 
      Έχουμε δεσμευτεί, λοιπόν, με το πρόγραμμά μας για ολοκληρωμένη βρεφονηπιακή φροντίδα. Τι σημαίνει αυτό; Πλήρη κάλυψη όλων των οικογενειών από πλευράς υποδομών φύλαξης βρεφών, νηπίων σε μία οκταετία και διπλασιασμό μέσα σε τέσσερα χρόνια των υφιστάμενων βρεφονηπιακών σταθμών. Έχουμε δεσμευτεί για επιχορήγηση του κόστους φύλαξης των παιδιών στους σταθμούς από τον προϋπολογισμό, το ύψος της οποίας θα ποικίλει, ανάλογα με τα φορολογικά οικονομικά δεδομένα  -η κάλυψη των τροφείων θα γίνεται με βάση την τριμερή συμμετοχή κράτους αυτοδιοίκησης και  οικογένειας και θα ισχύει και για τους ιδιωτικούς σταθμούς- έχουμε δεσμευτεί για καινοτόμα προγράμματα για κατ’ οίκον φύλαξη των παιδιών με δημιουργία μητρώου πιστοποιημένων επαγγελματιών και συνεταιρισμού γονέων, με προτεραιότητα σε γυναίκες ανέργους, στο πλαίσιο της κοινωνικής εργασίας, κι έχουμε δεσμευτεί για κίνητρα, για ενεργοποίηση εταιρικής κοινωνικής ευθύνης, για δημιουργία βρεφονηπιακών σταθμών,  από μεγάλες και μεσαίες επιχειρήσεις. 
      Η δεύτερη μεγάλη ενότητα αφορά την πολιτική μας και τις δεσμεύσεις μας για τα νέα ζευγάρια. Μιλήσαμε για εφάπαξ παροχή 2000 ευρώ για τη γέννηση κάθε παιδιού, από το πρώτο παιδί, με εισοδηματικά κριτήρια, για ολοκληρωμένη κάλυψη των εξόδων της ιατρικώς υποβοηθούμενης σύλληψης, με θέσπιση ενιαίων κανόνων από τους ασφαλιστικούς φορείς και κάλυψη από τον προϋπολογισμό για ανέργους, ανασφάλιστους και άπορες γυναίκες. Θα μας βοηθούσε ιδιαίτερα, κύριε Υπουργέ, να μας πείτε τι γίνεται με την τρις εξαγγελία του κ. Αβραμόπουλου για το θέμα. Κάποια φορά θα γίνει; Έχουμε συνηθίσει τον κύριο Υπουργό σας να εξαγγέλει πολύ ωραία πράγματα που ποτέ δε γίνονται. 
      Το θέμα της ιατρικώς υποβοηθούμενης σύλληψης θα γίνει πράξη -το έχετε ψηφίσει εδώ και δύο χρόνια, ρε παιδιά-  κάποια στιγμή; Αν δεν το κάνετε, θα το κάνουμε εμείς. 
      Στεγαστική πολιτική που στηρίζει τα νέα ζευγάρια και επέκταση των δικαιούχων του Ο.Ε.Κ. με διεύρυνση των παροχών και φορολογικές ελαφρύνσεις των οικογενειών, ανάλογα με τον αριθμό των παιδιών και κυρίως των μονογονεϊκών των τρίτεκνων και πολύτεκνων οικογενειών, καθώς και των οικογενειών με ανάπηρο παιδί. 
      Και τέλος, στο τελευταίο κομμάτι, παιδική φροντίδα και κοινωνική παρέμβαση: εθνικός λογαριασμός για το παιδί με χρηματική κατάθεση από τον προϋπολογισμό 1000 ευρώ σε προθεσμιακό επενδυτικό λογαριασμό για κάθε παιδί που  γεννιέται, δίκτυο κοινωνικής παρέμβασης σε κάθε δήμο με εξειδικευμένες υπηρεσίες για άμεση αντιμετώπιση προβλημάτων της οικογένειας, ένα κέντρο ανά νομαρχία για την αντιμετώπιση της ενδοοικογενειακής βίας, αύξηση και ετήσια αναπροσαρμογή του επιδόματος απροστάτευτου παιδιού, ώστε να υπάρχει ένα ελάχιστο επίπεδο εγγυημένης διαβίωσης και παρακολούθηση της χάρτας δικαιωμάτων του παιδιού, λαμβάνοντας όλα τα αναγκαία μέτρα. 
    Το ξεκαθαρίζουμε όμως. Οι δεσμεύσεις αυτού του προγράμματος θα εφαρμοστούν μέχρι κεραίας, ό,τι και να γίνει. Εμείς δεν φιλοδοξούμε σε καμμία περίπτωση –και αυτό δεν είναι φιλοδοξία κατά τη γνώμη μου- να πηγαίνουμε σε μια πολιτική ζωή όπου το κάθε κόμμα θα τάζει όταν είναι στην αντιπολίτευση και θα τα εκτελεί, όταν είναι στην κυβέρνηση. Αυτή η διαδικασία είτε γίνεται από τη Νέα Δημοκρατία –που γίνεται- είτε θα γίνει από το οποιοδήποτε άλλο κόμμα –που δεν πρέπει να γίνει- τραυματίζει και το επαναλαμβάνω, κτυπάει πολύ σοβαρά την αξιοπιστία του πολιτικού μας συστήματος. Και δε νομίζω ότι αρέσει σε κανέναν συνάδελφο σ’ αυτήν την Αίθουσα να βγαίνει έξω και να λένε  ότι οι πολιτικοί είναι ψεύτες. Δεν νομίζω ότι δεν υπάρχει κανείς συνάδελφος που του αρέσει να βγαίνει έξω και να του λένε ότι οι πολιτικοί τάζουν και δεν τα εκτελούν. Δεν υπάρχει κανείς συνάδελφος που να του αρέσει να βγαίνει έξω και να λένε, τα κόμματα μας υπόσχονται, αλλά τι περιμένεις δεν το κάνουν πράξη, έτσι γίνεται. 
    Ε, όχι λοιπόν! Έτσι δεν θα γίνεται! Αυτό το πρόγραμμα θα εφαρμοστεί και θα εφαρμοστεί μέχρι τελευταίας κεραίας, μέχρι τελευταίας γραμμής. Αυτή είναι μια δέσμευση ευθύνης, απέναντι στον ελληνικό λαό.
    Εμείς του ΠΑ.ΣΟ.Κ. είμαστε αποφασισμένοι να κερδίσουμε αυτό το στοίχημα. Είμαστε αποφασισμένοι να το κερδίσουμε προς όφελος των πολιτών, της κοινωνίας, της χώρας, αλλά και της αξιοπιστίας της πολιτικής, όπως οι πολίτες και κυρίως οι νέοι άνθρωποι μας ζητούν.
    Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Το λόγο έχει η συνάδελφος κ. Παντελάκη.
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
    Κύριε Πρόεδρε, κυρίες και κύριοι Βουλευτές, και η σημερινή πρόταση νόμου του Συνασπισμού και η αυριανή η δική μας επερώτηση που αφορά τα προβλήματα  των γυναικών, κύρια από τις λαϊκές οικογένειες, γίνονται στη δίνη μιας τραγωδίας, με την έννοια ότι χάνονται ανθρώπινες ζωές, καίγονται δάση, σπίτια, ξεθεμελιώνονται περιουσίες, κτηνοτροφικές μονάδες, σμπαραλιάζονται όνειρα μιας ζωής σε μεγάλες κατοικίες και με όλα αυτά που μάθαμε σήμερα το πρωί μεγαλώνει ο κατάλογος των νεκρών. 
    Εν πάση περιπτώσει, η Κυβέρνηση, αλλά και η  Αξιωματική  Αντιπολίτευση, μπροστά στα αποκαΐδια και μπροστά στον κόσμο που χάνεται, ας αναλάβουν τουλάχιστον τις ευθύνες τους όσον αφορά τους νόμους που έχουν ψηφίσει και τα δύο κόμματα. Γιατί και η Νέα Δημοκρατία σήμερα στηρίζεται στο προηγούμενο νομοθετικό πλαίσιο το οποίο συνεχίζει, επαυξάνει, διευρύνει και δίνει τη δυνατότητα να καίγονται τα δάση. Αυτό είναι το ζήτημα και γι’ αυτό δεν μιλάτε καθόλου. 
    Μάλιστα, υπήρχε ένοχη σιωπή, τόσο από τη μεριά της Κυβέρνησης, όσο και από τη μεριά του ΠΑ.ΣΟ.Κ. στην αποκάλυψη που έγινε χθες από το κόμμα μας μέσω του «Ριζοσπάστη». Όταν κατέθεταν Βουλευτές του Κομμουνιστικού Κόμματος ερώτηση, απευθυνόμενοι στην Κυβέρνηση για το τι πρόκειται να γίνει για τον αποχαρακτηρισμό μέρους εκτάσεων της Πάρνηθας και τι προθέσεις έχει η Κυβέρνηση, ακριβώς την ίδια μέρα υπέγραφε ο γενικός γραμματέας της περιφέρειας ότι έκταση στην Πάρνηθα εξήντα δυόμισι στρεμμάτων η οποία  όπως ανέφερε στηριζόταν στον προηγούμενο ν. 3139 του 2003 που ψήφισε το ΠΑ.ΣΟ.Κ., αποχαρακτήριζε πολύ μεγάλο μέρος των εκτάσεων δίπλα στην Πάρνηθα, τρεις χιλιάδες στρέμματα, και αναγκαζόταν από τα πράγματα να παραχωρήσει αυτό. 
    Γι’ αυτό, λοιπόν, το διαρκές έγκλημα που γίνεται σε βάρος της δασικής περιουσίας δεν λέτε κουβέντα, την ίδια στιγμή που έχουμε μπροστά μας μια τραγωδία. Χάνονται ανθρώπινες ζωές και πάνω στα αποκαΐδια υπάρχει αυτή η αντιπαράθεση. Ο κόσμος ας βγάλει τα συμπεράσματά του. Αλλά δεν υπάρχει άλλη λύση: ο κόσμος πρέπει να παρέμβει και για την προστασία του δασικού πλούτου, αλλά και για την ίδια του τη ζωή.
    Έρχομαι τώρα στην πρόταση νόμου του Συνασπισμού για τον χαρακτηρισμό και την αναγνώριση των τριτέκνων οικογενειών σε πολυτέκνων.
    Κατ’ αρχήν θα ήθελα να πω ότι δεν θα μπορούσε κανείς να πει πως δεν έχουν ανάγκη οι τρίτεκνες οικογένειες αυτής της στήριξης, έστω και αν αυτό λειτουργεί ως ανάσα και είναι «σταγόνα στον ωκεανό». 
    Το κόμμα μας δεν υποτιμά κανένα αίτημα που αφορά διεκδίκηση, έστω και αν δεν λύνει ουσιαστικά το ζήτημα. Βεβαίως συμφωνούμε. Επί της ουσίας και στο δια ταύτα της πρότασης αυτής κατ’ αρχήν συμφωνούμε. Και έτσι είναι. Σωστά αναφέρεται στο κείμενο, ότι υπήρχε διακομματική επιτροπή της Βουλής το 1993 όπου υπήρχε πρόθεση όλων των Κομμάτων τότε για αυτήν την εξέλιξη, η οποία όλα αυτά τα χρόνια δεν υλοποιήθηκε. Από το 1993, επί κυβερνήσεων του ΠΑ.ΣΟ.Κ. δεν υλοποιήθηκε και από την Κυβέρνηση της Νέας Δημοκρατίας μέχρι τώρα δεν υλοποιήθηκε. Υλοποίησε  μέρος μόνο ορισμένων προτάσεων με το νόμο που έφερε στην πορεία. 
Οπότε σαφώς είναι αναξιόπιστη η Κυβέρνηση και δεν ξέρω γιατί νιώθει αυτήν την πολυτέλεια στην κριτική η Κυβέρνηση της Νέας Δημοκρατίας απέναντι στην αντιπολίτευση να μιλά με αυτόν τον τρόπο. 
      Νομίζω ότι σημείο αναφοράς για την Κυβέρνηση έχουν γίνει οι σκέψεις και οι προτάσεις απέναντι στον ελληνικό λαό και όχι το αν ήταν αναξιόπιστο και το προηγούμενο κόμμα. Πάμε σε επόμενες εκλογές για να αναδειχθεί μία άλλη κυβέρνηση είτε εσείς είτε το ΠΑ.ΣΟ.Κ. και ακόμα λέτε γιατί έχασε τις εκλογές η προηγούμενη κυβέρνηση. Δεν νομίζω ότι αυτό σας δικαιώνει. Δεν δικαιώνει για μας την Κυβέρνηση η προηγούμενη πολιτική του ΠΑ.ΣΟ.Κ. όλων αυτών των χρόνων, που, βέβαια, και ως Αντιπολίτευση σήμερα δεν δικαιώνει τα όνειρα και τις ανάγκες του ελληνικού λαού. Αυτό όμως είναι ένα άλλο θέμα. 
      Εδώ υπάρχει πρόβλημα, γιατί στη συζήτηση στην επιτροπή ο Υπουργός αρνήθηκε αυτήν την πρόταση και με ποιο επιχείρημα; Τελικά στο δια ταύτα ήταν το επιχείρημα ότι δεν αντέχει ο κρατικός προϋπολογισμός το οικονομικό βάρος. Μία πλευρά ήταν αυτή. 
      Το δεύτερο επιχείρημα ήταν ότι υπάρχει και ζήτημα σε σχέση με το πώς μπορεί να υλοποιηθεί, γιατί μπαίνει ζήτημα για τους εκπαιδευτικούς, που θα ήταν άδικο αν αυτοί οι εκπαιδευτικοί είχαν προτεραιότητα απέναντι στους άλλους που είχαν ένα παιδί ή και κανένα παιδί. Να μιλήσουμε, λοιπόν, γι’ αυτά τα ζητήματα. Εμείς δεν συμμεριζόμαστε αυτήν την εκτίμηση, ότι με βάση τα αντικειμενικά δεδομένα της οικονομίας δεν αντέχει ο προϋπολογισμός να καλύψει αυτήν τη δαπάνη. 
      Βεβαίως, επειδή αυτήν τη στιγμή συζητάμε σε μία πολύ άσχημη συγκυρία αυτά τα προβλήματα που έχουν μεσολαβήσει με τις πυρκαγιές και με τα προβλήματα που έχουν ανακύψει, απευθυνόμαστε στην Κυβέρνηση και λέμε ότι προτεραιότητα σαφώς έχει από τον κρατικό προϋπολογισμό να αντιμετωπισθούν εν ριπή οφθαλμού οι ανάγκες που υπάρχουν αυτήν τη στιγμή από τον κόσμο. Θα το επαναλάβουμε και αύριο από αυτό το Βήμα, όχι γιατί θα απαλύνει εν πάση περιπτώσει το ότι κάποιοι έχασαν τους ανθρώπους τους, αλλά να βοηθηθούν να σταθούν όρθιοι και μετά να δουν πώς θα μπορέσουν να επουλώσουν τις πληγές τους. Αυτό είναι προτεραιότητα. Από εκεί και πέρα όμως, ο προϋπολογισμός βεβαίως αντέχει. Γιατί δεν θα άντεχε, από τη στιγμή που δεν θα είχατε να δώσετε χρήματα σε όλους και τότε δεν θα έπαιρνε κανείς.  Όμως, εδώ δεν έχουμε αυτό το πράγμα. Αντιθέτως, έχουμε μέτρα, προνόμια, κίνητρα και ζεστό χρήμα από το πρόγραμμα δημοσίων επενδύσεων, το οποίο πηγαίνει στους μεγαλοεπιχειρηματίες. Για εκείνους υπάρχει χρήμα, επομένως, γιατί δεν υπάρχει χρήμα γι’ αυτήν την περίπτωση; 
      Να σας πω και κάτι άλλο: Αν η Κυβέρνηση είχε αντιμετωπίσει ορισμένα άλλα ζητήματα τα οποία είναι καυτά, θα σας καταλαβαίναμε. Δηλαδή, μήπως αντιμετωπίσατε ζητήματα τα οποία έχουν να κάνουν με την προστασία των δασών, ζητήματα που έχουν να κάνουν με την αντιπλημμυρική προστασία, με την αντισεισμική θωράκιση, προβλήματα που έχουν να κάνουν με τα ζητήματα της υγείας; 
      Μήπως εσείς αντιμετωπίσατε τα ζητήματα των μονάδων εντατικής θεραπείας, που τα βρήκατε έτοιμα με τα μηχανήματα, χωρίς προσωπικό και τα καλύψατε αυτά; Εάν είχατε καλύψει έστω αυτές τις ανάγκες, θα ήταν μία ανάσα συνολικά για τον κόσμο και για τον εργατόκοσμο και θα λέγαμε ότι δεν περίσσεψαν χρήματα για εδώ. Αλλά δεν έχουν δοθεί ούτε εκεί. Επομένως, οι αντοχές της οικονομίας έχουν σχέση με το ότι τα δεδομένα είναι ταξικά, είναι επιλογή πλέον. Προσπαθείτε με κάποια επιδόματα, με κάποια μέτρα να αμβλύνετε κάποιες οξείες γωνίες, αλλά το βλέπετε πολύ καλά ότι δεν μπορεί αυτό να αντιμετωπιστεί, γιατί ακριβώς η λαϊκή εργατική οικογένεια αντιμετωπίζει δυσβάστακτα προβλήματα για να τα βγάλει πέρα. Επομένως, έστω και αν αυτό δεν αντιμετωπίζει ζητήματα και είναι «σταγόνα στον ωκεανό», εμείς λέμε ότι μπορούσατε, αν είχατε τη βούληση, να το κάνετε εδώ και τώρα και να το κάνετε και πριν τις εκλογές.
       Δεν δεχόμαστε και δεν συμμεριζόμαστε καθόλου τη δικαιολογία ότι βρήκατε άσχημα τα πράγματα στην οικονομία, δεν τα περιμένατε έτσι και όλα αυτά. Μα, εσείς, όταν προεκλογικά είχατε υποσχεθεί αυτό το ζήτημα, δεν είχατε  πει να βάλετε κάποιες προϋποθέσεις. Και δεν είναι μόνο αυτό, είναι και μια σειρά άλλα ζητήματα, όπως οι συμβασιούχοι κ.λπ., που κάθε φορά έχετε ένα πρόσχημα, το οποίο λέει ότι κάνατε ό,τι μπορούσατε, ότι θέλατε αλλά δεν μπορείτε ή το επιχείρημα: δεν συμμεριζόμαστε ότι με δανεικά θα κάνουμε κοινωνική πολιτική. Αυτό το ακούμε κατά κόρον. 
      Εγώ ειλικρινά αυτό δεν θέλω να το ακούω. Είναι ντροπή απέναντι στον ελληνικό λαό, απέναντι στον κόσμο που έχει τεράστια προβλήματα. Αλλά ο ίδιος ο κόσμος έχει δανειστεί μέχρι το λαιμό, έχει μια θηλιά στο λαιμό, γιατί ακριβώς δεν μπορεί να τα βγάλει πέρα με την οικονομική πολιτική που ακολουθείτε, σφίγγεται, στριμώχνεται και είναι όλοι καταδανεισμένοι. Αυτοί, λοιπόν, πώς ζουν με δανεικά; Είναι αποτέλεσμα της δικής σας πολιτικής.
Είναι, λοιπόν, προσχήματα και τίποτε περισσότερο, τα οποία νομίζω ότι δεν μπορούν να πείσουν. 
     Να έρθω, όμως, στο ζήτημα της ίδιας της αιτιολογικής έκθεσης και των θεμάτων που θέτει. Πρόκειται για προσαρμογή του ν. 1910/1994 και, εάν θέλετε, γίνεται και μια κριτική στο ν. 3454/2006,  που ψηφίστηκε από τη Νέα Δημοκρατία  και δεν αντιμετώπισε το θέμα. 
     Εμείς κατ’ αρχήν κάνουμε την εξής τοποθέτηση: Όσον αφορά και τον πρώτο νόμο που ψηφίστηκε πριν από εξήντα τρία χρόνια και τη διακομματική επιτροπή της Βουλής που είχε συμφωνήσει σ' αυτό –έχουν περάσει από τότε άλλα δεκατέσσερα χρόνια- με βάση τις αυξημένες και σύγχρονες ανάγκες, το περιεχόμενο του δεν μπορεί να απαντήσει. Αυτό πρέπει να το δούμε. Εμείς ως προς το περιεχόμενο, δηλαδή, δεν συμφωνούμε. 
     Πρέπει να δούμε τα ζητήματα. Θα σας πω για τους εκπαιδευτικούς. Λέτε «Είναι δίκαιο το 10% από τους τρίτεκνους να μπαίνει ή ως τακτικό προσωπικό ή ως αναπληρωτές;». Όπως είπατε, έχετε βάλει έναν ορισμένο αριθμό. Μα, εδώ υπάρχει ένα θέμα για μας και γι’ αυτό δεν συμφωνούμε με όλο αυτό το πλαίσιο. Γιατί καταργήθηκε η επετηρίδα; Τελικώς, καταργήθηκε η επετηρίδα και αυτοί που είχαν τις αμφιβολίες τους, μπορούν να καταλάβουν ότι έγινε για να περάσει το νέο μοντέλο εργασιακών σχέσεων στους εκπαιδευτικούς, ωρομίσθιους κ.λπ.. Αυτό δεν είναι και έχουμε μπει σε όλη αυτή την ιστορία; Δεν γίνονται διαγωνισμοί μέσω Α.Σ.Ε.Π., οι υπόλοιποι διαγωνισμοί καθυστερούν εκεί χρόνια και ο κόσμος δεν έχει πιάσει δουλειά. Τι συζητάμε, λοιπόν; Γιατί δεν υπάρχει επετηρίδα για να αντιμετωπίσει συνολικά τα ζητήματα; Αυτό είναι το θέμα; 
     Βεβαίως, υπάρχει πρόβλημα γι’ αυτόν που έχει ένα παιδί και γι’ αυτόν που δεν έχει παιδί ή, αν θέλετε, γι’ αυτόν που για διαφορετικούς λόγους έχει επιλέξει να μην κάνει παιδί. Και αυτός πρέπει κάπως να βρει μια θέση σ’ αυτό τον κόσμο. Συνολικά ποια είναι η πολιτική σας; Γιατί και αυτό το χρησιμοποιείτε ως πρόσχημα.
     Και αν υλοποιηθεί; Βάλατε το ποσό των 2.000 ευρώ για το κάθε παιδί. Εμείς δεν το υποτιμάμε αυτό. Ούτε ένα ευρώ δεν υποτιμάμε και δεν λέμε ότι δεν είναι αναγκαίο. Σε καμμία περίπτωση δεν το κάνουμε αυτό, ούτε είμαστε της λογικής του «μαύρο ή άσπρο», όλα ή τίποτα. Πείτε μου, όμως, αυτά τα 2.000 ευρώ που είναι για το τρίτο παιδί, αντιμετωπίζουν τα ζητήματα; Ούτε τα έξοδα της γέννας δεν αντιμετωπίζουν. 
     Γιατί δεν κάνατε κάτι πιο απλό; Και μη δώσετε ούτε ένα ευρώ παραπάνω. Δημιουργείστε τις συνθήκες, ώστε αυτά που έχουν παρθεί πίσω όσον αφορά στα ζητήματα προστασίας της μητρότητας, να αντιμετωπιστούν. Να υπάρξει ενιαία προστασία της μητρότητας στο δημόσιο και ιδιωτικό τομέα και για τις αυτοαπασχολούμενες γυναίκες, οι οποίες βρίσκονται στην πιο άσχημη μοίρα. Σε ακόμα πιο άσχημη μοίρα, βεβαίως, βρίσκονται οι αγρότισσες. 
     Αυτά είναι ζητήματα για τα οποία μπορείτε να πάρετε μέτρα μέσα από το δημόσιο σύστημα υγείας. Ιδιαίτερα τα ζητήματα των μαιευτικών κλινικών έχουν παραδοθεί στο εμπόριο χρόνια τώρα και έχουν δημιουργήσει μια αντίληψη στις γυναίκες, οι οποίες είναι δεμένες με το γιατρό τους και όπου πάει ο γιατρός τους θα πάνε και εκείνες. 
     Άρα, πρόκειται για ζητήματα συγκεκριμένης πολιτικής κατεύθυνσης όλων αυτών των χρόνων. Έχουν συγκεκριμένη έκφραση και όλα αυτά είναι προσχήματα. Επομένως, το ίδιο, το περιεχόμενο αυτών των νόμων δεν ανταποκρίνεται στις σημερινές ανάγκες. 
     Θα σας πω και κάτι άλλο. Εδώ συζητάμε για τα τρία παιδιά στην οικογένεια. Όντως η οικογένεια ασφυκτιά από τα προβλήματα. Είναι ασφυκτική η κατάστασή της. Εδώ, όμως, το πιο κρίσιμο ζήτημα, που βρίσκεται πιο μπροστά απ’ αυτό, είναι πώς μια γυναίκα φθάνει στο πρώτο παιδί. Αυτό είναι το πρόβλημα. Πώς φθάνει ένα ζευγάρι να κάνει οικογένεια, όταν μέχρι τα τριάντα χρόνια ή τα τριάντα τρία χρόνια ή τα τριάντα πέντε χρόνια η γυναίκα δεν έχει ξεκινήσει ακόμα να κάνει παιδιά ή όταν μέχρι κάποια μεγάλη ηλικία, σύμφωνα με τα επίσημα στοιχεία, τα παιδιά μένουν μαζί με τους γονείς τους; 
     Δεν μπορούμε να συζητάμε για το δημογραφικό, εάν δεν αντιμετωπιστούν ορισμένοι από τους βασικούς παράγοντες, που είναι η φτώχεια, η ανεργία, η ανασφάλεια, το κόστος ζωής, χωρίς να λέμε ότι αυτά είναι απόλυτα κριτήρια και συνδέονται απόλυτα με το ζήτημα αυτό. Είναι και οι επιλογές, είναι και οι αντιλήψεις, είναι πάρα πολλά πράγματα, αλλά αυτή είναι η βάση. Εάν, λοιπόν, δεν παίρνουμε μέτρα γι’ αυτή τη βάση, τι συζητάμε για δημογραφικό; 
     Η απόφαση, όμως, αυτή μπορεί να υπάρξει μόνο με ευθύνη του κράτους να αντιμετωπίσει τη φθηνή λαϊκή κατοικία, το δίκτυο κοινωνικών παροχών και δομών. Δείτε ότι είμαστε η χώρα μέσα στην Ευρωπαϊκή Ένωση με το μεγαλύτερο ποσοστό ιδιοκατοίκησης, ενώ την ίδια στιγμή τα δάνεια που έχουν τα νοικοκυριά για σπίτια είναι για είκοσι, για τριάντα, για σαράντα χρόνια. Δηλαδή όλη τους τη ζωή θα πληρώνουν αυτό το σπίτι με τους τόκους και τα πανωτόκια, τη γνωστή ληστεία από τις τράπεζες. 
     Το πιο σημαντικό απ’ όλα, για να διευκολυνθεί η οικογένεια –εδώ δεν υπάρχουν μέτρα, διαχρονικά υπάρχει αυτό το πρόβλημα- βρίσκεται στα ζητήματα από τα οποία ακριβώς πλήττεται η λαϊκή οικογένεια. Ποια είναι αυτά; Είναι τα ζητήματα της ανατροφής, της μόρφωσης και γενικά του μεγαλώματος των παιδιών, που στοιχίζουν πολύ ακριβά. Από τα στοιχεία της Εθνικής Στατιστικής Υπηρεσίας, τη φροντίδα και τη φύλαξη των παιδιών έως δύο ετών την έχουν οι γονείς, οι γιαγιάδες κ.λπ.. Αυτά τα ξέρουμε, τα ζούμε όλοι. Από τριών ετών έως πέντε ετών κατά 56%, πάλι την έχουν οι γονείς. Σύμφωνα με τα στοιχεία της Γ.Σ.Ε.Ε., 284.000.000 ευρώ για φύλαξη των παιδιών πληρώνουν τα νοικοκυριά στους παιδικούς σταθμούς. 
      Εμείς δεν συμμεριζόμαστε καθόλου την άποψη ότι «δεν μας νοιάζει εάν θα είναι ο δημόσιος ή ο ιδιωτικός τομέας, αρκεί να έχει δωρεάν υπηρεσίες ο πολίτης». Αποδείξτε εσείς ότι είναι δυνατόν να είναι ιδιωτικός ένας τομέας και να μην πληρώνει λεφτά, να είναι δωρεάν. Δεν γίνεται αυτό το πράγμα, εκτός εάν υπάρχει κάποιος επιχειρηματίας, ο οποίος είναι φιλεύσπλαχνος και κάνει μια δωρεά. Να μας το πείτε. Αυτός είναι ένας και δεχόμαστε τη δωρεά του. Εντάξει, κανένα πρόβλημα. Όμως, δεν μπορεί κάποιος να επενδύει κάπου, να πληρώνει και αυτό να μην έχει ανταπόδοση. 
      Γι’ αυτό ας το καταλάβουμε. Μόνο εάν υπάρχει ένα σύστημα, το οποίο δίνει τη δυνατότητα με παροχή δημόσια και δωρεάν, από την ώρα που θα γεννιέται το παιδί, να έχει όλες αυτές τις παροχές, μέχρι που θα φθάσει και στο πανεπιστήμιο, μέσα από δημόσια και δωρεάν παιδεία, θα μπορεί να αντιμετωπιστεί το πρόβλημα.
      Ιδιαίτερα για την παιδεία, για αγαθά και υπηρεσίες, εμείς γιατί ξεκινάμε και λέμε αποκλειστικά δημόσια και δωρεάν; Γιατί το θεωρούμε κοινωνικό αγαθό. Δεν μπορεί, δεν το δεχόμαστε να αγοράζονται και να πωλούνται. Λέμε ότι ακόμη και σε αυτές τις συνθήκες του καπιταλισμού πρέπει να είναι εντελώς δωρεάν η υγεία και η παιδεία.Επομένως, νομίζουμε ότι αυτά είναι η βάση, για να συζητάμε και να πούμε ότι έστω και αυτό το μέτρο θα μπορέσει να λειτουργήσει ανακουφιστικά. 
      Τέλος, εμείς συγκεκριμενοποιούμε ορισμένες προτάσεις μας μέσα από την επεξεργασία που είχαμε κάνει, γιατί είχαμε κάνει μία ιδιαίτερη δουλειά για τα νέα ζευγάρια. Κάναμε πανελλαδική συνδιάσκεψη γι’ αυτό, με αυτές τις δυνάμεις που έχουμε, μιλήσαμε με χιλιάδες κόσμο και είχαμε καταλήξει σ’ ένα φυλλάδιο με προτάσεις μετά από τη συζήτηση και τη δουλειά που κάναμε με τον κόσμο. Από αυτά θα αναφέρω μόνο δύο-τρία ζητήματα, αφού το κύριο για εμάς είναι να αντιμετωπιστεί το ζήτημα της δουλειάς μέσα στο σπίτι, να υπάρχει εργασία, να υπάρχει μισθός, για να μπορεί κανείς να τα βγάζει πέρα και βεβαίως, παροχές υψηλού επιπέδου, δημόσιες και δωρεάν. Αυτό ανακουφίζει πρωτίστως την οικογένεια. 
      Αυτό που προτείνουμε εμείς, είναι άμεσα, η Κυβέρνηση να πάρει μέτρα, ώστε να υπάρχουν προνοιακά, στεγαστικά προγράμματα και για τις τρίτεκνες και για τις πολύτεκνες οικογένειες και αφορολόγητο όριο για την πολύτεκνη οικογένεια 50.000 ευρώ προσαυξημένο κατά 5.000 ευρώ για κάθε παιδί. 
      Τέλος, πρέπει να υπάρχει αύξηση των πολυτεκνικών επιδομάτων. Εμείς λέμε για αύξηση της κοινωνικής σύνταξης της πολύτεκνης μητέρας και για πλήρη αναγνώριση της πολυτεκνικής ιδιότητας και στους τρίτεκνους. Είμαστε σαφείς σε αυτό. 
      Όμως, υπάρχει και κάτι ελάχιστο που μπορούσατε να κάνετε σε αυτά τα τελευταία φορολογικά μέτρα, στη ρύθμιση για τη φοροδιαφυγή. Δεν προτείνετε μέσα στα μέτρα ένα πράγμα: να βάζουν οι οικογένειες στη φορολογική τους δήλωση τις αποδείξεις που δίνουν στις σπουδές. Για γάμους και για δεξιώσεις βάλατε. Όμως, ποιος πάει σε δεξιώσεις και σε ταβέρνες; Αυτοί που δεν έχουν, δεν πηγαίνουν. Όμως, ακόμη και αυτοί που δεν έχουν, σπουδάζουν το παιδί τους και έχουν αποδείξεις. Αυτό το μέτρο δεν το βάλατε. Πείτε μας γιατί. Ούτε αυτό δεν κάνατε. Αυτό δείχνει τις προθέσεις σας. Σκεφθείτε το. 
      ΕΚΤΟΡΑΣ ΝΑΣΙΩΚΑΣ: Το καταργήσατε και δεν το ξαναφέρατε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κυρία συνάδελφε.
      Κύριοι συνάδελφοι, έχω την τιμή να ανακοινώσω προς το Τμήμα ότι ο Πρωθυπουργός και οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Μεταφορών και Επικοινωνιών και Δημοσίας Τάξης κατέθεσαν σχέδιο νόμου: «Θεσμικό πλαίσιο έρευνας και τεχνολογίας».
      Το σχέδιο νόμου παραπέμπεται στην αρμόδια Διαρκή Επιτροπή.
      Το λόγο έχει ο συνάδελφος κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κυρίες και κύριοι συνάδελφοι, προσωπικώς δέχομαι -και πιστεύω ότι το δέχεται το σύνολο των Βουλευτών- την κοινωνική ευαισθησία ως αξία η οποία αντιπροσωπεύει τις σκέψεις και τις πολιτικές δεσμεύσεις όλων μας. 
      Συνεπώς δεν μπορούμε να πλειοδοτούμε με αφορμή την ευαισθησία μας απέναντι στην ανάγκη των συμπολιτών οι οποίοι χρειάζονται τη συνδρομή της πολιτείας, οι οποίοι βρίσκονται σε οικονομική κατάσταση που δεν προδίδει ευμάρεια και άνεση. Δεν δέχομαι, λοιπόν, αυτό να αποτελεί αφορμή, για να αυτοαποκαλούμεθα μεταξύ μας άλλοι περισσότερο και άλλοι λιγότερο φιλολαϊκοί. Αφήστε δε που αυτό το «φίλος του λαού» είναι εξαιρετικά παρεξηγήσιμο. Δέχομαι για όλους και για όλες ότι αντιπροσωπεύουμε αυθεντικά τον ελληνικό λαό, ότι νοιαζόμαστε όλοι στο ίδιο μέτρο και ότι οι πολιτικές μας εκεί στοχεύουν. Αυτή είναι μια αλήθεια, την οποία δεν πρέπει να παραποιούμε χάριν του κομματικού ανταγωνισμού.
      Εάν μιλάμε σήμερα για την υπόθεση των τριτέκνων, αυτό οφείλεται στη Νέα Δημοκρατία. Ο Καραμανλής είναι εκείνος ο οποίος ανέδειξε το ζήτημα, η Κυβέρνηση της Νέας Δημοκρατίας είναι αυτή η οποία με σειρά μέτρων, σε σειρά νομοσχεδίων -τα οποία είμαι σίγουρος ότι θα εξηγήσει στη συνέχεια ο αρμόδιος Υπουργός- έρχεται για να ανταποκριθεί σ’ αυτήν την προεκλογική μας δέσμευση.
      Συνεπώς δεν χρειάζονται όλες αυτές οι κατηγορίες, οι οποίες με ευθύ ή με έμμεσο τρόπο απευθύνονται σήμερα στην Κυβέρνηση και σε εμάς, ότι αδιαφορούμε μπροστά στα ζητήματα των ασθενέστερων κοινωνικών τάξεων. Είμαστε η Νέα Δημοκρατία, είτε σας αρέσει είτε όχι, κόμμα λαϊκό. Αντιπροσωπεύουμε όλους τους Έλληνες πολίτες. Οι Έλληνες πολίτες μας ψηφίζουν, τα συμφέροντά τους τα γνωρίζουμε, η κοινωνική καταγωγή των περισσοτέρων Βουλευτών της Νέας Δημοκρατίας διαψεύδει αυτούς τους ισχυρισμούς σας διότι δεν προερχόμαστε από την άρχουσα τάξη. Είμαστε παιδιά του ελληνικού λαού και γνωρίζουμε να εναρμονίζουμε τα συμφέροντα όλων των κοινωνικών κατηγοριών σε μια μεγάλη πορεία οικονομικής ανάπτυξης, η οποία επίσης σας διαψεύδει, διότι παρά τα όσα προβλέπατε, αμέσως, μετά τις εκλογές, δεν επιβεβαιώθηκαν. Ούτε η καταστροφή ήρθε στον τόπο ούτε υπανάπτυξη έχουμε –μείωση δηλαδή των ρυθμών ανάπτυξης- ούτε κοινωνική εξέγερση υπήρξε, όπως πολλές φορές προβλέψατε στην Αίθουσα αυτή, με αφορμή την έγκριση νομοσχεδίων που αφορούσαν τις εργασιακές σχέσεις, ασφαλιστικά μέτρα κ.λπ. Άρα, τι μένει; Το να συμφωνήσουμε ότι οι μεταρρυθμίσεις, τις οποίες φέρνει η Κυβέρνηση Καραμανλή, δεν υπηρετούν τίποτε άλλο, παρά το στόχο που ενδιαφέρει τη νέα γενιά της πατρίδος, μια καλύτερη Ελλάδα, περισσότερο ανεπτυγμένη Ελλάδα, μια Ελλάδα που να ανήκει, πραγματικά, σε όλους τους πολίτες, χωρίς διακρίσεις, χωρίς διαχωριστικές γραμμές, χωρίς να έχουν τη δυνατότητα και την άνεση μόνο κάποιοι να έχουν πρόσβαση στα κέντρα λήψης αποφάσεων ή με διαδικασίες που εφαρμόσατε κατά κόρον στο παρελθόν, να έχουν τη δυνατότητα πρόσβασης στην ελληνική Δημόσια Διοίκηση. 
      Έτσι, λοιπόν, θεωρώ ότι η πρόταση του Συνασπισμού δεν προσθέτει τίποτα παραπάνω σε αυτά τα οποία πράττει η Κυβέρνηση. Αυτή είναι η αλήθεια. Μα, θα μου πείτε, θα μπορούσε να υπάρξει ένας περισσότερο γενναίος τρόπος. Θα συμφωνήσω και εγώ μαζί σας, γιατί να μην συμφωνήσω; Γιατί εσείς περισσότερο γενναίοι και γενναιόδωροι; Βέβαια αυτό το συνηθίζετε στην Αντιπολίτευση, όχι όταν είσαστε Κυβέρνηση, αλλά ας το ξεπεράσουμε αυτό. Διότι τα οικονομικά του κράτους στα οποία και η εκλεκτή συνάδελφος από το Κομμουνιστικό Κόμμα έκανε αναφορά, είναι συγκεκριμένα. Σας ρωτώ: Πληρώνουμε ή δεν πληρώνουμε 34.000.000.000 για δάνεια και τόκους; Το λέει ο προϋπολογισμός, όταν για επτά ολόκληρα χρόνια από  την κοινότητα θα πάρουμε μόνο 20,1 δισεκατομμύρια για λιμάνια, για αεροδρόμια, για την περιφέρεια, για ανάπτυξη, για μικρομεσαίες επιχειρήσεις. Άρα, μπροστά σ’ αυτήν την αλήθεια, τι απαντάτε; Ότι μας περισσεύουν χρήματα και δεν τα δίνουμε ή ότι είμαστε υποχρεωμένοι ακόμα να δανειζόμαστε, για να πληρώσουμε τη σπατάλη του δημοσίου χρήματος, η οποία έγινε στο παρελθόν; 
      Είναι γνωστή η συνταγή ότι «μπορούμε σήμερα να σπαταλούμε και να φαινόμαστε ευχάριστοι» -πράγμα το οποίο κατεξοχήν το διαπράξατε- «και θα έρθουν οι υπόλοιποι, θα πληρώνουν και θα είναι εκείνοι οι δυσάρεστοι». Έ, λοιπόν, δεν μπορεί να συνεχίζεται αυτή η πρακτική. Εμείς λέμε στους Έλληνες την αλήθεια, λέμε ποιες είναι οι πραγματικές δυνατότητες, προοδεύουμε, αυτόν τον πλούτο τον οποίο συγκεντρώνουμε από τον ιδρώτα του ελληνικού λαού και στο μέτρο του δυνατού αναδιανέμουμε. Αυτές είναι οι πραγματικές δυνατότητες της οικονομίας και αυτή είναι η τίμια και ευθεία συμπεριφορά μας, απέναντι, στην ελληνική κοινωνία. 
      Είχα και άλλη φορά την ευκαιρία να σας πω ότι πιστεύω, ότι η πολιτική σχολή η δική μας, είναι η σχολή της τίμιας προόδου. Έχουμε τίμια σχέση με τους Έλληνες, τίμια σχέση με τους εταίρους μας, δεν παραπλανούμε και δεν παραποιούμε τους εθνικούς λογαριασμούς και ερχόμαστε από τη γενιά εκείνη του Παναγή Παπαληγούρα που έλεγε, «αυτή η δραχμή είναι δική σου» για να πούμε εμείς σήμερα στους Έλληνες, ότι το κάθε ευρώ του ελληνικού λαού, του Έλληνα φορολογούμενου έχει την αξία του και πιάνει τόπο.
      Τώρα, θα μου επιτρέψετε να κάνω μια αναφορά και σε όσα μας κατηγορήσατε, με πολλή άνεση πάλι, για τα τελευταία θλιβερά γεγονότα, τα συμβάντα στην Ελλάδα, γύρω από την επώδυνη οικολογική καταστροφή. Εγώ δεν θα ξεκινήσω με κριτική προς εσάς, θα ξεκινήσω με επαίνους προς όλους. Προς εκείνους, οι οποίοι με αυταπάρνηση ανταποκρίνονται στο καθήκον τους. Πολιτική ηγεσία, αξιωματικοί, στελέχη Πυροσβεστικής, Σωμάτων Ασφαλείας, Ενόπλων Δυνάμεων, Δήμων και Κοινοτήτων, Έλληνες πολίτες, οι οποίοι δίνουν τη μάχη στα μέτωπα της φωτιάς, χωρίς να έχουν υψωμένες κομματικές σημαίες, ούτε να έχουν στην προμετωπίδα τους την ταυτότητα κάποιου κόμματος. 
      Έρχονται με αυταπάρνηση να συνεισφέρουν να αντιμετωπιστεί το κακό στον τόπο και εσείς βρίσκετε την ευκαιρία να υψώνετε πραγματικά «σημαία ευκαιρίας». Ό,τι μπορεί να γίνει κριτική προς την Κυβέρνηση, αμέσως το κάνετε λάβαρο και σημαία του αγώνα. Μα, δεν αντιλαμβάνεστε ότι αυτήν την ώρα πρέπει να περισσεύει η σύνεση, ο στοχασμός, η συνεννόηση; Αλλά είστε δέσμιοι μιας πολιτικής την οποία ακολουθήσατε το τελευταίο εξάμηνο. Οξύτητα, πόλωση, φανατισμός! 
      Γιατί όλα αυτά; Και εκ των υστέρων ανακαλύπτετε και την ανάγκη σύγκλησης του Συμβουλίου των Πολιτικών Αρχηγών. Μα, με ποια αξιοπιστία και πού ανταποκρίνεται στο πνεύμα και το γράμμα του Συντάγματος η πρόταση αυτή; Αλλά γίνεται διότι αντελήφθητε ότι η πόλωση, η οξύτητα δεν συγκινεί πια τον ελληνικό λαό. Εγκαταλείψτε αυτήν την «ξύλινη» γλώσσα, «η Δεξιά», «η Αριστερά», «οι προοδευτικοί». Είναι ξένη γλώσσα για τη νέα γενιά της πατρίδος. Δεν σας παρακολουθεί κανείς και βλάπτετε το δημόσιο βίο όσο προκαλείτε οξύτητα. Και αφού πράξατε όλα αυτά, ήλθατε και είπατε, «τώρα ας μιλήσουμε και τη γλώσσα της συναίνεσης!» Τη γλώσσα της συναίνεσης μπορούν να τη μιλήσουν εκείνοι που διαθέτουν αξιοπιστία προς αυτήν την κατεύθυνση.
      Και ο Πρόεδρος της Δημοκρατίας, τον οποίο όλοι σεβόμεθα και υπολειπτόμεθα, έδωσε το μέτρο του δράματος και του πράγματος. Πρώτη εθνική προτεραιότητα η υπόθεση της προστασίας του περιβάλλοντος. Τι άλλο χρειάζεται να πούμε; Γιατί όλα αυτά περί κομματισμού; Έχουμε κομματικοποιήσει! Μα, δεν μου λέτε εμείς πήραμε αξιωματικό εν αποστρατεία από την κεντρική επιτροπή του κόμματός μας και τον κάναμε Αρχηγό των Ενόπλων Δυνάμεων; Τα ξεχάσατε; Δεν θέλω να αναφέρομαι στο παρελθόν. Είπα να αποφύγω την κομματική σύγκρουση. Δεν θέλω να αναφερθώ σήμερα σ’ αυτά, αλλά μη μας λέτε πάλι ότι προσλαμβάνουμε αγροφύλακες και δεν προσλαμβάνουμε πυροσβέστες. Μα, αν υπήρχαν οι αγροφύλακες θα ήταν ένας αξιόπιστος μηχανισμός προστασίας του περιβάλλοντος. Αλλά ποιο ήταν το έγκλημα των προσληφθέντων τότε αγροφυλάκων; Ότι προσελήφθησαν από κυβέρνηση της Νέας Δημοκρατίας! Δηλαδή και εδώ μπροστά σ’ αυτήν την κραυγαλέα αντίφαση, τι βγάζετε; Πάλι ως κριτήριο τον κομματισμό. Αυτό είναι που σας απασχολεί και αυτό είναι που σας ζητάμε να ξεπεράσουμε. Και εμείς το ξεπερνάμε ως Κυβέρνηση με τεράστιο κομματικό κόστος. Γνωρίζετε πολύ καλά τι λένε οι ψηφοφόροι μας στα πολιτικά μας γραφεία. Και εμείς παρ’ όλα αυτά επιμένουμε. Διαφάνεια, αξιοκρατία, αποτελεσματικότητα της διοίκησης.
      Τέλος, μια φράση ακόμα. Επειδή ίσως είναι πολύ μεγάλη φιλοδοξία μου όταν αναφέρομαι να αποσύρετε το σύνθημα περί δίκαιης κοινωνίας, γιατί σας εκθέτει, και το πιστεύω, ένα κόμμα που κυβέρνησε επί δυόμισι δεκαετίες τον τόπο δεν μπορείτε να μιλάτε τώρα για δίκαιη κοινωνία, διότι θυμίζετε στους Έλληνες ποιος δημιούργησε τις ανισότητες και ποιος δημιούργησε τις αδικίες στην κοινωνία.
                    (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      ΠΑΡΑΣΚΕΥΗ ΧΡΙΣΟΦΙΛΟΠΟΥΛΟΥ: Έλεος! Τι είναι αυτά που λέτε; Εδώ τα διαλύσατε όλα και τολμάτε να μιλάτε;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ!
      ΧΡΗΣΤΟΣ ΖΩΗΣ: Επειδή γιορτάζει της επιτρέπονται οι διακοπές, κύριε Πρόεδρε. 
      ΕΚΤΟΡΑΣ ΝΑΣΙΩΚΑΣ: Πώς μετράτε τα χρόνια δυόμιση δεκαετίες; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ ηρεμία, κύριοι συνάδελφοι.
      Συνεχίστε, κύριε συνάδελφε.
      ΑΝΔΡΕΑΣ ΛΥΚΟΥΡΕΝΤΖΟΣ: Τουλάχιστον, εν όψει των εκλογών για να μην επιδίδεστε σε άτοπο και ανέξοδο λαϊκισμό, εγώ θα σας έλεγα, πείτε μας και πόσες δεκαετίες θα χρειαστούν για τη δίκαιη κοινωνία, διότι αυτά που υποσχέθηκε η κομμουνιστική Αριστερά δεν πρόλαβε να γιορτάσει τα ογδοντάχρονά της. Είχαν περάσει ογδόντα χρόνια και δεν είχαν έλθει αυτά που είχε υποσχεθεί. Πείτε μας πόσες δεκαετίες θα χρειαστούν να μάθουν οι ψηφοφόροι πότε θα έλθει η δίκαιη κοινωνία, την οποία μας υπόσχεστε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει, η συνάδελφος κυρία Τζάκρη.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, η πρόταση νόμου που συζητάμε σήμερα για την ένταξη των τρίτεκνων οικογενειών ως πολύτεκνων στο νόμο 1910/44 που κατατέθηκε και συζητείται, βέβαια, με πρωτοβουλία του Συνασπισμού, θα ήθελα να επισημάνω κατ’ αρχήν ότι μας βρίσκει σύμφωνους.
      Δεν αποτελεί, εξάλλου, τίποτα περισσότερο από τις προεκλογικές εξαγγελίες της ίδιας της Νέας Δημοκρατίας για τις τρίτεκνες οικογένειες, οι οποίες αριθμούν, όπως ειπώθηκε κατά κόρον, περί τις διακόσιες χιλιάδες και στις οποίες ο ίδιος ο Πρωθυπουργός έταξε τα πάντα και αυτό μέχρι να πάρει την ψήφο τους. Δεν δίστασε ακόμη, προεκλογικά το 2003, να καταθέσει παρόμοια πρόταση νόμου την οποία στη συνέχεια πήρε πίσω αναιρώντας την υπογραφή του μαζί με τους συνυπογράφοντες Βουλευτές. 
      Και αυτό, βέβαια, δεν μας εκπλήσσει καθόλου, γιατί δεν είναι η μοναδική υπόσχεση την οποία η Νέα Δημοκρατία δεν τήρησε ή που τουλάχιστον προσπάθησε με ημίμετρα και κυρίως χωρίς οικονομικό κόστος να πείσει τους πολίτες ότι τηρεί. Είναι η γνωστή στάση της Νέας Δημοκρατίας –και δεν χρειάζεται περαιτέρω ανάλυση- στο θέμα των συμβασιούχων, όπου μας είπε ότι θα νομιμοποιήσει περί τις διακόσιες πενήντα χιλιάδες και τελικά αυτοί που νομιμοποιήθηκαν ήταν μόλις εβδομήντα πέντε χιλιάδες. Επίσης, είναι γνωστές οι περιβόητες μεταρρυθμίσεις του για τις Δ.Ε.Κ.Ο. και η διαχείριση οργανισμών, όπως παραδείγματος χάριν της Δ.Ε.Η., που με τον πρώτο καύσωνα οι πολύωρες διακοπές ρεύματος νεκρώνουν τη χώρα, με ό,τι αυτό συνεπάγεται για τους πολίτες. Είναι γνωστοί οι χειρισμοί της στα θέματα της υγείας, στα θέματα της παιδείας, στο θέμα της επανίδρυσης του κράτους, όπου καμμιά θεσμική αλλαγή δεν τόλμησε, παρά μόνο προς την κατεύθυνση τακτοποίησης των κομματικά «ημετέρων». Τα αποτελέσματα μάλιστα αυτής της επανίδρυσης τα νιώθει ο Έλληνας πολίτης σε καθημερινή βάση. Αυτές τις ημέρες με τις μεγάλες πυρκαγιές σε όλη τη χώρα φάνηκε, δυστυχώς, πώς ο κομματισμός της Νέας Δημοκρατίας διέλυσε πραγματικά την Πυροσβεστική Υπηρεσία και εκ του γεγονότος αυτού όλη τη χώρα, την περιουσία των πολιτών και σε πολλές περιπτώσεις και τις ανθρώπινες ζωές. 
      Δεν είναι, βέβαια, ο κ. Λυκουρέντζος στην Αίθουσα αυτή, αλλά από την Αντιπολίτευση δεν είμαστε μόνο πιο γενναιόδωροι, είμαστε και πιο επικριτικοί. Όταν ερχόμαστε στην Κυβέρνηση, δυστυχώς θυμόμαστε να γίνουμε πιο συναινετικοί, να συγκλίνουμε, θυμόμαστε το πνεύμα της ενότητας και το θέμα της ομοφωνίας σε κρίσιμα εθνικά θέματα. 
      Όταν προεκλογικά ο κ. Καραμανλής στις 3 Φεβρουαρίου 2004 κατά την ομιλία του στο πρόγραμμα της Νέας Δημοκρατίας για την οικονομία έλεγε ότι προτεραιότητα της Νέας Δημοκρατίας είναι η στήριξη της ελληνικής οικογένειας, των πολύτεκνων, της εργαζόμενης μητέρας και ότι μ’ έναν από τους πρώτους νόμους της νέας διακυβέρνησης θα εξομοιώνονταν οι πολύτεκνοι με την τρίτεκνη οικογένεια, ήταν σαφής η διάθεσή του και η πρόθεσή του για εξομοίωση αυτών των δύο ομάδων πολιτών -με τελεία και παύλα- όπως συνήθιζε να λέει ο ίδιος. Τριάμισι χρόνια, όμως, μετά η Νέα Δημοκρατία θυμήθηκε την έλλειψη χρημάτων, η οποία δήθεν εμποδίζει να υλοποιήσει τις προεκλογικές του υποσχέσεις. Αυτή την έλλειψη, όμως, δεν την πίστευε προεκλογικά, αφού υποσχόταν ό,τι υποσχέθηκε, αλλά την ανακάλυψε με την απογραφή της Νέας Δημοκρατίας που την έκανε με ανορθόδοξο τρόπο, με αποτέλεσμα η χώρα μας να μπει υπό επιτήρηση, μια επιτήρηση που οδήγησε σε αύξηση του Φ.Π.Α. και σε λήψη μιας σωρείας μέτρων εις βάρος των οικονομικά αδυνάτων, μια επιτήρηση που σε τελευταία ανάλυση τη βόλευε εξόχως, αφού μπορούσε πλέον τουλάχιστον φραστικά να ρίχνει όλες τις ευθύνες για την ανικανότητά της και τη μη τήρηση των προεκλογικών της δεσμεύσεων στο ΠΑ.ΣΟ.Κ.. Η υποτιθέμενη, όμως, έλλειψη χρημάτων δεν εμπόδισε τη Νέα Δημοκρατία να μειώσει από 35% σε 25% το συντελεστή φορολογίας των κερδών των επιχειρήσεων. Η ελληνική οικογένεια, όμως και μάλιστα οικογένειες που με κόπο ανατρέφουν τρία και πλέον παιδιά δεν μπορούν σε καμμία των περιπτώσεων και από κανένα κόμμα να είναι αντικείμενο κομματικής εκμετάλλευσης. 
      Το δημογραφικό πρόβλημα στην Ελλάδα γίνεται κάθε χρόνο και πιο σοβαρό. Η Στατιστική Υπηρεσία της Ευρωπαϊκής Ένωσης στα στοιχεία της Γονιμότητας για το έτος 2005 που έδωσε στις 8 Μαρτίου του 2007 εμφανίζει την Ελλάδα με το χαμηλότερο δείκτη μεταξύ των παλαιών δεκαπέντε μελών και μ’ έναν από τους χαμηλότερους μεταξύ των είκοσι επτά σημερινών μελών. 
      Τα μέτρα που θεσμοθέτησε η Κυβέρνηση της Νέας Δημοκρατίας με το νόμο για την Ενίσχυση της Οικογένειας αντί να ανακουφίσει τις τρίτεκνες οικογένειες, αποτέλεσε ταφόπλακα στα όνειρα περίπου διακοσίων χιλιάδων οικογενειών με τρία παιδιά που περίμεναν στο πλαίσιο των προεκλογικών δεσμεύσεων την αυτόματη ένταξή τους στις ευνοϊκές ρυθμίσεις περί πολυτέκνων. Και αυτό, γιατί δεν ήταν τελικά παρά ψαλιδισμένες παροχές οι οποίες μάλιστα δίνονταν με δόσεις από το 2008. 
      Χωρίς να θέλω να εκμηδενίσω, καμμία προσπάθεια δεν γίνεται προς την κατεύθυνση ενίσχυσης της τρίτεκνης οικογένειας έστω και σε θεσμικό επίπεδο. Δεν μπορώ να μην επισημάνω ότι και αυτή η ρύθμιση έγινε με προχειρότητα, με κενά και δεν κατάφερε ούτε στο θεσμικό πλαίσιο να εξομοιώσει τους τρίτεκνους με τους πολύτεκνους. Διότι οι θεσμικές παροχές που δόθηκαν, ήταν αποσπασματικές και αλλοπρόσαλλες, αφού αλλού ίσχυε η μοριοδότηση για προσλήψεις παιδιών που προέρχονταν από τρίτεκνες οικογένειες και αλλού όχι, όπως παραδείγματος χάριν, στην εκπαίδευση και στο Στρατό. 
      Χαρακτηριστικό τέτοιο παράδειγμα αποτέλεσε, προσφάτως, μετά την ψήφιση του νόμου, για τον οποίο, βέβαια, η Κυβέρνηση ισχυρίζεται ότι έλυσε θεσμικά προβλήματα των τρίτεκνων οικογενειών, το προεδρικό διάταγμα 135/2006 σύμφωνα με το οποίο για την εισαγωγή σε στρατιωτικές σχολές, καθώς και για το ειδικό ένστολο προσωπικό της Δημοτικής Αστυνομίας, δεν προβλέπεται η μοριοδότηση για γονείς και παιδιά τρίτεκνων οικογενειών, όπως προβλέπεται για τις πολύτεκνες οικογένειες. 
Αντίθετα, η ρύθμιση έχει επεκταθεί στους τρίτεκνους με μοριοδότηση για την εισαγωγή τους σε Σχολές του Εμπορικού Ναυτικού, στο Πυροσβεστικό Σώμα και στις Σχολές Ελληνικής Αστυνομίας. Με ρυθμίσεις τέτοιου είδους όμως, όπως αντιλαμβάνεστε, φαίνονται για άλλη μια φορά η προχειρότητα, οι ατέλειες, οι παραλείψεις και τα προβλήματα που δημιουργούνται κατά την εφαρμογή του νόμου αυτού. 
      Και ενώ οι τρίτεκνες οικογένειες, πιστεύοντας στις προεκλογικές σας εξαγγελίες αλλά και στις προγραμματικές σας υποσχέσεις περί χαρακτηρισμού των γονέων με τρία παιδιά ως πολύτεκνων, ήλπιζαν ότι θα τύχουν των προνομίων των πολυτέκνων οικογενειών, με έκπληξη διαπιστώνουν καθημερινά τα κενά του ψηφισθέντος νόμου και τον εμπαιγμό που υφίστανται, αφού όχι μόνο δεν τυγχάνουν της επέκτασης όλων των ευεργετικών προνομίων που απολαμβάνουν οι πολύτεκνες οικογένειες, αλλά βρίσκονται εκάστοτε εξαρτημένοι από το πρώτο προεδρικό διάταγμα και από τις ερμηνευτικές του εγκυκλίους. Για την πλήρη ένταξη των τρίτεκνων στο θεσμικό πλαίσιο των πολυτέκνων εκκρεμούν ακόμα πολύ σοβαρά ζητήματα, όπως η ισόβια σύνταξη των τρίτεκνων μητέρων, τα επιδόματα και γενικά ό,τι εκ του νόμου και εκ του Συντάγματος απολαμβάνουν οι πολύτεκνες οικογένειες. 
      Με αποσπασματικές ενέργειες δεν λύνεται το πρόβλημα και μάλιστα εδώ, αγαπητοί συνάδελφοι, θέλω να πω ότι το πρόβλημα είναι ευρύτερο και πολύ πιο σοβαρό από ό,τι φαίνεται, γιατί οι σημερινές οικογένειες, λόγω της ανεργίας και των οικονομικών προβλημάτων που αντιμετωπίζουν, αδυνατούν να κάνουν ένα παιδί, πόσο μάλλον τρία παιδιά και πάνω. Θέλω να πω, με αυτό ότι ως πολιτικοί έχουμε πολύ μεγάλη ευθύνη απέναντι στα νέα παιδιά και την οικογένεια ειδικότερα. Δεν αρκούν τα επιδόματα, χρειάζονται ολοκληρωμένες πολιτικές στήριξης της οικογένειας που να περιλαμβάνουν μέτρα ανάπτυξης, οικονομικές διευκολύνσεις των νέων οικογενειών που αποκτούν παιδιά, ενίσχυση των παιδικών σταθμών και των μέσων φύλαξης παιδιών εργαζομένων, δωρεάν επαρκής φαρμακευτική περίθαλψη, οικονομική και ηθική στήριξη των ζευγαριών που επιθυμούν να αποκτήσουν παιδιά με εξωσωματική γονιμοποίηση, δωρεάν παιδεία και γενικά βελτίωση της ποιότητας ζωής των γονέων για να θέλουν και να επιθυμούν να αποκτήσουν παιδιά και να ανταπεξέλθουν στις δυσκολίες της ανατροφής των παιδιών τους, που ούτως ή άλλως στην σημερινή εποχή είναι αυξημένες και πολύπλευρες. 
      Αντικείμενο της προνοιακής πολιτικής του κράτους πρέπει να είναι η στήριξη της οικογένειας και όχι απλά η άκριτη χορήγηση κάποιων επιδομάτων που απλά διαχέονται στο σύστημα χωρίς να πηγαίνουν σε αυτούς που πραγματικά τα έχουν ανάγκη. Η οικογένεια, για να αναπτυχθεί, έχει ανάγκη από υποστηρικτικές δομές και το ΠΑ.ΣΟ.Κ., σήμερα, ως Αντιπολίτευση, κινούμενο στο πλαίσιο της ανάγκης μιας ολοκληρωμένης πολιτικής για το παιδί και τα κίνητρα που πρέπει να δοθούν για να στηρίξουν τις νέες οικογένειες, έχει καταθέσει στο πρόγραμμά του προτάσεις και μέτρα για τα οποία ο ίδιος ο Πρόεδρος δεσμεύθηκε ότι θα υλοποιήσουμε μέχρι τελευταίας γραμμής. 
      Ενδεικτικά αναφέρω ότι στο πρόγραμμά μας υπάρχουν συγκεκριμένα κίνητρα που έχουν οικονομικό αποτέλεσμα για ολοκληρωμένη βρεφονηπιακή φροντίδα με διπλασιασμό των παιδικών σταθμών από την πρώτη τετραετία και μέχρι να γίνει αυτό με οικονομική ενίσχυση για τη φύλαξη των παιδιών, με επέκταση της απογευματινής βάρδιας των σταθμών και τους καλοκαιρινούς μήνες. Βοήθεια στα νέα ζευγάρια με 2.000 ευρώ για το πρώτο παιδί, με 1.000 ευρώ κατατεθειμένα σε προθεσμιακό λογαριασμό, με ολοκληρωμένη στεγαστική πολιτική για τα νέα ζευγάρια, με φορολογικές ελαφρύνσεις ανάλογα με τον αριθμό των παιδιών, με έμφαση στη στήριξη της μονογονεϊκής οικογένειας και στη στήριξη των οικογενειών με παιδιά που είναι άτομα με ειδικές ανάγκες. 
      Πέραν όλων των άλλων, λοιπόν, πιστεύουμε και υποστηρίζουμε ότι δεν πρέπει να δούμε μόνο πώς θα φτάσουμε στο τρίτο παιδί, αλλά ακόμη-ακόμη πώς θα φτάσουμε και στο πρώτο. Εντείνοντας την προσπάθειά μας προς αυτήν την κατεύθυνση, στηρίζουμε την πρόταση του Συνασπισμού και καλούμε τη Νέα Δημοκρατία και τον ίδιο τον Πρωθυπουργό, προσωπικά, έστω και τώρα, λίγο πριν από τις εκλογές, να σταματήσουν να εμπαίζουν τον ελληνικό λαό και να ανταποκριθούν στις προεκλογικές δεσμεύσεις και στις προσδοκίες του ελληνικού λαού που οι ίδιοι εξέθρεψαν για συγκεκριμένους λόγους σκοπιμότητας.
      Σας ευχαριστώ για την προσοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Το λόγο έχει ο συνάδελφος κ. Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, με την ευκαιρία της συζήτησης της πρότασης νόμου του Συνασπισμού Ριζοσπαστικής Αριστεράς τίθεται ένα μείζον θέμα στο Κοινοβούλιό μας. Είναι το θέμα της αξιοπιστίας των πολιτικών δυνάμεων, της αξιοπιστίας των προγραμμάτων και των προεκλογικών δεσμεύσεων των κομμάτων και των Αρχηγών, των Αρχηγών της Αξιωματικής Αντιπολίτευσης και των Πρωθυπουργών.
      Το ΠΑ.ΣΟ.Κ., επειδή πιστεύει ότι το θέμα της αξιοπιστίας είναι κύριο θέμα, κατέθεσε δεσμευτικό κυβερνητικό πρόγραμμα ένα χρόνο περίπου πριν από το θεσμικό χρόνο διεξαγωγής των εκλογών. Ένα πρόγραμμα το οποίο έτυχε της θετικής καταρχήν αντιμετώπισης του 82% του ελληνικού λαού και ένα πρόγραμμα το οποίο περιβάλλουμε με την αξιοπιστία μας αλλά και τη ρητή δέσμευσή μας ότι θα το υλοποιήσουμε. 
      Είναι ένα πρόγραμμα για το θέμα που μιλάμε σήμερα, δηλαδή την οικογένεια και το παιδί, που έχει συγκεκριμένο τέτοιο κεφάλαιο, απολύτως αναλυτικό και δεσμευτικό. Είναι ένα πρόγραμμα που περιλαμβάνει ολοκληρωμένη πολιτική πάνω σ' αυτό το θέμα. Αυτή είναι και η διαφορά μας με την Κυβέρνηση. 
      Η Κυβέρνηση γρήγορα απέρριψε καταρχάς την πρόταση του Συνασπισμού. Βρήκε δέκα δικαιολογίες –θα σας απαντήσω γι’ αυτές- και την απέρριψε. Και έμμεσα και άμεσα απέρριψε και απέβαλε και τη δέσμευσή της, την οποία ανέλαβε προεκλογικά, μια δέσμευση που έφερε πληθώρα ψήφων, κύριε Υφυπουργέ. 
      Αυτή η δέσμευση δεν ήταν μόνο προγραμματική, δεν ήταν μόνο οι υπογραφές σας στην κατάθεση προτάσεων νόμου πριν από τις εκλογές, αλλά ήταν και πρωθυπουργική δέσμευση. Ήταν δέσμευση του ίδιου του Πρωθυπουργού. Αυτή, λοιπόν, την απορρίπτετε σήμερα και έτσι ψάχνοντας για δικαιολογίες λέτε: «Είπαμε, ξείπαμε. Πήραμε τις ψήφους δεν τις χρειαζόμαστε, θα το ξαναπούμε πιθανόν, αν μπορέσουμε να τις ξαναπάρουμε». 
      Ήταν μία από τις τέσσερις πολύ μεγάλες πρωθυπουργικές δεσμεύσεις. Η δεύτερη ήταν των συμβασιούχων, όπου έχουμε νέα στρατιά συμβασιούχων. Η  κάλυψη του φαινομένου δεν είναι ούτε στο 1/5 –και πολύ λέω- όσων, πραγματικά, έπρεπε να τακτοποιηθούν. 
      Επίσης, υπήρχε δέσμευση για τους αγρότες όπου ο Πρωθυπουργός θα αύξανε το εισόδημα. Το διαπραγματευόταν ο ίδιος προσωπικά στις Βρυξέλλες. Βεβαίως, τίποτα από αυτά, δεν έγινε. Ζούμε αυτή την κατάσταση στην περιφέρεια και ακούμε τον αρμόδιο Υπουργό –ο Πρωθυπουργός δεν μιλάει πλέον για τους αγρότες ή μιλάει πολύ λίγο- να λέει ότι αυξήθηκε το εισόδημα των αγροτών. 
      Τέλος, κατά την άποψή μας εξίσου σημαντική –γιατί εκμεταλλευθήκατε το θρησκευτικό συναίσθημα των πολιτών- είναι η δέσμευση του Πρωθυπουργού, η υπογραφή του Πρωθυπουργού που «σεμνά και ταπεινά» υπέγραψε για την αναγραφή του θρησκεύματος στις ταυτότητες και μετά τις εκλογές ως Πρωθυπουργός ξέχασε ότι είχε υπογράψει, ξέχασε ότι είχε υπογράψει μία διαδικασία που συνταγματικώς δεν έστεκε και όταν είχε τη δυνατότητα να πραγματοποιήσει αυτό που υπέγραψε, αυτό που πίστευε, αυτό που πιστεύει, αυτό που εκμεταλλεύθηκε η Νέα Δημοκρατία και το οποίο της έδωσε ψήφους, δεν έκανε τίποτα. Το ξέχασε, το ελησμόνησε. 
      Τώρα είναι απών. Δεν απαντά σ’ αυτά. Δεν φαίνεται σαν να είναι ανώτατος ανεύθυνος άρχων. Δεν φαίνονται, δυστυχώς, και οι λαλίστατοι Υπουργοί, που έτρεχαν το πρώτο διάστημα από το ένα τηλεοπτικό παράθυρο σε άλλο.  Ενώ έχουμε μία οικολογική εθνική καταστροφή λόγων των πυρκαγιών, κανείς δεν αναλαμβάνει καμμιά ευθύνη. Κανένας δεν φαίνεται, ας καίγεται όλη η Αιγιαλεία, ας ήταν από τη Δευτέρα η πυρκαγιά και ας είχε σβήσει -υποτίθεται- την Τρίτη και την παράτησαν οι υπεύθυνοι και έτσι αναζωπυρώθηκε. Επίσης, κανένας δεν μιλάει για την Πάρνηθα και ας έκαιγε η φωτιά δύο μέρες στα Δερβενοχώρια πριν περάσει στην Πάρνηθα και γίνει αυτή η καταστροφή. 
      Βλέπουμε τον Πρωθυπουργό σε πολιτιστικού στιλ και προφίλ εκδηλώσεις, ως να μην έχει την αποκλειστική ευθύνη, σαν μα μη κυβερνά ο ίδιος και η Νέα Δημοκρατία, σαν να μην αναλαμβάνει καμμιά ευθύνη πουθενά. Αν δεν φανεί, αν δεν φωτογραφηθεί στα καμένα, εάν δε μιλήσει για τις φωτιές, δεν έχει και ευθύνη. Διότι αυτή την εικόνα φοβάται ο Πρωθυπουργός και την αποφεύγει όπως «ο διάβολος το θυμίαμα». 
      Το ότι είναι λαϊκό κόμμα η Νέα Δημοκρατία ως προς την καταγωγή των στελεχών, όπως είπε ο συνάδελφος, εμείς δεν το αμφισβητούμε. Αλίμονο! Λαϊκές τάξεις είστε και από εκεί προέρχεστε και εσείς. Ότι είναι λαϊκίστικο όσο κανένα άλλο στο παρελθόν με όσα λέγατε και δεν κάνατε, αυτό είναι εξίσου βέβαιο. 
      Ερχόμαστε όμως στους τρίτεκνους. Οι τρίτεκνοι είναι μία δέσμευση ρητή που έπρεπε να την είχατε υλοποιήσει. Οι εκατόν εξήντα πέντε με εκατόν εβδομήντα χιλιάδες οικογένειες, πραγματικά, θα ανακουφίζονταν ή τουλάχιστον η συντριπτική τους πλειοψηφία που ταξικά βρίσκεται χαμηλά και έχει πολύ χαμηλό εισόδημα. Πίστεψαν σε σας και πρόστρεξαν σε σας. Δεν το κάνατε. Δεν το κάνατε και με την ευκαιρία της προτάσεως του Συνασπισμού. 
      Δεν πιστεύουμε βεβαίως ότι αυτό ως μόνο θέμα θα έδινε λύση. Άλλωστε πουθενά στον κόσμο η έννοια της πολυτεκνίας και της στήριξης και της προστασίας, με την έννοια που υπάρχει στην Ελλάδα, έδωσε λύση. Γι’ αυτό άλλωστε έχουμε περίπου σαράντα πέντε χιλιάδες πολύτεκνες οικογένειες σήμερα. Αν το μέτρο που ίσχυε ήταν αποδοτικό, δεν θα υπήρχε πρόβλημα. Και σας το λέω εγώ –το είπα και στην επιτροπή- που προέρχομαι από μια οικογένεια πολυμελή -πολλά παιδιά- και είμαι και πατέρας τριών παιδιών.  
      Δεν φθάνει αυτό από μόνο του. Είναι όμως μια ανακούφιση. Και δεν φθάνει για να δούμε το μέγεθος του προβλήματος, γιατί χρειάζεται μια ολοκληρωμένη πολιτική οικογένειας. Και επειδή παντού υπάρχει σήμερα θέμα πρώτου παιδιού, να σας πω ότι περίπου οκτακόσιες πενήντα χιλιάδες οικογένειες έχουν ένα παιδί, οκτακόσιες πενήντα χιλιάδες με οκτακόσιες εξήντα χιλιάδες οικογένειες έχουν δύο παιδιά, εκατόν εβδομήντα χιλιάδες οικογένειες έχουν τρία παιδιά και μόνο σαράντα πέντε χιλιάδες οικογένειες έχουν πάνω από τρία παιδιά.
      Υπάρχουν πάρα πολλοί, κύριε Υπουργέ –το είπατε και στην επιτροπή- που δεν παντρεύονται, υπάρχει πρόβλημα γάμου. Υπάρχει πρόβλημα γάμου σε πολύ μεγάλη ηλικία, πάνω από τα τριάντα. Υπάρχει πρόβλημα πρώτου παιδιού, πάνω από τα τριάντα. Υπάρχει σημαντικό θέμα, άρα χρειάζεται ολοκληρωμένη πολιτική παντού! 
      Αυτό είναι το ελάχιστο που ζητείται. Αυτό που πρέπει να γίνει είναι το σημαντικό. Εμείς –αυτό είναι κάτι που αναπτύχθηκε- δίνουμε με το πρόγραμμά μας μια ολοκληρωμένη πρόταση που χρειάζεται και επεξεργασία επιπλέον και προτάσεις και παρεμβάσεις. 
      Εγώ θα αναφέρω δύο πράγματα, τα οποία κρίνω πολύ σημαντικά, πέρα απ’ αυτά τα οποία ελέχθησαν κατά κόρον και από τον εισηγητή μας τον κ. Πρωτόπαπα και από την κ. Τζάκρη και από την κ. Χριστοφιλοπούλου που θα με διαδεχθεί στο Βήμα και η οποία είχε και την ευθύνη της συγγραφής του συγκεκριμένου προγράμματος. Θα πω, λοιπόν, δύο πράγματα. Το ένα είναι το σχολείο και το δεύτερο είναι η υγεία.
      Πρώτον, το κυβερνητικό πρόγραμμα του ΠΑ.ΣΟ.Κ. γράφει ότι «στην πρώτη τετραετία όλα τα σχολεία από την προσχολική, από την προνηπιακή και νηπιακή ηλικία, μέχρι και το λύκειο θα είναι ολοήμερα. Ολοήμερα σημαίνει ότι τα παιδιά θα αφήνουν την τσάντα στο σχολείο». Σημαίνει ότι η οικογένεια θα βοηθηθεί φοβερά.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Δεύτερον, το δεσμευτικό δωρεάν και υποχρεωτικό πρόγραμμα πρόληψης, φροντίδας, περί γενετικής, υποβοηθούμενης γονιμότητας, αλλά κυρίως πρόληψης για όλη τη διάρκεια της βρεφικής, παιδικής ηλικίας μέχρι να ενηλικιωθεί το παιδί, είναι σημαντική παρέμβαση και βοήθεια στην οικογένεια, όπως είναι πολύ σημαντική παρέμβαση το να βρούμε τρόπο τα παιδιά, ιδιαίτερα αυτά που έχουν μεγάλο πρόβλημα, να μπαίνουν στη δουλειά και αυτό το καλύπτει το πρόγραμμα.
      Άρα, κυρίες και κύριοι συνάδελφοι, το δικό μας πρόγραμμα δίνει λύση. Αυτό το πρόγραμμα θα το υλοποιήσουμε μέχρι κεραίας, όπως είπε ο κ. Πρωτόπαπας και σ’  αυτό το πρόγραμμα θέλουμε να γίνει κοινωνός ο ελληνικός λαός, για να το στηρίξει.
      Λέει η Νέα Δημοκρατία: Δεν με βοήθησαν τα οικονομικά. Δεν βρήκα καλά οικονομικά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να σας πω δυο πράγματα και κλείνω. 
      Κατ’ αρχήν αν θεωρήσουμε ότι δεν βρήκε καλή οικονομία η Νέα Δημοκρατία –η οικονομία ήταν καλή και συνεχίζει να είναι καλή, παρά τις παρεμβάσεις της- δεν θα χάριζε 1.000.000.000 ευρώ στα διανεμόμενα κέρδη των επιχειρήσεων από την πρώτη στιγμή. Δεν θα έκανε αναδιανομή εισοδήματος υπέρ των ολίγων. Δεν θα έβαζε Φ.Π.Α. για να πάρει το 1.000.000.000 και να το δώσει στους πολλούς.
      Άρα, το κρίσιμο θέμα δεν είναι αν βρήκε καλή οικονομία. Το κρίσιμο θέμα είναι τι ιεράρχηση έχει και τι ήταν αυτό που πρώτα έπρεπε να στηρίξει.
      Δεύτερο, σημαντικό είναι το εξής. Η Νέα Δημοκρατία λέει: Ό,τι μπορούσαμε κάναμε. Τι κάναμε; Δώσαμε 2.000 ευρώ, από το τρίτο παιδί και πέρα, στη γέννα.
      Να σας πω όμως κάτι που είναι πολύ σημαντικό και ίσως δεν το ξέρετε. Αυτό το ποσό τα ταμεία το έδωσαν. Μια γυναίκα από τη Βερδικούσα, ασφαλισμένη στο δημόσιο, νοσηλεύτηκε στο Νοσοκομείο της Λάρισας –και είναι γενικό, αλλά το λέω ως παράδειγμα συγκεκριμένο- και τεκνοποίησε με καισαρική τομή. Πήρε λοιπόν 2.000 ευρώ, αλλά ήλθε το μπιλιετάκι από το νοσοκομείο για να πληρώσει 1.300 ευρώ τα έξοδα της καισαρικής και της νοσηλείας, τα οποία δεν καλύπτει το δημόσιο γιατί 2.000 ευρώ είναι αυτά που δίνει για τη νοσηλεία, κύριε Υπουργέ! Άρα ούτε αυτά τα δώσατε.
      ΠΡΟΕΔΡΕΥΩΝ (Σωτήρης Χατζηγάκης): Μάλιστα, ευχαριστούμε.
      ΕΚΤΟΡΑΣ ΝΑΣΙΩΚΑΣ: Κλείνω, κύριε Πρόεδρε, αναφερόμενος –γιατί είπε ο κ. Λυκουρέντζος για το ευρώ που κινδυνεύει και θυμήθηκε και τη δραχμή που κινδύνευε- σε μια ρήση του Γεωργίου Παπανδρέου το 1964 ότι δεν κινδυνεύει η δραχμή, η ΕΡΕ κινδύνευε τότε. 
      Τώρα κινδυνεύει η Νέα Δημοκρατία με την πολιτική της και κυρίως με την καθυστέρηση των υποσχέσεών της.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Νασιώκα.
      Η κ Χριστοφιλοπούλου έχει το λόγο και σας εύχομαι και εγώ «χρόνια πολλά» για την ονομαστική σας εορτή. 
      (Χειροκροτήματα απ’ όλες τις πτέρυγες της Βουλής)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ πολύ, κύριε Πρόεδρε!
      ΕΚΤΟΡΑΣ ΝΑΣΙΩΚΑΣ: Χρόνια πολλά απ’ όλους!
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, συζητάμε σήμερα για την οικογένεια και δεν μπορώ να μην αναφερθώ και εγώ, σήμερα που συζητάμε για την οικογένεια, στο γεγονός ότι καίγονται τα δάση για άλλη μια φορά και χθες και το προηγούμενο δεκαήμερο η Πάρνηθα. Καίγεται ο τόπος, καίγεται το βιός μας –που λέει και ο τραγουδιστής- και στην ουσία καίγεται ο πνεύμονας οξυγόνου, ο πνεύμονας αναψυχής της ελληνικής οικογένειας.
      Και ενώ καίγονται τα δάση, το κράτος εμφανίζεται από ένα κράτος νοικοκύρη που μας έταξε η Νέα Δημοκρατία και σήκωσε τη σημαία του νοικοκυρέματος, σε ένα κράτος σκορποχώρι, σε ένα ανίκανο κράτος, σε ένα κράτος που παραπαίει. Υπάρχουν τραγικά ελλείμματα στελέχωσης στη πυροσβεστική, καθώς ακόμα και ανεπάρκεια της Κυβέρνησης να προσλάβει τους δασικούς υπαλλήλους. Τους καθυστερήσατε περισσότερο παρά ποτέ. Στις 13 Μαρτίου λέγατε ότι ήταν όλα έτοιμα. Τίποτα δεν ήταν έτοιμο. Πλήρης έλλειψη σχεδιασμού και προετοιμασίας. Το σχέδιο της προστασίας του Νομού Αττικής από τον οποίο προέρχομαι -συνολικά, όμως, του Λεκανοπεδίου- για το 2007 δεν είχε κατατεθεί. Κομματικοκρατία, αδιαφάνεια στις προαγωγές, στις μεταθέσεις.
      Όλα αυτά, κυρίες και κύριοι συνάδελφοι της Νέας Δημοκρατίας, συνθέτουν ακριβώς το στίγμα της παρούσας Κυβέρνησης, που είναι ένα στίγμα ανικανότητας, αναξιοπιστίας και ενός πλήρους αλαλούμ. Γι’ αυτό εγκαλείσθε. Και όπως είπε και ο κ. Νασιώκας πριν από μένα, είστε κόμμα λαϊκό ως προς την καταγωγή σας, αλλά είστε λαϊκιστές και αναξιόπιστοι. Είστε κόμμα αναξιόπιστο. Και είστε κόμμα αναξιόπιστο, όχι μόνο γιατί δεν μπορείτε καν να διαχειριστείτε στοιχειωδώς τα μέτρα πρόληψης και καταστολής κινδύνων, όπως οι πυρκαγιές, αλλά είστε κόμμα αναξιόπιστο εντελώς, διότι αναφερθήκατε σε ένα περίφημο «μεσαίο χώρο» προεκλογικά, τον οποίο εγκαταλείψατε πλήρως. Είστε το κόμμα που χαρίζει 1.000.000.000 ευρώ το χρόνο στους επιχειρηματίες, στα διανεμόμενα κέρδη, όταν δεν έχετε προσλάβει νοσηλευτές, όταν δεν έχετε προσλάβει πυροσβέστες και όταν βρήκατε λεφτά να προσλάβετε έξι χιλιάδες αγροφύλακες. Ναι, κυρίες και κύριοι συνάδελφοι της Νέας Δημοκρατίας, δεν θα παύουμε να το θυμίζουμε αυτό, γιατί αυτό ακριβώς είναι το στίγμα σας.
      Και βεβαίως, ερχόμενη και στο χώρο της οικογένειας, το στίγμα σας και εδώ είναι η παντελής αναξιοπιστία. Έγιναν προτάσεις νόμου -τα είπε ο εισηγητής μας, ο κ. Πρωτόπαπας- προτάσεις νόμου κατατεθειμένες. Το ισχυρότερο εργαλείο που έχει μία Αξιωματική Αντιπολίτευση για να πει ότι «εγώ δεσμεύομαι» είναι να φέρει πρόταση νόμου. Και το κάνατε. Και το έκανε ο Πρωθυπουργός σας. Και επανέλαβε εδώ, από ετούτο εδώ το Βήμα, ως Πρωθυπουργός, ότι θα εξομοιώσει τους τρίτεκνους.
      Και μας λέτε τώρα: «εμείς τι κάναμε για τους τρίτεκνους;». Εμείς κάναμε για την οικογένεια και σήμερα, θα κάνουμε πολύ περισσότερα, γιατί θα είμαστε η επόμενη κυβέρνηση, γιατί; Γιατί φτιάξαμε τα «Βοήθεια στο Σπίτι». Γιατί φτιάξαμε τα Κέντρα Δημιουργικής Απασχόλησης Παιδιών και είναι εδώ και ο κ. Παπαϊωάννου και ο κ. Πρωτόπαπας. Και φτιάξαμε τους περίφημους παιδικούς σταθμούς, τετρακόσιους σε όλη τη χώρα.
      Είναι αρκετά; Όχι. Γι’ αυτό, προχωράμε σήμερα με μια νέα τομή. Νέα τομή στο πρόγραμμά μας, που σημαίνει ότι τα μεγάλα έργα, όπως έχει πει ο Γιώργος Παπανδρέου, της επόμενης περιόδου διακυβέρνησης του ΠΑ.ΣΟ.Κ., δεν είναι πια οι δρόμοι και οι υποδομές, αλλά είναι οι παιδικοί σταθμοί, αλλά είναι τα «Βοήθεια στο Σπίτι», αλλά είναι η εικοσιτετράωρη πρωτοβάθμια φροντίδα και περίθαλψη σε όλο τον πληθυσμό και κυρίως, στον αστικό πληθυσμό, με τα νέου τύπου σχήματα στην πρωτοβάθμια περίθαλψη που εμείς σχεδιάζουμε για το μέλλον αυτής της χώρας.
      Θέλουμε, όμως, από αυτό το Βήμα όλοι να συγχαρούμε το Συνασπισμό, διότι με την πρόταση νόμου που σήμερα καταθέτει, δείχνει ακριβώς την πλήρη αναξιοπιστία της κυβέρνησης και ωθεί την κυβέρνηση, πράγμα που κάνουμε και εμείς σήμερα, να δείξει επιτέλους στοιχειωδώς ότι μπορεί να κάνει αυτά που λέει, έστω στο θέμα των τριτέκνων.
      Ωστόσο, κύριε Υπουργέ, για να πάμε στην ουσία του θέματος, τι χρειάζεται η ελληνική οικογένεια σήμερα, κάθε οικογένεια; Χρειάζεται τρία-τέσσερα πράγματα. Κατ’ αρχήν, χρειάζεται μία πολιτική που να μη χωρίζει τους τρίτεκνους από τους πολύτεκνους, να βάζει κατηγορίες οικογενειών να συγκρούονται μεταξύ τους και να πυροδοτεί έτσι κοινωνικά θέματα εκεί που δεν υπάρχουν.
      Άρα, η πολιτική σας δεν είναι μόνο αναξιόπιστη, η πολιτική σας είναι και κοινωνικά διχαστική σε ό,τι αφορά την οικογένεια. Χρειάζεται μια πολιτική που να ενθαρρύνει τις γεννήσεις και κυρίως, να χτυπά τη φτώχεια. Γιατί η φτώχεια και τα χαμηλά εισοδήματα είναι ένα μέρος του προβλήματος και είναι αυτά που δεν επιτρέπουν στην κάθε οικογένεια να γεννά παιδιά.
      Ποια είναι, λοιπόν, η πολιτική σας; Είναι τα 2.000 ευρώ, αυτή η κοροϊδία, από το τρίτο παιδί και μετά και κάποιες μικρομοριοδοτήσεις και μικροδιευθετήσεις. Αυτή ήταν η πολιτική σας μέχρι τώρα.
      Δημογραφικό; Καμμία σχέση.
      Κοιτάξτε, το αίτημα των τριτέκνων σε ό,τι αφορά το δημογραφικό πρόβλημα της χώρας με δείκτη γεννήσεων τόσο χαμηλό, είναι δίκαιο. Δηλαδή, σήμερα, με βάση τους δείκτες γονιμότητας που έχουμε, μία τρίτεκνη οικογένεια θεωρείται πολυμελής. Όμως, αν θέλουμε να χτυπήσουμε το δημογραφικό στη χώρα, δεν πρέπει να πάμε μόνο στην τρίτεκνη οικογένεια. Πρέπει να δώσουμε έμφαση στην οικογένεια, από το πρώτο στο δεύτερο παιδί και κυρίως να δώσουμε μία συνολική έμφαση –και όχι μόνο έμφαση, αλλά στήριξη με μέτρα- η οποία να κλιμακώνεται ανάλογα με τον αριθμό των παιδιών, διότι όσο μεγαλώνει ο αριθμός των παιδιών, είναι προφανές ότι μεγαλώνουν και οι δαπάνες.
      Τέτοια πολιτική δεν έχουμε δει. Λόγια του αέρα, βεβαίως, έχουμε ακούσει πάρα πολλά και από τούτο εδώ το Βήμα της Βουλής, κύριε Υπουργέ, ακόμα και από εσάς και από τον Υπουργό Υγείας και από τον προηγούμενο Υπουργό Υγείας. Έχουμε ακούσει πολλά του τύπου «εμείς καταπολεμάμε τη φτώχεια» -όπως έλεγε το περίφημο νομοσχέδιό σας- και «ενθαρρύνουμε και το δημογραφικό». 
      Τίποτα από τα δύο δεν κάνατε! 
      Εμείς τι λέμε; Εμείς λέμε να υλοποιήσετε κατ’ αρχήν τις δεσμεύσεις σας. Και πέρα από αυτό, λέμε τι θα κάνουμε εμείς: Άξονας πρώτος. Οικονομική στήριξη, άμεση και έμμεση. Η άμεση οικονομική στήριξη στα νέα ζευγάρια, με τα πρώτα έξοδα τοκετού, αλλά και με την κάλυψη –μέχρι να ολοκληρωθεί το δίκτυο βρεφονηπιακών σταθμών- των εξόδων για βρεφονηπιακό σταθμό και έμμεση, μέσα από τη δημιουργία υπηρεσιών προστασίας και φροντίδας του παιδιού, προστασίας και φροντίδας του ανάπηρου μέλους της οικογένειας, προστασίας και φροντίδας και μίας ενεργού τρίτης ηλικίας. 
      Όλα αυτά τα βάρη είναι οικονομικά και απαιτούν χρόνο και δυνατότητα ενασχόλησης ιδίως των γυναικών. Κόβουν, λοιπόν, τις γυναίκες από τη δυνατότητα να βγουν στην εργασία, να βγουν στο επάγγελμα.
      Αυτού του είδους τη στήριξη, εμείς την ονομάζουμε μία ολόπλευρη στήριξη στην οικογένεια, η οποία περιλαμβάνει το δίκτυο των υπηρεσιών. Αρχίσαμε στις προηγούμενες κυβερνήσεις να το φτιάχνουμε αυτό το δίκτυο με τα Κέντρα Δημιουργικής Απασχόλησης, τα ολοήμερα σχολεία, κάποια για τη μεγαλύτερη ηλικία και τους βρεφονηπιακούς σταθμούς. Τώρα, πάμε στην πρώτη τετραετία να διπλασιάσουμε τον αριθμό των παιδικών σταθμών σ’ όλη τη χώρα και στην οκταετία να καλύψουμε πλήρως το δίκτυο. Και εμείς ό,τι λέμε, το κάνουμε, γιατί αν υπάρχει κοινωνικό κράτος με όλα τα προβλήματα αυτήν τη στιγμή στην Ελλάδα, είναι γιατί υπήρξαν οι κυβερνήσεις του ΠΑ.ΣΟ.Κ. 
      Άρα, λοιπόν, αυτή είναι η πρώτη δέσμη των μέτρων για την οικογένεια. Πέρα απ’ αυτό, η σύγχρονη οικογένεια έχει πολλές μορφές κατ’ αρχήν και οφείλουμε να σεβόμαστε όλους τους τύπους της οικογένειας και να σχεδιάζουμε πολιτικές ανάλογα μ’ αυτές. Για τις μονογονεϊκές οικογένειες, να υπάρξει ειδική στήριξη στο μονογονέα γονιό ούτως ώστε να μπορεί να βγει στο επάγγελμα και ειδική ποσόστωση και ειδικές ρυθμίσεις για προτεραιότητα στα προγράμματα κοινωνικής εργασίας, για στήριξη στην ανεύρεση εργασίας.
      Άρα, χρειαζόμαστε μέτρα τα οποία να εξειδικεύονται ανάλογα με τον τύπο της οικογένειας και εκεί μέσα εντάσσονται και οι τρίτεκνες και οι πολύτεκνες. Και, όπως είπα, να υπάρξει κλιμακούμενη πολιτική ανάλογα με τον αριθμό των παιδιών και ανάλογα με το εισόδημα όμως, γιατί κάποτε πρέπει να δούμε ότι μία σωστή πολιτική για την οικογένεια είναι και μία προοδευτική πολιτική που αναδιανέμει τα εισοδήματα μεταξύ των εχόντων και των μη εχόντων ή των λιγότερο εχόντων, πράγμα που έχετε ξεχάσει. Μόνο λόγια λέγατε. Όμως, είστε εκτός από λαϊκίστικο, πολύ συντηρητικό κόμμα και πολύ νεοφιλελεύθερο, ένας –επιτρέψτε μου τον όρο- «ιδεολογικός αχταρμάς».
      Και βεβαίως, έρχομαι να πω και να ολοκληρώσω αυτά τα μέτρα λέγοντας ότι χρειαζόμαστε και κέντρα, όπου ο κάθε πολίτης, ο κάθε οικογενειάρχης, το κάθε μέλος της οικογένειας θα μπορεί να βρίσκει άμεσα την πληροφόρηση και τη στήριξη. Γι’ αυτό λέμε για ένα δίκτυο κοινωνικής παρέμβασης σε κάθε δήμο της χώρας. Κατά κάποιο τρόπο, αυτό θα είναι το Κ.Ε.Π. για την οικογένεια –ένα άλλου είδους Κ.Ε.Π. θα το έλεγα εγώ- όπου θα μπορεί πραγματικά ο Έλληνας πολίτης και ο κάτοικος αυτής της χώρας να βρίσκει άμεση πληροφόρηση για οποιοδήποτε κοινωνικό πρόβλημα παρουσιάζει η οικογένεια σήμερα.
      Τέλος, να υπάρχει αυτοτελής προστασία στο κάθε παιδί, με τον εθνικό λογαριασμό για το παιδί, για να μπορεί ο κάθε νέος και η κάθε νέα να αρχίζει την επαγγελματική ζωή του έχοντας μία σίγουρη αρχή, ένα σίγουρο ξεκίνημα.
      Για όλα αυτά, κυρίες και κύριοι συνάδελφοι, το ΠΑ.ΣΟ.Κ. δεσμεύεται. Δεσμεύτηκε ήδη πολλαπλά και θα δεσμευτεί και πιο συγκεκριμένα και με άλλα μέτρα εν όψει των επερχόμενων εθνικών εκλογών. Αυτό που βλέπουμε από την πλευρά της Κυβέρνησης είναι, δυστυχώς, διγλωσσία, προκειμένου να συγκαλύπτουμε τις ευθύνες και τα προβλήματα –είτε αυτά αφορούν τις πυρκαγιές, είτε αφορούν τις δεσμεύσεις μας προς την ελληνική οικογένεια- και να έχουμε μία πλήρη αποστασιοποίηση από την ουσία των προβλημάτων του κάθε νοικοκυριού, έτσι όπως χτυπάει η καρδιά του σήμερα σ’ αυτό το ελληνικό καλοκαίρι, το οποίο είναι πύρινο. Όμως, είναι και πολιτικά πύρινο, γιατί έχετε βάλει πολλαπλές εμπρηστικές δηλώσεις και πολλαπλές εμπρηστικές δραστηριότητες από πλευράς σας, κυρίες και κύριοι συνάδελφοι της Νέας Δημοκρατίας.
      Για όλους αυτούς τους λόγους είμαστε υπέρ της πρότασης του Συνασπισμού, τον συγχαίρουμε και σας καλούμε να υλοποιήσετε έστω και τώρα τις δεσμεύσεις σας.
	Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Χριστοφιλοπούλου.
	Η κ. Μανωλιά έχει το λόγο.
	ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
	Αγαπητοί συνάδελφοι, η σημερινή συζήτηση στη Βουλή όσον αφορά την πρόταση νόμου του Συνασπισμού για την ένταξη των τρίτεκνων ως πολυτέκνων στο ν. 1910/1944 θεωρώ ότι αγγίζει μία από τις μεγάλες και σύνθετες πτυχές που συγκροτούν το ιδιαίτερης πολιτικής και κοινωνικής σημασίας ζήτημα που αναφέρεται στο θεσμό της οικογένειας. Το στοιχείο αυτό βέβαια δεν μειώνει σε τίποτα την αξία και τη βαρύτητα της συγκεκριμένης νομοθετικής πρότασης γιατί κάθε ανάλογη συζήτηση μπορεί να συνεισφέρει θετικά στην αποκρυστάλλωση των αναγκαίων θεσμικών μέτρων που απαιτούν οι σύγχρονες περιστάσεις για τη στήριξη του θεσμού της οικογένειας. 
	Η σημερινή συζήτηση, κύριοι συνάδελφοι, αφορά σε μία ακόμα δέσμευση της Νέας Δημοκρατίας που δεν έγινε πράξη. Είναι κοινά παραδεκτό ότι ιστορικά και διαχρονικά ο θεσμός της οικογένειας αποτελεί το κύτταρο της κοινωνίας, ότι αποτελεί τη βάση πάνω στην οποία δομείται και οργανώνεται η κοινωνία μας. Η σημασία της οικογένειας ως θεσμού αποκτά ιδιαίτερη βαρύτητα στην εποχή μας με δεδομένο τον πολυσύνθετο χαρακτήρα των δομών των σύγχρονων κοινωνιών και την ένταση και την πολυμορφία των προβλημάτων τους. Από την άποψη αυτή δίκαια θεωρούνται οι όποιες πολιτικές προτάσεις για το θεσμό της οικογένειας ως η λυδία λίθος πάνω στην οποία δοκιμάζεται η κοινωνική ευαισθησία των πολιτικών σχηματισμών και επιβεβαιώνεται ο προοδευτικός ή ο συντηρητικός χαρακτήρας τους.
	Με αυτά τα δεδομένα είναι προφανές ότι οι κυβερνητικές επιλογές της Νέας Δημοκρατίας στον τομέα της στήριξης του θεσμού της οικογένειας δεν αντέχουν σε καμμία κριτική προσέγγιση και το τελικό αποτέλεσμα οδηγεί σε απογοητευτικά πολιτικά συμπεράσματα. 
	Κυρίες και κύριοι συνάδελφοι, είναι πια παραδεκτό απ’ όλους ότι προεκλογικά η Νέα Δημοκρατία μετήλθε όλων των μέσων στον αγώνα της για την κατάληψη της εξουσίας. Υποσχέθηκε τα πάντα στους πάντες, κολάκεψε συντεχνιακές διεκδικήσεις και δεν ρόδισε μπροστά σε καμμία υπόσχεση προκειμένου να εξυπηρετήσει τους ψηφοθηρικούς της στόχους. 
	Σ’ αυτήν τη μικροπολιτική πρακτική η Νέα Δημοκρατία δεν σεβάστηκε ούτε το θεσμό της οικογένειας. Το έκανε μάλιστα μ’ έναν τρόπο ιδιαίτερα αποσπασματικό και άκομψο, θα έλεγα, στοχεύοντας στην ψήφο των διακοσίων χιλιάδων περίπου τρίτεκνων οικογενειών της χώρας μας. 
      Την αρχή την έκανε ο ίδιος ο Αρχηγός τότε της Αξιωματικής Αντιπολίτευσης και σημερινός Πρωθυπουργός με τη δέσμευσή του ότι οι τρίτεκνες οικογένειες θα χαρακτηριστούν ως πολύτεκνες. Ακολούθησε μία συγχορδία στελεχών της Νέας Δημοκρατίας με βαρύγδουπες σχετικές δηλώσεις τους, ακόμα και για ιδιαίτερα κρίσιμες πτυχές του ζητήματος αυτού όπως είναι το δημογραφικό. 
      Δυστυχώς και στο θέμα αυτό η Νέα Δημοκρατία ως Κυβέρνηση ξέχασε με μεγάλη ευκολία τις υποσχέσεις της. Μαζί με τους αγρότες, μαζί με τους εργαζόμενους, μαζί με τους συμβασιούχους, μαζί με όλους τους άλλους στους οποίους υποσχέθηκε τα πάντα, ξέχασε και τις τρίτεκνες οικογένειες. Εδώ και σχεδόν τέσσερα χρόνια, η Νέα Δημοκρατία ως Κυβέρνηση με κινήσεις πολιτικών ελιγμών και με επικοινωνιακές μεθοδεύσεις επιχειρεί να συγκαλύψει τις αντιφάσεις της και τις ανακολουθίες της μεταξύ προεκλογικών εξαγγελιών και κυβερνητικών επιλογών της. 
      Η σκληρή πραγματικότητα για τους τρίτεκνους αποτυπώνεται αδρά και ανάγλυφα στο ν. 3454/2006, όπου με τον βαρύγδουπο τίτλο της ενίσχυσης της οικογένειας, αλλά με τις ασήμαντες και οριακές ρυθμίσεις στην ουσία επιχειρεί για δεύτερη φορά να εξαπατήσει τους τρίτεκνους ρίχνοντάς τους στάχτη στα μάτια. 
      Παράλληλα, με όλες αυτές τις ρυθμίσεις αποδεικνύεται ξεκάθαρα η πολιτική ανεπάρκεια της Νέας Δημοκρατίας ως πολιτικού φορέα ικανού να σηματοδοτήσει λύσεις στα μεγάλα προβλήματα της οικογένειας και να αντιμετωπίσει κρίσιμα ζητήματα σχετικά με το δημογραφικό και την υπογεννητικότητα της ελληνικής οικογένειας. Παχιά λόγια και μεγάλες υποσχέσεις για δήθεν στήριξη της οικογένειας από τη μια πλευρά. Από την άλλη πλευρά θεσπίζονται συνεχώς μέτρα που εντείνουν το κλίμα ανασφάλειας στην ελληνική οικογένεια. 
      Θα ήταν υπερβολή να πούμε ότι σχεδόν το σύνολο της κυβερνητικής πολιτικής της Νέας Δημοκρατίας πλήττει το θεσμό της οικογένειας; Όλες σχεδόν οι περιβόητες μεταρρυθμίσεις της νέας διακυβέρνησης δεν πλήττουν με τον ένα ή τον άλλο τρόπο την οικογένεια; Τι να πρωτοαναφέρουμε; Την πολιτική λιτότητας; Την ανεργία; Την επιβάρυνση των συνθηκών εργασίας; Την έλλειψη κοινωνικών υποδομών; Την ακρίβεια; Ποιον τομέα να πάρουμε; Ποιον να αφήσουμε, αφού όλοι σχεδόν αγγίζουμε με τον ένα ή τον άλλο τρόπο την οικογένεια αρνητικά; 
      Αυτήν τη γενικότερη αρνητική πολιτική της Νέας Δημοκρατίας σχετικά με την οικογένεια επιβεβαιώνει και η σημερινή στάση της Κυβέρνησης απέναντι στην υπό συζήτηση  πρόταση νόμου. 
      Για μια ακόμη φορά η Νέα Δημοκρατία ως Κυβέρνηση απορρίπτει και αρνείται αυτό που προεκλογικά είχε υποσχεθεί, την αναγνώριση της τρίτεκνης οικογένειας ως πολύτεκνης. 
      Κύριοι συνάδελφοι της Νέας Δημοκρατίας, αντιλαμβανόμαστε τη δύσκολη θέση σας γι’ αυτήν την απαράδεκτη στάση του κόμματός σας και της Κυβέρνησής σας. Όμως, σε όλα τα πράγματα υπάρχουν και όρια τα οποία η πολιτική συνείδηση του καθενός μας οφείλει να σέβεται κάθε φορά. Εμείς ως ΠΑ.ΣΟ.Κ. είναι γνωστό ότι έχουμε τη δική μας ξεκάθαρη, προγραμματική πρόταση για την ολόπλευρη στήριξη του θεσμού της οικογένειας με ρυθμίσεις που δίνουν απαντήσεις σε όλες τις πτυχές των σχετικών προβλημάτων, πρόταση που θα την υλοποιήσουμε μέχρι κεραίας, όπως τόνισε σήμερα και ο εισηγητής μας κ. Πρωτόπαπας. 
      Όσον αφορά το θέμα της σημερινής συζήτησης, συμπορευόμαστε και ψηφίζουμε την πρόταση του Συνασπισμού. Λυπούμαστε ειλικρινά που η Νέα Δημοκρατία σε αυτό το κρίσιμο θέμα, σε αυτήν την κρίσιμη περίοδο αποδεικνύεται και πάλι κατώτερη των περιστάσεων και μάλιστα για ένα ζήτημα που η δική της ανεύθυνη πολιτική έχει οδηγήσει σε αδιέξοδα. 
      Γι’ αυτήν τη στάση σας, όμως, κύριοι της Νέας Δημοκρατίας, θα κριθείτε σύντομα από τον ελληνικό λαό. Τα ψέματα τελείωσαν. Η ώρα φθάνει και η κρίση του ελληνικού λαού θα είναι αυτή που ταιριάζει στη συνολική αδιέξοδη και αντιλαϊκή πολιτική σας. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μανωλιά. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε. 
      Θέλω να πω ότι για μας έχει κάτι ευχάριστο και ίσως μια γεύση από μέλλον η σημερινή συνεδρίαση, με την έννοια ότι πραγματικά είναι ευχάριστο να κάθεσαι στο έδρανο και να περνούν οι συνάδελφοι των άλλων κομμάτων της Αντιπολίτευσης και να λένε «στηρίζουμε την πρόταση του Συνασπισμού Ριζοσπαστικής Αριστεράς». 
      Θα περίμενα να το ακούσω αυτό και από τους συναδέλφους της Νέας Δημοκρατίας πολύ περισσότερο από τη στιγμή που η πρόταση του Συνασπισμού Ριζοσπαστικής Αριστεράς που είναι πολύ απλή πρόταση, όπως έχουμε καταλάβει, εμπεριέχει μια προεκλογική δέσμευση της Νέας Δημοκρατίας και συγκεκριμένα του Πρωθυπουργού. 
      Το περιεχόμενο και το σκεπτικό της πρότασής μας το ανέπτυξε ο Κοινοβουλευτικός μας Εκπρόσωπος Φώτης Κουβέλης. Θα ήθελα, επίσης, εγώ να τονίσω κάποια πράγματα στην ίδια βάση, ότι δεν είναι για μας μια λογική χρησιμοποίησης και εκμετάλλευσης, θα έλεγα, των γυναικών, για να απαντήσουμε στα δημογραφικά ερωτήματα. Δεν είναι αυτό στη λογική μας. 
    Και αν θέλετε και εγώ προσωπικά κρατάω αποστάσεις από το διακομματικό πόρισμα της Βουλής σχετικά με το δημογραφικό του 1993. Μεγάλες αποστάσεις. Νομίζω ότι η γυναίκα και η μητέρα δεν μπορεί να χρησιμοποιείται σε κάποιους γενικότερους πολιτικούς στόχους. Αυτό που έχει σημασία είναι να γίνει σεβαστό το δικαίωμα και η ελευθερία της να κάνει παιδιά, εάν, όποτε και όσα θέλει. Να έχει μια δυνατότητα δηλαδή αυτοπροσδιορισμού και αυτοδιάθεσης ως γυναίκα και ως μητέρα. Και αυτό είναι ένα στοιχείο του κοινωνικού κράτους το οποίο θα έπρεπε να έχει εκείνες τις ρυθμίσεις που να στηρίζουμε αυτό το δικαίωμα της γυναίκας. 
    Εδώ έχει μπει ένας φραγμός ανάμεσα στις τρίτεκνες και στις τετράτεκνες και παραπάνω οικογένειες. Είναι ένας φραγμός τεχνητός και ένας φραγμός απαράδεκτος. Δηλαδή υπάρχει ένα καθεστώς που προβλέπεται από το ν. 1910/1944 για τις λεγόμενες πολύτεκνες οικογένειες. Πρέπει να υπάρχει ένα καθεστώς στήριξης. Το γεγονός βέβαια ότι το 2007 έχουμε ακόμη τις ρυθμίσεις του 1944 δείχνει πόσο πίσω είμαστε. Μπορεί για την εποχή τους να ήταν θετικές οι ρυθμίσεις, αλλά νομίζω ότι αυτές οι ρυθμίσεις πια και μια πελατειακή λογική που έχουν, θα έπρεπε να είχαν αντικατασταθεί από μέτρα και παρεμβάσεις του κοινωνικού κράτους αντίστοιχα και θα σας έλεγα ισχυρότερα από αυτά που βλέπουμε σε σκανδιναβικές ή άλλες χώρες. 
    Δεν μπορούμε όμως, έστω και από αυτό το σύστημα στήριξης που έχουμε, να εξαιρούμε τις τρίτεκνες οικογένειες, να περνάμε στην άλλη όχθη, ή να δίνουμε ορισμένα ψιχία, ας το πούμε έτσι, όπως τελευταία έχει παρουσιαστεί από την Κυβέρνηση εν΄ όψει εκλογών πάλι σχετικά με τις τρίτεκνες οικογένειες. Εγώ προέρχομαι από πολύτεκνη οικογένεια, δεν ήταν μια οικογένεια άπορη, αλλά ξέρω τις πιέσεις που ακόμη και σχετικά εύπορες οικογένειες έχουν από το μεγάλο αριθμό των παιδιών. 
    Καταλαβαίνετε σήμερα στις σημερινές συνθήκες τις ακρίβειας, της ανεργίας, της προσωρινής απασχόλησης, των δύο γονιών που χρειάζεται να δουλέψουν, των μεγάλων εφηβικών προβλημάτων και άλλων κρίσιμων προβλημάτων στην παιδική ηλικία, πόσο σημασία έχει να στηρίξουμε την τρίτεκνη οικογένεια.
     Αυτό το φραγμό θέλουμε να σπάσουμε με την πρότασή μας αυτή, προκειμένου και οι τρίτεκνες οικογένειες να ενταχθούν σε ένα καθεστώς και σε μια σειρά ρυθμίσεων του κοινωνικού κράτους που καλύπτουν όλους και το οποίο θα έπρεπε κατά τη γνώμη μου να αναθεωρηθεί σε σχέση με το ν. 1910/1944. 
    Αυτή είναι η δική μας λογική, μια λογική κοινωνικού κράτους. Κύριε Υπουργέ, δεν ξέρω αν θα έπρεπε να μιλήσετε, θα έπρεπε να πείτε ναι, ή όχι. Μην μας πείτε τώρα ότι έκανε αυτά η Νέα Δημοκρατία και ανακοίνωσε αυτά ο Πρωθυπουργός κ.λπ. Υπάρχει μια προεκλογική δέσμευση της Νέας Δημοκρατίας, του κυρίου Καραμανλή και κρινόμαστε όλοι κατά πόσον αυτά που λέμε προσπαθούμε να τα εφαρμόσουμε και τα εφαρμόζουμε. 
    Η πρόταση νόμου εμπεριέχει αυτήν τη δέσμευσή σας. Εγώ νομίζω ότι πρέπει να σηκωθείτε να πείτε ναι ή όχι. Φοβάμαι, ότι εάν αναπτύξετε τα πράγματα παραπέρα, θα σημαίνει στην πραγματικότητα όχι.
    Ευχαριστώ πολύ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αλαβάνο.
    Ορίστε, κύριε Υπουργέ, έχετε το λόγο.
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, συζητάμε σήμερα την πρόταση νόμου του Συνασπισμού Ριζοσπαστικής Αριστεράς και θα ήθελα να θυμίσω την ιστορία αντίστοιχων προτάσεων νόμων. Είναι πολύ σημαντικό και για την αξιοπιστία της πολιτικής και για την αξιοπιστία των πολιτικών. 
    Το θέμα δεν είναι καινούργιο. Για πρώτη φορά η Νέα Δημοκρατία κατέθεσε αντίστοιχη πρόταση νόμου στις 26 Νοεμβρίου του 1993 και επανήλθε με εισηγήτρια την κ. Πετραλιά στις 23 Φεβρουαρίου του 1995, όπου εκεί χαρακτηριστικά ήμασταν πολύ σαφείς. 
        Λέγαμε, λοιπόν, στην αιτιολογική έκθεσή μας στις 23.2.1995 ότι λόγω της οικονομικής κατάστασης της χώρας, προβλέπεται η σταδιακή εφαρμογή των διατάξεων και η έναρξη ισχύος και το πεδίο εφαρμογής θα εξαρτάται από τις εκάστοτε οικονομικές δυνατότητες της χώρας. Πρακτικά της Βουλής, αιτιολογική έκθεση της πρότασης νόμου και εισήγηση της τότε εισηγήτριάς μας κ. Φάνης Πάλης Πετραλιά.
        Πρωθυπουργική δέσμευση 2004 για εξίσωση τριτέκνων και πολυτέκνων και αντίστοιχες προτάσεις σας καταθέσαμε το 2003. 	Μεταξύ των Βουλευτών που πρότειναν την πρόταση νόμου και ο υποφαινόμενος. Πάλι τα ίδια στην αιτιολογική μας έκθεση. Από τα πρώτα μηνύματα του Πρωθυπουργού της χώρας, του Κώστα Καραμανλή, από τις πρώτες μέρες, ήταν η προγραμματική σύμβαση την οποία κάναμε με το Εθνικό Κέντρο Κοινωνικών Ερευνών για να δούμε όλες τις οικογενειακές πολιτικές σε βάθος, όλες τις καλές πρακτικές της Ευρωπαϊκής Ένωσης για να έρθουν και στη χώρα μας. 
        Και από τα πρώτα νομοθετήματα τα οποία φέραμε στη Βουλή ήταν και για τη στήριξη της οικογένειας, όπου εκεί επικαιροποιήσαμε, κύριε Πρόεδρε του Συνασπισμού το νόμο του 1944, επανακαθορίσαμε την πολυτεκνική ιδιότητα, θέσαμε τις ίδιες προϋποθέσεις για τα τέκνα πολύτεκνης οικογένειας, είτε είναι αγόρια είτε είναι κορίτσια, καταργώντας την προϋπόθεση της αγαμίας για τα κορίτσια. Αυξήσαμε το όριο ηλικίας μέχρι τα είκοσι πέντε χρόνια εφόσον σπουδάζουν ή πηγαίνουν στρατό από τα είκοσι τρία χρόνια που ίσχυε πριν. Ειδικές ρυθμίσεις για ανάπηρους πολύτεκνους γονείς. Καταργήσαμε την ισόβια ανικανότητα για εργασία που απαιτούνταν ως προϋπόθεση για να είναι κάποιος ανάπηρος πολύτεκνος. Αναχρονιστικά μέτρα τα οποία ίσχυαν με το νόμο του 1944. Σήμερα απλώς απαιτείται η ύπαρξη 67% αναπηρίας ή ισόβιας αναπηρίας. Προσθέσαμε νέες κατηγορίες επιδοματούχων πολυτέκνων, όπως ομογενείς που φέρουν δελτίο ομογενούς και μένουν μόνιμα στην Ελλάδα, αναγνωρισμένοι πολιτικοί πρόσφυγες και αλλοδαποί, γονείς ελληνοπαίδων. 
        Τέλος, όχι κάθε έξη μήνες η θεώρηση της πολύτεκνης κάρτας, αλλά μία φορά κάθε τρία χρόνια. Και μια σειρά άλλων μέτρων ιδιαίτερα για πρόσφυγες, για όλους αυτούς που βρίσκονται στη χώρα μας ώστε να τους αναγνωριστεί η πολυτεκνική ιδιότητα.
        Άρα, δεν αφήσαμε το νόμο του 1944, αλλά με αφορμή το ν.3454 τον επικαιροποιήσαμε σύμφωνα με τις σύγχρονες ανάγκες της ελληνικής κοινωνίας.
        Υποσχεθήκαμε, λοιπόν, ότι θα εξισώσουμε τους τρίτεκνους με τους πολύτεκνους σύμφωνα με τις οικονομικές δυνατότητες της χώρας με μια σειρά θεσμικών μέτρων. Δεν αισθάνεται ο τρίτεκνος σε πολλά πράγματα, σε τριάντα πέντε μέτρα τα οποία θεσπίσαμε, να έχει τα ίδια πλεονεκτήματα με τον πολύτεκνο, όταν μπορεί να φέρει το παιδί του με μεταγραφή από το Ηράκλειο της Κρήτης στην Αθήνα ή στη Θεσσαλονίκη; Μεταγραφές λοιπόν το ίδιο με τους πολύτεκνους. Δεν αισθάνεται το ίδιο ο δημόσιος υπάλληλος, ο οποίος μετατίθεται στο τόπο των συμφερόντων του; Δεν αισθάνεται ο εκπαιδευτικός ο οποίος μπορεί να πάρει θέση αναπληρωτή εκτός λίστας σε ποσοστό 20% του συνολικού αριθμού, όπου δύο χιλιάδες συμβασιούχοι αναπληρωτές εκπαιδευτικοί πλέον εκμεταλλεύτηκαν το νέο νόμο; Ή μήπως δεν είναι τίποτα τα 2.000 ευρώ; Για κάποιους δεν είναι τίποτα. Για κάποιους όμως είναι πάρα πολλά. Τους δίδονται 2.000 ευρώ, άσχετα από ασφαλιστικά ταμεία, από τον κρατικό προϋπολογισμό και το 2006 ήδη δεκάδες χιλιάδες οικογένειες ευνοήθηκαν από τη συγκεκριμένη ρύθμιση. Και κάνοντας πάντα σχέση κατά πόσο αυτά τα μέτρα είναι αποτελεσματικά, είδαμε ήδη ότι το μέτρο αυτό και τα μέτρα ενίσχυσης της οικογένειας που θεσπίσαμε με το ν.3454, ήταν ήδη ευνοϊκά και είχαν ήδη αποτελέσματα στις οικογένειες που είχαν δύο παιδιά και θέλησαν να αποκτήσουν τρίτο παιδί.
      Και ήρθε η Πρωθυπουργική εξαγγελία πριν από είκοσι ημέρες, όπου ο ίδιος ο Πρωθυπουργός ανήγγειλε ότι τα πολυτεκνικά επιδόματα θα επεκταθούν και στις τρίτεκνες οικογένειες από 1/1/2008. Αυτό δεν είναι μια ρύθμιση προς την κατεύθυνση εξίσωσης τρίτεκνων και πολύτεκνων οικογενειών; Και από τα οικονομικά μέτρα το μόνο που απομένει είναι η ισόβια σύνταξη, την οποία οφείλουμε και πολύ σύντομα θα φθάσουμε και εκεί. Δεν έχουμε δρομολογήσει, λοιπόν, όλα τα μέτρα εκείνα τα οποία θα εξισώσουν, αργά ή γρήγορα, τις τρίτεκνες οικογένειες με τις πολύτεκνες; 
      Για να θυμηθούμε, λοιπόν, τι είχε ειπωθεί στη συνεδρίαση της Βουλής, με Προεδρεύοντα τότε τον κ. Κακλαμάνη, της  23ης  Φεβρουαρίου του 1995, γιατί πολύ μίλησε και το ΠΑ.ΣΟ.Κ. για αξιοπιστία πολιτικής και πολιτικών. Εκεί ο κ. Σκουλάκης, Υφυπουργός τότε Πρόνοιας, έλεγε συγκεκριμένα: «Αυτή είναι η αλήθεια. Η πρόταση που μας φέρατε εδώ είναι πάρα πολύ καλή, πάρα πολύ αξιόλογη, πάρα πολύ σημαντική, αλλά έχει αυτό το απαγορευτικό στοιχείο, του κόστους δηλαδή, δεν είναι όμως διαφορετική από εκείνη που είχαν φέρει οι προηγούμενοι συνάδελφοι, η ίδια είναι» και καταλήγει στην απόρριψή της. Και για να δείτε τι συνέβαινε και στο ΠΑ.ΣΟ.Κ. τότε,  ο Αλέξανδρος Μπαλτάς φώναζε στον κ. Σκουλάκη και του έλεγε: «Κύριε Υπουργέ»  –κυβέρνηση ΠΑ.ΣΟ.Κ. τότε- «δεσμευτήκατε ότι σε δύο -τρείς μήνες το πολύ θα φέρετε εδώ νομοσχέδιο για το δημογραφικό πρόβλημα για τους τρίτεκνους και τους πολύτεκνους. Εάν δεν γίνει, παρακαλώ την Αντιπολίτευση, τη Συμπολίτευση, τον οποιοδήποτε, να φέρει πρόταση νόμου χωρίς καμμία επεξεργασία με 1.000.000.000 ευρώ έξοδα και να το ψηφίσω εδώ εγώ και όλη η Συμπολίτευση και η Αντιπολίτευση, γιατί δεν προχωράει ποτέ έτσι το δημογραφικό θέμα». Και δεν πέρασαν δύο και τρεις μήνες που είχε υποσχεθεί εδώ ο κ. Σκουλάκης, αλλά πέρασαν χρόνια και σχέδιο νόμου δεν ήρθε ποτέ. Αυτή είναι η αξιοπιστία της πολιτικής, αυτή είναι η αξιοπιστία των πολιτικών, που σήμερα, σαν να ανακάλυψαν τώρα την Αμερική όλοι οι συνάδελφοι του ΠΑ.ΣΟ.Κ., ευαγγελίζονται πλέον και μιλάνε για αξιοπιστία πολιτικής και πολιτικών. Και απαντάει ο κ. Σκουλάκης: «Με συγχωρείτε, αλλά συμμετέχετε κύριε Μπαλτά στο κόμμα το οποίο στηρίζει την Κυβέρνηση. Απορώ εάν συνειδητοποιείτε τι σημαίνουν αυτά που λέτε. Εγώ πριν έρθω εδώ, συνεννοήθηκα με το Υπουργείο Οικονομικών. Ξέρετε τι σημαίνει αυτό; Δεν πρόκειται να περάσω την πρόταση αυτή. Υπόσχομαι όμως να τη φέρω σύντομα» και ποτέ δεν ήρθε. Όλα αυτά γίνονται το 1995. Αυτά, έτσι για να θυμούνται μερικοί εδώ στην Αίθουσα, γιατί κανένας δεν προήλθε από παρθενογένεση, ήρθαν συγκεκριμένες προτάσεις νόμων, συζητήθηκαν και φυσικά εμείς τουλάχιστον, όπως αναφέρεται στην πρόταση νόμου που είχαμε καταθέσει το 2005, είχαμε πει ότι σταδιακά θα εφαρμοσθεί, ανάλογα με τα οικονομικά της χώρας, αυτό και κάνουμε. Δρομολογήσαμε όλες τις εξελίξεις. Είπαμε ότι σε σύντομο χρονικό διάστημα και μέσα στην επόμενη τετραετία θα γίνει πλήρης εξίσωση τριτέκνων και πολυτέκνων. Δώσαμε τριάντα πέντε μέτρα από τα πλεονεκτήματα που έχουν οι πολύτεκνοι. Αυτό μπορούσαμε, αυτό κάναμε κοιτώντας και συνεχίζοντας να κοιτάμε τους τρίτεκνους στα μάτια. 
      Από 1/1/2008 υποσχεθήκαμε και τα πολυτεκνικά επιδόματα τα οποία θα πάνε κυρίως στους πολυτέκνους. Μιλάμε για εκατόν εβδομήντα οικογένειες και είπαμε ξεκάθαρα και εκεί ότι σήμερα το πολυτεκνικό επίδομα είναι 43 ευρώ ανά παιδί. Είναι δηλαδή γύρω στα 130 ευρώ στα τρία παιδιά και στα τέσσερα παιδιά γύρω στα 145 ευρώ. Και όταν ένα παιδί συμπληρώνει το 23ο έτος θα παίρνει περίπου 95 ευρώ και εάν δύο παιδιά συμπληρώσουν το 23ο έτος θα πάρουν 95 ευρώ, όσο είναι και η ισόβια σύνταξη. 
      Είπαμε ξεκάθαρα ότι δεν είμαστε σε θέση να δώσουμε την ισόβια σύνταξη από 1/1/2008. Θεσπίσαμε συγκεκριμένα μέτρα, τα οποία είχαν και οικονομικό κόστος, φοροαπαλλαγές και άλλα μέτρα. 
      Θέλω να σας θυμίσω ορισμένα πράγματα, γιατί ένας λαλίστατος συνάδελφος, ο οποίος δεν είναι εδώ σήμερα, εμφανίστηκε στην Επιτροπή Κοινωνικών Υποθέσεων, ως κομήτης ξαφνικά -για ένα λεπτό μπήκε μέσα- και πέταξε ένα λεκτικό πυροτέχνημα: «Αδειάζετε, κύριε Υφυπουργέ, τον Πρωθυπουργό» κάτι που δεν το έβλεπε ούτε ο παριστάμενος κ. Πρωτόπαπας, ούτε οι υπόλοιποι συνάδελφοι με τις γεμάτες επιχειρήματα εισηγήσεις τους για το νομοσχέδιο αυτό, μη βλέποντας ή μη μπορώντας να διακρίνει τι σημαίνει χορήγηση επιδομάτων στα πλαίσια άσκησης κοινωνικής πολιτικής, στα πλαίσια των υποχρεώσεων του κοινωνικού κράτους, στα πλαίσια στήριξης τριτέκνων και πολυτέκνων και τι σημαίνει επιδοματική πολιτική για τη λύση του δημογραφικού προβλήματος. 
      Είχα αναφέρει απλώς το πόρισμα του Εθνικού Κέντρου Κοινωνικών Ερευνών όλου του χώρου της κοινωνικής δημογραφίας, το οποίο είχε κατατεθεί στην κυβέρνηση του ΠΑ.ΣΟ.Κ., το είχε επεξεργαστεί η κυβέρνηση του ΠΑ.ΣΟ.Κ. και στο οποίο φαινόταν ότι τα διάφορα πολυτεκνικά επιδόματα ελάχιστα συμβάλλουν στη λύση του δημογραφικού προβλήματος. Εξάλλου ήταν και στο ομόφωνο πόρισμα της Διακομματικής Επιτροπής της Βουλής, όπου σηκώθηκε και έφυγε χωρίς να μπει καν στην ουσία του θέματος ενοχλημένο από τις επιστημονικές αλήθειες του χώρου της κοινωνικής δημογραφίας. Και φυσικά βρέθηκαν μόνο δυο συνάδελφοι από το χώρο του Τύπου να πάρουν το θέμα αυτό και να το μεταφράσουν σε τυχαίους τίτλους των εφημερίδων τους, γνωρίζοντας πολύ καλά τι συμβαίνει σε όλο το χώρο της δημογραφίας, σε όλη την Ευρωπαϊκή Ένωση και τι πιστεύουν όλοι. 
      Είναι πολύ εύκολο να κάνουμε σπέκουλα και σε διάφορα θέματα, είναι πολύ εύκολο να πετάμε λεκτικά πυροτεχνήματα, είναι πολύ δύσκολο, όμως, να ψάχνουμε τις επιστημονικές αλήθειες και να ψάχνουμε τι συμβαίνει πίσω από τις κουρτίνες, κάτω από τα χαλιά. 
      Για να μπούμε πάλι σε αυτά τα θέματα, κύριοι συνάδελφοι, γνωρίζετε και γνωρίζουμε πολύ καλά τι επίπτωση είχαν όλα τα νομοσχέδια τα οποία  ήλθαν σε αυτήν τη χώρα από το 1935 μέχρι και σήμερα και αφορούσαν μέτρα στήριξης πολύτεκνης οικογένειας, μέτρα στήριξης οικογενειών με πολλά παιδιά και μέτρα για το δημογραφικό. Και γνωρίζετε και γνωρίζουμε ότι το μέτρο κυρίως το οποίο είχε επιπτώσεις και βελτίωσε το δημογραφικό ήταν ένα από τα μέτρα το οποίο είχε θεσπίσει και η Νέα Δημοκρατία και αφορούσε τις γονικές άδειες. 
      Λέει η έκθεση αυτή ότι το αναμενόμενο κόστος και το όφελος των μέτρων που φαίνονται αποτελεσματικά για την τόνωση των γεννήσεων, δηλαδή των μέτρων που παίρνονται με οικονομικές ενισχύσεις και με συμβουλή της οικογενειακής και εργασιακής ζωής των ζευγαριών και κυρίως ότι η γονική άδεια, όταν συνδυάζεται με εξασφάλιση της θέσης εργασίας ή και με αποδοχές, φαίνεται να αποτελεί ένα σημαντικό και αποτελεσματικό μέτρο για την τόνωση των γεννήσεων και κυρίως μέτρα για τη συμφιλίωση της οικογενειακής και εργασιακής ζωής.
      Θέλετε να σας θυμίσω -και θα καταθέσω- όλη τη μελέτη, τι στοιχίζουν τα μέτρα αυτά, κύριοι συνάδελφοι; Είναι μελέτη την οποία εσείς δώσατε για να γίνει. Είναι τα εξής μέτρα: νέα σχολεία για την αποφυγή διπλοβάρδιας, μέτρα για ολοήμερα δημοτικά και νηπιαγωγεία για πλήρη κάλυψη, βρεφονηπιακοί σταθμοί, βοηθοί μητέρες, μέτρα για την απασχόληση και γονικές άδειες, αυτά είναι τα μέτρα τα ουσιαστικά. 
      Και δεν είναι κάτι το οποίο το μετρούν μερικοί με το πρόγραμμά σας, κύριε Πρωτόπαπα, που αναφέρατε, κυρία Χριστοφιλοπούλου, για τα διάφορα  προγράμματά σας.
    Θα σας πω, όμως, ότι από τη δική σας έκθεση, την οποία την έχετε καταθέσει, φαίνεται ότι τα μέτρα αυτά στοιχίζουν εφάπαξ 2,6 δισεκατομμύρια ευρώ και 2,9 δισεκατομμύρια ευρώ σε ετήσια βάση, σε τιμές 2004, που αυτό σημαίνει το 1/3 περίπου του τακτικού προϋπολογισμού και του προϋπολογισμού δημοσίων επενδύσεων για την παιδεία, την υγεία και την πρόνοια. Εάν υιοθετηθούν αυτά τα μέτρα, τα οποία είναι κοστολογημένα και υπάρχει πλήρης ανάλυση κόστους οφέλους, θα μπορέσουμε σε δεκαπέντε χρόνια να ανεβάσουμε το δείκτη γονιμότητας από το 1,3% και να πάμε στο 1,72%, δηλαδή, κάθε χρόνο 2,9 δισεκατομμύρια ευρώ και εφάπαξ άλλα 3.000.000.000 ευρώ. 
    Τα είχατε λοιπόν. Είχατε τα πορίσματα αυτά, είχατε τις μελέτες και μπορούσατε να προχωρήσετε ένα βήμα μπροστά. 
    Εμείς συναισθανόμενοι και την οικονομική κατάσταση της χώρας προχωρήσαμε σε αυτά τα μέτρα, τα οποία πήραμε και ήταν σημαντικά, ουσιαστικά μέτρα για την επίλυση των προβλημάτων των πολυμελών οικογενειών της χώρας. 
    Αλλά ακούστηκαν πολλές κορόνες και σήμερα πάλι, ότι ό,τι λέμε το κάνουμε, κυρία Χριστοφιλοπούλου.  «Λόγια αέρα» τα δικά μας λόγια. Πώς μπορούν, όμως, να χαρακτηριστούν τα λόγια του ΠΑ.ΣΟ.Κ. την εικοσαετία που πέρασε; Τι χαρακτηρισμούς θα έλεγε στο «ό,τι λέμε το κάνουμε»;
      Ξαφνικά, έρχονται εδώ μέσα οι σημερινοί Βουλευτές και οι εκπρόσωποι των νέων του Πανελλήνιου Σοσιαλιστικού Κινήματος παίρνοντας αφορμή την πρόταση νόμου του Συνασπισμού, υιοθετώντας τη. Μόνο για τη γνωστή πλάνη δεν μας μιλήσανε. Ακούσαμε και το άλλο επιχείρημα από τον κ. Πρωτόπαπα γιατί εκείνοι δεν το έγραψαν στο πρόγραμμά τους. Τους προκάλεσα και στη συζήτηση του ν. 3454 πριν από ενάμιση χρόνο εδώ μέσα να γράψουν στο πρόγραμμά τους ότι θα εξισώσουν τους τρίτεκνους με τους πολύτεκνους, να δώσουν μια διέξοδο στις τρίτεκνες οικογένειες ότι ναι, υπάρχει ένα πολιτικό κόμμα εντός της Βουλής, το οποίο αντιγράφει έστω τις προεκλογικές εξαγγελίες της Νέας Δημοκρατίας και ότι αυτοί θα το κάνουν, ότι θα δεσμευτούν. Τους προκάλεσα στην Επιτροπή Κοινωνικών Υποθέσεων της Βουλής. Σιγή ιχθύος. Τους το αντιπρότεινα πάλι εδώ σ’ αυτήν την Αίθουσα. Σιγή ιχθύος από όλα τα κόμματα. 
      Έρχεται η πρόταση του Συνασπισμού και έρχονται σήμερα οι συνάδελφοι του ΠΑ.ΣΟ.Κ. να πουν ότι «εμείς δεν το βάλαμε αυτό, γιατί πιστεύαμε ότι η Νέα Δημοκρατία θα το κάνει πράξη, μιας και ήταν προεκλογική εξαγγελία». Σήμερα, μιας και το προτείνει ο Συνασπισμός, μετά από τριάμισι χρόνια, σύρονται πλέον και λέμε ναι. Τι θα μπορούσαν να κάνουν άλλωστε; Να πουν όχι; 
      Κυρίες και κύριοι συνάδελφοι, η πρόταση του Συνασπισμού της Ριζοσπαστικής Αριστεράς, η οποία σε λίγες σειρές αναφέρει την αναγκαιότητα και την εξίσωση των τριτέκνων με τους πολύτεκνους δεν μπορεί να γίνει δεκτή σήμερα. Έχει δρομολογηθεί, όμως, η υλοποίηση αυτής της πρότασης. Πάνω από το 70%, ίσως και το 80%, των θεσμικών μέτρων που αφορούν τις τρίτεκνες οικογένειες και την εξίσωσή τους με τους πολύτεκνους, έχει ήδη υλοποιηθεί. Τα οικονομικά μέτρα είναι ουσιαστικά δύο ειδών: πολυτεκνικά και ισόβια σύνταξη. Παρά το μεγάλο κόστος, ανακοινώθηκε ότι από την 1/1/2008 επεκτείνονται και στους τρίτεκνους. 
      Άρα, λοιπόν, το ήμισυ περίπου της ετήσιας δαπάνης που συνεπάγεται αυτή η πρόταση νόμου και αφορά την επέκταση των πολυτεκνικών επιδομάτων, ουσιαστικά υλοποιείται από την 1/1/2008. Δεν μπορεί να γίνει αποδεκτή η πρόταση νόμου. Θα ήταν πολύ εύκολο να το πούμε, εάν πιστεύαμε ότι δεν θα είμαστε οι νικητές των επικείμενων εκλογών. Εάν πιστεύαμε ότι άλλη κυβέρνηση θα έρθει να υλοποιήσει αυτή την πρόταση νόμου, πολύ εύκολα θα την κάναμε αποδεκτή. 
      Ξέροντας, όμως, ότι εμείς θα καταρτίσουμε και τον επόμενο προϋπολογισμό και τους προϋπολογισμούς της επόμενης τετραετίας, έχοντας συναίσθηση της πολιτικής και κοινωνικής μας ευθύνης, λέμε ότι δρομολογούμε και πολύ σύντομα μέσα στην τετραετία θα φέρουμε και αυτό και την ισόβια σύνταξη. Δεν θα το κάνουμε, όμως, σήμερα. Μη αποδεχόμενοι σήμερα την πρόταση αυτή του Συνασπισμού, πιστεύουμε ότι πολύ σύντομα, μέσα στην επόμενη τετραετία, θα έχουμε εξισώσει πλήρως τους τρίτεκνους με τους πολύτεκνους.
      Κυρίες και κύριοι συνάδελφοι, οι τρίτεκνες οικογένειες ξέρουν πολύ καλά με ποιους έχουν κάνει, με ποιους είχαν κάνει και με ποιους συνεχίζουν να κάνουν συμβόλαιο εμπιστοσύνης. Ξέρουν πολύ καλά ποιους εμπιστεύονται, όπως και οι πολύτεκνες οικογένειες. Ξέρουν πολύ καλά μέσα από διαρκείς συζητήσεις που έχουμε και με το πολυτεκνικό κίνημα της χώρας και με τους τριτέκνους το συμβόλαιο τιμής το οποίο υπογράψαμε. Ξέρουν πολύ καλά ότι  η προεκλογική δέσμευση υλοποιείται σταδιακά, γιατί έτσι μπορεί να γίνει, γιατί έτσι είναι εφικτό. Τους το έχουμε εξηγήσει, κοιτώντας τους για μια ακόμα φορά στα μάτια. 
      Συζητάμε και συνεχίζουμε να συζητάμε με όλο τον κόσμο των πολυτέκνων και φυσικά με τους τρίτεκνους. Ξέρουμε κάθε μέτρο το οποίο ισχύει για τους πολύτεκνους, τι σημαίνει σε κόστος για τους τρίτεκνους. Και φυσικά με μια σειρά άλλων μέτρων τα οποία θα πάρουμε, στοχεύουμε στις οικογένειες που έχουν οικονομικά προβλήματα –έχουμε τις μελέτες, έχουμε έτοιμα τα νομοσχέδια- στα πλαίσια άσκησης μιας στοχευμένης κοινωνικής πολιτικής. 
      Χάρηκα σήμερα που ιδιαίτερα ο κ. Κουβέλης είπε χαρακτηριστικά ότι η τρίτεκνη οικογένεια πρέπει να στηριχθεί για λόγους κοινωνικής προστασίας, κοινωνικής αλληλεγγύης. 
    Είπε, επίσης, ότι το συγκεκριμένο νομοσχέδιο είναι ένα εργαλείο άσκησης κοινωνικής πολιτικής, μία υποχρέωση του κοινωνικού κράτους. 
    Τα λόγια του κ. Κουβέλη προσέφεραν και προσφέρουν τεράστια υπηρεσία εδώ στη Βουλή των Ελλήνων για τα επόμενα νομοσχέδια τα οποία θα έρθουν προς αυτήν την κατεύθυνση, γιατί ξέρετε πολύ καλά ότι αυτό το νομοσχέδιο δεν είναι νομοσχέδιο άσκησης δημογραφικής πολιτικής, αλλά είναι ένα νομοσχέδιο άσκησης κοινωνικής πολιτικής και έτσι πρέπει να το δούμε. Εάν το έβλεπε έτσι το Συμβούλιο της Επικρατείας με τα μέτρα τα οποία είχε πάρει η κυβέρνηση του ΠΑ.ΣΟ.Κ., βάζοντας εισοδηματικά πλαφόν στα πολυτεχνικά επιδόματα, θα είχαμε άλλη πορεία σήμερα. 
    Άρα, λοιπόν, τα λόγια του κ. Κουβέλη είναι εξαιρετικά σημαντικά, περισσότερο απ’ όσο νομίζει ο καθένας. Επιτέλους, πρέπει να δούμε ποιο είναι το κοινωνικό κράτος, πώς πρέπει να στηρίξουμε το κοινωνικό κράτος, ποιοι έχουν ανάγκη το κοινωνικό κράτος, ποιοι προσβλέπουν στο κοινωνικό κράτος, γιατί το κοινωνικό κράτος βρίσκεται στην κόψη του ξυραφιού σήμερα και πρέπει να πάρουμε μέτρα για να το στηρίξουμε. 
    Πρέπει να μιλήσουμε –το είπαν και άλλοι συνάδελφοι του ΠΑ.ΣΟ.Κ. και ιδιαίτερα ο κ. Νασιώκας και στην Επιτροπή Κοινωνικών Υποθέσεων και σήμερα- για την ανάγκη στοχευμένης κοινωνικής πολιτικής, στοχευμένων μέτρων, εάν φυσικά θέλουμε τουλάχιστον στα θέματα κοινωνικής πολιτικής, στα θέματα στήριξης του κοινωνικού κράτους, κάποια ομόνοια εδώ μέσα, έστω και σε μία περίοδο λίγων ή πολλών μηνών πριν από τις εκλογές. Ακούγονται αυτές οι φωνές, όπως ήταν και η φωνή του κ. Κουβέλη σήμερα, και είναι εξαιρετικά σημαντικό.
    Επίσης, αναφέρθηκε ότι με την ομιλία μου προχθές στην Επιτροπή Κοινωνικών Υποθέσεων ουσιαστικά έδωσα το έναυσμα εγκατάλειψης της κοινωνικής πολιτικής στο θέμα των τριτέκνων, όταν από την πρώτη ημέρα της θητείας μου στο συγκεκριμένο Υπουργείο υποστήριξα και με σειρά μελετών και νομοσχεδίων μέτρα για τις τρίτεκνες και τις πολύτεκνες οικογένειες. Θα ήταν το πιο εύκολο πράγμα ένα απλό νομοσχέδιο με τρεις σειρές, το οποίο θα εξισώνει τρίτεκνες και πολύτεκνες οικογένειες. Πολλοί μου είπαν τότε «βάλτε τα θεσμικά μέτρα και αφαιρέστε όλα τα υπόλοιπα». Μάλιστα, εάν άκουγα τον πρόεδρο των τριτέκνων, πολιτευόμενο σήμερα με λαϊκιστικό κόμμα, που μου έλεγε ότι μόνο εάν ένα μέτρο φέρναμε στη Βουλή, το οποίο θα έδινε το δικαίωμα στους τρίτεκνους εκπαιδευτικούς να διορίζονται στο δημόσιο, όπως οι πολύτεκνοι, θα ήταν απόλυτα ικανοποιημένος για προφανείς λόγους. 
    Κυρίες και κύριοι συνάδελφοι, εάν είχαμε λαϊκιστική συνείδηση, όπως κάποιοι αποκάλεσαν, εάν ήμασταν λαϊκιστικό κόμμα και όχι λαϊκό όπως είμαστε, πολύ εύκολα θα φέρναμε, λοιπόν, ένα νομοσχέδιο με τρεις σειρές, όπου θα τους εξισώναμε. Μετά, θα σερνόμασταν στα δικαστήρια, επειδή θα είχαμε βάλει μόνο τα θεσμικά μέτρα, και θα είχαμε συνεχόμενες αγωγές με όλους τους τριτέκνους να διεκδικούν και τα πολυτεκνικά επιδόματα και την ισόβια σύνταξη, κάτι που δεν μπορούσαμε να δώσουμε. 
    Από τη λαϊκιστική πρόκληση, την οποία είχαμε και δεν αποδεχθήκαμε, προτιμήσαμε την πρόκληση στο συναίσθημα ευθύνης μας και είπαμε ότι δίνουμε αυτά που μπορούμε να δώσουμε και ότι σταδιακά θα δώσουμε και τα υπόλοιπα. Το κάνουμε πράξη καθημερινά. Γι’ αυτό και συνεχίζουν να μας εμπιστεύονται τόσο το πολυτεκνικό κίνημα της χώρας όσο και οι τρίτεκνοι. Γιατί γνωρίζουμε πού βρισκόμαστε σήμερα, πού ήμασταν χθες, προχθές, γνωρίζουμε τι πρέπει να κάνουμε για το δημογραφικό πρόβλημα και τη δημογραφική κρίση που μαστίζει τη χώρα. Έχουμε εμπιστευθεί το χώρο της επιστήμης για τις συγκεκριμένες προτάσεις που σας προανέφερα. Γνωρίζουμε το κόστος των προτάσεων αυτών, γνωρίζουμε κάθε νομοσχέδιο το οποίο έρχεται σε κάθε κοινοβούλιο της Ευρώπης των είκοσι επτά, κάθε μέτρο, όπως τα πρόσφατα μέτρα των Ισπανών και των Πορτογάλων για τα μέτρα στήριξης των οικογενειών, γνωρίζουμε τις καλές πρακτικές και ποιες απέδωσαν στο δημογραφικό πρόβλημα, για παράδειγμα, της Γαλλίας για τη βοήθεια στις μητέρες, όπως και τι σημαίνει η εφαρμογή αυτή στην Ελλάδα.
      Παρακολουθούμε τις εξελίξεις, όπως και εσείς. Δεν κάνουμε πλειοδοσία κοινωνικής ευαισθησίας και δημογραφικής ευαισθησίας σε κανέναν. Δεν χαρίζουμε το δημογραφικό πρόβλημα σε κανέναν, αλλά επιτρέψτε μας να έχουμε την ίδια ευαισθησία τουλάχιστον με εσάς. Να γνωρίζουμε, όμως, πολύ καλά  και πού βρισκόμαστε σήμερα. Να γνωρίζουμε την οικονομική κατάσταση της χώρας σήμερα. Nα γνωρίζουμε και τους οικονομικούς δείκτες αύριο, ώστε να μπορέσουμε να δώσουμε και στην τετραετία που έρχεται, εμείς, όχι οποιαδήποτε άλλη κυβέρνηση, αυτά που χρωστάμε στις τρίτεκνες οικογένειες, στους τρίτεκνους, σαν μέτρο, όμως, άσκησης κοινωνικής πολιτικής, σαν το ελάχιστο που μπορούμε να δώσουμε σε αυτούς που χρωστάμε πολλά.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριε Υπουργέ, κύριοι συνάδελφοι, ο Συνασπισμός έκανε  μια πρόταση που ασφαλώς συνδέεται με την οικοδόμηση του κοινωνικού κράτους στη χώρα, που ασφαλώς έχει να κάνει με ζητήματα κοινωνικής αλληλεγγύης και κοινωνικής συνοχής, αλλά που έχει να κάνει και με την αναξιοπιστία μιας πολύ συγκεκριμένης κυβέρνησης, μιας κυβέρνησης που έχει Πρωθυπουργό τον Κώστα Καραμανλή και λέγεται Νέα Δημοκρατία.
      Η φωνή του ακούστηκε και εδώ, κύριοι συνάδελφοι, στις προγραμματικές δηλώσεις της Κυβέρνησης. Ο κύριος Υπουργός, αντί να απαντήσει σ’ αυτό, πήγε πάλι στη γνωστή τακτική που ακολουθεί η Κυβέρνηση τον τελευταίο καιρό. Φυγή στο παρελθόν. Τι έκανε το ΠΑ.ΣΟ.Κ. και ποια είναι η αξιοπιστία του ΠΑ.ΣΟ.Κ.. Με τη «φυγή στο παρελθόν» μας προκαλείτε, θα πάρετε απαντήσεις. Φυγή στο παρελθόν, κύριοι συνάδελφοι, την ώρα που καίγεται όλη η Ελλάδα, που θρηνεί όλη η Ελλάδα, που ζει μια ξεχωριστή τραγωδία και που ακόμη και γι’ αυτό το κορυφαίο ζήτημα η Κυβέρνηση βγαίνει στη λογική των συμψηφισμών, πόση έκταση δασών κάηκε το 1990. Αυτοί είστε. Μηδενικό έργο απολογισμού. Κατά συνέπεια, από τη σκανδαλολογία, μέχρι οτιδήποτε άλλο, να θυμίσουμε σύνδρομα στο παρελθόν.
      Κύριε Υπουργέ, καταγράφεστε, ως η πλέον αναξιόπιστη κυβέρνηση που γνώρισε ποτέ ο τόπος και βέβαια, σήμερα ουσιαστικά πάλι αμφισβητήσατε την πλήρη εξομοίωση που είχατε υποσχεθεί και που, όπως σωστά παρατηρήθηκε, είναι μία αμφισβήτηση που έχει αναφορά στον προϋπολογισμό, αλλά και που άλλα ζητήματα -και που και αυτά θα έχουν αναφορά στον προϋπολογισμό, θεσμικά ζητήματα όπως είναι τα θέματα των προσλήψεων- αποφύγατε να τα απαντήσετε.
      Τα ίδια δεν κάνατε και με τους συμβασιούχους; Διακόσιους πενήντα χιλιάδες, τριάντα χιλιάδες, δεκαπέντε χιλιάδες από τους τριάντα πέντε χιλιάδες περίπου συμβασιούχους αφορούσαν δήμους και με τις γνωστές μεθοδεύσεις και στο Ελεγκτικό Συνέδριο και στον Άρειο Πάγο, έμειναν απ’ έξω. Τα ίδια δεν κάνατε; Δεν εξαπατήσατε τους αξιωματικούς των Σωμάτων Ασφαλείας με πρώτους τους πυροσβέστες; Τι τους είχατε πει για το επικίνδυνο επάγγελμα, τι τους είχατε πει για το επίδομα ειδικών συνθηκών, τι τους είχατε πει σε σχέση με τις προσλήψεις; Ποια είναι τα αποτελέσματα σήμερα; Τα ψεύτικα τα λόγια τα μεγάλα.
      Μιλήσατε για το κοινωνικό κράτος, κύριε Υπουργέ και σας άκουσα να μιλάτε πολύ ώρα. Πρέπει να ξέρετε κάτι. Το κοινωνικό κράτος στη χώρα μας, ως επιστέγασμα, αν θέλετε, μακροχρόνιων αγώνων του ελληνικού λαού, είναι έργο του ΠΑ.ΣΟ.Κ.. Αποκλειστικά του ΠΑ.ΣΟ.Κ.. Σας το τονίζω, αποκλειστικά.
      Η Ελλάδα πριν το 1981 εξαντλείται σε μία –όσον αφορά τις κοινωνικές δαπάνες- υποτυπώδη ασφάλιση γήρατος και ασθένειας και μία ευκαιριακή πολιτική παροχών, που ανακοινωνόταν πριν από τις εκλογές. Και αν θέλετε να πάμε και παλαιότερα, ήσαν τα γνωστά βιβλιάρια της Φρειδερίκης. Μετά το 1981 διαμορφώνονται ολοκληρωμένες κοινωνικές πολιτικές σε όλους τους τομείς. 
      Πρέπει να ξέρετε ότι πυρήνας του κοινωνικού κράτους –θα επανέλθω στο θέμα που συζητάμε σήμερα- είναι ο θεσμός της κοινωνικής ασφάλισης. Η επέκταση του Ι.Κ.Α. σε όλη την Ελλάδα γίνεται με το ΠΑ.ΣΟ.Κ., σας το θυμίζω. Ο Ο.Γ.Α. μετατρέπεται σε κύριο ταμείο ασφάλισης αγροτών με το ΠΑ.ΣΟ.Κ.. Το ταμείο ελεύθερων επαγγελματιών, ο σημερινός Ο.Α.Ε., γίνεται με πρωτοβουλία του ΠΑ.ΣΟ.Κ. Η νομιμοποίηση των οικονομικών μεταναστών και ό,τι έχει να κάνει με αυτό, γίνεται  με το ΠΑ.ΣΟ.Κ.. Απέκτησαν περιουσία τα ασφαλιστικά ταμεία, με το ΠΑ.ΣΟ.Κ.. Τρία δισεκατομμύρια ήταν το 1993 –τα έχω πει χίλιες φορές αυτά- τριάντα δισεκατομμύρια είναι σήμερα. Με τη  νομοθεσία του ΠΑ.ΣΟ.Κ. όλα αυτά. 
      Και σήμερα –μάλιστα χθες κατατέθηκε και ο κοινωνικός προϋπολογισμός ο οποίος κρύβει κυρίως ότι έχει να κάνει και δυστυχώς μιλάτε για διαφάνεια, με ομόλογα και περιουσία-  έχουμε τα μεγάλα ασφαλιστικά ταμεία στο κόκκινο με πρώτο το Ι.Κ.Α.. Τριακόσια εκατομμύρια ευρώ είναι το έλλειμμα του παλιού Τ.Ε.Β.Ε. και σημερινού Ο.Α.Ε.. Για πρώτη φορά στην ιστορική του διαδρομή το Τ.Ε.Β.Ε.-Ο.Α.Ε. σπάει ομόλογα. Κλήθηκε προφανώς ο Πρόεδρός του  κ. Κόντος από τον κ. Μαγγίνα και τον κ. Αλογοσκούφη και του είπαν: δεν υπάρχουν λεφτά από το κράτος, δεν έχετε εκπληρώσει τις υποχρεώσεις σας, σπάστε ομόλογα. Αν σπάσει και τα υπόλοιπα ομόλογα, ξέρετε μέχρι πότε θα μπορεί να πληρώσει συντάξεις το Τ.Ε.Β.Ε.; Για επτά μήνες. Τελείωσε. Αυτή είναι η πολιτική σας. 
      Διπλασιασμός των ελλειμμάτων στον Ο.Γ.Α.. Ξέρετε γιατί; Γιατί το κράτος δεν εκπληρώνει τις νομοθετημένες υποχρεώσεις του απέναντι στον Ο.Γ.Α., για να βγαίνει ο κ. Αλογοσκούφης και να επαίρεται ότι μείωσε το δημόσιο έλλειμμα! Έτσι το μειώνει, σε βάρος των κοινωνικών δαπανών και του κοινωνικού κράτους.
      Λένε ακόμα –προσέξτε το αυτό- εννέα χιλιάδες οι νέοι ασφαλισμένοι το χρόνο που πέρασε και η Κυβέρνησή σας, κύριε Υπουργέ, ο κ. Καραμανλής ανακοινώνει μείωση της ανεργίας.
      Ξέρετε γιατί υπάρχει αύξηση της απασχόλησης σε σχέση με τα προηγούμενα χρόνια; Εκατόν ενενήντα πέντε χιλιάδες μισθωτοί. Δεν σας πάω στους δημοσίους υπαλλήλους. Και εγώ ρωτάω. Από τους εκατόν ενενήντα πέντε χιλιάδες που μας λέει ο κ. Κοντοπυράκης και το Υπουργείο Εργασίας ότι μειώθηκε η ανεργία, μόνο εννέα χιλιάδες ασφαλίστηκαν; Οι άλλοι εκατόν ογδόντα πέντε χιλιάδες πού είναι; Είναι ανασφάλιστοι; Έχουμε δηλαδή εκατόν ογδόντα πέντε χιλιάδες ανασφάλιστους; Έχουμε μαύρη εργασία; Τα προγράμματα «STAGE»; Προσαρμόστε τα στοιχεία σας στην πραγματικότητα. 
      Άρα το κοινωνικό κράτος κατεδαφίζεται αυτήν τη στιγμή. Και δεν είναι μόνο τα ζητήματα της πρόνοιας ή τα ζητήματα των πολυτέκνων ή των τριτέκνων. Είναι γενικότερα τα ζητήματα της εργασίας και της κοινωνικής ασφάλισης. Αλλά δεν είναι όμως, κύριε Υπουργέ, και τα ζητήματα της υγείας; 
      Ποιος έφτιαξε το Ε.Σ.Υ. στην Ελλάδα; Τίνος έργο είναι; Ποιος το θεμελίωσε; Το αναπτύξαμε, ήρθε η περίοδος ’90-’93 το πήγε πίσω, ήρθατε τώρα να κάνετε κάτι. Κοιτάξτε τις δαπάνες στο Υπουργείο σας. Υποχωρεί το κοινωνικό κράτος στης Ελλάδα. 
      Να συνεχίσω σε σχέση με άλλα ζητήματα. Πού να πάω; Σας άκουσα και ειλικρινά εκπλήσσομαι. Ποιος πήρε τα πρώτα μέτρα, όσον αφορά τα κέντρα οικογένειας, τους δημοτικούς βρεφονηπιακούς σταθμούς, τους παιδικούς σταθμούς, τα κέντρα απασχόλησης ηλικιωμένων τα περίφημα Κ.Α.Π.Η., τα ολοήμερα σχολεία. Τίνος έργο είναι αυτοί οι θεσμοί επιτέλους; Τους έχτισε ή δεν τους έχτισε το ΠΑ.ΣΟ.Κ.; Σήμερα το πρόγραμμα «Βοήθεια στο Σπίτι» είναι στον αέρα. Προσπαθείτε να τα βγάλετε πέρα μέχρι τις εκλογές. Άλλωστε η Δεξιά, γιατί είσαστε Δεξιά, σε ποιο μέρος του κόσμου έχτισε κοινωνικό κράτος; Η αντίληψή σας ήταν πάντοτε στον ιδιωτικό τομέα. Να πάμε δηλαδή το μεγάλο κομμάτι της υγείας στον ιδιωτικό τομέα. Και είδατε με τι ρυθμούς αυξάνει αυτήν τη στιγμή ο χώρος. Δεν λέμε να μη συνυπάρχουν αυτά στη σύγχρονη εποχή. Το ίδιο γίνεται με την παιδεία. Το ίδιο γίνεται με όλους τους τομείς. Αυτή είναι η αλήθεια. Αυτή είναι η πραγματικότητα. Δεν θα αναφερόμουν σε αυτά αν δεν μιλούσατε τόση ώρα σε σχέση με το κοινωνικό κράτος.
      Ποιος έκανε τα ολοκληρωμένα προγράμματα για τους τσιγγάνους, για τους πρόσφυγες, τους παλιννοστούντες; Να σας θυμίσω. Πήραμε τις μεγάλες αποφάσεις που είχαν κόστος και υπήρχε κριτική από άλλη σκοπιά όμως, που έλεγε, εντάξει το ΠΑ.ΣΟ.Κ. έφερε τους πολιτικούς πρόσφυγες, τους έδωσε και συντάξεις. Και είχαμε τεράστια κριτική από την πλευρά σας. Και είχατε σε ένα βαθμό δίκιο, γιατί το σύστημα δεν ήταν ανταποδοτικό. Δεν είχαν πληρώσει οι άνθρωποι με βάση αυτά που πήρανε, που όμως η πολιτεία έπρεπε να απαντήσει σε αυτό. Το ίδιο δεν έγινε με την αναγνώριση της Εθνικής Αντίστασης; Ήσασταν απέναντι σε όλα αυτά. Και θα έπρεπε να ήταν εδώ και το Κ.Κ.Ε., που λείπει, για να τα ακούει. Απέναντι, φεύγατε, καταψηφίζατε, ονομαστικές ψηφοφορίες! 
      Χτίσατε εσείς κοινωνικό κράτος; Προσέξτε. Σε καμμία περίπτωση αυτά που λέω δεν αμφισβητούν ατομικές συνειδήσεις και ευαισθησίες και κυρίως τη δική σας ευαισθησία. Το έχω πει χίλιες φορές. Αλλά εδώ δεν μιλώ για θέματα προσωπικά και θέματα ευαισθησιών, κύριε Υπουργέ. Το έχω αναγνωρίσει και σας έχω σφίξει το χέρι σε πολλά ζητήματα. Εδώ μιλάμε για πολιτικές. Οι πολιτικές κρίνονται στις προτεραιότητες και στον προϋπολογισμό. Και ο προϋπολογισμός αυτήν τη φορά και εδώ είναι έξω από αυτά που εσείς είχατε υποσχεθεί. Περί αυτού πρόκειται. 
      Εσείς τώρα έρχεστε και λέτε διάφορα πράγματα σε σχέση με το ΠΑ.ΣΟ.Κ.. Ακούστε κάτι. Το ΠΑ.ΣΟ.Κ. έκανε πολλά. Δεν τα έκανε όλα. Και δεν μπορούσε να τα κάνει όλα, γιατί δεν  ξέρω και καμμιά χώρα του κόσμου που να τα έκανε  όλα.
       Άλλωστε, νέες ανάγκες δημιουργούνται, νέες συνθήκες έρχονται, νέα προβλήματα έρχονται. Παραδείγματος χάριν, σήμερα πρέπει να πάρουμε μεγάλες αποφάσεις για τις μονογονεϊκές οικογένειες. Κάποτε αυτό δεν υπήρχε. Εγώ όταν ήμουν Υπουργός, θυμάμαι ότι υπήρχαν οι φορείς του AIDS και έπρεπε να δώσουμε αντιρετροϊκά φάρμακα. Στοίχισαν στον προϋπολογισμό 7.000.000.000 δραχμές. Θυμάμαι ότι ο Υπουργός Οικονομίας τότε έφερνε αντιρρήσεις. Επέμενα. Σήμερα είμαστε η μόνη χώρα που τα αντιρετροϊκά φάρμακα δίνονται δωρεάν. Ήδη έρχεται ένα νέο επιδημιολογικό μοντέλο. Η πολιτική πρέπει να προσαρμόζεται στις νέες ανάγκες και στις νέες συνθήκες, αλλά, όπως είπα, πάντα κρίνεται στις προτεραιότητες. 
      Είναι προτεραιότητα δική σας όλα αυτά; Υποσχέσεις ήταν για ψήφους σε συγκεκριμένες ομάδες. Διότι δεν υπήρξε ομάδα συμφερόντων ή κοινωνική ομάδα ξεχωριστά, που να μην υποσχέθηκε ο κ. Καραμανλής όλα σε όλους. Και δεν είναι μόνο αυτά που σας ανέφερα προηγουμένως. Αναφέρθηκαν οι συνάδελφοί μου σε όλους τους τομείς, από τους επαγγελματοβιοτέχνες μέχρι τους απόστρατους αξιωματικούς, μέχρι τους συνταξιούχους δικαστικούς και τόσα άλλα. Ειλικρινά με τι απολογισμό θα πάτε στις εκλογές; 
      Το σημερινό κοινωνικό κράτος πρέπει να αλλάξει. Είμαι από εκείνους που πιστεύουν ότι πρέπει να αλλάξει βασικά και ριζικά. Πρέπει να πάρει άλλον προσανατολισμό με βάση τις νέες συνθήκες και τις νέες ανάγκες. Εμείς διαμορφώσαμε ένα νέο πρόγραμμα, μια νέα κοινωνική συμφωνία με το λαό, την οποία παρουσιάζουμε αύριο στον ελληνικό λαό και έχει να κάνει και με την ανάπτυξη και με την αναδιανομή και με τη στήριξη της οικογένειας, αλλά με μία αναδιανομή που θα γίνεται σε στέρεες βάσεις και θα προστατεύει κυρίως το παιδί και την οικογένεια. 
      Να σας πω και κάτι άλλο που είπα και στο κόμμα μου. Ξέρετε ότι υπάρχουν αυτήν τη στιγμή χώρες που κάνουν Υπουργεία για το παιδί και την οικογένεια. Είναι κεντρικό το ζήτημα και αυτό πρέπει να γίνει συνείδηση σε όλους μας. Έχουν αλλάξει τα πράγματα. Εδώ χρειάζονται δυνατές οριζόντιες δράσεις, μια και η γυναίκα έχει μπει και στη χώρα μας χρόνια πια δυναμικά στην απασχόληση και να υπάρξουν βέβαια και επί μέρους στόχοι. 
      Όμως, πρέπει να απαντήσει αυτήν τη στιγμή, παραδείγματος χάριν, για το θέμα των βρεφονηπιακών σταθμών. Εμείς είχαμε έναν απολογισμό. Μέσα σε τέσσερα χρόνια κάναμε τετρακόσιους βρεφονηπιακούς σταθμούς.  Δώσαμε βάρος σ’ αυτήν την ιστορία. Ποιο είναι το θέμα; Πρέπει να γίνουν πάνω από χίλιοι. Έχουμε πει ότι μέσα στην τετραετία είναι ο μεγάλος μας στόχος, το μεγάλο μας έργο και πρέπει να γίνουν. Έπρεπε ήδη το Υπουργείο Παιδείας και ο κ. Καραμανλής να είχε στηρίξει το ολοήμερο σχολείο. Το αποδυνάμωσε και το διέλυσε. Το ολοήμερο σχολείο ήταν μεγάλη υπόθεση για την ελληνική οικογένεια και σε σχέση με τη γνώση και σε σχέση με την ανακούφιση της οικογένειας, για να πας παραπέρα. 
      Από την άλλη μεριά, δεν μένω μόνο σε αυτά, αλλά πρέπει να δούμε και αυτά που έχουμε πει και έχουν να κάνουν με τους λογαριασμούς κοινωνικής αλληλεγγύης. Αναφέρθηκαν προηγουμένως οι συνάδελφοί μου και δεν θέλω να τα επαναλάβω. Έχουν να κάνουν με τα ζητήματα που συνδέονται και με τον εξορθολογισμό του ασφαλιστικού συστήματος, αλλά κυρίως με τα ζητήματα που έχουν να  κάνουν με τις εφάπαξ παροχές για τα παιδιά και με τους εθνικούς λογαριασμούς για τα παιδιά. Να δούμε και τα ζητήματα της ενδοοικογενειακής βίας και τόσα άλλα. 
      Ποια είναι η διαφορά όμως μεταξύ μας; Ότι εσείς τα τάζατε. Σας ρώταγε τότε ο ελληνικός λαός και τα υπόλοιπα κόμματα πού θα βρείτε τα λεφτά. Λέγατε ότι θα αυξήσετε το Α.Ε.Π. . Σας παραδώσαμε το υψηλότερο Α.Ε.Π. που είχε ποτέ η Ελλάδα, 4,7% με βάση τις δικές μας ρυθμίσεις, και σήμερα επαίρεστε ότι εξακολουθεί να είναι ένα από τα υψηλότερα της Ευρώπης, γιατί είναι στο 3,8%. Λέγατε ότι θα το πάτε παραπάνω. Πώς θα το πηγαίνατε; Το μειώσατε και αυτό. Και τα κλεμμένα του ΠΑ.ΣΟ.Κ. είναι το μόνιμο σλόγκαν. Υπήρχε το θέμα του Χρηματιστηρίου και τα λάθη του ΠΑ.ΣΟ.Κ. σε σχέση με αυτό και αυτό δούλευε στη συνείδηση του κόσμου. Το αξιοποιήσατε και καλά κάνατε. Δικαίωμά σας. Αυτό όμως είναι λαϊκισμός. Και σήμερα εισπράττετε το τίμημα. 
      Εμείς σήμερα λέμε πού θα τα βρούμε σταθερά. Τόσα εδώ, τόσα εκεί, από εδώ, από εκεί. Εμείς έχουμε αυτήν τη στιγμή το πλεονέκτημα να πάμε με ψηλά το κεφάλι στον ελληνικό λαό και να ζητήσουμε συγκρίσεις υποσχέσεων και έργων. Αυτό είναι που θα κρίνει τις εκλογές. Όλα τα άλλα είναι δεύτερα. Το θέμα της αξιοπιστίας θα είναι κρίσιμο. Όλα θα παίξουν το ρόλο τους σε σχέση με όλα τα ζητήματα. Ο καθένας, όταν κάνει προεκλογικό αγώνα, όλα θα τα βάλει.
      Όμως θα πλανάται ένα μεγάλο ερώτημα, κύριε Υπουργέ, και αυτό πρέπει να ξέρει ο κ. Καραμανλής. 
      Το ερώτημα που θα μπει είναι γιατί να σας πιστέψουμε. Γιατί; Αυτό είναι το κρίσιμο ερώτημα. Τι υποσχεθήκατε, τι κάνατε. Αυτή η ιστορία του παρελθόντος και της καμένης γης είναι τόσο αστεία και θα σας πω βέβαια γιατί είναι αστεία, διότι το 1993 -πρέπει να τα θυμόμαστε αυτά- όταν παραλάβαμε την κυβέρνηση από εσάς, το περίφημο δημόσιο έλλειμμα που το έχετε κάνει σημαία σας ήταν 14%. Και λέτε ότι σας το παραδώσαμε 7%, που δεν ήταν τόσο, αλλά με τους δικούς σας υπολογισμούς και με τα δικά σας κόλπα. Να δεχτώ εγώ και αυτό το 7%; Το δημόσιο έλλειμμα είναι μόνο; Γιατί ακούω συνέχεια τον κ. Αλογοσκούφη να το επικαλείται. Να σας θυμίσω ότι ήταν ο πληθωρισμός στο 13%; Να σας θυμίσω πού ήταν το δημόσιο χρέος; Γιατί εμείς όμως από το ’93, παρ’ ότι παραλάβαμε αυτά, βάλαμε και τη χώρα στην Ο.Ν.Ε. με το Πρόγραμμα Σύγκλισης και αναδιανομή κάναμε, γιατί κέρδισαν οι εργαζόμενοι όσα είχαν χάσει μέσα σε τέσσερα χρόνια τα προηγούμενα τρία χρόνια από τη Νέα Δημοκρατία; Είναι θέμα διαφορετικών πολιτικών. 
      Άρα, λοιπόν, όλα αυτά θα μπουν σε σύγκριση και στη σύγκριση θα χάσετε, γιατί από τη μια μεριά ο ελληνικός λαός θα έχει μπροστά του μία αναξιόπιστη Κυβέρνηση που δεν τήρησε τις υποσχέσεις της και από την άλλη θα έχει μια κυβέρνηση που μπορεί να μην τα έκανε όλα την προηγούμενη φορά, αλλά έχει καταθέσει έργο στον ελληνικό λαό, έχει πάει τα πράγματα μπροστά και σε κάθε περίπτωση ιδεολογικά -και αυτό έχει σημασία στην αφετηρία- πιστεύει στην οικοδόμηση, στη θεμελίωση και στην ανάπτυξη του κοινωνικού κράτους, κάτι που όλες οι δεξιές πολιτικές σε όλο τον κόσμο ουσιαστικά υπονόμευσαν. Εκεί θα κριθεί το στοίχημα και «κοντός ψαλμός αλληλούια».
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμου: 
      1. Του Υπουργείου Περιβάλλοντος, Χωροταξίας και Δημοσίων Έργων: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Τμήματος Μαλιακός - Κλειδί του Αυτοκινητοδρόμου Πάτρα – Αθήνα – Θεσσαλονίκη - Εύζωνοι (ΠΑΘΕ) και ρύθμιση συναφών θεμάτων».
      2. Του Υπουργείου Οικονομίας και Οικονομικών «Αγορές χρηματοπιστωτικών μέσων και άλλες διατάξεις.
      Το λόγο έχει ο Κοινοβουλευτικός Εκπρόσωπος του Συνασπισμού κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Θα είμαι σύντομος, κύριε Πρόεδρε.
      Κύριε Υπουργέ, συμφωνώ μαζί σας -και σας ευχαριστώ και για την ειδική αναφορά που κάνατε στην άποψή μου- ότι πράγματι η πρότασή μας αφορά το κοινωνικό κράτος και την οφειλόμενη κοινωνική πολιτική. Όμως, αυτή η κοινωνική πολιτική είναι απούσα. 
      Δεν θα επαναλάβω τα όσα είπα εισηγούμενος την πρόταση νόμου εκ μέρους του Συνασπισμού της Ριζοσπαστικής Αριστεράς. Εκείνο όμως που θα υποστηρίξω είναι, χωρίς να αρνούμαι την ύπαρξη του κόστους από την υιοθέτηση της πρότασης, ότι είναι ζήτημα προτεραιότητας. Η Κυβέρνηση έχει επιλογές συγκεκριμένες. Διαθέτει χρήματα, σημαντικά ποσά από τα οικονομικά του δημοσίου προς άλλες κατευθύνσεις και δεν έχουμε μετακίνηση κονδυλίων προς το κοινωνικό κράτος, το οποίο -και εγώ δεν θα ήθελα να αμφισβητήσω την προσωπική σας ευαισθησία- απουσιάζει και απουσιάζει σε πάρα πολλούς και μάλιστα ευαίσθητους τομείς αυτής της κοινωνίας. Αναφερθήκατε στους πολιτικούς πρόσφυγες και στη σχετική ρύθμιση που έγινε και ορθά, όμως υπάρχουν και οι μετανάστες, υπάρχουν και οι μονογονεϊκές οικογένειες, οι οποίες βεβαίως και αυτές πρέπει να στηριχθούν με συγκεκριμένα μέτρα και όχι με εξαγγελλόμενες και μόνο εξαγγελλόμενες απόψεις περί του ενδιαφέροντος που μπορεί να επιδεικνύει η Κυβέρνηση γι’ αυτές τις κατηγορίες των συμπολιτών.
      Θα μπορούσατε περίφημα να έχετε υιοθετήσει αυτήν την πρόταση και πρέπει να σας πω με κάθε ειλικρίνεια ότι την πρόταση αυτή ο Συνασπισμός της Ριζοσπαστικής Αριστεράς δεν την κατέθεσε εν όψει της προεκλογικής περιόδου και για την εξυπηρέτηση των προεκλογικών αναγκών. Όχι. Είμαστε επίμονοι για το ζήτημα αυτό εδώ και πάρα πολύ καιρό και πάρα πολλά χρόνια. Σε καμμία περίπτωση την πολιτική μας δεν την ετεροκαθορίζουμε από οι ανάγκες της προεκλογικής περιόδου και όποτε γίνουν οι εκλογές. Έχει την αυτοτέλειά της αυτή η πρόταση νόμου, έχει τη συγκεκριμένη κοινωνική δυναμική της, με βάση αυτά τα στοιχεία τη φέραμε στην Εθνική Αντιπροσωπεία, διεκδικώντας να την αποδεχθείτε και εσείς όπως την έχει αποδεχθεί και το κόμμα της Αξιωματικής Αντιπολίτευσης και επιτέλους η δοθείσα υπόσχεση για την εξομοίωση των τριτέκνων οικογενειών με τις πολύτεκνες οικογένειες να γίνει πράξη και να υπάρξει και το σχετικό αποτέλεσμα.
      Θέλω ακόμα, κύριε Υπουργέ, να σας πω ότι δεν εξυπηρετείται η πολιτική όταν η αντιπαράθεση και η σύγκριση γίνεται με το παρελθόν. Συζητάμε πρόταση νόμου του Συνασπισμού και αναλώσατε το μέγιστο μέρος της ομιλίας σας για να συγκριθείτε με τις προηγούμενες κυβερνήσεις του ΠΑ.ΣΟ.Κ..
      Σας βεβαιώνω ότι αυτή η διελκυστίνδα είναι αναντίστοιχη προς τις πολιτικές ανάγκες της κοινωνίας, είναι ξένη προς τα ενδιαφέροντα και τα αιτήματα των κοινωνών αυτής της πολιτείας. Εσάς ελέγχουμε, διότι εσείς είστε η παρούσα Κυβέρνηση, που με τις επιλογές σας διαμορφώνετε και τα πολιτικά –με την ευρύτητα του όρου- αποτελέσματα. 
      Βεβαίως, το ΠΑ.ΣΟ.Κ. δεν προχώρησε στην αναγνώριση της τρίτεκνης οικογένειας και την εξομοίωσή της με τις πολύτεκνες οικογένειες. Αυτός ο δρόμος, όμως, έχει κατάληξη; Ωφελεί την πολιτική ζωή αυτού του τόπου η συνεχής διελκυστίνδα «τι κάνουμε εμείς, τι κάνατε εσείς, τι παραλείψατε;». 
      Επιτέλους, η σύγκριση δεν μπορεί να γίνεται με το παρελθόν. Η σύγκριση πρέπει να γίνεται με τις σύγχρονες ανάγκες αυτής της κοινωνίας και εν προκειμένω πρέπει να γίνεται με το κοινωνικό κράτος, το οποίο είναι ανύπαρκτο ή, αν θέλετε, να είμαι επιεικέστερος, είναι εξαιρετικά ανεπαρκές και καταγράφει αυτήν την ανεπάρκειά του κάθε μέρα. 
      Θα ήθελα, όμως, να σας πω ένα πράγμα για το κοινωνικό κράτος, διαφωνώντας με το συνάδελφο και φίλο κ. Παπαιωάννου. Υπήρξαν στην Ευρώπη κυβερνήσεις συντηρητικών κομμάτων. Ε, λοιπόν, αυτές οι συντηρητικές κυβερνήσεις διαμόρφωσαν κοινωνικό κράτος, που διστάζει κάποιος να το συγκρίνει με το δικό μας. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Μόνο στη Γερμανία.
      ΦΩΤΗΣ ΚΟΥΒΕΛΗΣ: Και στην Αγγλία.
      ΜΙΛΤΙΑΔΗΣ ΠΑΠΑΙΩΑΝΝΟΥ: Οι συντηρητικοί….
      ΠΡΟΕΔΡΕΥΩΝ (Σωτήρης Χατζηγάκης): Το κοινωνικό κράτος είναι δημιούργημα της Δεξιάς, κύριε Παπαϊωάννου. Έχουμε τον Βίσμαρκ, τον Τσώρτσιλ και Ντισραέλι. 
      ΧΡΗΣΤΟΣ ΖΩΗΣ: Και άλλους.
      ΦΩΤΗΣ ΚΟΥΒΕΛΗΣ: Εγώ, λοιπόν, δεν θα αναφερθώ σ’ άλλα ιστορικά στοιχεία, ούτε στο γνωστό πολιτικό και όχι μόνο θεωρητικό αλλά υπαρκτό ζήτημα ότι το κοινωνικό κράτος μπορεί να αυτονομείται σε σχέση και σε σύγκριση με άλλες πολιτικές και ακριβώς να διεκδικεί αυτήν την αυτονομία του, προκειμένου να ανταποκρίνεται στις κοινωνικές ανάγκες. 
      Αν έκανα αυτήν την αναφορά, την έκανα διότι είναι τραγικό στη χώρα μας να μην έχουμε μία κοινωνική πολιτική με άξονες και στοχεύσεις. Διότι αυτή η κοινωνία αν δεν αντιμετωπιστεί με μία ολοκληρωμένη κοινωνική πολιτική, είναι βέβαιο ότι κάθε μέρα και περισσότερο, κύριε Πρόεδρε, θα διαπιστώνουμε τις πληγές στον κοινωνικό ιστό και κάποια στιγμή ίσως και τη διάτρηση σε βάθος αυτού του κοινωνικού ιστού, πολύ δε περισσότερο όταν είναι τέτοιες οι λειτουργίες της αγοράς, λειτουργίες οι οποίες περιθωριοποιούν το άτομο και διαμορφώνουν καταστάσεις εξαιρετικά δυσμενείς. Εκεί είναι αναγκαία η παρουσία του κοινωνικού κράτους.
      Ακριβώς με βάση αυτές τις απόψεις, που δεσμεύουν την πολιτική μας για την κοινωνία και το κοινωνικό κράτος, καταθέσαμε αυτήν την πρόταση και ειλικρινά λυπούμεθα, γιατί δεν γίνεται δεκτή. Είναι μία πρόταση η οποία θέλει να ανακουφίσει τις τρίτεκνες οικογένειες.
      Επαναλαμβάνω αυτό που είπα εισηγούμενος την πρόταση νόμου. Δεν θεωρούμε ότι είναι πανάκεια η ένταξη των τρίτεκνων οικογενειών στις ρυθμίσεις των πολύτεκνων οικογενειών. Είναι, όμως, ένα μέτρο. Είναι ένα σημαντικό μέτρο, που μπορεί να στηρίζει αυτές τις περίπου διακόσιες χιλιάδες τρίτεκνες οικογένειες.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κουβέλη, για τον ουσιαστικό, περιεκτικό και ευαίσθητο πολιτικό σας λόγο. Πάντοτε έχω την ευκαιρία, να υπογραμμίζω τις ευαισθησίες όπως τις θέσατε και όπως τις έθεσαν και άλλοι συνάδελφοι.
      Θέλω και εγώ από τη θέση αυτή, χωρίς να παίρνω μέρος στην κομματική διαπάλη, να υπογραμμίσω και εγώ την ευαισθησία μου πάνω στη γενικότερη οικοδόμηση του κοινωνικού κράτους, κάτι το οποίο είναι το αίτημα της εποχής μας, της δύσκολης εποχής της παγκοσμιοποίησης, όπου δεν υπάρχουν και οι «ομπρέλες».
     Θέλω να εκφράσω την ιδιαίτερη ικανοποίησή μου για την ευαισθησία, με την οποία θέσατε το θέμα. 
     Ο κ. Ζώης, Κοινοβουλευτικός Εκπρόσωπος της Νέας Δημοκρατίας, έχει το λόγο. 
     ΧΡΗΣΤΟΣ ΖΩΗΣ: Κύριε Πρόεδρε, μιας που κάνατε κι εσείς μία αναφορά στο κοινωνικό κράτος, να μου επιτρέψετε να συνεχίσω, από εκεί που σταματήσατε, εντελώς εισαγωγικά και να διευκρινίσω ότι κατά τη δική μου γνώμη και κατά τη γνώμη πάρα πολλών άλλων, το κοινωνικό κράτος είναι ο καρπός και το αποτέλεσμα των ισχυρών κοινωνιών, ο καρπός και το αποτέλεσμα των ισχυρών οικονομιών, που αποδίδουν στους πολίτες τους κόπους και τις θυσίες που καταβάλλουν, για να καταστούν οι κοινωνίες ισχυρές και δυνατές, για να καταστούν οι οικονομίες ισχυρές και δυνατές. 
     Έτσι, κύριε Παπαϊωάννου, θα σας έλεγα ότι εάν μπόρεσαν οι κυβερνήσεις του ΠΑ.ΣΟ.Κ., από ένα σημείο του χρόνου και μετά να αποδείξουν το ενδιαφέρον τους, το ειδικό τους ενδιαφέρον και να συμβάλουν στην οικοδόμηση αυτού που σήμερα λέτε κοινωνικό κράτος, θα σας έλεγα ότι αυτό κατέστη δυνατό ακριβώς γιατί υπήρξε η προετοιμασία, υπήρξε το έργο, υπήρξε το ενδιαφέρον εκείνων, που προηγήθηκαν υμών και δημιούργησαν μια οικονομία τέτοια, που σας επέτρεψε επάνω της να στηρίξετε τις νέες απόψεις, τις νέες προτάσεις εκείνης της εποχής, για το ενδιαφέρον που πρέπει να επιδεικνύει η πολιτεία σ’ αυτούς που έχουν περισσότερο την ανάγκη της και την ομπρέλα της. 
     Το κοινωνικό κράτος είναι ένα ευρωπαϊκό κεκτημένο και ένα ευρωπαϊκό δεδομένο, το οποίο σήμερα κανείς δεν αμφισβητεί, καμμία πολιτική παράταξη δεν θέτει υπό αμφισβήτηση και οφείλω να πω ότι είναι κάτι στο οποίο συγκλίνουν όλες οι ευρωπαϊκές πολιτικές δυνάμεις, έχοντας μάλιστα επίγνωση του πόσο κινδυνεύουν αυτά που έχουν κατακτήσει ως Ευρωπαίοι εν όψει της παγκοσμιοποίησης –όπως πολύ ορθά είπατε, κύριε Πρόεδρε- και εν όψει του γεγονότος ότι σ' αυτόν τον κόσμο τον πολύ ανταγωνιστικό, τον εντελώς ανταγωνιστικό, νέες δυνάμεις ξεπροβάλλουν με νέες απαιτήσεις, που δημιουργούν νέες προκλήσεις και αντιμετωπίζουν νέες δυνατότητες. 
     Εγώ σας είπα, κύριε Πρόεδρε, δεν είμαι αυτός που θα αμφισβητούσε ποτέ το ενδιαφέρον των κυβερνήσεων ΠΑ.ΣΟ.Κ. για ειδικές κατηγορίες πληθυσμού ή για εκείνους τους συμπολίτες μας, που είχαν περισσότερο ανάγκη τη φροντίδα του κράτους. 
     Δεν επιτρέπω όμως και σε κανέναν, να αμφισβητεί το δικό μας ενδιαφέρον, το ενδιαφέρον της παρούσης Κυβέρνησης το ενδιαφέρον όλων των Βουλευτών της κοινοβουλευτικής Πλειοψηφίας. Και αυτό δεν αποδεικνύεται με λόγια. Αυτά δεν είναι λόγια του αέρα. Αυτό στοιχειοθετείται πάνω στο κυβερνητικό πρόγραμμα, το οποίο εμείς υποστηρίζουμε με την καθημερινή μας δράση, πάνω στο πρόγραμμα το οποίο έχουμε εξουσιοδοτήσει την Κυβέρνηση να υλοποιήσει και έχουμε τη χαρά να βλέπουμε ότι υλοποιείται. 
     Γνωρίζουμε πάρα πολύ καλά τις αδυναμίες, που αυτή η Κυβέρνηση βρήκε μπροστά της και γνωρίζουμε πάρα πολύ καλά επίσης τα προβλήματα, που είχε να αντιμετωπίσει από την πρώτη κιόλας ημέρα ανάληψης των κυβερνητικών της ευθυνών. Γνωρίζουμε όμως ότι περίπου τρία χρόνια μετά την ανάληψη της διακυβέρνησης, η Κυβέρνηση έχει να παρουσιάσει σπουδαία αποτελέσματα στον οικονομικό τομέα, αποτελέσματα τα οποία ουδείς αμφισβητεί. 
     Ακόμη και ο πιο καχύποπτος και δύσκολος κριτής μας, που είναι ο Ευρωπαίος επίτροπος, που περιμένει να σημειώσει με το στυλό τις τυχόν παρεκκλίσεις από τα όσα έχει αναλάβει η υπεύθυνη Κυβέρνηση να εκτελέσει, έρχεται να αναγνωρίσει ότι η ελληνική οικονομία βαδίζει καλά, ότι η ελληνική οικονομία δημιουργεί προϋποθέσεις, για να χτίσουμε πάνω της ακόμη μεγαλύτερα έργα και να κατακτήσουμε μεγαλύτερα και καλύτερα αποτελέσματα. 
      Την οικονομική ανάπτυξη του τόπου δεν την αμφισβητεί κανένας από αυτούς που την παρακολουθούν έξω από εδώ, είτε είναι δημοσιογράφοι, είτε είναι επιχειρηματικός κόσμος, είτε είναι όλοι όσοι ενδιαφέρονται να επενδύσουν σε μια πραγματικά, υγιή οικονομία. Και αυτός ήταν ο στόχος της Κυβέρνησης, χωρίς αυτή η Κυβέρνηση να βάζει σε δεύτερη μοίρα τίποτε άλλο.
      Παράλληλα με το ανορθωτικό έργο στην οικονομία, κατόρθωσε και κράτησε όρθια όλα όσα βρήκαμε. Δεν κατέλυσε τίποτε, δεν ακύρωσε τίποτε, δεν απαγόρευσε να αποφέρουν καρπούς όλα όσα καλά μας άφησε το παρελθόν. Ίσα-ίσα, που οικοδόμησε επάνω τους.
      Κύριε Πρόεδρε, ας έρθουμε και στο σημερινό θέμα. Σήμερα συζητούμε την πρόταση νόμου του Συνασπισμού για την εξομοίωση της τρίτεκνης οικογένειας με την πολύτεκνη οικογένεια. Εγώ συμμερίζομαι απόλυτα τη διαπίστωση του κ. Κουβέλη, ότι κουράζει τους πολίτες μια συζήτηση που δείχνει να περιστρέφεται γύρω από το παρελθόν και δίνει την αίσθηση ότι το παρόν προσπαθεί να δραπετεύσει, αγκιστρωμένο στις διαπιστώσεις του παρελθόντος.
      Όμως, κύριε Πρόεδρε, η αλήθεια είναι ότι, έστω και εάν αυτό προσλαμβάνουν οι πολίτες -και θα πρέπει όλους να μας απασχολεί αυτό- αναπόφευκτο στοιχείο της πολιτικής είναι η σύγκριση, είναι η αναφορά σ’ αυτό που αφήνεις πίσω σου, σε σχέση μ’ αυτό που τώρα δημιουργείς και περαιτέρω, η αναφορά σ’ αυτό που θέλεις να κάνεις αύριο. Δεν μπορούμε να δραπετεύσουμε από αυτόν τον κανόνα της λογικής. Ακόμη και εάν θα ήθελε κάποιος να ασχοληθεί μόνο με το σήμερα, όταν σ’ αυτήν την Αίθουσα -και καλώς γίνεται αυτό- υφιστάμεθα μια κριτική με σημείο αναφοράς, κυρίως, το παρελθόν, για το οποίο, όμως, δεν έχω ακούσει ποτέ την γενναία αυτοκριτική όσων μιλούν κυρίως για το παρελθόν, είμαστε υποχρεωμένοι και εμείς να απαντούμε.
      Παρ’ όλο που θα θέλαμε να απαντούμε μόνο μ’ αυτό που κάνουμε και με αυτό που θέλουμε να κάνουμε και αύριο, είμαστε υποχρεωμένοι, κύριε Πρόεδρε, να κάνουμε και αυτές τις αναφορές. Μπορεί να σας στεναχωρούν.
      ΧΡΗΣΤΟΣ ΠΡΩΤΟΠΑΠΑΣ: Καθόλου. Κάντε τις.
      ΧΡΗΣΤΟΣ ΖΩΗΣ: Μπορεί να σας δίνουν το μέτρο της αναξιοπιστίας, που θέλετε να ξεχάσετε ή που επιδιώκετε να λησμονήσει ο ελληνικός λαός, ο οποίος σας καταψήφισε ακριβώς, γιατί προφανώς δεν τα κάνατε όλα καλά και απ’ ό,τι φαίνεται, θα σας καταψηφίσει, γιατί ακόμη δεν έχετε αποδείξει ότι έχετε διδαχθεί από την παρουσία σας στα έδρανα της Αντιπολίτευσης.
      Σας είπε ο κ. Υφυπουργός, διαβάζοντας μάλιστα από Πρακτικά, όχι αοριστολογώντας, όχι εκτοξεύοντας κουβέντες στον αέρα, ατεκμηρίωτες, ότι η πρόταση νόμου της Νέας Δημοκρατίας στα χρόνια της Αντιπολίτευσης, είχε ένα «υπό προϋπόθεση», έβαζε έναν όρο, ότι θα φτάσουμε στην πλήρη εξομοίωση οικονομικών επιτρεπόντων, οικονομίας επιτρέπουσας.
      Και ερχόμαστε σήμερα να πούμε τι; Ότι έχουμε πάρει μια σειρά μέτρων, τα οποία κανείς δεν μπορεί να αμφισβητήσει. Και εσείς δεν το κάνατε. Αποφύγατε να το κάνετε, να μας πείτε ότι δεν κάνατε τίποτε για τους τρίτεκνους, γιατί δεν μπορούσατε να το κάνετε. Δεν κρύβονται τα πράγματα. Δεν κρύβεται η αλήθεια. Και είπαμε ότι έχουμε πάρει τριάντα πέντε μέτρα για την τρίτεκνη οικογένεια, μέτρα που ισχύουν για τους πολύτεκνους, ισχύουν ήδη και για τους τρίτεκνους. Δεν είναι μέτρα που δεν έχουν κόστος οικονομικό ούτε μέτρα τα οποία δεν επιβαρύνουν τον προϋπολογισμό.
      Μόνο το μέτρο του τέλους ταξινόμησης επιβατικών αυτοκινήτων, κύριε Πρόεδρε, αναμένεται έως το 2008 να έχει μία επιβάρυνση της τάξης των 600.000.000 ευρώ για τον προϋπολογισμό.
      Τι είναι αυτά; Από πού έρχονται αυτά; Αυτά δεν είναι μέτρα με οικονομική αναφορά; Δεν υπάρχει μία οικονομία ισχυρή πια, δυνατή, που μπορεί να εγγυηθεί αυτά τα μέτρα; Ποιος μπορεί να μας το αμφισβητήσει αυτό; Και τι λέτε; Λέτε «α, δεν φτάνουν τα τριάντα πέντε μέτρα, κάνουμε ότι δεν τα βλέπουμε και ζητούμε εδώ και τώρα την εξομοίωση». 
      Και εγώ δεν αμφισβητώ τις προθέσεις του Συνασπισμού, ο οποίος από τα χρόνια της ελάσσονος αντιπολίτευσης ακόμη, στα έδρανα της ελάσσονος Αντιπολίτευσης στα οποία θητεύει και σήμερα, είναι συνεπής με τις θέσεις του. Δεν μπορεί, όμως, να αμφισβητήσει την αξιοπιστία και τη συνέπειά μας η Αξιωματική Αντιπολίτευση, η μείζων Αντιπολίτευση, κύριε Πρόεδρε. Δεν μπορεί! Δεν της το επιτρέπουν τα στοιχεία, δεν της το επιτρέπει ο βίος και η πολιτεία μας αυτά τα τρία χρόνια, δεν της το επιτρέπει η αλήθεια, δεν της το επιτρέπει η αδιαμφισβήτητη πρόθεσή μας, εξαγγελία από τα χείλη του ίδιου του  Πρωθυπουργού ότι από 1/1/2008 θα αποδοθούν όλα τα επιδόματα της πολυτεκνικής οικογένειας και στην τρίτεκνη οικογένεια. 
      Και τι μένει; Μένει η ισόβια σύνταξη. Αυτό είναι που μένει μετά και την υλοποίηση από 1/1/2008 της τελευταίας εξαγγελίας, για να έρθουμε επιτέλους σ’ αυτό, που εμείς επιδιώκαμε από τα χρόνια της αντιπολίτευσης και συνεχίζουμε και σήμερα να στηρίζουμε, δηλαδή την πλήρη εξομοίωση τρίτεκνων και πολυτέκνων.
        Κύριοι συνάδελφοι, εσείς κυρίως της Αξιωματικής Αντιπολίτευσης, που παρελάσατε σήμερα από το Βήμα της Βουλής, για να εξαπολύσετε μύδρους και για να μας εγκαλέσετε για την αναξιοπιστία μας, για να εκδηλώσετε το ιδιαίτερο ενδιαφέρον σας για τους τρίτεκνους, πείτε μας έστω και σήμερα όχι ότι θα ψηφίσετε την πρόταση νόμου του Συνασπισμού –αυτό είναι εύκολο να το λέτε και να το κάνετε- αλλά ότι θα συμπεριλάβετε στο πρόγραμμά σας την εξομοίωση τρίτεκνου με πολύτεκνο. Πείτε το αυτό!
         Αντί γι’ αυτό, μας διαβάσατε το πρόγραμμά σας για την οικογένεια, λέτε και εμείς δεν θα φτιάξουμε περισσότερους βρεφονηπιακούς σταθμούς…
      ΜΙΛΤΙΑΔΗΣ ΠΑΠΑΪΩΑΝΝΟΥ: Φτιάξτε έναν!
      ΧΡΗΣΤΟΣ ΖΩΗΣ:  … λέτε και εμείς δεν θα συμπληρώσουμε το έλλειμμα σχολικής στέγης, όπου υπάρχει, λέτε και εμείς δεν θα προσλάβουμε περισσότερους νηπιαγωγούς, όπως ήδη έχει εξαγγελθεί από το Υπουργείο Παιδείας για την τρέχουσα χρονιά.
      ΧΡΗΣΤΟΣ ΠΡΩΤΟΠΑΠΑΣ: Προσλάβατε; 
      ΧΡΗΣΤΟΣ ΖΩΗΣ: Η αλήθεια, λοιπόν, πονάει, κύριε Πρόεδρε. Εάν η τρίτεκνη οικογένεια είναι η πρώτη προτεραιότητα του ΠΑ.ΣΟ.Κ., έχει το λόγο ο κ. Πρωτόπαπας μετά από εμένα στη δευτερολογία του να πει ότι δεσμεύονται πως ως κυβέρνηση αυτού του τόπου θα φέρουν ως πρώτο μέτρο σ’ αυτήν εδώ την Αίθουσα την εξομοίωση τρίτεκνου με πολύτεκνο.
      Εμείς λέμε ότι από 1/1/2008 η τρίτεκνη με την πολύτεκνη οικογένεια θα έχει εξομοιωθεί σε όλα και θα υπολείπεται η ισόβια σύνταξη. Αυτό μας επιτρέπει η οικονομία μας, αυτό μας επιτρέπει και μας επιτάσσει ταυτόχρονα, αν θέλετε, η συναίσθηση της ευθύνης που έχουμε κι ως αυριανή κυβέρνηση αυτού του τόπου, η συναίσθηση και η γνώση των οικονομικών της χώρας και των δυνατοτήτων των Ελλήνων πολιτών, γιατί όλα αυτά τελικά τα πληρώνουν οι Έλληνες πολίτες. Δεν τα πληρώνει κανένας από εμάς από την τσέπη του. Όλα αυτά καλούνται να τα πληρώσουν οι συμπολίτες μας, οι οποίοι φορολογούνται και συμβάλλουν από τη φορολογία του εισοδήματός τους σ’ αυτήν την οικοδόμηση του κοινωνικού κράτους, για το οποίο όλοι μιλήσαμε προηγουμένως και όλοι υπερασπιζόμαστε.
      Κύριε Πρόεδρε, άφησα την τελευταία μου αναφορά, για να απαντήσω σ’ αυτό που αποτέλεσε πρώτη αναφορά όλων των ομιλητών, που έλαβαν το λόγο από το χώρο της Αξιωματικής Αντιπολίτευσης. Αναφέρομαι, βεβαίως, στο φαινόμενο των πυρκαγιών, στη λαίλαπα της φωτιάς που καίει και τρώει το πράσινο και κοστίζει στον άνθρωπο και το περιβάλλον, κοστίζει στη χώρα μας, στους συμπολίτες μας και στο περιβάλλον, που έχουμε δανειστεί από τα παιδιά μας και από τις επόμενες γενιές. 
      Ακούστε, κύριοι, όσοι νομίζετε ότι μπορείτε πάνω στα αποκαΐδια να κτίσετε την προεκλογική σας παρουσία, όσοι ελπίζετε ότι πάνω στα αποκαΐδια θα κερδίσετε σε εντυπώσεις και σε ψήφους και θα πείσετε τους Έλληνες πολίτες να σας επιλέξουν, σας πληροφορώ ότι το μόνο που καταφέρνετε, είναι να αποδεικνύετε ακόμη μια φορά, πόσο ανεύθυνα αντιλαμβάνεστε τη λειτουργία σας από το χώρο της Αντιπολίτευσης και πόσο λίγο έχετε διδαχθεί από το παρελθόν. 
      Ο Πρωθυπουργός σ’ όλο αυτό το διάστημα είναι παρών. Τα μέλη του Υπουργικού Συμβουλίου είναι παρόντα. Οι Βουλευτές είναι παρόντες όχι μόνο στις ιδιαίτερες πατρίδες τους, αλλά όπου τους καλεί το καθήκον. Εμείς δεν έχουμε διστάσει ακόμη και στις πιο δύσκολες συνθήκες, όπως είναι η ώρα που καίγεται το βιος ενός πολίτη, να είμαστε παρόντες. 
      ΠΡΟΕΔΡΕΥΩΝ (Σωτήρης Χατζηγάκης): Μάλιστα. 
      ΧΡΗΣΤΟΣ ΖΩΗΣ: Επιτρέψτε μου, κύριε Πρόεδρε. Επιτρέψτε μου, για να κλείσω. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, όμως. 
      ΧΡΗΣΤΟΣ ΖΩΗΣ: Να είμαστε παρόντες, χωρίς να υπολογίσουμε έστω και μία στιγμή, αυτό που εσείς επικοινωνιακά ελπίζετε, δηλαδή την κάμερα να καταγράφει τον πολίτη, την ώρα που πραγματικά υποφέρει, να στέλνει τις κατάρες του επί δικαίων και αδίκων, γιατί έχουμε συναίσθηση της ευθύνης και του καθήκοντος. 
      Δεν δικαιούστε, λοιπόν, να λέτε ότι ο Πρωθυπουργός είναι άφαντος. Δεν δικαιούστε να λέτε ότι οι Υπουργοί είναι απόντες από το καθήκον τους. Ο Πρωθυπουργός και εδώ από το Βήμα αυτής της Αίθουσας εγγυήθηκε με τον πιο δραματικό και πιο υπεύθυνο τρόπο ότι όπου ήταν δάσος θα παραμείνει δάσος. Αυτή είναι η απαρασάλευτη βούλησή μας. Αυτή είναι η στάση μας. 
      Αυτό είναι το μέτρο της ευθύνης μας, κύριε Πρόεδρε, και δεν επιτρέπουμε σε κανέναν ούτε, βεβαίως, ζητούμε από κανέναν πιστοποιητικά αξιοπιστίας ή φιλολαϊκού ή περισσότερου ενδιαφέροντος για τον πολίτη, που πάσχει αυτήν την ώρα. Συμπάσχουμε μαζί του και αγωνιζόμαστε και πολεμούμε το φαινόμενο της φωτιάς. Πολεμούμε την κατάρα της φωτιάς. Δεν επιτρέπουμε σε κανέναν, εν ώρα αγώνος, εν ώρα προσπάθειας να πολεμάει πάνω στα αποκαΐδια, για να ασκήσει το δικό του εκλογικό μέλλον. 
      Σας ευχαριστώ, κύριε Πρόεδρε. 
	ΠΡΟΕΔΡΕΥΩΝ (Σωτήρης Χατζηγάκης): Και εγώ σας ευχαριστώ, κύριε Ζώη. 
	Έχει ζητήσει το λόγο ο Πρόεδρος κ. Κακλαμάνης. Ορίστε, κύριε Πρόεδρε, έχετε το λόγο. 
	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, όλοι σχεδόν εδώ, πλην του Υπουργού, έχουμε διακονήσει σε αίθουσες δικαστηρίων. Παρακολουθώντας τον, πραγματικά, φίλτατο Κοινοβουλευτικό Εκπρόσωπο της Νέας Δημοκρατίας, θυμήθηκα πόσο άχαρις είναι ο ρόλος ενός συνηγόρου, που γνωρίζει ότι ο κατηγορούμενος τον οποίο υπερασπίζεται είναι ένοχος και χωρίς ελαφρυντικά. 
	Μα θα σας πω κάτι άλλο που λέει ο λαός μας: «Στου κρεμασμένου το σπίτι δεν μιλάνε για σκοινί!» Μιλάμε εδώ στο Κοινοβούλιο και διαβεβαιώνουμε τον ελληνικό λαό για τη δραματικότητα της εξαγγελίας της αποφασιστικότητας αυτής του Πρωθυπουργού, σ’ ένα Κοινοβούλιο, που όλοι έχουμε κάνει μαύρα μάτια να δούμε προσερχόμενο εδώ τον κύριο Πρωθυπουργό. 
	Μόλις πριν από λίγες μέρες έγινε εκτός εαυτού ο Πρόεδρος του Συνασπισμού. Είναι το μόνο που θυμηθήκαμε από τον Πρωθυπουργό εν είδει δικαστού. Το είχε κάνει –θυμάμαι- και ο κ. Μητσοτάκης με τον τότε κατηγορούμενο και, τελικώς, αθωωθέντα Σκυφτούλη. Και εκείνος, ως Πρωθυπουργός, είχε βγάλει δικαστική απόφαση από το Βήμα εναντίον ενός για τον οποίο εκκρεμούσε, εν πάση περιπτώσει, στη δικαιοσύνη η όποια κρίση. 
    Καλέσαμε τον κύριο Πρωθυπουργό, να απαντήσει στη δική μου στην επίκαιρη ερώτηση -η οποία καλύφθηκε από το γεγονός, της επαναλαμβάνω, εάν όχι δικαιολογημένης πάντως λογικής έξαρσης του κ. Αλαβάνου- στην οποία επίσης δεν καταδέχτηκε να έρθει ο κύριος Πρωθυπουργός να απαντήσει. 
    Στην επίκαιρη ερώτηση του επεσήμαινα ότι ο ερχόμενος Ιούλιος και εν συνεχεία ο Αύγουστος, είναι οι κρισιμότεροι μήνες και ας έρθει στη Βουλή να μας πει τι έχει προγραμματίσει, ως ο κατά το νόμο περί Υπουργικού Συμβουλίου συντονιστής του κυβερνητικού έργου. 
    ‘Όχι μόνον ο Πρωθυπουργός δεν ήρθε, όχι μόνον ο Πρωθυπουργός δεν εμφανίζεται πουθενά, αλλά και εκείνοι εκ των Υπουργών που εμφανίστηκαν ότι συντονίζουν κάποια κυβερνητικά όργανα και οι υπ’ αυτούς συντονιζόμενοι, έχουν εξαφανιστεί. 
    Τι πρέπει να κάνει η Αντιπολίτευση; Το έχω πει και άλλη φορά, ο ρόλος της Αντιπολιτεύσεως δεν είναι να ραίνει με άνθη την Κυβέρνηση. Αυτή είναι μια αντίληψη που μας πάει πολύ μακριά. Υπήρχαν και άλλα κοινοβούλια στο παρελθόν, που υποτίθεται ότι στα πλαίσια ενός ενιαίου σχήματος υπήρχαν, ότι υπήρχαν και κόμματα τάχα που ήλεγχαν την κυβέρνηση. ‘Όχι, εμείς έχουμε πολυκομματικό σύστημα και ο ρόλος της Αντιπολιτεύσεως είναι να ελέγχει την Κυβέρνηση. 
    Να μην ελέγχει η Αντιπολίτευση την Κυβέρνηση, διότι διέλυσε το Πυροσβεστικό Σώμα, όταν διαβάζουμε μη αμφισβητούμενα στοιχεία, ότι από τα είκοσι οκτώ ηγετικά στελέχη της Πυροσβεστικής, απομακρύνθηκαν οι δέκα οκτώ και έμειναν οι δέκα, διότι οι μισοί ήταν με τον προηγούμενο αρχηγό και οι άλλοι μισοί με τον παρόντα; 
    Να μην επικρίνουμε την Κυβέρνηση; Με τον κ. Παπαϊωάννου και με τον κ. Πρωτόπαπα, ήμασταν προ ημερών σε μια σύσκεψη φορέων των δήμων της δυτικής Αθήνας. Και εκεί πληροφορούμεθα από το Δασάρχη Αιγάλεω ότι για το Ποικίλον Όρος σε σύνολο επτακοσίων εβδομήντα χιλιομέτρων εσωτερικού δικτύου, δόθηκαν χρήματα και καθάρισε το δασαρχείο μόνο δώδεκα χιλιόμετρα. Και ζητούν επειγόντως την πρόσληψη -και μιλάμε για τους μήνες Αύγουστο και Σεπτέμβρη ότι θα ολοκληρωθεί η διαδικασία- δέκα εργατών να καθαρίσουν και το υπόλοιπο δίκτυο, διότι από στιγμή σε στιγμή διατρέχει και το Ποικίλον ‘Ορος μετά την Πάρνηθα τον κίνδυνο καταστροφής. Πρέπει να σιωπούμε; Μα τότε θα είμαστε ανάξιοι της εντολής που μας έδωσε ο λαός, όπως πραγματικά θα είστε και εσείς ανάξιοι αυτής της εντολής, εάν δεν προσπαθείτε να ανταποκριθείτε στις ευθύνες σας ως Κυβέρνηση του τόπου.
    Δυστυχώς αυτή η συνεχής αναφορά στο ΠΑ.ΣΟ.Κ., στο τι κακό έκανε στον τόπο αυτό το ΠΑ.ΣΟ.Κ., στο τι συμφορές έφερε το ΠΑ.ΣΟ.Κ., σημαίνει ότι δεν έχετε παρόν, για το οποίο να είστε υπερήφανοι. Και δυστυχώς για τον τόπο, φαίνεται δεν υπάρχει και η προοπτική ενός οράματος για το μέλλον. 
    Εάν οι νέοι άνθρωποι σήμερα παραιτούνται και καταφεύγουν στις πάμπς και στα διάφορα άλλα κέντρα εκτόνωσης, ή το δυναμισμό τους τον καλύπτουν σε κουκούλες και σ’ άλλου είδους μη νόμιμες και καθόλου χρήσιμες στον τόπο ενέργειες, πού οφείλεται αυτό; 
Στο ότι η χώρα βρίσκεται σ’ ένα τέλμα. Ο μικροκομματισμός, η άλωση του δημόσιου βίου της χώρας από έξι, επτά συγκεκριμένους επιχειρηματίες. 
      Και αυτή η Βουλή, κύριε Πρόεδρε, τη μια μετά την άλλη κυρώνει συμβάσεις των ίδιων μεγάλων εταιρειών. Σ’ αυτήν την Αίθουσα άκουγα για το εθνικό προμηθευτή, που κατήγγειλε ο κ. Μητσοτάκης ότι τον έριξε από την κυβέρνηση. Προχθές διάβασα ότι αυτός ο περίφημος διαγωνισμός επί δύο χρόνια του Ο.Π.Α.Π., στο τέλος κατέληξε άγονος προφανώς. Αυτό είναι το αποτέλεσμα. Ο εθνικός προμηθευτής αναλαμβάνει το περίφημο «Πάμε στοίχημα», για το οποίο είχε ξεσηκωθεί θύελλα εδώ μέσα και αναγκάστηκε τότε και ο Πρωθυπουργός ο κ. Σημίτης να πει «προκειμένου να φωνάζει η Αντιπολίτευση, ας βγει αυτή η ιστορία».
      Κύριε Πρόεδρε, αν μιλώ για τέλμα είναι, ακριβώς, γιατί αισθάνομαι ότι είναι απαράδεκτο το γεγονός ότι δεν συζητούμε. Μείναμε πέντε, έξι, δέκα άνθρωποι εδώ, ενώ είχαμε την ευκαιρία με αφορμή την πρόταση αυτή του Συνασπισμού –και θα οφείλαμε όλοι χάριτες στο Συνασπισμό- να μιλήσουμε γι’ αυτό που λέμε κοινωνικό κράτος, κοινωνική δικαιοσύνη, δίκαιη κοινωνία, να πούμε με ειλικρίνεια πώς ξεκίνησε το κοινωνικό κράτος, πότε ήταν το κοινωνικό κράτος η άμυνα του καπιταλισμού απέναντι στον απελαύνοντα αλλά με τη γραφειοκρατία και τον μονοκομματισμό και όλα τα άλλα αμαρτωλά φαινόμενα καταβαραθρωθέντα, υπαρκτό σοσιαλισμό. Από τη μια μεριά υπάρχει και η λογική της φιλανθρωπίας. Λυπάμαι να πω ότι σ’ αυτήν κινείται ο χώρος ο πολιτικά, ιδεολογικά προσκείμενος ή εκ του οποίου προέρχεστε ως παράταξη. Δεν σας λέει κανείς ότι δεν πονάτε κάποιον άνθρωπο που υποφέρει, αλλά η λογική σας δεν είναι η λογική του κοινωνικού κράτους, που σημαίνει αξιοπρέπεια. Όχι φιλανθρωπία που σημαίνει συνοχή. Όχι ζητιανιά. Υπήρξε όμως και το σοσιαλιστικό δημοκρατικό όραμα στην Ευρώπη, στις σκανδιναβικές χώρες, στη Δυτική Ευρώπη. Το ρεύμα έφθασε εδώ μετά τη δικτατορία, μετά τη Μεταπολίτευση, μετά το 1981. Και γι’ αυτό το όραμα, ιστορικά, πρέπει όποιος καλόπιστος θέλει να τοποθετείται. Πρέπει να δεχθεί ότι αυτό το όραμα, αυτό το ρεύμα το έκανε συγκεκριμένα και ορατά πράγματα το ΠΑ.ΣΟ.Κ.. Και αυτό το όραμα δεν είναι επιδόματα, δεν είναι πάρε σήμερα δέκα και θα σου δώσω έντεκα την άλλη εβδομάδα. Είναι η υγεία. 
      Κύριε Υπουργέ, ως καθηγητής της Παιδιατρικής το ξέρετε άριστα. Είναι η υγεία, που το 45% τώρα της δαπάνης καταβάλλεται από τον ασθενούντα πληθυσμό και εισπράττεται πάλι από τους επιχειρηματίες, ασχέτως μάλιστα προς την υπόθεση της υγείας, κάνουν απλώς μπίζνες. Κι αυτό είναι επιλογή ιδεολογική και πολιτική, κύριε Υπουργέ. 
      Έχει ανάγκη ο λαός από υγεία, από παιδεία. Τι λέμε τώρα για τους παιδικούς σταθμούς, για το ολοήμερο σχολείο; Όλα αυτά τα έχετε εγκαταλείψει. Στην πρώτη απόφασή σας το 1989, στην τότε πρώτη κυβέρνησή σας, με Υπουργό τον κ. Παλαιοκρασά, σ’ ό,τι αφορούσε την παιδεία, ήταν να καταργήσετε τα μεταλυκειακά κέντρα, όπου οι απόφοιτοι του λυκείου από ολόκληρη τη χώρα, αντί να τρέχουν στα φροντιστήρια, πήγαιναν και προετοιμάζονταν μέσα στο  σχολείο από το ίδιο το εκπαιδευτικό σύστημα. Κόστιζε, λέει, 250.000.000 δραχμές και καταργήθηκε. Το λέω αυτό ως δείγμα. 
      Κύριε Πρόεδρε, όντως σύμφωνα με τον Κανονισμό δεν μπορεί να ληφθεί μια απόφαση επί της προτάσεως, αλλά το ζήτημα είναι αν είμαστε σε θέση με το πρόγραμμά μας, όπως λέει το ΠΑ.ΣΟ.Κ., αν θα αλλάξει πολιτική η Νέα Δημοκρατία, ώστε η οικογένεια, είτε μονογονεΪκή είναι, είτε με δυο παιδιά, με τρία, τέσσερα, πέντε αν θα μπορεί  να λειτουργεί κάτω από συνθήκες ανθρώπινες, ώστε να προάγεται και η αντιμετώπιση του δημογραφικού μας προβλήματος και να μην περιμένουμε από το ένα εκατομμύριο μετανάστες αναζωογόνηση της ελληνικής κοινωνίας. Μπορούμε να το κάνουμε αυτό; Εγώ θα έλεγα ότι είναι σε θέση να το κάνει η πολιτεία, να οργανώσει δηλαδή το κοινωνικό κράτος, να εξασφαλίσει στην μητέρα τον παιδικό σταθμό, το υποχρεωτικό νηπιαγωγείο. Εδώ νομοθετείτε, ενώ δεν υπάρχει υποδομή. Αν όλα αυτά θα μπορούσαν να εξασφαλισθούν, τότε θα μπορούσαμε να πούμε «όχι» στην πρόταση αυτή. Δυστυχώς αυτά δεν μπορούν να εξασφαλισθούν και τόσο άμεσα χρονικά όπως πρέπει, γι’ αυτό στηρίζουμε αυτήν την πρόταση. Και ο κύριος Πρωθυπουργός όφειλε, όταν προεκλογικώς δεσμευόταν, να έχει κοστολογήσει και τις υποσχέσεις του και να μην λέτε τώρα, προεξοφλώντας μάλιστα την ψήφο του ελληνικού λαού, ότι από 01/01/2008 θα υλοποιήσετε όλα, όπως άκουσα από τον κ. Κωνσταντόπουλο, όσα δεν κατορθώσατε να υλοποιήσετε. 
      ΧΡΗΣΤΟΣ ΖΩΗΣ: Γιατί προεξοφλούμε την ψήφο; 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί πού ξέρετε ότι θα είστε κυβέρνηση τότε; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κακλαμάνη. 
      Αν μου επιτρέπετε, κύριε Πρόεδρε, επειδή είμαστε οι δυο μας από τους παλαιότερους εδώ, έχουμε το privilegium odiosum που λέμε εμείς οι νομικοί, το δυσμενές προνόμιο, και αν μου επιτρέπουν οι συνάδελφοι στη Βουλή από τη θέση αυτή, να πω ότι  εγώ θα συμφωνήσω με πολλές διαπιστώσεις που γίνονται και για την πορεία του πολιτικού συστήματος και για πολλά άλλα τα οποία λέγονται από όλες τις πλευρές. Θα ήθελα όμως να επισημάνω ότι εάν κάποιος σήμερα θέλει να κάνει την υπέρβαση και σε σχέση με το κοινωνικό κράτος, θα πρέπει να αποδεχθεί τα δυο ρεύματα του 20ου αιώνα και το φιλελεύθερο και το σοσιαλιστικό, σαν βασικούς πυλώνες οικοδόμησης του κοινωνικού κράτους. Ούτε με το ένα ρεύμα θα μπορούσε να οικοδομηθεί το κοινωνικό κράτος, ούτε με το άλλο. Υπήρξε μια σύγκλιση αυτών των δυο μεγάλων πνευματικών συνομιλητών, οι οποίοι δημιούργησαν και την τάξη πραγμάτων του 20ου αιώνα.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτή η σύγκλιση έδωσε τη σοσιαλδημοκρατία, διότι ο πολιτικός φιλελευθερισμός του Ελευθερίου Βενιζέλου που εξασφάλισε και την άνοδο της αστικής τάξης, δεν είχε την αντίληψη αυτού του παγκοσμιοποιημένου σήμερα νεοφιλελευθερισμού. 
      ΠΡΟΕΔΡΕΥΩΝ (Σωτήρης Χατζηγάκης): Ξέρετε πολύ καλά ότι στον 20ο αιώνα, τα πολιτεύματα στηρίχθηκαν σε τρείς μεγάλες επαναστάσεις. Στην γαλλική, στην αμερικανική και σε ένα μέρος στη μπολσεβικική, στη σοβιετική. Είναι αυτές οι τρείς επαναστάσεις,  που δημιούργησαν αυτά τα ρεύματα. Από τη μια πλευρά η σοσιαλδημοκρατία και με τη χριστιανοδημοκρατία απηχούσαν και εξέφραζαν τον ίδιο κόσμο, αποχρώσεις του ίδιου κόσμου, και οι αποχρώσεις αυτές είναι που οικοδόμησαν το κοινωνικό κράτος. Είπα προηγουμένως άδικα…
      ΧΡΗΣΤΟΣ ΠΡΩΤΟΠΑΠΑΣ: Εμείς διαφωνούμε, αλλά δεν είναι της ώρας.
      ΠΡΟΕΔΡΕΥΩΝ (Σωτήρης Χατζηγάκης): Το λέω, επειδή γίνεται μια συζήτηση τώρα και είμαστε όλοι πολιτικοί και είναι η ώρα τέτοια. 
      Το κοινωνικό κράτος ξεκίνησε οικοδομούμενο από το φιλελεύθερο ρεύμα και, βεβαίως, συνεχίστηκε και οικοδομήθηκε και από το σοσιαλδημοκρατικό ρεύμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Πολιτικά φιλελεύθερο. Εδώ έχουμε μια διαφορά μεγάλη. Άλλο πολιτικός φιλελευθερισμός και άλλο οικονομικός φιλελευθερισμός. Δεν έχει καμμία σχέση ο οικονομικός φιλελευθερισμός με το κοινωνικό κράτος. Γι’ αυτό και έχουμε παγκοσμιοποίηση.
      ΠΡΟΕΔΡΕΥΩΝ (Σωτήρης Χατζηγάκης): Έχει σχέση κατά τούτο, κύριε Πρόεδρε. Εάν δεν υπάρξει οικονομική ανάπτυξη, την οποία την παρέχει, κυρίως, ο οικονομικός φιλελευθερισμός, δεν μπορεί να υπάρξει κοινωνική δικαιοσύνη. Γι’ αυτό σας λέω ότι και οι δύο είναι συνομιλητές, αποτελούν ενιαίο όλο και χωρίς την ύπαρξη και τη συνδρομή του ενός, δεν μπορεί να υπάρξει το άλλο. 
      ΧΡΗΣΤΟΣ ΖΩΗΣ: Εμείς έχουμε κοινωνικό φιλελευθερισμό.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, με συγχωρείτε για την παρέμβαση.
      Κηρύσσεται περαιωμένη η συζήτηση της πρότασης νόμου αρμοδιότητας του Υπουργείου Υγείας και Κοινωνικής Αλληλεγγύης: «Για την ένταξη των τριτέκνων οικογενειών ως πολυτέκνων στο νόμο 1910/1944».
      Η πρόταση νόμου δεν θα τεθεί σε ψηφοφορία, διότι εμπίπτει στις διατάξεις του άρθρου 73, παράγραφος 3 του Συντάγματος.
     Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Πέμπτης 12 Ιουλίου 2007 και της Παρασκευής 13 Ιουλίου 2007 και ερωτάται το Τμήμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Πέμπτης 12 Ιουλίου 2007 και της Παρασκευής 13 Ιουλίου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 14.40’, λύεται η συνεδρίαση για αύριο ημέρα Παρασκευή 27 Ιουλίου 2007 και ώρα 10.30΄, με αντικείμενο εργασιών του Τμήματος κοινοβουλευτικό έλεγχο, συζήτηση της υπ’ αριθμόν 3/3/5-7-2007 επίκαιρης επερώτησης των Βουλευτών του Κ.Κ.Ε. προς τους Υπουργούς Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης για τις γυναίκες, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



Τελευταία Αποθήκευση:	1/8/2007 12:26:00 μμ	Από:	M.papadatou
Εκτυπώθηκε:	31/7/2007 12:17:00 μμ

