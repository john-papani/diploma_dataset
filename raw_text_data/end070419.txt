ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΙΓ΄

Πέμπτη 19 Απριλίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. άδεια απουσίας του Βουλευτή κ. Φ. Τσαλίδη, σελ.
2. Ανακοινώνεται ότι τη συνεδρίαση παρακολουθούν μαθητές από το 8ο Γυμνάσιο Γλυφάδας, το Γυμνάσιο Αρκαλοχωρίου Ηρακλείου Κρήτης, το 2ο Γυμνάσιο Χανίων, 1ο Γυμνάσιο Θουρίας Μεσσηνίας, σελ.
3. Επί Προσωπικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 20 Απριλίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Απασχόλησης και Κοινωνικής Προστασίας:
i. σχετικά με την αναστολή λειτουργίας του Ξενοδοχείου «ΚΕΡΚΥΡΑ ΜΠΙΤΣ», τη διασφάλιση των θέσεων εργασίας κ.λπ., σελ.
ii. σχετικά με τη λειτουργία της Βιομηχανίας Φωσφορικών Λιπασμάτων στην Καβάλα κ.λπ., σελ.
β) Προς τον Υπουργό Πολιτισμού σχετικά με τη συμμετοχή ανηλίκων στα παιχνίδια του ΟΠΑΠ κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισπραχθεί προς διαπραγμάτευση σε οργανωμένη αγορά και άλλες διατάξεις», σελ.
2. Κατάθεση Εκθέσεων Διαρκών Επιτροπών:
α) Η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου αρμοδιότητας του Υπουργείου Εμπορικής Ναυτιλίας: «Σύσταση και λειτουργία «Οργανισμού Απασχόλησης Ελλήνων Ναυτικών», σελ.
β) Η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού:
i. «’Ιδρυση Εθνικού Κέντρου Θεάτρου και Χορού», σελ.
ii. «’Εγκριση της σύστασης Ιδρύματος με την επωνυμία «ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του», σελ.
γ) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων ‘Εργων: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου «Κόρινθος-Τρίπολη-Καλαμάτα και Κλάδος Λεύκτρο-Σπάρτη» και ρύθμιση συναφών θεμάτων», σελ.

ΟΜΙΛΗΤΕΣ
Α. Επί Προσωπικού Θέματος:
ΒΕΡΓΙΝΗΣ Ξ., σελ. 
ΚΑΣΤΑΝΙΔΗΣ Χ., σελ.
ΤΑΣΟΥΛΑΣ Κ., σελ.

Β. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΜΕΡΕΝΤΙΤΗ Α., σελ.
ΟΡΦΑΝΟΣ Γ., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΔΑΜΑΝΑΚΗ Μ., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΟΥΣΕΛΑΣ Δ., σελ.
ΚΟΤΣΟΥΚΟΣ Ι., σελ.
ΛΕΒΕΝΤΗΣ Α., σελ.
ΛΥΚΟΥΡΕΝΤΖΟΣ Α., σελ.
ΠΑΠΑΙΩΑΝΝΟΥ Μ., σελ.
ΠΑΠΑΝΔΡΕΟΥ Β., σελ.
ΠΙΠΕΡΓΙΑΣ Δ., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΤΣΙΤΟΥΡΙΔΗΣ Σ., σελ.
ΦΛΩΡΙΔΗΣ Γ., σελ.
ΦΟΥΣΑΣ Α., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΙΓ΄
      Πέμπτη 19 Απριλίου 2007
      Αθήνα, σήμερα στις 19 Απριλίου 2007, ημέρα Πέμπτη και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από την κ. Αθανασία Μερεντίτη, Βουλευτή Τρικάλων, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
1) O Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο κ. Ν. Χασαπόγλου ζητεί να επιτραπεί η ελεύθερη διακίνηση των νωπών αγροτικών προϊόντων στις εθνικές οδούς και κατά τη διάρκεια των Σαββατοκύριακων.
2) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία το Σωματείο Ατόμων με Eιδικές Aνάγκες Νομού Λακωνίας ζητεί να ανανεωθούν οι κάρτες ανεργίας των Α.Μ.Ε.Α. που είναι ασφαλισμένα στον Ο.Γ.Α..
3) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Σύλλογος Πτυχιούχων Εργοδηγών και Σχεδιαστών Δημοσίου Ν.Π.Δ.Δ. και Ο.Τ.Α. Περιφέρειας Πελοποννήσου ζητεί την ένταξη όλων των πτυχιούχων εργοδηγών-υπαλλήλων του δημοσίου, Ν.Π.Δ.Δ. και Ο.Τ.Α. στην κατηγορία Τ.Ε.Ο..
4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Δήμος Οινούντος Λακωνίας ζητεί τη συνέχιση της λειτουργίας του Προγράμματος «Βοήθεια στο Σπίτι».
5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία το Κ.Τ.Ε.Λ. Τήνου ζητεί να του ανατεθεί τουριστικό έργο.
6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Αμοργού ζητεί να συμπεριληφθούν στο πρόγραμμα της λειψυδρίας και τα νησιά κάτω των τριών χιλιάδων εκατό κατοίκων.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Κ. Θεοδωρακόπουλος καταγγέλλει αντιεπαγγελματική συμπεριφορά υπαλλήλου του Σταθμού Καλαμάτας.
8) Ο Βουλευτής Νομού Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά, με την οποία ο Συνήγορος του Πολίτη υποβάλλει πόρισμα σχετικά με την ηχορύπανση από τη λειτουργία του διεθνούς αεροδρομίου «Ελευθέριος Βενιζέλος».
9) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά, με την οποία ο Δήμος Νέου Σιδηροχωρίου Ροδόπης ζητεί τη χρηματοδότηση αντιπλημμυρικών έργων στην περιοχή του.
10) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία η Συντονιστική Επιτροπή Κατοίκων Δ.Δ. Κομποτάδων Δήμου Υπάτης Φθιώτιδας ζητά να μην υλοποιηθούν εργολαβίες εντός των διοικητικών ορίων  του Δ.Δ. Κομποτάδων.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην επαναλειτουργία της Παιδιατρικής Κλινικής του Νοσοκομείου Αγίου Νικολάου Ν. Λασιθίου.
12) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία εμπορικοί και επαγγελματικοί σύλλογοι του Νομού Λακωνίας ζητούν την ανάκληση των νέων νομοθετικών ρυθμίσεων που αφορούν στο υπαίθριο και στεγασμένο εμπόριο.
13) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία το Πρότυπο Κέντρο Μελισσοκομίας και Σταθμός Γενετικής Βελτίωσης Μελισσών δια της Τεχνητής Σπερματέγχυσης  «ΜΑΡΓΑΡΙΤΑ ΜΠΑΤΣΗ και ΥΙΟΙ» ζητεί την τροποποίηση προγράμματος γονιμοποίησης μελισσών.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην ανάγκη υλοποίησης του έργου της κατασκευής Χ.Υ.Τ.Α. στην Ιεράπετρα.
15) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας, το οποίο αναφέρεται στην ελλιπή στελέχωση των δημόσιων νοσοκομείων.
16) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ  κατέθεσε αναφορά, με την οποία το Επιμελητήριο Ηρακλείου διαμαρτύρεται για τη διάσπαση του «Κ.Τ.Ε.Λ. Κρήτης Α.Ε.».
17) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά, με την οποία ο Σύλλογος Εργαζομένων στις Δ.Ο.Υ. του Νομού Σερρών ζητεί την ένταξη στην Α΄ Ζώνη των επαρχιακών Δ.Ο.Υ. του Νομού Σερρών κ.λπ..
18) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά, με την οποία ο Λαογραφικός Πολιτιστικός Σύλλογος Χρυσοχώραφων Νομού Σερρών ζητεί οικονομική ενίσχυση.
19) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά, με την οποία το Ενοριακό Πνευματικό Κέντρο Ι.Ν. Κοιμήσεως της Θεοτόκου Σερρών ζητεί οικονομική στήριξη.
20) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά, με την οποία ο Νομάρχης Δράμας ζητεί την οικονομική ενίσχυση των χιονοδρομικών κέντρων.
21) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Νομάρχης Μαγνησίας και οι Δήμαρχοι Βόλου και Νέας Ιωνίας ζητούν τον εξοπλισμό του Πανθεσσαλικού Σταδίου με την αναγκαία υλικοτεχνική υποδομή για τη διενέργεια του Πανελλήνιου Πρωταθλήματος Στίβου.
22) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Νομάρχης Μαγνησίας ζητεί την τοποθέτηση γεννητριών εδάφους στη Ζαγορά του Πηλίου.
23) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία οι Πρόεδροι των Ε.Α.Σ. Μαγνησίας ζητούν να συμπεριληφθεί και ο Νομός Μαγνησίας στον Εθνικό Σχεδιασμό της Αντιχαλαζικής Προστασίας του ΕΛ.Γ.Α..
24) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Σέλκος Δημήτριος ζητεί σύνταξη λόγω πολυτεκνίας.
25) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Ευσταθιάδου Αικατερίνη ζητεί την έγκριση της δωρεάν προμήθειας φαρμακευτικών σκευασμάτων για το άρρωστο παιδί της.
26) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Προδρομίδου Βαρβάρα, γεωπόνος, ζητεί την αναγνώριση της προϋπηρεσίας της στον ιδιωτικό τομέα.
27) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Αρβανιτίδου Κυριακή ζητεί να της καταβληθεί αναδρομικά το πολυτεκνικό επίδομα.
28) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Βογιατζόγλου Απόστολος διαμαρτύρεται για την απόλυσή του, από τη θέση του νυχτοφύλακα στο Μουσείο της Πέλλας.
29) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Παναγιωτίδης Γεώργιος ζητεί να ενημερωθεί για την πορεία που θα ακολουθήσει ο οδικός άξονας Νάουσας – Σκύδρας.
30) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Δημητριάδης Χαράλαμπος, υπάλληλος στα διόδια Μαλγάρων, ζητεί τη μετάταξή του.
31) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Παρίσος Χαράλαμπος ζητεί να ενημερωθεί για τις προϋποθέσεις ένταξης στο Ειδικό Ταμείο Κοινωνικής Αλληλεγγύης.
32) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία οι κυρίες Σιδηροπούλου Άννα Μαρία και Ασημούλα ζητούν την επίλυση προβλήματος κατά τη διαδικασία έκδοσης δελτίου ταυτότητας.
33) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Φακάλος Αθανάσιος, φαρμακοποιός, διαμαρτύρεται για τις εξαγωγές φαρμακευτικών ιδιοσκευασμάτων.
34) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Καλλιτεχνικός Οργανισμός Δήμου Βόλου ζητεί την υπογραφή και υλοποίηση νέας Προγραμματικής Σύμβασης μεταξύ Υπουργείου Πολιτισμού, Δήμου Βόλου και Καλλιτεχνικού Οργανισμού Δήμου  Βόλου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό  4732/26-2-07 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 7017/4/6886/22-3-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΚΑΪΣΕΡΛΗΣ, σας γνωρίζουμε ότι, σύμφωνα με τις διατάξεις του άρθρου 20 του ν. 1481/84, όπως τροποποιήθηκε και συμπληρώθηκε μεταγενέστερα, στον προϋπολογισμό εξόδων του Υπουργείου μας εγγράφονται πιστώσεις για έξοδα κίνησης προσωπικού, οι οποίες κατανέμονται και μεταφέρονται στους προϋπολογισμούς των οργανισμών αστικών συγκοινωνιών και των Κ.Τ.Ε.Λ. αστικών και υπεραστικών συγκοινωνιών, για την ελεύθερη μετακίνηση του αστυνομικού και πυροσβεστικού προσωπικού, καθώς και των συνοριακών φυλάκων και ειδικών φρουρών για εκτέλεση υπηρεσίας, εντός της περιοχής υπηρεσίας τους.
      Κατ΄ εξουσιοδότηση του προαναφερόμενου νόμου, κάθε έτος, εκδίδεται Κοινή Υπουργική Απόφαση των Υπουργών Δημόσιας Τάξης, Μεταφορών και Επικοινωνιών και Οικονομίας και Οικονομικών, για την καταβολή των ανάλογων ποσών στους ανωτέρω φορείς, για το σκοπό αυτό.
      Τέλος σας πληροφορούμε ότι η αρμόδια Υπηρεσία μας εξετάζει τη δυνατότητα ένταξης του αστυνομικού προσωπικού σε ρύθμιση παρόμοια με αυτήν του Υπουργείου Εθνικής Άμυνας.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     2. Στην με αριθμό  4730/26-2-07 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 7017/4/6884/22-3-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΟΘΩΝΑΣ, σε ό,τι μας αφορά, σας γνωρίζουμε ότι το θέμα της εκπαίδευσης, καθώς και αυτό των αρμοδιοτήτων του προσωπικού της Δημοτικής Αστυνομίας, ρυθμίζεται από τις διατάξεις των π.δ. 135/2006 και 23/2002, καθώς και από τις διατάξεις του άρθρου 35 του ν. 3274/2004. Συγκεκριμένα, στο άρθρο 10 του π.δ. 135/2006, «Σύστημα πρόσληψης ειδικού ένστολου προσωπικού της Δημοτικής Αστυνομίας και τρόπος εκπαίδευσης αυτού», ορίζεται ότι η εκπαίδευση των δημοτικών αστυνομικών πραγματοποιείται με ευθύνη του Εθνικού Κέντρου Δημόσιας Διοίκησης και διαρκεί έξι (6) μήνες, εκ των οποίων τους τέσσερις (4) γίνεται θεωρητική και τους δύο (2) πρακτική εκπαίδευση. Με απόφαση των Υπουργών Εσωτερικών, Δημόσιας Διοίκησης και Αποκέντρωσης και Δημόσιας Τάξης καθορίζεται κάθε θέμα σχετικό με την οργάνωση και την παροχή της εκπαίδευσης. Μέχρι την έκδοση της ανωτέρω απόφασης ισχύουν τα οριζόμενα στην παρ. 2 του άρθρου 16 του π.δ. 23/2002, καθώς και στην κατ' εξουσιοδότηση αυτής εκδοθείσα κανονιστική πράξη και η εκπαίδευση του εν λόγω προσωπικού θα πραγματοποιείται στις Σχολές του Αρχηγείου Ελληνικής Αστυνομίας. Επίσης, ορίζεται ότι οι εκπαιδευόμενοι δημοτικοί αστυνομικοί διoρίζoνται  στους Ο.Τ.Α. εφόσον έχουν αποφοιτήσει επιτυχώς από τις Σχολές της Δημοτικής Αστυνομίας.
      Σε ό,τι αφορά τα προανακριτικά καθήκοντα του προσωπικού της Δημοτικής Αστυνομίας, σας πληροφορούμε ότι, σύμφωνα με τη διάταξη της παρ. 5 του άρθρου 15 του π.δ. 23/2002, αυτό δύναται, κατά το άρθρο 34 του Κώδικα Ποινικής Δικονομίας, να ενεργεί καθήκοντα ειδικού ανακριτικού υπαλλήλου, για όσα ποινικά αδικήματα εμπίπτουν στην αρμοδιότητά του.
      Για τις περαιτέρω αρμοδιότητες του ανωτέρω προσωπικού, αρμόδιο να σας ενημερώσει σχετικά είναι το συνερωτώμενο Υπουργείο, με μέριμνα του οποίου καταρτίσθηκε και προωθήθηκε το προαναφερόμενο νομοθετικό πλαίσιο.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     3. Στην με αριθμό  4729/26-2-07 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 7017/4/6883/22-3-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. ΚΟΡΤΣΑΡΗΣ, σας γνωρίζουμε ότι από το Υπουργείο μας και ειδικότερα από το Αρχηγείο Πυροσβεστικού Σώματος εκδηλώνονται οι σχετικές ενέργειες, προκειμένου να ξεκινήσουν οι διαδικασίες που απαιτούνται για την ίδρυση Εθελοντικού Πυροσβεστικού Σταθμού στο Δήμο Πρεσπών. Όμως απαραίτητη προϋπόθεση για την ίδρυση της Υπηρεσίας αυτής είναι η έμπρακτη πρόθεση του Δήμου να συμβάλει στη λειτουργία και στη στελέχωσή της με τον ανάλογο αριθμό εθελοντών πυροσβεστών.
      Το Αρχηγείο Πυροσβεστικού Σώματος, σε θετική περίπτωση, θα διαθέσει στο Δήμο δύο (2) πυροσβεστικά οχήματα με τον κατάλληλο εξοπλισμό, μία (1) τουλάχιστον φορητή αντλία, καθώς και μόνιμη δύναμη αποτελούμενη από τέσσερις (4) πυροσβεστικούς υπαλλήλους.
      Για τις ανωτέρω προθέσεις μας πρόσφατα ενημερώθηκε, με έγγραφο της αρμόδιας Υπηρεσίας του Αρχηγείου Πυροσβεστικού Σώματος, ο Δήμος Πρεσπών, στον οποίο γνωστοποιήθηκε και η σχετική νομοθεσία που διέπει την ίδρυση και λειτουργία των Εθελοντικών Πυροσβεστικών Σταθμών, το θεσμό του εθελοντή πυροσβέστη, καθώς και τις υποχρεώσεις των φορέων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      4. Στην με αριθμό 4105/8.2.07 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. Δ6/Φ38/ΟΙΚ.4995/2.3.07 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, θέτουμε υπόψη σας ότι η ΔΕΗ Α.Ε. κατά την εκμετάλλευση των υδροηλεκτρικών έργων της χώρας, μεταξύ των οποίων και αυτό των Κρεμαστών, διαχειρίζεται ταυτόχρονα τα υδατικά αποθέματα των ταμιευτήρων τους με στόχο τη βελτιστοποίηση της ενεργειακής απολαβής σε συνδυασμό με την ικανοποίηση και άλλων αναγκών δημοσίου ενδιαφέροντος όπως η ύδρευση, άρδευση, αντιπλημμυρική προστασία και αναψυχή.
      Περαιτέρω είναι γνωστό ότι κατά τη χειμερινή και εαρινή περίοδο λαμβάνει χώρα καθαρή εισροή υδάτων στα υδροηλεκτρικά έργα ενώ. το υπόλοιπο του έτους χαρακτηρίζεται, κατά βάση από αυξημένες απολήψεις. Ωστόσο για να ικανοποιείται η ανάγκη ασφαλούς ανάσχεσης πλημμυρικών παροχών κατά τη βροχερή περίοδο δεν είναι επιτρεπτή η τήρηση πλήρων των ταμιευτήρων με συνέπεια την ύπαρξη μειωμένων αποθεμάτων κατά την έναρξη της ξηρών μηνών.
      Η τρέχουσα περίοδος χαμηλής υδραυλικότητας είναι πιθανό να οδηγήσει σε αισθητά μειωμένα αποθέματα κατά τον προσεχή Μάιο και για το λόγο αυτό σχεδιάζονται και λαμβάνονται μέτρα αναπλήρωσης του ελλείμματος ενέργειας με προσφυγή σε αυξημένη συμβατική και ανανεώσιμη παραγωγή και δευτερευόντως σε εισαγωγές ενέργειας.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      5. Στην με αριθμό 4515/20.2.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-99/2.3.07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Καρτέλ καυσίμων στην Κρήτη», της επισυνάπτουμε το με αριθμ. Πρωτ. 1140/23-2-07 έγγραφο της Επιτροπής Ανταγωνισμού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 4147/9.2.07 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Ιωάννου Διαμαντίδη, Αθανασίου Παπαγεωργίου, Παναγιώτου Σγουρίδη, Ιωάννου Μανιάτη δόθηκε με το υπ’ αριθμ. Δ5/ΗΛ/Β/Φ6/29/5003/2.3.07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 4147//09-02-2007 ερώτησης , που κατέθεσαν στη Βουλή οι ως άνω Βουλευτές, σας στέλνουμε το Γ.ΔΝΣ/696/20-02-2007 έγγραφο της ΔΕΗ Α.Ε., το οποίο και καλύπτει το θέμα. Σε κάθε περίπτωση το Υπουργείο Ανάπτυξης δεν έχει καμμία, εκ του Νόμου, αρμοδιότητα σε επιχειρηματικά ζητήματα και αποφάσεις τις εταιρείας.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 4325/14-2-07 ερώτηση των Βουλευτών κυρίων Εμμανουήλ ΄Οθωνα, Βασιλείου Κεγκέρογλου, Στυλιανού Ματζαπετάκη, Εμμανουήλ Στρατάκη, Ιωάννη Σκούλα Μιχάλη Καρχιμάκη, Εμμανουήλ Σκουλάκη και Νικολάου Χριστοδουλάκη δόθηκε με το υπ’ αριθμ. 7017/4/6844/9-3-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Ε. ΟΘΩΝΑΣ, Β. ΚΕΓΚΕΡΟΓΛΟΥ, Σ. ΜΑΤΖΑΠΕΤΑΚΗΣ, Ε. ΣΤΡΑΤΑΚΗΣ, Ι ΣΚΟΥΛΑΣ, Μ. ΚΑΡΧΙΜΑΚΗΣ, Ε. ΣΚΟΥΛΑΚΗΣ και Ν. ΧΡΙΣΤΟΔΟΥΛΑΚΗΣ, σας γνωρίζουμε ότι, στα πλαίσια της εφαρμοζόμενης από το Υπουργείο μας αντεγκληματικής πολιτικής, συνεχίζει να αποτελεί στόχο πρώτης προτεραιότητας, όπως αυτός τέθηκε για πρώτη φορά το έτος 2005, η αύξηση του αριθμού των κατασχέσεων των παρανόμως κατεχομένων-φερομένων όπλων και πυρομαχικών και η τήρηση των όρων ασφαλείας της νόμιμης διακίνησης και φύλαξης αυτών, ενώ με εγκυκλίους διαταγές του Αρχηγείου της Ελληνικής Αστυνομίας και με ειδικές κατά περίπτωση εντολές και οδηγίες, έχει ζητηθεί από τις περιφερειακές Υπηρεσίες η εντατικοποίηση των ελέγχων και η αυστηρότερη εφαρμογή της ισχύουσας νομοθεσίας, με έμφαση στη διερεύνηση σε βάθος όλων των υποθέσεων, για τον εντοπισμό και εξάρθρωση κυκλωμάτων που δραστηριοποιούνται στον τομέα της παράνομης διακίνησης ειδών οπλισμού.
      Στο πλαίσιο αυτό έχουν δραστηριοποιηθεί οι αρμόδιες Υπηρεσίες των Αστυνομικών Διευθύνσεων της χώρας, οι οποίες αναπτύσσουν ειδικές δράσεις κυρίως στις περιοχές όπου το ανωτέρω φαινόμενο εμφανίζεται εντονότερο και διενεργούν ελέγχους επιχειρήσεων και καταστημάτων που δραστηριοποιούνται στον τομέα των όπλων και εκρηκτικών, ως και χώρων σκοπευτηρίων και σκοπευτικών συλλόγων για την αποτροπή της διάθεσης των κατεχομένων και διακινουμένων ειδών οπλισμού και εκρηκτικών υλών για σκοπούς άλλους από εκείνους που προορίζονται.
      Κατά το παρελθόν έτος εκδόθηκε η υπ' αριθ. 19180/26-4-2006 Απόφαση των Υπουργών Πολιτισμού και Δημόσιας Τάξης, που αφορά τους όρους, τις προϋποθέσεις και τη χορήγηση αδείας λειτουργίας σκοπευτηρίων. Επίσης, για τον περιορισμό και τελικώς την εξάλειψη του φαινομένου αυτού, με τις διατάξεις του άρθρου 16 του ν. 3387/2005 και του άρθρου 1 της 3009/2/99στ/11-1-2006 απόφασης του Υπουργού Δημόσιας Τάξης, χορηγήθηκε νέα προθεσμία εφοδιασμού με άδειά από τις αστυνομικές Αρχές των κατόχων κυνηγετικών όπλων, που κατήχοντο με δελτίο κατοχής των δασικών Αρχών ή δεν είχαν δηλωθεί (αδήλωτα κυνηγετικά όπλα), με σκοπό την πλήρη .καταγραφή και τον έλεγχο αυτών και παρατάθηκε η ισχύς των αδειών κατοχής κυνηγετικών όπλων που έχουν λήξει μέχρι την 12-9-2006. Αποτέλεσμα της ρύθμισης αυτής ήταν να δηλωθούν στις αρμόδιες αστυνομικές Αρχές 31.992 αδήλωτα κυνηγετικά όπλα και να ανανεωθεί η άδεια κατοχής κυνηγετικών όπλων που είχαν λήξει, από μεγάλο αριθμό κατόχων.
      Παράλληλα, με την 3009/2/84-ιζ΄ από 7-7-2006 Απόφαση του Υπουργού Δημόσιας Τάξης (Φ.Ε.Κ. Β΄ -1149), παρατάθηκε η ισχύς των αδειών κατοχής συλλεκτικών όπλων, καθώς και η προσκόμιση της προβλεπόμενης βεβαίωσης απενεργοποίησης αυτών, μέχρι την 6-8-2007. Επισημαίνεται ότι, με την ανωτέρω ρύθμιση, ευνοείται κοινή προσπάθεια διαφύλαξης από την καταστροφή αντικειμένων ανυπολόγιστης ιστορικής, πολιτιστικής, συναισθηματικής, αλλά και πραγματικής αξίας, καθόσον παρέχεται στις αρμόδιες Υπηρεσίες μας δυνατότητα συνεργασίας με εκπροσώπους πολιτιστικών φορέων, μουσείων και ιδιώτες συλλέκτες, προκειμένου αυτές να επανεξετάσουν το καθεστώς χορήγησης των εν λόγω αδειών, καθώς και τον τρόπο της απενεργοποίησης των όπλων αυτών. Επίσης, με την ανωτέρω ρύθμιση, ενθαρρύνονται οι πολίτες να στραφούν προς την κατεύθυνση της νόμιμης κατοχής συλλεκτικών, ιστορικών, οικογενειακών κειμηλίων και λοιπών αντικειμένων του ν. 2168/1993 «περί όπλων».
      Πέραν αυτών, για το θέμα του υφιστάμενου νομοθετικού πλαισίου, σας ενημερώνουμε ότι οι αρμόδιες Επιτροπές της Ευρωπαϊκής Ένωσης, όπου συμμετέχει και εκπρόσωπος του Αρχηγείου της Ελληνικής Αστυνομίας, επεξεργάζονται με εντατικούς ρυθμούς προσχέδιο τροποποίησης των διατάξεων της Οδηγίας 91/477 ΕΚ, στην οποία προσαρμόσθηκε η εθνική μας νομοθεσία με το ν. 2168/1993 «Ρύθμιση θεμάτων που αφορούν όπλα, πυρομαχικά, εκρηκτικές ύλες και άλλες διατάξεις», ώστε στη συνέχεια οι νέες αυτές διατάξεις, αφού οριστικοποιηθούν και λάβουν τη μορφή Οδηγίας, να ενσωματωθούν, εντός της προθεσμίας που θα ορισθεί, στις εθνικές νομοθεσίες των κρατών-μελών της Ε.Ε. και φυσικά της χώρας μας. Για το σκοπό αυτό, με πρωτοβουλία του Υπουργείου Εξωτερικών, πραγματοποιούνται συσκέψεις, εκ των οποίων η τελευταία έγινε την 6-2-2007, μεταξύ εκπροσώπων των συναρμοδίων Υπουργείων και φυσικά και του Υπουργείου μας.
      Παράλληλα, λειτουργεί και η Επιτροπή που συγκροτήθηκε στο Υπουργείο μας, σε συνεργασία με τα συναρμόδια Υπουργεία και φορείς, για την κατάρτιση προσχεδίου τροποποίησης του ν. 2168/1993, το οποίο θα να είναι πλήρως εναρμονισμένο με τις αποφάσεις των Διεθνών Οργανισμών και της Ευρωπαϊκής Ένωσης, σε συνάρτηση βεβαίως με την εξέλιξη των προαναφερόμενων διαδικασιών τροποποίησης της Οδηγίας 91/477 ΕΚ στις αρμόδιες επιτροπές της Ευρωπαϊκής Ένωσης, προκειμένου να αποφευχθεί η τροποποίηση των διατάξεων του βασικού νόμου περί όπλων σε σύντομο χρονικό διάστημα.
      Σε ό,τι αφορά την αναφερόμενη στην ερώτηση πρωτοβουλία συστράτευσης προσωπικοτήτων, αλλά και κοινωνικών φορέων της Κρήτης, αυτή ανελήφθη με στόχο την ευαισθητοποίηση των πολιτών και την αφύπνιση της συλλογικής συνείδησης, ώστε να περιορισθεί και εν τέλει να εξαλειφθεί το φαινόμενο της παράνομης οπλοκατοχής και οπλοχρησίας, το οποίο, όπως είναι γνωστό, αποτελεί διαχρονικά τη σημαντικότερη ίσως παραβατική συμπεριφορά των κατοίκων της Κρήτης, εξαιρουμένων αυτών του νομού Λασιθίου.
      Για το σκοπό αυτό συστάθηκε Επιτροπή Πρωτοβουλίας, η οποία στον ιστορικό Δήμο Ανωγείων προχώρησε στην υπογραφή κοινής διακήρυξης, όπου καλούνται όλοι οι Κρητικοί να συστρατευθούν στον αγώνα κατά της παράνομης οπλοκατοχής και οπλοχρησίας, που πρώτιστα προσβάλλει την ιστορία και τον πολιτισμό του νησιού και το μόνο που έχει προσφέρει μέχρι σήμερα είναι ο μεγάλος αριθμός θυμάτων.
      Επισημαίνεται ότι η προσπάθεια της Επιτροπής δεν είναι πρωτοβουλία ούτε αστυνομικού ούτε στενά νομικού περιεχομένου. Η πρωτοβουλία αυτή συνολικά εκτιμώμενη, αποτελεί προσπάθεια εκφοράς ηθικού μηνύματος, αφύπνισης και ευαισθητοποίησης της συλλογικής συνείδησης των Κρητών, προκειμένου να σταματήσει επί τέλους η δυστυχώς, με τόσο κόστος σε ανθρώπινες ζωές, σε σοβαρούς τραυματισμούς και σε βαρείες αναπηρίες, παράνομη οπλοφορία και οπλοχρησία. Πρέπει αυτή η πρωτοβουλία να κρατηθεί ζωντανή και να συνεχισθεί μέχρις ότου τύχει της ενεργού συμμετοχής και της ευρείας υποστήριξης όλων των παραγόντων της τοπικής αυτοδιοίκησης, των πολιτιστικών και λοιπών τοπικών συλλόγων, της επιστημονικής κοινότητας, της Εκκλησίας και γενικότερα όλης της τοπικής κοινωνίας. Κυρίως όμως το ηθικό μήνυμα το οποίο εκπέμπει η όλη προσπάθεια θα πρέπει να τύχει της εθελοντικής και καθολικής αποδοχής των Κρητών, αφού είναι γνωστό ότι τέτοιου είδους συμπεριφορές δεν περιορίζονται και εν τέλει δεν καταργούνται μόνο με νομικά κείμενα και αστυνομικά μέτρα, αλλά με εθελοντική υποχώρηση από την άσκηση τέτοιων πρακτικών.
       Παράλληλα όμως, για την άμβλυνση του φαινομένου, από τους Ο.Τ.Α., συλλόγους και λοιπούς τοπικούς φορείς, θα πρέπει να γίνουν οι απαραίτητες ενέργειες διδακτικού και συμβουλευτικού κυρίως χαρακτήρα που θα αποσκοπούν στην ενθάρρυνση των κατοίκων για τη στροφή τους σε νόμιμες πρακτικές και λύσεις αναφορικά με την οπλοκατοχή και οπλοφορία, όπως η ίδρυση και λειτουργία σκοπευτηρίων, η συμμετοχή σε σκοπευτικούς συλλόγους, η δήλωση στις Αρχές των ήδη κατεχομένων, ως ιστορικών ή οικογενειακών κειμηλίων, όπλων και ούτω καθεξής.
      Το Υπουργείο μας στηρίζει το ηθικό νόημα της αναφερόμενης πρωτοβουλίας, όπως και κάθε προσπάθεια των αστυνομικών Υπηρεσιών της μεγαλονήσου για τον περιορισμό του φαινομένου της παράνομης διακίνησης και χρήσης όπλων και εκρηκτικών υλών στην αναφερόμενη περιοχή.
      Στο πλαίσιο αυτό έχουν δραστηριοποιηθεί οι αρμόδιες Υπηρεσίες των Αστυνομικών Διευθύνσεων της Κρήτης, οι οποίες αναπτύσσουν ειδικές δράσεις στις περιοχές που το ανωτέρω φαινόμενο εμφανίζεται εντονότερο. Αποτέλεσμα της δραστηριότητας αυτής, κατά το παρελθόν έτος, ήταν η σημαντική αύξηση των κατασχεθέντων-ανευρεθέντων ειδών οπλισμού και εκρηκτικών υλών στην Κρήτη, σε σχέση με το έτος 2005. Ωστόσο, παρά τα όποια θετικά αποτελέσματα έχουν επιτευχθεί μέχρι σήμερα, η δραστηριοποίηση του προσωπικού και των αρμοδίων Υπηρεσιών μας, για την αντιμετώπιση του εν λόγω φαινομένου, θα συνεχισθεί με αμείωτο ενδιαφέρον.
      Σε ό,τι αφορά τις άδειες οπλοφορίας-οπλοκατοχής, που χορηγούνται από τις αρμόδιες αστυνομικές Υπηρεσίες, σας ενημερώνουμε ότι αυτές χορηγούνται με αντικειμενικότητα, με βάση την αρχή της νομιμότητας, ύστερα από αυστηρή και ενδελεχή εξέταση των συντρεχόντων στο πρόσωπο των ενδιαφερομένων ιδιαίτερα σοβαρών λόγων και εξάντληση των προϋποθέσεων και κριτηρίων που ορίζονται στο νόμο.
      Τέλος σας διαβιβάζουμε πίνακα με τα αιτούμενα στοιχεία για το χρονικό διάστημα από 30-11-2005 έως 23-2-2007.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 3146/16.1.07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1023084/552/6.3.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 3146/16.1.07 ερώτησης που κατέθεσε ο Βουλευτής κ. Μιχ. Καρχιμάκης, σχετικά με το ανωτέρω θέμα, σας γνωρίζουμε τα εξής:
Α. 1. Με τις διατάξεις της Οδηγίας 77/388/ΕΟΚ (6η Οδηγία ΦΠΑ), όπως αναδιατυπώθηκε με την Οδηγία 2006/112/ΕΚ και ισχύει, τίθενται τα πλαίσια εφαρμογής του φόρου προστιθέμενης αξίας (ΦΠΑ). Η ως άνω Οδηγία έχει ενσωματωθεί στο εσωτερικό δίκαιο της χώρας με το ν. 2859/2000 (Κώδικας ΦΠΑ).
2. Ο πίνακας αγαθών και υπηρεσιών, για τα οποία τα κράτη - μέλη δύνανται να εφαρμόσουν μειωμένο συντελεστή ΦΠΑ, είναι καθορισμένος από τις διατάξεις της ως άνω οδηγίας, όπως έχουν ενσωματωθεί στο εσωτερικό δίκαιο με τα παράρτημα ΙΙΙ του Κώδικα ΦΠΑ. Στο παράρτημα αυτό περιλαμβάνονται τα αγαθά και οι υπηρεσίες, που επιτρέπεται να υπαχθούν στο μειωμένο συντελεστή ΦΠΑ 9%. Μεταξύ των ως άνω αγαθών, που υπάγονται σε .μειωμένο συντελεστή ΦΠΑ, περιλαμβάνονται αγροτικά εφόδια όπως ορισμένα βασικά λιπάσματα (ΔΚ 3101, 3102, 3103, 3104 και 3105) κλπ. ενώ δεν περιλαμβάνονται τα γεωργικά μηχανήματα, τα εργαλεία, τα θερμοκήπια, και ο αρδευτικός και λοιπός εξοπλισμός της γεωργικής εκμετάλλευσης.
3. . Το θέμα της ένταξης των αγροτικών μηχανημάτων στο παράρτημα ΙΙΙ της ως άνω Κοινοτικής Οδηγίας, ώστε να υπαχθούν σε μειωμένο συντελεστή ΦΠΑ, έχει επανειλημμένα τεθεί από τη χώρα μας σε επίπεδο ευρωπαϊκών οργάνων. Το εν λόγω αίτημα δεν είχε όμως την απαιτούμενη υποστήριξη από τις άλλες εθνικές αντιπροσωπείες ώστε να επιτευχθεί η αναγκαία ομοφωνία για την υιοθέτηση απόφασης αποδοχής του.
4. Σημειώνεται όμως ότι για αγρότες του κανονικού καθεστώτος παρέχεται η δυνατότητα αγοράς καινούργιου μηχανολογικού και λοιπού εν γένει εξοπλισμού χωρίς ΦΠΑ με τους όρους, τις προϋποθέσεις και τη διαδικασία που προβλέπει η ΑΥΟ Π. 2869/2389/ΠΟΛ 137/4.5.1987.
5. Με δεδομένη την ευαισθησία του Υπουργείου μας στα προβλήματα των αγροτών, τα θέματα της μείωσης των συντελεστών ΦΠΑ σε προϊόντα που χρησιμoπoιoύνται από αγρότες, αντιμετωπίζονται στα πλαίσια των δεσμεύσεών μας για την εφαρμογή του κοινοτικού δικαίου και ειδικότερα των διατάξεων της Οδηγίας 2006/112/ΕΚ, καθώς οποιαδήποτε παρέκκλιση από τις διατάξεις της Οδηγίας αυτής θα αποτελούσε κοινοτική παράβαση.
Β. 1. Αναφορικά με το συντελεστή του Ειδικού Φόρου Κατανάλωσης (ΕΦΚ στο πετρέλαιο εσωτερικής καύσης (DIESEL) κινητήρων, σας γνωρίζουμε ότι αυτός ορίζεται, σύμφωνα με την παρ. 1 του άρθρου 73 του ν. 2960/01 (ΦΕΚ 265/Α'), όπως ισχύει, σε 276 ευρώ το χιλιόλιτρο για το 2007, με υποχρεωτική προσαρμογή μέχρι το έτος 2009 σε 302 ευρώ το χιλιόλιτρο, προκειμένου γα ανέλθει στα ελάχιστα επιτρεπτά κοινοτικά επίπεδα φορολογίας.
      2. Όσον αφορά το συντελεστή του Ειδικού Φόρου Κατανάλωσης για το μαζούτ (πετρέλαιο εξωτερικής καύσης - FUEL OIL) σας γνωρίζουμε ότι αυτός ορίζεται σε 19 ευρώ ανά μετρικό τόνο και βρίσκεται πολύ κοντά στον ελάχιστο επιτρεπόμενο κοινοτικό συντελεστή (15 ευρώ ανά μ.τ.). Εξάλλου, υπενθυμίζεται ότι ο συντελεστής ΕΦΚ για το πετρέλαιο γεωργικής χρήσης παραμένει στα 21 ευρώ ανά χιλιόλιτρο.
     3. Τέλος, επισημαίνεται ότι ο συντελεστής του Ειδικού Φόρου Κατανάλωσης για την ηλεκτρική ενέργεια παραμένει μηδενικός μέχρι και το 2009.
Ο Υφυπουργός
ΑΝΤΩΝΙΟΣ ΜΠΕΖΑΣ»
      9. Στην με αριθμό 4073/8.2.07 ερώτηση του Βουλευτή  κ. Λάζαρου Λωτίδη δόθηκε με το υπ’ αριθμ. 20506/2.3.07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αρ. 4073/8-2-2007 ερώτηση που κατατέθηκε στη Βουλή από το Βουλευτή κ. Λ. Λωτίδη σχετικά με το χαρακτηρισμό των τριτέκνων οικογενειών ως πολυτέκνων, σας γνωρίζουμε τα εξής:
      Οι κυριότερες περί πολυτέκνων ρυθμίσεις είχαν περιληφθεί στο ν. 1910/44, ο οποίος σε συνδυασμό με το ν. 860/79 θεωρεί κατά κανόνα πολύτεκνη την οικογένεια με τέσσερα παιδιά υπό ορισμένες προϋποθέσεις, αναγνωρίζει όμως την πολυτεκνική ιδιότητα σε μητέρα ή πατέρα με τρία παιδιά και επίσης παρέχει τα ευεργετήματα των πολυτέκνων σε ορφανά από γονείς, τρία τουλάχιστον παιδιά, που αποτελούν ίδια οικογένεια.
      Πρόσφατα με την ψήφιση του ν. 3454/2006 τα ευεργετήματα των πολύτεκνων οικογενειών επεκτάθηκαν και στις οικογένειες με τρία παιδιά, χωρίς να θιγούν τα κεκτημένα θεσμικά και οικονομικά πλεονεκτήματα των πολυτέκνων.
      Ειδικότερα με το νέο ν. 3454/2006 αναγνωρίζεται η πολυτεκνική ιδιότητα σε μητέρα ή πατέρα με τρία παιδιά, υπό τις προϋποθέσεις της παρ. 2 του άρθρου 6 του εν λόγω Νόμου και επιπλέον παρέχονται τα ευεργετήματα των πολυτέκνων σε απορφανισθέντα δύο (2) τουλάχιστον παιδιά που αποτελούν την ίδια οικογένεια.
      Με τις διατάξεις του ν. 3454/2006 εναρμονίζεται η εθνική μας νομοθεσία με το κοινοτικό δίκαιο, επιδιώκοντας δημογραφικούς στόχους με την επέκταση της προστασίας σε όλους τους Ελληνόπαιδες, ανεξαρτήτως της υπηκοότητας των γονιών τους. Ειδικότερα το δικαίωμα αναγνώρισης της πολυτεκνικής ιδιότητας για την απονομή πλεονεκτημάτων επεκτείνεται πέραν των Ελλήνων υπηκόων και των κοινοτικών υπηκόων (Ευρωπαϊκής Ένωσης) και σε ορισμένες κατηγορίες αλλοδαπών που ζουν και εργάζονται στην Ελλάδα.
Σύμφωνα με. την ισχύουσα νομοθεσία όργανο απονομής της πολυτεκνικής ιδιότητας παραμένει η Ανώτατη Συνομοσπονδία Πολυτέκνων Ελλάδος (ΑΣΠΕ).
      Το Υπουργείο Υγείας και Κοινωνικής Αλληλεγγύης ως ένας από τους φορείς άσκησης δημογραφικής πολιτικής, θεωρεί την ανατροπή των δυσμενών δημογραφικών δεδομένων ως βάση για την οικονομική και κοινωνική ανάπτυξη της χώρας.
      Για το λόγο αυτό με τις διατάξεις του άρθρου 63 του ν. 1892/1990, όπως αυτό τροποποιήθηκε και ισχύει σήμερα, καθιέρωσε τη χορήγηση τριών χρηματικών παροχών, ήτοι:
      * Του επιδόματος τρίτου παιδιού στις μητέρες που αποκτούν τρίτο παιδί. Το πολυτεκνικό επίδομα στις πολύτεκνες οικογένειες.
* Την ισότητα σύνταξη στις πολύτεκνες μητέρες.
      Οι χρηματικές αυτές παροχές αναπροσαρμόζονται κάθε χρόνο, σύμφωνα με το δείκτη τιμών καταναλωτή του προηγούμενου έτους, έχουν δε καθολικό χαρακτήρα εφόσον καταβάλλoνται σε όλες τις δικαιούχες πολύτεκνες οικογένειες, ασυνδέτως προς την καταβoλή άλλης αμοιβής ή κοινωνικής παροχής.
      Παράλληλα, άλλα συναρμόδια Υπουργεία έχουν προχωρήσει στη λήψη ευεργετικών μέτρων, απαλλαγών ή διευκολύνσεων υπέρ των πολύτεκνων οικογενειών και με το ν. 3454/2006 και υπέρ των τρίτεκνων οικογενειών.
      Επιπροσθέτως με το ν. 3454/2006 καθιερώθηκε στη μητέρα που αποκτά τρίτο τέκνο από την 1η Ιανουαρίου 2006 και μετά, καθώς και για κάθε τέκνο μετά από το τρίτο, η καταβoλή εφάπαξ παροχής ύψους 2.000 €, μέσω του ΟΓΑ, που λειτουργεί ως εντολοδόχος του Υπουργείου Υγείας και Κοινωνικής Αλληλεγγύης για τη χορήγηση των πολυτεκνικών επιδομάτων στους δικαιούχους.
      Τέλος, τα αιτήματα των πολυτέκνων καθώς και οι προτάσεις των αρμοδίων φορέων για τη θέσπιση περαιτέρω ευεργετικών ρυθμίσεων εξετάζονται, ιεραρχούνται και ικανοποιούνται στο πλαίσιο των οικονομικών δυνατοτήτων της χώρας.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      10. Στην με αριθμό 5040/2-3-07 ερώτηση του Βουλευτή κ Ιωάννη Μαγκριώτη δόθηκε με το υπ’ αριθμ. Β-719/21-3-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 5040/2-3-2007 που κατέθεσε στη Βουλή ο Βουλευτής κ. Γιαν. Μαγκριώτης, σύμφωνα με τα αριθμ. ΥΠΑ/Δ13/Α/11378/537/23-3-2007 και 582/Φ.75/13-3-2007 έγγραφα της Υ.Π.Α. και της Διαχειριστικής Αρχής του Ε.Π. ΣΑΑΣ, αντίστοιχα, ως προς τις αρμοδιότητες του Υπ.Μ.Ε., πληροφορούμε ότι :
     Το έργο «Επέκταση διαδρόμου προσαπογειώσεων αεροσκαφών 10-28 (μετά παραλλήλου τροχοδρόμου) του Κρατικού Αερολιμένα Θεσσαλονίκης ΜΑΚΕΔΟΝΙΑ» κατασκευάζεται από το συνερωτώμενο Υπουργείο ΠΕΧΩΔΕ/ΕΥΔΕ Α/Δ Β. Ελλάδος.
     Στο έργο αυτό υπάρχει μια σχετική υστέρηση στην μέχρι σήμερα εξέλιξη των εργασιών, καθώς προέκυψε μια σειρά θεμάτων, όπως η ανάγκη ταυτόχρονης λειτουργίας του διαδρόμου με την εκτέλεση των εργασιών και η αλλαγή του δανειοθαλάμου υλικών (από την περιοχή Αγ. Αντωνίου στην περιοχή Λιτοχώρου Πιερίας, που απαιτεί όμως την αναβάθμιση του τοπικού λιμένα).
     Παρόλα αυτά το έργο συνεχίζεται και οι μέχρι σήμερα δαπάνες που έχουν αποσταλεί, ελεγχθεί και καταχωρηθεί στο Ολοκληρωμένο Πληροφοριακό Σύστημα από τη Διαχειριστική Αρχή - πλην της προκαταβολής ύψους 3,5 M€ - ανέρχονται στο ποσό των 3,35 M€, ενώ αναμένονται άμεσα από την ΕΥΔΕ Β. Ελλάδος επιπλέον δαπάνες ύψους 1 M€.
     Οι δεσμευμένες, στο πλαίσιο του Γ΄ ΚΠΣ, μέχρι 31-12-08, πιστώσεις για το έργο ανέρχονται σε 64,2 M€.
     Η συνεχιζόμενη χρηματοδότηση του έργου πέραν του 2008 είναι ήδη εξασφαλισμένη, καθότι το έργο έχει ήδη ενταχθεί ως έργο γέφυρα στο ΕΠ «Ενίσχυση της Προσπελασιμότητας 2007-2013» με Π/Υ 77 M€.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      11. Στην με αριθμό 4757/26-2-07 ερώτηση των Βουλευτών κ.κ. Δημητρίου Πιπεργιά, Βασιλείου Κεγκέρογλου, Ιωάννη Μανιάτη και Μιχάλη Καρχιμάκη δόθηκε με το υπ’ αριθμ. Δ13/Β/0525/6630/23-3-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσαν στη Βουλή των Ελλήνων οι Βουλευτές κ.κ. Δ. Πιπεργιάς, Β. Κεγκερογλου, Γ. Μανιάτης και Μ. Καρχιμάκης, σας διαβιβάζουμε το υπ' αριθ. 0-16642/21-3-2007 έγγραφο της Ρυθμιστικής Αρχής Ενέργειας (ΡΑΕ), με το οποίο δίδεται απάντηση στο θιγόμενο στην ανωτέρω ερώτηση θέμα.
     Επιπρόσθετα, θα πρέπει να επισημανθεί ότι ο Πρόεδρος της ΡΑΕ, Καθηγητής κ. Μιχαήλ Καραμανής είναι από τους πλέον διακεκριμένους ενεργειακούς επιστήμονες παγκοσμίως και με την μέχρι σήμερα παρουσία του κοσμεί τη θέση του Προέδρου της ΡΑΕ.
     Άλλωστε, τα προσόντα του αναγνωρίστηκαν και από την Επιτροπή Θεσμών και Διαφάνειας, η οποία τον επέλεξε για την συγκεκριμένη θέση, με δεκατρείς (13) θετικές ψήφους και μία (1) λευκή. (επισυνάπτονται τα σχετικά πρακτικά).
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στις με αριθμό 5207, 5208, 5204, 5210, 5211/7-3-07 ερωτήσεις του Βουλευτή κ. Κωνσταντίνου Ρόβλια δόθηκε με το υπ’ αριθμ. 371, 372, 373, 374, 375/22-3-07 έγγραφο από την Υπουργό Τουριστικής Ανάπτυξης η ακόλουθη απάντηση:
     «Σε απάντηση της άνω κατατεθείσης ερώτησης, σας γνωστοποιούμε ότι η Αγροτουριστική Α.Ε. εκπόνησε για το Υπουργείο Ανάπτυξης, Γενική Γραμματεία Βιομηχανίας, μελέτη ανάπτυξης της ορεινής περιοχής της Αργιθέας. Μεταξύ των δράσεων που προτάθηκαν είναι και η ενίσχυση των επιχειρήσεων αγροτουρισμού στην Αργιθέα Καρδίτσας.
     Επίσης σας υποβάλλουμε το υπ’ αριθ. 509357/20-03-07 έγγραφο της Δ/νσης Τουριστικών Εγκαταστάσεων του ΕΟΤ.
     Η Υπουργός
     ΦΑΝΗ ΠΑΛΛΗ-ΠΕΤΡΑΛΙΑ
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 20 Απριλίου 2007. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3, του Κανονισμού της Βουλής)
      1. Η με αριθμό 467/17-4-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Θεόδωρου Πάγκαλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την τοποθέτηση φωτεινού σηματοδότη στη διασταύρωση των οδών Ανδρέα Παπανδρέου και Αγίου Νικολάου στη Γλυφάδα Αττικής κ.λπ..
      2. Η με αριθμό 470/17-4-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την αντιμετώπιση του προβλήματος των συμβασιούχων στο Υπουργείο κ.λπ..
      3. Η με αριθμό 474/30/17-4-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την αγορά «δομημένων ομολόγων» από τα ασφαλιστικά ταμεία κ.λπ..
      (Θα απαντήσει ο Υπουργός Απασχόλησης και Κοινωνικής Προστασίας).
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3, του Κανονισμού της Βουλής)
      1. Η με αριθμό 477/17-4-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με την οικονομική ενίσχυση του Δήμου Καρδίτσας κ.λπ..
      2. Η με αριθμό 471/17-4-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εθνικής Άμυνας και Εμπορικής Ναυτιλίας, σχετικά με την κατασκευή στρατιωτικού λιμανιού στη Νέα Πέραμο Καβάλας κ.λπ..
      3. Η με αριθμό 475/17-4-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς την Υπουργό Τουριστικής Ανάπτυξης, σχετικά με τη χρηματοδότηση από το Υπουργείο κρουαζιέρας για λογαριασμό της Εκκλησίας της Ελλάδας κ.λπ..
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη, η με αριθμό 457/16-4-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Χωρέμη προς την Υπουργό Εθνικής Παιδείας και Θρησκευμάτων, σχετικά με τη λειτουργία του Τμήματος Κοινωνικής και Εκπαιδευτικής Πολιτικής του Πανεπιστημίου Πελοποννήσου κ.λπ., διαγράφεται λόγω κωλύματος της κυρίας Υπουργού.
      Δεύτερη είναι η με αριθμό 464/16-4-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Τουριστικής Ανάπτυξης και Απασχόλησης και Κοινωνικής Προστασίας, σχετικά με την αναστολή λειτουργίας του ξενοδοχείου «ΚΕΡΚΥΡΑ ΜΠΙΤΣ», τη διασφάλιση των θέσεων εργασίας κ.λπ..
      Η επίκαιρη ερώτηση του κ. Τσιόγκα σε περίληψη έχει ως εξής: 
      «Η απόφαση της Υπουργού Τουριστικής Ανάπτυξης για αναστολή της άδειας λειτουργίας του ξενοδοχείου «ΚΕΡΚΥΡΑ ΜΠΙΤΣ» συμφερόντων του «Ομίλου Λούης» δεν μπορεί σε καμία περίπτωση να φορτωθεί στις πλάτες των εκατόν τριάντα εργαζομένων που κινδυνεύουν να χάσουν τη δουλειά τους.
      Η έλλειψη των μέτρων υγιεινής και ασφάλειας, ιδιαίτερα μετά το περσινό δυστύχημα με δύο νεκρούς, είναι ευθύνη τόσο της εργοδοσίας όσο και της Κυβέρνησης, που με την πολιτική της εξυπηρέτησης των επιχειρηματικών συμφερόντων να μπαίνει πάνω από την υγεία και την ασφάλεια των εργαζομένων και των πελατών, προσπαθεί σήμερα να την εξωραΐσει με αντεργατικά μέτρα.  
      Το υφιστάμενο νομικό πλαίσιο βρίσκεται πολύ μακριά από τις πραγματικές ανάγκες των εργαζομένων, με τα καθήκοντα τεχνικών ασφαλείας να έχουν ανατεθεί στους εργοδότες δίχως μέτρα για την αντιμετώπιση της εντατικοποίησης της δουλειάς και το κυριότερο δίχως ουσιαστική παρέμβαση των συνδικάτων στο σχεδιασμό και την εφαρμογή των μέτρων υγιεινής και ασφάλειας. 
      Ερωτώνται οι κ.κ. Υπουργοί: 
      Τι μέτρα προτίθενται να πάρουν στην κατεύθυνση της εξασφάλισης των θέσεων εργασίας και τι ουσιαστικά μέτρα πρόκειται να πάρουν, ώστε να αντιμετωπιστούν οι κίνδυνοι για την υγιεινή και ασφάλεια στους χώρους δουλειάς.»
      Ο Υφυπουργός Απασχόλησης και Κοινωνικής Προστασίας κ. Γιακουμάτος,  έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, σε μία ευνομούμενη δημοκρατία, σε μια κοινοβουλευτική δημοκρατία, πρωταρχική σημασία έχει η εφαρμογή των νόμων. Έτσι λειτουργούν οι δημοκρατίες και έτσι τα κράτη προχωρούν και αναπτύσσονται. 
	Υπάρχουν δύο σκέλη εδώ. Το πρώτο είναι ο χειρισμός της υπεύθυνης Υπουργού Τουριστικής Ανάπτυξης κ. Πετραλιά, η οποία πράγματι με ενδιαφέρον στάθηκε πάνω στις λεπτομέρειες, ούτως ώστε να λειτουργήσει το ξενοδοχείο σύμφωνα με το γράμμα του νόμου και γι’ αυτό σήμερα ελέγχεται και είναι αρμόδιο το Υπουργείο Τουριστικής Ανάπτυξης. 
	Όπως ξέρετε, είχαμε ένα τραγικό δυστύχημα με τα δύο νεκρά παιδιά και αυτό επιβάλλει, κύριε Πρόεδρε, εξονυχιστικό έλεγχο, ώστε να εξασφαλιστούν οι συνθήκες υγιεινής και ασφάλειας και των παραθεριστών αλλά και των εργαζομένων. Άρα, λοιπόν, προς αυτήν την κατεύθυνση κινείται το Υπουργείο Τουριστικής Ανάπτυξης και υπάρχει μία άμεση και καλή συνεργασία ανάμεσα στο Υπουργείο Απασχόλησης και στο Υπουργείο Τουριστικής Ανάπτυξης. Η κ. Πετραλιά έδειξε άμεσα το ενδιαφέρον της και αυτή ειδοποίησε το Υπουργείο Απασχόλησης γιατί αγωνιά, όπως αγωνιά όλη η Κυβέρνηση, για τους εκατόν είκοσι εργαζόμενους. 
	Δεν είναι μόνο οι εκατόν είκοσι εργαζόμενοι, κύριε Πρόεδρε και οι οικογένειές τους, αλλά είναι και πέντε χιλιάδες πολίτες στα Γουβιά. Περιμένουν τους χίλιους τριακόσιους πενήντα παραθεριστές για να λειτουργήσουν. Αυτό όμως, κύριε Τσιόγκα, δεν θα γίνει εις βάρος της ζωής ή της υγείας των παραθεριστών. Κατά πρώτον, λοιπόν, έχουμε λάβει όλα τα απαραίτητα μέτρα για να έχουμε μία πολύ καλή λειτουργία, εξασφαλίζοντας όλες τις προϋποθέσεις εκείνες που δεν θα θέτουν κανένα σε κίνδυνο. 
	Καταθέτω στα Πρακτικά το πρακτικό της σύσκεψης που έγινε στο Υπουργείο Απασχόλησης. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο έχει ως εξής:
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχω πει, αγαπητέ φίλε κύριε Τσιόγκα, ότι αυτή η Κυβέρνηση ήταν, είναι και θα είναι πάντα δίπλα στον εργαζόμενο, ούτε απέναντι ούτε πίσω. Γιατί το λέω αυτό; Στα Πρακτικά θα διαβάσετε, κύριε συνάδελφε, ότι έγινε η σύσκεψη στις 16 Απριλίου, τη Δευτέρα και ότι αποφασίστηκαν τα εξής: Πρώτον, μέχρι αύριο θα έχουμε το πόρισμα του Σ.Ε.Π.Ε., του τεχνικού ελέγχου και της κοινωνικής επιθεώρησης από πλευράς απασχόλησης. 
      Το δεύτερο, κύριε Πρόεδρε: Από την 1η Μαΐου 2007 οι εργαζόμενοι για μας, στο Υπουργείο Απασχόλησης, οι εργαζόμενοι στο «ΚΕΡΚΥΡΑ ΜΠΙΤΣ» είναι εν δυνάμει εργαζόμενοι, θα πληρώνονται κανονικά, θα ασφαλίζονται κανονικά και αλί και τρισαλί σ’ αυτόν που δεν θα το κάνει. Γιατί; Δεν είναι απειλή, είναι εφαρμογή της εργατικής νομοθεσίας. Είναι σήμερα εποχικά εργαζόμενοι, έληξε το επίδομα ανεργίας και οφείλει εκ της εργατικής νομοθεσίας να τους επαναπροσλάβει, κύριε Πρόεδρε και την 1η Μαΐου θα δουλεύουν και θα πληρώνονται ή δεν θα δουλεύουν αλλά θα πληρώνονται. Αυτό είναι, κύριε Τσιόγκα, το αποτέλεσμα όλων αυτών των επαφών και των συσκέψεων που είχαμε με όλους τους παράγοντες.
      Οφείλω να συγχαρώ και τους Βουλευτές, όπως τον κ. Γεωργιάδη που είναι σήμερα παρών –αυτόν βλέπω- αλλά και όσους άλλους Βουλευτές ήταν παρόντες, τη Νομαρχιακή και την Τοπική Αυτοδιοίκηση, το Εργατικό Κέντρο και σύσσωμη την κοινή γνώμη σ’ όλη την Κέρκυρα, αλλά και σ’ όλη την Ελλάδα, γιατί επιτέλους αυτή η χώρα πρέπει να έχει ανάπτυξη. Δεν μπορούμε να γκρεμίζουμε συνέχεια. Πρέπει να χτίζουμε και να δημιουργούμε με όρους, προϋποθέσεις και με εφαρμογή των νόμων. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Είναι γεγονός ότι εκφράστηκαν με τον πιο ανάγλυφο τρόπο λόγω αυτού του τραγικού δυστυχήματος, αλλά και στη συνέχεια, οι αντιθέσεις που υπάρχουν ανάμεσα στα εφοπλιστικά συμφέροντα, στους εφοπλιστικούς ομίλους, αλλά και στα μεγάλα τουριστικά γραφεία της Ευρώπης, τα tour operators. 
	Το ζήτημα των μέτρων ασφαλείας είναι ζήτημα εκ των ων ουκ άνευ. Η συντριπτική πλειοψηφία των ξενοδοχείων στην Ελλάδα δεν πληροί τις προϋποθέσεις της πολεοδομίας. Η συντριπτική πλειοψηφία έχει κάνει παραβιάσεις.
      Εμείς θέλουμε να ανοίξει αυτό το ζήτημα και να εφαρμοστούν όλα τα μέτρα που προβλέπονται από την κάθε πολεοδομία για τους όρους δόμησης, λειτουργίας, πυρασφάλειας, υγιεινής και ασφάλειας των εργαζομένων. Γιατί; Ερωτώ: Εάν είχαν σκοτωθεί –βεβαίως δεν θέλουμε κανείς να χάσει τη ζωή του- δύο ξενοδοχοϋπάλληλοι, θα γινόταν όλη αυτή η ιστορία; Θα το είχαν «θάψει», θα το είχαν περάσει στα ψιλά. 
	Δεύτερο ζήτημα: Η υγιεινή και η ασφάλεια των τουριστών, η εξασφάλισή τους δηλαδή, ώστε να κάνουν ασφαλείς διακοπές, περνάει μέσα από την υγιεινή, την ασφάλεια και την προστασία των εργαζομένων. Μην κοιτάτε τη βιτρίνα του ξενοδοχείου. Να πάτε πίσω στη λάντζα, για να δείτε πώς βγαίνει το μεροκάματο και πώς βγαίνει αυτή η βιτρίνα. 
	Τρίτον, αυτά τα ζητήματα δεν μπορούν να λυθούν σ’ αυτό το σύστημα, ακριβώς γιατί υπάρχει το καπιταλιστικό κέρδος και εφόσον ο όμιλος και ο καπιταλιστής και ο εφοπλιστής θέλουν το κέρδος, δεν θα παίρνουν μέτρα υγιεινής και ασφάλειας για τους εργαζόμενους και για τους τουρίστες. Είναι δικαίωμα αυτό λοιπόν και των τουριστών και των εργαζομένων. Εμείς λέμε να μην κλείσει, να λειτουργήσει, αλλά να διασφαλιστούν τα δικαιώματα των εργαζομένων, να μην απολυθεί κανένας, να πληρωθούν μέχρι και το τελευταίο ευρώ όλα όσα προβλέπονται από την εργατική νομοθεσία, να εξασφαλιστούν τα δικαιώματα των εργαζομένων. 
	Πρέπει, όμως, να πούμε ότι η Κυβέρνηση προσπαθεί να υπηρετήσει μία εικονική πραγματικότητα και όχι την πραγματική εικόνα, γιατί πίσω από την εικόνα είναι τα «αλώνια», εκεί όπου βογκούν οι εργαζόμενοι, εκεί που βγαίνει η λάντζα, εκεί που εξυπηρετείται αυτή η βιτρίνα, που θέλουμε να παρουσιάσουμε στην Ευρώπη για τον τουρισμό, γιατί λέμε ότι η μεγάλη μας βιομηχανία είναι ο τουρισμός κ.λπ., όμως τα ευρωγκαρσόνια είναι οι Έλληνες εργαζόμενοι, οι οποίοι αμείβονται με «τρεις και εξήντα», αλλά και οι Έλληνες που θέλουν να κάνουν τουρισμό και το 50% απ’ αυτούς δεν μπορεί να πάει καθόλου διακοπές. Ένα άλλο μεγάλο ποσοστό πάει μέσω της Εργατικής Εστίας είτε εκδρομές είτε εφταήμερα και πάνε με δικά τους λεφτά. Ένα άλλο ποσοστό πάει σε συγγενικά πρόσωπα.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, ολοκληρώστε.
	ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
	Βέβαια εμείς δεν θέλουμε τουρισμό για την ελίτ της Ευρώπης, αλλά τουρισμό για την εργατική τάξη της χώρας μας, για όλο τον ελληνικό λαό, αλλά και για τους Ευρωπαίους εργαζόμενους. Βέβαια εδώ υπάρχουν και ευθύνες όχι μόνο στην Κυβέρνηση, αλλά και στην ομοσπονδία των εργαζομένων…
	ΠΡΟΕΔΡΕΥΩΝ (Γεώργιος Σούρλας): Μην αναπτύσσετε γενικότερα θέματα τουρισμού τώρα, κύριε Τσιόγκα.
	ΔΗΜΗΤΡΙΟΣ ΤΣΙΟΓΚΑΣ:…που έχει συμφωνήσει να πληρώνονται οι ξενοδοχοϋπάλληλοι με «τρεις και εξήντα». Πείτε μας μέτρα για τη διασφάλιση των εργαζομένων, την υγιεινή και ασφάλεια των τουριστών.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τσιόγκα.
	Ορίστε, κύριε Υπουργέ, έχετε το λόγο.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καμιά φορά, εμπρός στην κομματική έπαρση, αδικείτε το κόμμα σας και τον εαυτό σας, διότι εδώ κάνατε μία συγκεκριμένη ερώτηση και είχα την πρόνοια χθες να ειδοποιήσω και τους εργαζόμενους μέσα από το κανάλι της Βουλής. Η λειτουργία του είναι πολύ θετική, κύριε Πρόεδρε και εύχομαι κάποτε να μεγαλώσει το κανάλι, για να βλέπουν οι Έλληνες πολίτες τι γίνεται εδώ μέσα και το τι εργαστήρι είναι αυτή η Βουλή.
	ΠΡΟΕΔΡΕΥΩΝ (Γεώργιος Σούρλας): Είναι κανάλι ποιότητας.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τσιόγκα, σας παρακολουθούν οι εργαζόμενοι. Κάνατε σήμερα μία συγκεκριμένη ερώτηση. Πρέπει ή δεν πρέπει οι εκατόν είκοσι οικογένειες –εσείς λέτε εκατόν τριάντα- να εργαστούν και να έχουν ένα μεροκάματο; Εσείς εδώ ήλθατε για να μας κάνετε ένα κήρυγμα για τα «αλώνια», εγώ σας λέω και για τα «σαλόνια», διότι η ταξική διαφορά έχει καταργηθεί τώρα. Ένας εργαζόμενος μπορεί να είναι και στο «αλώνι» και στο «σαλόνι». Τώρα, αν εσείς παραμένετε στα «αλώνια», καθίστε μόνος σας. Η Ελλάδα προχωράει και είναι η Ελλάδα των πολιτών και των «αλωνιών» και των «σαλονιών». 
	Το δεύτερο: Ήλθατε εδώ να μας μιλήσετε για εφοπλιστικά συμφέροντα κ.λπ.. Περιττεύει. Αυτά πείτε τα σε μία άλλη ερώτηση, σε μία πολιτική κριτική. Εδώ δεν ήλθατε για να πείτε τις θέσεις του κόμματός σας όσον αφορά τον καπιταλισμό ή μη. Ήλθαμε να μιλήσουμε ξεκάθαρα. Υπάρχουν εργαζόμενοι, υπάρχει ένα ξενοδοχείο και λέμε ότι πρέπει να πληροί τους όρους, τους νόμους, τις προϋποθέσεις. Το Υπουργείο Τουριστικής Ανάπτυξης έστειλε για να κάνει ελέγχους το Σ.Ε.Π.Ε., μικτό κλιμάκιο. Αύριο θα έχουμε την έκθεσή τους. Σας κάλυψα.
	Επιτέλους σ’ αυτήν τη Βαβέλ, που λέγεται «Βουλή των Ελλήνων», θα πρέπει κάποτε να παραδεχθούμε κάποια πράγματα και να πούμε και ένα «ναι». Σε ό,τι ρωτάτε, σας απαντώ και συμφωνώ μαζί σας. Πείτε λοιπόν και μία φορά με γενναιοψυχία ότι αυτή η Κυβέρνηση σ’ αυτόν το συγκεκριμένο τομέα έκανε αυτό που έπρεπε. Ας το ακούσω μία φορά απ’ αυτήν τη Βουλή και ας πεθάνω!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Η τρίτη, η με αριθμό 462/16-4-2007 επίκαιρη ερώτηση  του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εμπορικής Ναυτιλίας, σχετικά με την παραχώρηση από τον Οργανισμό Λιμένα Ελευσίνας παραλιακού χώρου στο Δήμο κ.λπ., διαγράφεται λόγω κωλύματος του κυρίου Υπουργού. 
      Εισερχόμαστε στις επίκαιρες ερωτήσεις δεύτερου κύκλου.
      Πρώτη είναι με αριθμό 459/16-4-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Πολιτισμού σχετικά με τη συμμετοχή ανηλίκων στα παιχνίδια του Ο.Π.Α.Π. κ.λπ..
      Συγκεκριμένα, η επίκαιρη ερώτηση της κυρίας Βουλευτού έχει ως εξής:
      «Ο τζόγος, ιδιαίτερα στην τρυφερή νεαρή ηλικία, είναι μια πολύ επιζήμια συνήθεια που εγκυμονεί σοβαρότατους κινδύνους. Εθίζει τους νέους στην νοοτροπία του εύκολου πλουτισμού  και τους αποσπά από την εκπαίδευση κα από άλλες ωφέλιμες δραστηριότητες.
      Στα πρακτορεία του Ο.Π.Α.Π. παρατηρείται το απαράδεκτο φαινόμενο να στοιχηματίζουν ανενόχλητα οι ανήλικοι.
      Νεαροί σπεύδουν να τζογάρουν το χαρτζιλίκι τους στα παιχνίδια του οργανισμού, κυρίως το «ΣΤΟΙΧΗΜΑ» και το «ΚΙΝΟ», επιδιώκοντας το εύκολο κέρδος.
      Ο Ο.Π.Α.Π. έχει αναρτήσει αφίσες στα πρακτορεία, που αποτρέπουν τη συμμετοχή των ανηλίκων στα παιχνίδια του οργανισμού με τη φράση «Τα παιδία δεν παίζει».
      Στην πράξη, όμως, συμβαίνει το ακριβώς αντίθετο. «Τα παιδία παίζει» και παραπαίζει. Οι περισσότεροι πράκτορες κάνουν τα «στραβά μάτια». Ακόμη και σε περιπτώσεις που ο παίκτης είναι εμφανώς ανήλικος, του επιτρέπουν να παίζει. Επειδή ευθύνη της πολιτείας δεν είναι η προαγωγή του τζόγου, αλλά η διαφύλαξη του καλώς εννοούμενου κοινωνικού συμφέροντος και η διαπαιδαγώγηση και η προστασία των νέων, 
      Σας ερωτώ, κύριε Υπουργέ:
      Προτίθεστε να λάβετε μέτρα που θα απαγορεύουν ουσιαστικά στους ανήλικους να συμμετέχουν στα παιχνίδια του Ο.Π.Α.Π. και να επιβάλλετε αυστηρότατες κυρώσεις, που θα φτάνουν μέχρι την αφαίρεση της άδειας λειτουργίας των πρακτορείων που δέχονται πονταρίσματα από ανήλικους;»
      Στην επίκαιρη ερώτηση της κ. Μερεντίτη θα απαντήσει ο Υφυπουργός Πολιτισμού κ. Ορφανός.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρία και κύριοι συνάδελφοι, είναι ιδιαίτερα σοβαρή η επίκαιρη ερώτηση της κυρίας συναδέλφου για ένα θέμα το οποίο αφορά τα ανήλικα παιδιά. Και μόνο από αυτό το στοιχείο, η αναφορά της υπόθεσης μας οδηγεί στην έννοια της κοινωνικής προστασίας. Η κοινωνική προστασία είναι ένα στοιχείο ιδιαίτερα ανεπτυγμένο στις δράσεις της διοίκησης της «Ο.Π.Α.Π. Α.Ε.», η οποία εμφανίζεται με διάφορα μέτρα στήριξης δράσεων, γύρω από τα παιδιά και τους ανηλίκους, τα άτομα με αναπηρίες, σύνδρομο Down, ρευματοπάθειες, καρδιακές παθήσεις, σε όλους τους τομείς με το πρόγραμμα της εταιρικής κοινωνικής ευθύνης. Θεωρούμε ότι η αναγκαιότητα να διαπαιδαγωγήσουμε τους νέους, ιδιαίτερα τα παιδιά, στη μη πρόσβαση στα θέματα των τυχερών παιχνιδιών είναι ένα κυρίαρχο στοιχείο. 
      Η εταιρεία έχει φροντίσει, με συγκεκριμένες δράσεις μέχρι σήμερα, να κινηθεί στην κατεύθυνση η οποία τίθεται και στην ερώτηση. Γίνεται και μια αναφορά. Θα ήθελα να σας πω ότι οι ενέργειες αυτές είναι εδώ και κατατίθενται: Έντυπο το οποίο είναι αναρτημένο σε όλα τα πρακτορεία μετά από σχετική εντολή της εταιρείας, και η δεύτερη αφίσα, την οποία και εσείς έχετε υπομνήσει στην ερώτησή σας. Το λέω απλώς, για να γνωρίζουν και οι συνάδελφοι ότι το δεύτερο σημείο, «ας κρατήσουμε τα παιδιά μακριά από τα τυχερά παιχνίδια», έγκειται στην έννοια της αποτροπής σε πρώτη φάση. 
      Η δεύτερη φάση αφορά στο τι γίνεται αν κάποιος, επιλήσμων των υποχρεώσεών του, πράκτορας επιτρέψει κάτι τέτοιο και αυτό διαπιστωθεί. Γιατί υπάρχει η έννοια του επιθεωρητού της «Ο.Π.Α.Π. Α.Ε.», οι οποίοι γυρίζουν στα πρακτορεία χωρίς να έχουν ενημερώσει ότι θα πάνε. Πάνε αιφνιδιαστικά. Υπάρχει ειδικό έντυπο αναφοράς στο οποίο βασική θέση έχει ο έλεγχος για το συγκεκριμένο θέμα. Ελέγχεται αν υπήρχε παρουσία ανηλίκων παιδιών. Στην αναφορά προτείνεται και ποιες θα είναι οι πιθανές ποινές, έτσι όπως και εσείς τις βάζετε στο τραπέζι. Αν είναι μια πράξη που έγινε για πρώτη φορά, επιβάλλεται ένα βαρύ πρόστιμο. Αν επαναλαμβάνεται, μπορεί να φτάσει και στο σημείο στο οποίο αναφέρετε εσείς, όπως προσωρινή διακοπή λειτουργίας και όλα αυτά τα οποία υπάρχουν. 
      Θεωρούμε ότι είναι ένας στόχος κοινός. Ο εθισμός οδηγεί σε επικίνδυνα μονοπάτια και όχι μόνο στην έννοια αυτών που το κράτος διοργανώνει, αλλά και προς τα έξω, όπου ο κίνδυνος είναι ακόμα μεγαλύτερος. 
      Στην συνέχεια, στη δεύτερη φάση, θα σας πω και τις ενέργειες που είναι σε εξέλιξη αυτήν τη στιγμή, έτσι ώστε αυτό το θέμα να έχει την καλύτερη δυνατή αντιμετώπιση. 
      Ευχαριστώ. 
      (Στο σημείο αυτό ο Υφυπουργός Πολιτισμού κ. Γεώργιος Ορφανός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Η κ. Μερεντίτη έχει το λόγο. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
      Περιμένω βέβαια πάντα τη δεύτερη φάση, κύριε Υπουργέ. Ξεκινώντας όμως, να πω ότι περίπου 2.000.000.000 παίζονται στον παράνομο τζόγο και 8.000.000.000 στο νόμιμο τζόγο. Δηλαδή 10.000.000.000, που σημαίνει 8% του εθνικού μας προϊόντος. Είναι μια επίδοση-ρεκόρ. 
      Τώρα, όμως, ερχόμαστε να συζητήσουμε για τους νέους. Επικεντρωνόμαστε σε ό,τι αφορά τον Ο.Π.Α.Π.. Υπάρχει τζόγος στον Ο.Π.Α.Π., κύριε Υπουργέ. Δυστυχώς, υπάρχουν νεολαίοι που επισκέπτονται τα πρακτορεία του Ο.Π.Α.Π.. Και βεβαίως πρέπει πρώτα να αναγνωρίσουμε ότι το θέμα της καταπολέμησης του παράνομου τζόγου αφορά όλους μας, το κράτος, την κοινωνία και κυρίως την αυριανή γενιά, γιατί οι επιπτώσεις είναι δραματικές. Τα αναφέρατε και εσείς και δεν τα επαναλαμβάνω. Ως εκ τούτου, σαν πολιτεία πρέπει να αναλαμβάνουμε έγκαιρα τα μέτρα που πρέπει. 
      Θα μπορούσαμε εδώ βέβαια να πούμε ότι από τα στοιχήματα κερδίζουμε χρήματα, τα οποία προωθούνται σε ευγενείς στόχους, στην παιδεία, στον πολιτισμό, στον αθλητισμό. Όμως, εμείς πρέπει να φροντίζουμε για τα παιδιά, για το αύριο. Να μην εθιστούν τα παιδιά στον τζόγο.
      Κύριε Υπουργέ, επειδή ο χρόνος είναι αμείλικτος και δυστυχώς δεν μας επιτρέπει πολλά, εγώ θα ήθελα, πέραν όλων όσων μου αναφέρετε ότι γίνονται -επειδή και όλοι μας εδώ γνωρίζουμε ότι παρά ταύτα υπάρχουν νεαροί που μπαίνουν στα πρακτορεία- να σας προτείνω δύο πράγματα:
      Ονομαστικά δελτία με επίδειξης αστυνομικής ταυτότητας, όπου θα φαίνεται η ηλικία και δεύτερον και σπουδαιότερο, κατά τη γνώμη μου, το εξής Τόσες καμπάνιες κάνει ο Ο.Π.Α.Π. στην τηλεόραση. Βάλτε λοιπόν και μια καμπάνια, που να έχει σχέση με την ανατροφή των παιδιών, τις άσχημες επιπτώσεις του παράνομου τζόγου στην εξέλιξή τους και κυρίως το ότι απαγορεύεται ο τζόγος. 
      Εγώ μπορώ να σας διαβεβαιώσω ότι υπάρχουν γονείς, που στέλνουν οι ίδιοι τα παιδιά τους να καταθέσουν το δελτίο στον Ο.Π.Α.Π., που πιθανόν να μη γνωρίζουν ότι απαγορεύεται, πιθανόν να μη γνωρίζουν τις άσχημες συνέπειες και τι αναπτύσσεται στην ψυχή του παιδιού –να μην τα επαναλαμβάνω- πιθανόν και κάποιοι να το χρησιμοποιούν σαν άλλοθι και σαν δικαιολογία. 
      Ξεκινήστε λοιπόν, πέραν όλων όσων μου είπατε και πιθανόν θα αναφέρετε και στη δευτερολογία σας και αυτήν την προσπάθεια. Οι προληπτικοί έλεγχοι –τα είπατε- πρέπει να εξακολουθήσουν και πιο έντονοι, αλλά κάντε και μια προσπάθεια μέσω της τηλεόρασης. 
      ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, δεν τα στέλνουν για τα δελτία. Τα συντάσσουν οικογενειακώς, μαζί με τα παιδιά. Έχουν άποψη, γνώμη, κατά πολύ δημοκρατικό τρόπο. Άρα, το πρόβλημα δεν είναι μόνο στα πρακτορεία, αλλά μέσα στην οικογένεια.
      Κύριε Υπουργέ έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ιδιαίτερα ενδιαφέρουσες οι προτάσεις της κυρίας συναδέλφου για την περαιτέρω αντιμετώπιση με κινήσεις γύρω από τη διαφήμιση και την έννοια της διαπαιδαγώγησης. Τα σημειώνουμε και θα τα συζητήσω και με τη διοίκηση του Ο.Π.Α.Π.. 
      Απλώς θα σας πω αυτά που είναι σε εξέλιξη προς την κατεύθυνση που αναφέρετε. Ο Ο.Π.Α.Π., ως εταιρεία, είναι διασυνδεδεμένος με την παγκόσμια ομοσπονδία τυχερών παιγνιδιών, τη World Lottery Association. Εκεί, στην προοπτική της εταιρικής κοινωνικής ευθύνης, έχει ετοιμάσει ο Ο.Π.Α.Π. δύο έντυπα, τα οποία έχει υποβάλει για να εγκριθούν, στην ευρύτερη έννοια της συνεργασίας. 
      Τα δύο αυτά έντυπα έχουν τις κωδικές ονομασίες “Happy game” –happy υπό την έννοια του «ευτυχισμένος» και υπό την έννοια της συνήθειας- και υπάρχει και το δεύτερο ενημερωτικό έντυπο, «Το Παιχνίδι». 
      Το πρώτο, το «happy game», αφορά ένα ενημερωτικό τεστ, ένα ερωτηματολόγιο. Παράλληλα, είναι ένα διασκεδαστικό, διαδραστικό παιχνίδι, που περιγράφει τα συμπτώματα του εθισμένου παίκτη και δίνει συμβουλές αντιμετώπισης περιστατικών. 
      Το δεύτερο έχει τη μορφή δελτίου και στο χώρο των κανόνων του παιχνιδιού, αναγράφονται πληροφορίες και συμβουλές για το ασφαλές παιχνίδι.
      Επιπλέον, αυτά τα δύο έντυπα, τα οποία έχουν υποβληθεί αυτήν τη στιγμή στην Παγκόσμια Ομοσπονδία, αναγράφουν τους κινδύνους που περιέχουν και που κρύβουν τα τυχερά παιχνίδια σε περίπτωση εθισμού. Ελπίζουμε ότι στην έννοια της διαπαιδαγώγησης θα παίξουν έναν ιδιαίτερα σοβαρό ρόλο.
      Ακόμα, θα ήθελα να σας τονίσω το εξής: Το πρόβλημα του ελέγχου είναι διαδικασία που αφορά τους πράκτορες, οι οποίοι έχουν τις ευθύνες τους. Δεν πρέπει, λοιπόν, να τους βγάζουμε έξω από όλη τη διαδικασία. 
      Ο κύριος Αντιπρόεδρος ανέφερε και την έννοια της οικογενειακής παρουσίας στο θέμα των παιχνιδιών. Εγώ δεν πιστεύω –διότι τα έντυπα, τα οποία δείξαμε κι εσείς έχετε υπομνήσει, είναι φανερά σε κάθε πρακτορείο- ότι κάποιος γονιός στέλνει το παιδί του και δεν ξέρει ότι αυτό απαγορεύεται. Δεν το πιστεύω. 
      Η πραγματικότητα, όμως, είναι ότι εμείς θα πρέπει να έχουμε δύο τομείς: Ο πρώτος, ο οποίος θα είναι αποτρεπτικός και ο δεύτερος, ο οποίος θα αφορά το θέμα της παράβασης. Και σας ανέφερα ότι οι αποφάσεις είναι πάρα πολύ σκληρές γι’ αυτούς οι οποίοι επιτρέπουν να παίζουν ανήλικα παιδιά. Και αυτό διαπιστώνεται. 
      Προς την κατεύθυνση, την οποία είπατε, θα δούμε τι θα γίνει και στις επόμενες συζητήσεις. Θα ενημερώσουμε τη Βουλή για ό,τι προκύψει.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Εισερχόμαστε στη συζήτηση της δεύτερης, της υπ’ αριθμόν 465/16.4.2007 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη λειτουργία της Βιομηχανίας Φωσφορικών Λιπασμάτων στην Καβάλα κλπ.
      Η επίκαιρη ερώτηση του κ. Τζέκη έχει ως εξής:
      «Μετά το κλείσιμο του εργοστασίου Θεσσαλονίκης, η διοίκηση της Βιομηχανίας Φωσφορικών Λιπασμάτων με την τακτική της δημιουργεί σοβαρά προβλήματα στην ομαλή και συνεχή λειτουργία του εργοστασίου Καβάλας.
      Αποδεικνύεται ότι η Κυβέρνηση συνεχίζει την πολιτική της συρρίκνωσης της ελληνικής λιπασματοβιομηχανίας των κυβερνήσεων του ΠΑ.ΣΟ.Κ. («ΑΕΒΑΛ» – «ΣΥΝ.Ε.Λ.» – Δραπετσώνα).
      Η απελευθέρωση των αγορών, η ιδιωτικοποίηση της Εμπορικής Τράπεζας οδηγούν στο κλείσιμο και του τελευταίου εργοστασίου λιπασματοβιομηχανίας προς όφελος των μεγαλεμπόρων, εισαγωγέων.
      Έντονη, για τους λόγους αυτούς, είναι η ανησυχία των επτακοσίων πενήντα περίπου εργαζομένων και των εκατοντάδων μικροεπαγγελματιών της Καβάλας.
      Να σημειωθεί ότι η εταιρεία αρνήθηκε να δώσει στο Σωματείο Εργαζομένων το επιχειρησιακό σχέδιο, για να ενημερωθούν τι ακριβώς σχεδιάζει.
      Η Κυβέρνηση, που έχει επιλέξει το ρόλο του Πόντιου Πιλάτου, στην ουσία ευνοεί τα σχέδια των τραπεζιτών σε βάρος των εργαζομένων και ολόκληρης της περιοχής της Καβάλας, που μαστίζεται από μεγάλη ανεργία.
      Ερωτώνται οι κύριοι Υπουργοί αν θα παρέμβει άμεσα η Κυβέρνηση, για να σταματήσει τις εξελίξεις που οδηγούν στο κλείσιμο του εργοστασίου και αν θα αναλάβει με κρατική ευθύνη τη λειτουργία του, την παραγωγή, διακίνηση και διάθεση φτηνών και καλής ποιότητας λιπασμάτων για τους αγρότες.»
      Στην επίκαιρη ερώτηση του κ. Τζέκη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, άλλο ένα απτό παράδειγμα μιας κληρονομιάς, όπου επιχειρήσεις υπερχρεωμένες, καταχρεωμένες, διαλυμένες, έρχεται αυτή η Κυβέρνηση να τις αναπτύξει και να τις λειτουργήσει. Είναι μία από τις ογδόντα πέντε. 
      Η μία κατηγορία είναι οι φούσκες του Χρηματιστηρίου, όπου χρησιμοποιήθηκαν εργαζόμενοι -πεντακόσιοι πενήντα στη «SEX FORM»- για παιχνίδια του Χρηματιστηρίου, για τα χρήματα, κύριε Πρόεδρε. Επίσης είναι η «ΔΑΡΙΓΚ» και ουκ έστιν αριθμός. 
      Η δεύτερη κατηγορία είναι τα θαλασσοδάνεια και τα χρήματα, που έπαιρναν αφειδώς, για να έχουν προκάλυμμα τους εργαζόμενους και για να μιλάνε για εικονική ανάπτυξη, dvd κ.λπ.. Πεντακόσιοι πενήντα εργαζόμενοι! Εγκαίνια με τον κ. Σημίτη το Νοέμβριο του 2003 και το Δεκέμβριο του 2004 έκλεισε με εκατό και πλέον εκατομμύρια ευρώ δάνειο. Αυτή είναι η πραγματικότητα.
      Έρχομαι τώρα στα Λιπάσματα. Δύο εργοστάσια. Το ένα στη Θεσσαλονίκη και το άλλο στην Καβάλα. 
      Εδώ, κύριε Πρόεδρε, μιλάμε για εργαζόμενους, μιλάμε για οικογένειες, οι οποίοι δεν καταλαβαίνουν εάν η ανεργία είναι 8,6% ή 5% ή 11,5%. Είναι 100% άνεργοι. Αντιμετωπίζουν το φάσμα της ανεργίας, νιώθουν ανασφάλεια στη δουλειά τους και δεν ξέρουν τι θα τους ξημερώσει αύριο.
      Ένα μεγάλο πρόβλημα, που αντιμετώπισε αυτή η Κυβέρνηση με μεγάλο οικονομικό κόστος, ήταν στα Λιπάσματα της Θεσσαλονίκης. Σήμερα, λοιπόν, έχει μείνει, θα έλεγα, μόνο του το εργοστάσιο λιπασμάτων Καβάλας. Είναι απαραίτητο το να παράγουμε λιπάσματα για τη χώρα μας και να μην εισάγουμε. 
      Πού βρίσκεται η περίπτωση αυτή; Σήμερα υπάρχει διαβούλευση και συνεννόηση με τις τράπεζες και τους πιστωτές, για να μπορέσει να αυξηθεί το μετοχικό κεφάλαιο, για να μπορεί να πάρει πρώτη ύλη και να λυθεί το θέμα με τα χρέη, ώστε να μπορέσει να λειτουργήσει το εργοστάσιο. Αυτό είναι που σήμερα συντελείται στο Υπουργείο Οικονομικών και στο Υπουργείο Ανάπτυξης με το θέμα του αερίου της Δ.Ε.Π.Α.. 
      Θεωρώ, λοιπόν, ότι οσονούπω, σύντομα, θα έχουμε αυτό το deal περαιωμένο. Πιστεύω ότι θα καταλήξουν, γιατί είναι επ’ ωφελεία και της τοπικής κοινωνίας της Καβάλας, αλλά και της Ελλάδας, να λειτουργήσει αυτό το εργοστάσιο, που είναι σχεδόν αποκλειστικό στην παραγωγή λιπασμάτων.
      Εν πάση περιπτώσει, κύριε Πρόεδρε, αυτό αφορά το Υπουργείο Οικονομικών και Ανάπτυξης. Και σας είπα ότι γίνονται φιλότιμες και πολύ μεγάλες προσπάθειες, για να επιτευχθεί συμφωνία μεταξύ πιστωτών και τραπεζών, ώστε να αυξηθεί το μετοχικό κεφάλαιο και να μπορεί να λειτουργήσει.
      Από εκεί και πέρα, όμως, κύριε Τζέκη, δεν θα μείνει κανείς από τους  εργαζόμενους –και δεν θα κουραστώ, όσο είμαι εδώ, να το επαναλαμβάνω- στο έλεος του Θεού.
      Ο πρώτος στόχος είναι να ανοίξει, να λειτουργήσει το εργοστάσιο. Και εκεί θα συντείνουμε με ό,τι χρειαστεί.
      Δεύτερον, θα πρέπει να ξέρουν οι φίλοι εργαζόμενοι –γιατί είναι εργαζόμενοι- στα Λιπάσματα Καβάλας, ότι αυτή η Κυβέρνηση θα εξαντλήσει όλα τα περιθώρια. Και είναι σίγουρο ότι δεν θα τους αφήσει στο έλεος του Θεού. Θα υπάρχει γι’ αυτούς μέριμνα, η οποία πραγματικά θα δίνει λύσεις σ’ αυτό το αμαρτωλό παρελθόν, που καταχρέωσε, που διέλυσε, που αφάνισε τα Λιπάσματα. 
      Αυτό είναι το κόστος, που καλείται αυτή η Κυβέρνηση να πληρώσει. Τρία χρόνια τζερεμέδες, φέσια και χρέη του χθες. Να, μία άλλη περίπτωση.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Άκουσα με ιδιαίτερη προσοχή τον κύριο Υφυπουργό. Για μία ακόμη φορά τα χρεώνει όλα στο παρελθόν. Κι έτσι, η σημερινή Κυβέρνηση, άσπιλη και αμόλυντη, ενδιαφέρεται για το δήθεν καλό. 
      Είπε όμως και κάτι, ότι το συγκεκριμένο εργοστάσιο είναι καταχρεωμένο. Εκείνο, όμως, που δεν είπε –κι έχει αποδειχθεί αυτό- είναι ότι συνολικά η Βιομηχανία Φωσφορικών Λιπασμάτων είναι κερδοφόρα. Είναι κερδοφόρα, γιατί γνωρίζουμε όλοι ότι έχει να πάρει 130.000.000 ευρώ από τους πελάτες που δεν πληρώνουν, τους μπαταξήδες, που εξακολουθεί να τους δίνει λίπασμα και μάλιστα με μεταχρονολογημένες επιταγές. Την ίδια ώρα, βέβαια, οι τράπεζες, που είναι μεγαλομέτοχοι στην εταιρεία, την χρηματοδοτούν με υψηλά επιτόκια. Να, δηλαδή, πώς και σήμερα και χθες οι συγκεκριμένες τράπεζες έχουν πολύ υψηλά κέρδη από τη λειτουργία της συγκεκριμένης εταιρείας.
      Το δεύτερο –και σημαντικό- ζήτημα: Εμείς είχαμε προειδοποιήσει πέρυσι, κύριε Υπουργέ, ότι δεν θα σταματήσει η πολιτική σας στο κλείσιμο του εργοστασίου της Θεσσαλονίκης. Μάλιστα, μας λέγατε ότι μπορεί να κλείσει εκείνο, αλλά θα λειτουργήσει και θα συνεχίσει να λειτουργεί της Καβάλας. 
      Αυτό το επιχείρημα υπάρχει από χθες. Υπάρχει από τις προηγούμενες κυβερνήσεις, που έκλεισαν τα τρία εργοστάσια για να λειτουργήσουν τα δύο. Το αποτέλεσμα σήμερα είναι να μη δίνονται κεφάλαια κίνησης για τη λειτουργία του εργοστασίου της Καβάλας και έτσι πραγματικά να μην έχουμε συνεχή και ομαλή λειτουργία του εργοστασίου. 
      Το αποτέλεσμα; Το αποτέλεσμα είναι ορατό για εμάς. Και πιστεύουμε ότι έχει να κάνει και με την ιδιωτικοποίηση της Εμπορικής και με την εξαγορά από την «AGRICOLΕ», μια μεγάλη γαλλική πολυεθνική τραπεζική εταιρεία και όχι μόνο, διότι αυτή η εταιρεία έχει και λιπασματοβιομηχανίες σε άλλες χώρες.
Αυτό σημαίνει ότι υπάρχει ένας συγκεκριμένος σχεδιασμός. Γι’ αυτόν το σχεδιασμό θέλουμε να μας πει η Κυβέρνηση. Σήμερα εδώ μας λέει ότι υπάρχει μια διαβούλευση για αύξηση του μετοχικού κεφαλαίου, αλλά αυτό δεν λέει τίποτα για μας.
      Κύριε Πρόεδρε, ζητάμε και μια διευκρίνιση από την Κυβέρνηση, γιατί υπάρχει δημοσίευμα της προηγούμενης εβδομάδας, μετά τη συνάντηση με τον κ. Μίλερ, που είναι ο Πρόεδρος της μεγάλης ρωσικής εταιρείας «GAZPROM», ο οποίος λέει ότι ενδιαφέρεται να αγοράσει το εργοστάσιο της Καβάλας αυτή η μεγάλη εταιρεία για παραγωγή ηλεκτρικής ενέργειας. Αληθεύει αν έγιναν τέτοιες διαβουλεύσεις του Υπουργείου Ανάπτυξης με τη συγκεκριμένη εταιρεία; Διότι τότε αλλάζουν τα επιχειρησιακά σχέδια για το συγκεκριμένο εργοστάσιο.
      Κλείνοντας, κύριε Πρόεδρε, θέλω να πω ότι πρέπει επιτέλους –και αυτό κάναμε προς τους εργαζόμενους στην επίσκεψή μας την προηγούμενη εβδομάδα- το εργοστάσιο λιπασμάτων της Καβάλας να γίνει πόλος συσπείρωσης των εργαζομένων, των φορέων της πόλης, του λαού, όλου του νομού, για να μην κλείσει ένα παραγωγικό και κερδοφόρο εργοστάσιο. Ο λαϊκός παράγοντας είναι εκείνος που μπορεί να επιβάλλει και άλλο τρόπο λειτουργίας του εργοστασίου. 
      Εάν δεν θέλουν οι τράπεζες, κύριε Υπουργέ, μπορεί να χρηματοδοτηθεί αυτό το εργοστάσιο για τη λειτουργία του, για να έχει φθηνό και καλής ποιότητας λίπασμα ο αγρότης και για να μην εξαρτάται από τους εισαγωγείς και τους μεγαλεμπόρους. Εδώ το ζήτημα για μας είναι συγκεκριμένο: ή τα συμφέροντα των εργατών, του λαού της περιοχής της Καβάλας ή τα συμφέροντα των τραπεζιτών. Από αυτά τα δύο βέβαια εμείς πιστεύουμε –και το έχει αποδείξει και η δράση σας- ότι θα προτιμήσετε για μια ακόμα φορά το ρόλο του Πόντιου Πιλάτου.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τζέκη.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τζέκη, έχετε αυτήν την κεκτημένη ταχύτητα και συνεχώς θέλετε να διατηρείτε το αποκλειστικό δικαίωμα και την αποκλειστική ευθύνη των  λαϊκών αγώνων και του λαού. Θα σας ενημερώσω, λοιπόν, ότι και οι Βουλευτές του ΠΑ.ΣΟ.Κ. και οι Βουλευτές της Νέας Δημοκρατίας και η Τοπική Αυτοδιοίκηση και όλος ο λαός έχουμε μια κοινή πορεία. Δεν είναι κανείς «μονοπωλιακός», ο λαϊκός παράγοντας είναι αυτός που θα κρίνει. Θα κρίνουν όλες οι δυνάμεις του νομού το συμφέρον του νομού. 
      Και ποιο είναι αυτό; Συμφωνώ να λειτουργήσει το εργοστάσιο και θα λειτουργήσει. Από εκεί και πέρα όμως, εάν είχαμε εδώ τα Πρακτικά της Βουλής και διαβάζατε τι λέγατε για το εργοστάσιο λιπασμάτων της Θεσσαλονίκης …
      ΑΓΓΕΛΟΣ ΤΖΕΚΗΣ: Εδώ τα έχω, κύριε Υπουργέ και θα τα καταθέσω. 
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν λέω τι λέτε, αλλά πηγαίνετε στους εργαζόμενους του εργοστασίου της Θεσσαλονίκης να τα πείτε αυτά. Διότι, όταν έδωσαν αναμνηστική πλακέτα και τίμησαν τον Υφυπουργό και την Κυβέρνηση, εσείς ήσασταν απόντες, γιατί δεν τολμούσατε να τους δείτε κατάματα. Διότι οι εργαζόμενοι, ικανοποιημένοι από τη λύση, τίμησαν την Κυβέρνηση. Αυτοί που δεν τίμησαν την Κυβέρνηση, είναι το Π.Α.Μ.Ε και η παράταξή σας …
      ΑΓΓΕΛΟΣ ΤΖΕΚΗΣ: Θα κλείσετε το εργοστάσιο της Καβάλας, ναι ή όχι;
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μη διακόπτετε τον Υπουργό. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα τα ακούσετε, κύριε Τζέκη. Η παράταξή σας ήταν σε μεγάλη απόσταση από το κοινό αίσθημα των εργαζομένων. Οι εργαζόμενοι είναι ικανοποιημένοι κι εσείς εδώ την ίδια τύχη θα έχετε...
      ΑΓΓΕΛΟΣ ΤΖΕΚΗΣ: Κύριε Πρόεδρε, συγκεκριμένο ερώτημα έθεσα: 
      Κύριε Υπουργέ, θα κλείσετε το εργοστάσιο της Καβάλας, ναι ή όχι; 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, δεν έχει το δικαίωμα ο Υπουργός να εκφράσει την άποψή του και τη γνώμη του; 
      Σας παρακαλώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα λυθεί το θέμα, είτε έτσι είτε αλλιώς και το μόνο που θα μείνει, είναι ότι δεν έχετε και δεν σας δίνει κανείς το δικαίωμα και το αποκλειστικό προνόμιο να εκμεταλλεύεστε το λαό. Υπάρχουν κόμματα δημοκρατικά, που δίνουν μάχες με το δικό τους τρόπο για την τοπική κοινωνία. Σ’ αυτό δίνουμε μάχη καθημερινή.
      ΑΓΓΕΛΟΣ ΤΖΕΚΗΣ: Για το εργοστάσιο της Καβάλας δεν λέτε τίποτα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το ζητούμενο είναι να βρούμε την καλύτερη λύση …
      ΑΓΓΕΛΟΣ ΤΖΕΚΗΣ: Οι επτακόσιοι πενήντα εργαζόμενοι και οι εκατοντάδες μικροεπαγγελματίες ζητούν εγγύηση. 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, δεν είναι σωστό αυτό που κάνετε. Μιλήσατε διπλάσιο χρόνο.
      ΑΓΓΕΛΟΣ ΤΖΕΚΗΣ: Περί άλλα τυρβάζει ο κύριος Υπουργός. 
      ΠΡΟΕΔΡΕΥΩΝ (Γεώργιος Σούρλας): Μα, δεν θα απαντήσει ο Υπουργός; Όπως νομίζει θα απαντήσει. Θα του υπαγορεύσουμε εμείς πώς θα απαντήσει; Δεν γίνεται. Δεν πρέπει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πάντα το κάνει. Προσπαθεί να σκεπάσει μια δημοκρατική και λαϊκή φωνή. Πάντα το κάνει. Πάει να με σκεπάσει. 
      ΑΓΓΕΛΟΣ ΤΖΕΚΗΣ: Δεν σκεπάζεστε εσείς. 
      ΠΡΟΕΔΡΕΥΩΝ (Γεώργιος Σούρλας): Δεν σκεπάζεται εύκολα ο Γιακουμάτος, κύριε Τζέκη.
      ΑΓΓΕΛΟΣ ΤΖΕΚΗΣ: Τον σκεπάζουν τα ομόλογα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα ομόλογα και τα ανομόλογα, κύριε Τζέκη, αλλού, στις παλιές εγκυκλοπαίδειες. Μην ξύνεστε στη γκλίτσα του βοσκού. Στις παλιές εγκυκλοπαίδειες. Καταλαβαίνετε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε, παρακαλώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θέλω να πω το εξής: Έχει ένα δίκιο, ότι πράγματι τα Λιπάσματα Θεσσαλονίκης …
      ΔΗΜΗΤΡΙΟΣ ΤΣΙΟΓΚΑΣ: Χθες τα κλείσατε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας παρακαλώ, κύριε συνάδελφε.
      …θα λειτουργήσουν με εκατόν είκοσι άτομα και αυτή είναι η λύση. Όμως, αποκρύπτει ότι η παραγωγή λιπασμάτων στην Ελλάδα -Θεσσαλονίκη και Καβάλα- ήταν χίλιοι διακόσιοι εξήντα τόνοι. Η ελληνική παραγωγή χρειάζεται εννιακόσιους τόνους λιπασμάτων και το μερίδιο αγοράς των δύο εργοστασίων ήταν εξακόσιοι τόνοι. Αφού παρήγαγαν λοιπόν χίλιοι διακόσιοι εξήντα, είχε μια λογική οι μέτοχοι να κλείσουν το ένα εργοστάσιο. Εδώ όμως, για την Καβάλα, δεν υπάρχει λογική. 
      Αυτά λέμε, κύριε Τζέκη και αυτά ας τα συμφωνήσουμε όχι επ’ ωφελεία των κομμάτων μας, αλλά επ’ ωφελεία των εργαζομένων, της τοπικής κοινωνίας και πάνω απ’ όλα για την Καβάλα, που την αγαπάμε όσο την αγαπάτε κι εσείς.
      ΑΓΓΕΛΟΣ ΤΖΕΚΗΣ: Πολιτική βούληση υπάρχει; 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε,  κύριε Υπουργέ.
      Κύριε Τζέκη, τελείωσε η συζήτηση. 
      ΑΓΓΕΛΟΣ ΤΖΕΚΗΣ: Σε δέκα ημέρες η Κυβέρνηση θα είναι και πάλι εδώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις».
      Το νομοσχέδιο ψηφίστηκε στη χθεσινή συνεδρίαση επί της αρχής. Στη σημερινή συνεδρίαση θα συζητηθούν τα άρθρα του νομοσχεδίου, καθώς και οι τροπολογίες σε μία ενότητα. Θα μιλήσουν οι εισηγητές επί των άρθρων, θα ακολουθήσουν οι εναπομείναντες τρεις ομιλητές από τους εγγεγραμμένους επί της αρχής, οι οποίοι θα μιλήσουν επί της αρχής και επί των άρθρων και θα συνεχίσουν όσοι συνάδελφοι εγγραφούν επί των άρθρων. 
      Ο Υπουργός Απασχόλησης και Κοινωνικής Προστασίας, ο κ. Τσιτουρίδης, έχει το λόγο για να ανακοινώσει κάποιες νομοτεχνικές παρατηρήσεις. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Σας καταθέτω στα Πρακτικά ορισμένες νομοτεχνικές βελτιώσεις στην υπ’ αριθμόν 1013/215 της 13ης Απριλίου 2007 τροπολογία της Κυβέρνησης. 
      (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής: 
      (να φωτογραφηθούν οι σελίδες 40-41)
      ΠΡΟΕΔΡΕΥΩΝ (Γεώργιος Σούρλας): Να διανεμηθούν και στους κυρίους συναδέλφους. 
      Το λόγο έχει ο εισηγητής της Νέας Δημοκρατίας κ. Βεργίνης.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, να διανεμηθούν στους Βουλευτές.
      ΠΡΟΕΔΡΕΥΩΝ (Γεώργιος Σούρλας): Αμέσως δόθηκε εντολή, κύριε Παπαϊωάννου, να διανεμηθούν. Θα έχετε το χρόνο να ενημερωθείτε. Ώσπου να μιλήσουν οι εισηγητές και οι τρεις εναπομείναντες συνάδελφοι, θα έχετε το χρόνο να ενημερωθείτε.
      Κύριε Βεργίνη, έχετε το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, μπορώ να έχω το λόγο επί της διαδικασίας;
      ΠΡΟΕΔΡΕΥΩΝ (Γεώργιος Σούρλας): Τώρα έδωσα το λόγο, κύριε Τζέκη. Μετά να πείτε αυτό που θέλετε. 
      ΑΓΓΕΛΟΣ ΤΖΕΚΗΣ: Επειδή είναι ο εισηγητής και βλέπω ότι δώσατε οκτώ λεπτά χρόνο…
      ΠΡΟΕΔΡΕΥΩΝ (Γεώργιος Σούρλας): Θα δώσουμε περισσότερο χρόνο, κύριε Τζέκη. Αυτό προβλέπει ο Κανονισμός.
      ΑΓΓΕΛΟΣ ΤΖΕΚΗΣ: Δεν προβλέπει οκτώ λεπτά.
      ΠΡΟΕΔΡΕΥΩΝ (Γεώργιος Σούρλας): Μα, τι να κάνω; Αυτό προβλέπει. Αλλά θα δοθεί χρόνος ιδιαίτερα στους εισηγητές, στους κοινοβουλευτικούς και σε άλλους, όπως πάντα. Νομίζω ότι δεν είχατε ποτέ τέτοιο πρόβλημα.
      Κύριε Βεργίνη, έχετε το λόγο.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κύριοι Υπουργοί, κύριοι συνάδελφοι, θα έμπαινα αμέσως στο νομοσχέδιο και βεβαίως στη συζήτηση επί των άρθρων. Θα μου επιτρέψετε όμως να κάνω δύο-τρεις παρατηρήσεις, δεδομένου ότι πράγματι καταμέτρησα το χρόνο των συναδέλφων, επειδή παρακολούθησα τη χθεσινή συνεδρίαση από την αρχή μέχρι το τέλος. Διαπίστωσα, λοιπόν, ότι διατέθηκε πάρα πολύ λίγος χρόνος για τη συζήτηση του νομοσχεδίου. Το μεγαλύτερο μέρος και, αν θέλετε στατιστικά το 87%, διατέθηκε για συζήτηση περί ομολόγων και βεβαίως για τη γνωστή περίπτωση. Επομένως ο διαθέσιμος χρόνος για τη συζήτηση του νομοσχεδίου ήταν για μένα ανεπαρκέστατος. Θα πρέπει, λοιπόν, να κουβεντιάσουμε για το νομοσχέδιο.
      Σε ό,τι αφορά τα προηγούμενα, θα ήθελα να κάνω τις εξής παρατηρήσεις: Πραγματικά παρακολουθώντας τη συζήτηση περί των ομολόγων, αρχικά υπήρξε το επιχείρημα των κρυφών ή των διαβολεμένων ομολόγων, όπως ονομάστηκαν. Αποδείχθηκε τελικά, κύριοι συνάδελφοι, ότι δεν υπάρχουν κρυφά ούτε διαβολεμένα ομόλογα. Υπάρχουν τραπεζικά προϊόντα, υπάρχουν διεθνή προϊόντα στην τραπεζική, διατραπεζική και χρηματιστηριακή αγορά. 
      Άρα δεχθήκατε τελικά, κύριοι συνάδελφοι της Αντιπολίτευσης, ότι μπορούν να εκδοθούν τέτοια ομόλογα και εκδίδονται εδώ και δεκαετίες στη διεθνή αγορά. Επομένως αποτελεί διεθνή πρακτική η έκδοση τέτοιων ομολόγων. Σήμερα όλοι μας παραδεχόμαστε ότι τελικά η έκδοση ομολόγων είναι όχι απλά νόμιμη αλλά και επιβεβλημένη μέσα στη διεθνή πρακτική. 
      Σήμερα δε, παρακολουθώντας τη συζήτηση στη ΝΕΤ μεταξύ του Υπουργού κ. Δούκα και του Κοινοβουλευτικού Εκπροσώπου του ΠΑ.ΣΟ.Κ. κ. Καστανίδη, είδα ότι ο κ. Καστανίδης δήλωσε πως δεν φταίνε τα ομόλογα και το χάρηκα πάρα πολύ που το είπε, γιατί τελικά πρέπει να εντοπίσουμε πού υπάρχει το πρόβλημα.
      Μια δεύτερη παρατήρηση. Αρχικά κατηγορούσαμε τις διαμεσολαβούσες τράπεζες ότι έφταιγαν στην έκδοση των ομολόγων και κατά πόσον πράγματι αυτές έκαναν υπερτίμηση ή όχι των ομολόγων. Είναι γνωστό ότι οι διαμεσολαβούσες τράπεζες δεν έχουν την ανάγκη να δίνουν αναφορά. Αναμφισβήτητα δημιουργούν τις δικές τους διαδικασίες και επομένως τον ανάλογο χειρισμό που οι ίδιες νομίζουν. Είναι γεγονός πάντως ότι αποδείχθηκε πως οι τράπεζες, είτε ελληνικές είτε διεθνείς, είναι διεθνώς παραδεδεγμένες. Άρα, λοιπόν, και αυτό το επιχείρημα δεν στέκει. 
      Το τρίτο επιχείρημα είναι το εξής: Αποδείχθηκε τελικά ότι τα ομόλογα τα οποία χειρίστηκαν τα ταμεία δεν έχασαν. Τουλάχιστον αυτή τη στιγμή που μιλάμε, ξέρουμε όλοι ότι γνωρίζουμε τα περιουσιακά στοιχεία από μετοχές ή ομόλογα, μόνο εάν ρευστοποιηθούν. Αυτό είναι γνωστό σε όλους μας. Πριν να ρευστοποιηθούν οι άυλοι τίτλοι δεν μπορεί κανείς να θεωρεί ότι έχει συγκεκριμένο εισόδημα. Άρα, λοιπόν, η πρώτη παρατήρηση σ’ αυτό το σημείο είναι ότι πραγματικά επιτέλους πρέπει να συμφωνήσουμε ότι μιλάμε για περιουσιακά στοιχεία, όταν ρευστοποιούνται οι άυλοι τίτλοι. 
      Επίσης είναι δυνατόν να λέμε ότι δεν μπορούν τα ταμεία να πληρώσουν συντάξεις, διότι εξαιτίας αυτού του θέματος δεν έχουν να πληρώσουν; Αυτό απορρίφθηκε και καταρρίφθηκε από τη στιγμή που αποδεικνύεται, στατιστικά πλέον, ότι το 2003 τα ταμεία είχαν ως αποθεματικά 22.000.000.000 ευρώ, σήμερα δε έχουν 31.000.000.000 ευρώ. Δεν θα δεχθώ ότι σε γενικό πλαίσιο τα δομημένα αυτά ομόλογα αντιπροσωπεύουν το 2% ή το 2,5%, διότι αυτό είναι γενικό και οι μέσοι όροι ποτέ δεν λένε την αλήθεια. Αναμφισβήτητα αυτό το οποίο έχει σημασία, είναι ότι κάποια από τα ταμεία αυτά, έκαναν μία επένδυση σε δομημένα ομόλογα με λιγοστή γνώση και της ποιότητας των ομολόγων αλλά κυρίως των κινήσεων. Επομένως το όλο πρόβλημα περιορίζεται στο κατά πόσον πράγματι αυτά τα ομόλογα διέτρεξαν κάποια διαδρομή -δεν είναι υποχρεωτικό να τα παρακολουθεί κανένα Υπουργείο και καμία κυβέρνηση- ενώ παράλληλα θα πρέπει να δούμε –εδώ εντοπίζεται το ερώτημα- εάν τελικά αγοράστηκαν από τον τελικό αγοραστή υπερτιμημένα ή όχι.
      Νομίζω ότι επιτέλους, κυρίες και κύριοι συνάδελφοι, πρέπει να δώσουμε απάντηση σ’ αυτό το θέμα, το οποίο ερευνάται, όπως γνωρίζετε, από όλες τις πλευρές. Επομένως θεωρώ ότι η Κυβέρνηση πράγματι ανταποκρίνεται στο χρέος της.
      Σε ό,τι αφορά τα άρθρα του νομοσχεδίου, θεωρώ ότι το παρόν νομοσχέδιο, όπως είπα και χθες στη συζήτηση επί της αρχής, δίνει σημαντικές λύσεις σε πολλά πράγματα και κυρίως δίνει μία λύση, που είναι σήμερα ίσως πρωτεύον θέμα. Στη σύγχρονη εποχή που ζούμε, η πληροφόρηση θεωρείται πρώτο και βασικό στοιχείο, το οποίο είναι από μόνο του αναγκαίο και απαραίτητο, προκειμένου να προφταίνει κάποιος στο χρόνο. Κυρίως, όμως, είναι αναγκαίο, δεδομένου ότι η πληροφόρηση είναι το πλέον υψηλό στοιχείο κόστους. Όποιος σήμερα, κυρίως από πλευράς επιχειρήσεων, όταν μάλιστα έχουμε ηλεκτρονική και ψηφιακή διαχείριση, δεν έχει την πληροφόρηση, δεν μπορεί να σταθεί στη σημερινή ανταγωνιστική κοινωνία και κυρίως στην ανταγωνιστική διεθνή αγορά, όταν μάλιστα αυτή η αγορά φημίζεται για την παγκοσμιοποίησή της.
      Επομένως, όπως είπα, έρχεται η Κυβέρνηση να θέσει για να εγκριθεί και να ψηφιστεί από το ελληνικό Κοινοβούλιο ένα νομοσχέδιο, που θα δώσει περισσότερη διαφάνεια και περισσότερες δυνατότητες στις επενδυτικές υπηρεσίες, αλλά και στην Κεφαλαιαγορά για να ελέγχει.
      Συγκεκριμένα το κεφάλαιο Α΄ περιλαμβάνει τα άρθρα 1 έως 3 και αναφέρεται με σαφήνεια και επάρκεια κυρίως στο σκοπό και στους στόχους που δίνει η οδηγία 109/2004. 
      Στο κεφάλαιο Β΄, που περιλαμβάνει τα άρθρα 4 έως 8, στο άρθρο 4 γίνεται μία αναφορά στην ετήσια οικονομική έκθεση, σύμφωνα με την οποία ο εκδότης υποχρεούται να δημοσιοποιήσει την ετήσια οικονομική έκθεση της εταιρείας εντός τριών μηνών. Πρέπει δε να παραμένει αυτό μέχρι τη λήξη της οικονομικής χρήσης.
      Το άρθρο 5 αναφέρεται στην εξαμηνιαία οικονομική έκθεση και περιλαμβάνει όχι μόνο το τι συνέβη, αλλά και τις προοπτικές του επόμενου εξαμήνου.
      Στο άρθρο 6 θεσπίζεται η υποχρέωση του εκδότη να δημοσιοποιεί τριμηνιαίες οικονομικές καταστάσεις και στο άρθρο 7 περιλαμβάνεται σημαντική πρόβλεψη, δηλαδή, δίνεται η δυνατότητα στον εκδότη να δημοσιεύει ανακοίνωση του διοικητικού συμβουλίου, που να περιλαμβάνει αναλυτική περιγραφή των γεγονότων και συναλλαγών που έλαβαν χώρα στη συγκεκριμένη χρονική περίοδο. Είναι ένα στοιχείο το οποίο δεν υπήρχε πριν, ούτε θεσμικά ούτε πρακτικά.
      Στο άρθρο 8 έχουμε αναφορά εξαιρέσεων από την υποχρέωση περιοδικής πληροφόρησης. 
      Στο κεφάλαιο Γ΄, που περιλαμβάνει τα άρθρα 9 έως 16, εμπεριέχονται οι υποχρεώσεις διαρκούς πληροφόρησης του επενδυτικού κοινού. Ειδικότερα στο άρθρο 9 προβλέπεται η υποχρέωση ενημέρωσης σε περίπτωση απόκτησης ή διάθεσης σημαντικών συμμετοχών, ενώ στο άρθρο 10 η υποχρέωση ενημέρωσης στην περίπτωση απόκτησης ή διάθεσης άσκησης σημαντικών ποσοστών δικαιωμάτων ψήφου. 
      Στο άρθρο 11 αναφέρεται η υποχρέωση ενημέρωσης σε περίπτωση απόκτησης ή διάθεσης χρηματοπιστωτικών μέσων, ουσιαστικά δηλαδή επεκτείνει την υποχρέωση ενημέρωσης που προβλέπεται από το άρθρο 9.
      Το άρθρο 12 αναφέρεται στις εξαιρέσεις από την υποχρέωση ενημέρωσης, όπως αυτά προβλέπονται στα άρθρα 9 και 10.
      Το άρθρο 13 προβλέπει περιπτώσεις απαλλαγής από την υποχρέωση ενημέρωσης του άρθρου 14.
      Στο άρθρο 14 έχουμε την πρόβλεψη των διαδικασιών για τη δημοσιοποίηση σημαντικών συμμετοχών, ενώ το άρθρο 15 αναφέρεται συγκεκριμένα στην υποχρέωση δημοσιοποίησης σε περίπτωση απόκτησης ή διάθεσης κυρίως ιδίων μετοχών.
      Το άρθρο 16 αναφέρεται στις συμπληρωματικές πληροφορίες των ανωτέρω άρθρων του κεφαλαίου. 
      Στο κεφάλαιο Δ΄ έχουμε τα άρθρα 17 και 18. Εδώ αναφέρονται κυρίως οι υποχρεώσεις ενημέρωσης των κατόχων κινητών αξιών, οι οποίες έχουν εισαχθεί προς διαπραγμάτευση σε οργανωμένη αγορά. 
      Πιο συγκεκριμένα, το άρθρο 17 αναφέρεται στην παροχή διευκολύνσεων και πληροφοριών, όταν οι εκδότες προβαίνουν σε κινητές αξίες.
      Το άρθρο 18 αναφέρεται στη διαβίβαση πληροφοριών με χρήση ηλεκτρονικών μέσων.
      Το κεφάλαιο Ε΄ με τα άρθρα 19 έως 22, περιλαμβάνει πρόσθετες υποχρεώσεις σχετικά με τη δημοσιοποίηση ρυθμιζόμενων πληροφοριών. Ειδικότερα το άρθρο 19, αναφέρεται στην ενημέρωση της Επιτροπής Κεφαλαιαγοράς. Πρόκειται πραγματικά για μία καινοτόμο και σημαντική διάταξη, η οποία ρυθμίζει τις υποχρεώσεις της ενημέρωσης της αρμόδιας αρχής. Νομίζω ότι πρέπει να σταθούμε λίγο σ’ αυτό το άρθρο.
      Το άρθρο 20 αναφέρεται στη γλώσσα δημοσιοποίησης των πληροφοριών και το άρθρο 21 είναι μία ειδική περίπτωση, που αναφέρεται στην πρόσβαση σε ρυθμιζόμενες πληροφορίες που προέρχονται από εκδότη ή πρόσωπο που ζήτησε την εισαγωγή προς διαπραγμάτευση σε οργανωμένη αγορά χωρίς τη συγκατάθεση του εκδότη. Είναι μία ειδική περίπτωση, που πρέπει να προσεχθεί.
      Το άρθρο 22, προβλέπει τις προϋποθέσεις απαλλαγής του εκδότη από τις υποχρεώσεις που προβλέπονται στα άρθρα 4 και 7.
      Το κεφάλαιο ΣΤ΄, άρθρα 23-26, περιλαμβάνει τις αρμοδιότητες της Επιτροπής Κεφαλαιαγοράς. Κυρίως περιλαμβάνει το επαγγελματικό απόρρητο, της συνεργασίας μεταξύ εποπτικών αρχών, διάφορα προληπτικά μέτρα και τις προβλεπόμενες κυρώσεις. 
      Το άρθρο 23, αναφέρεται στις αρμοδιότητες της Επιτροπής Κεφαλαιαγοράς. Εδώ συμφωνώ, κύριοι συνάδελφοι, ότι ο εκδότης πρέπει να συμμορφωθεί με τα κριτήρια του άρθρου 23 και να κάνει υπεύθυνη δήλωση ότι τήρησε τους κανόνες. Το είπε και ο υπεύθυνος από την Αξιωματική Αντιπολίτευση, ο καθηγητής κ. Χριστοδουλάκης, στην επιτροπή που συζητούσαμε το θέμα και συμφωνώ. Να γίνεται δε, δειγματοληπτικός έλεγχος, όπως αναφέρεται μεν, σε μικρά ή μεγάλα ποσά, αλλά συμφωνώ επίσης μαζί σας, κύριε Χριστοδουλάκη, ότι πρέπει για τα μεγαλύτερα ποσά –αν δεν είναι εκατό, εκατόν πενήντα, εμείς θέτουμε θέμα, κύριε Υπουργέ, πέρα από τη δειγματοληπτική αναφορά, για κάποια συγκεκριμένα πολύ μεγάλα ποσά- να είναι υποχρεωτική η παρακολούθηση και ο έλεγχος. 
      Σε ό,τι αφορά  το κεφάλαιο Ζ΄, άρθρα 27-34, περιλαμβάνει όλες τις μεταβατικές, τελικές και λοιπές διατάξεις. 
      Κύριοι συνάδελφοι, στο άρθρο 27 περιγράφονται όλες οι εξαιρέσεις και οι απαλλαγές από την υποχρέωση δημοσιοποίησης οικονομικών καταστάσεων του κανονισμού 1606/2002. 
      Με το άρθρο 28, τροποποιούνται οι διατάξεις του ν. 3283/2004 σχετικά με την εισαγωγή και τη διαπραγμάτευση μεριδίων αμοιβαίων κεφαλαίων που αναπαράγουν χρηματιστηριακό δείκτη σε μια οργανωμένη αγορά.
      Το άρθρο 29, θεσπίζει τη δυνατότητα δημιουργίας πλαισίου Πολυμερούς Μηχανισμού Διαπραγμάτευσης από το Χρηματιστήριο.
      Το άρθρο 30, λειτουργεί συμπληρωματικά ως προς το νόμο και αυτό αναφέρεται στις δημόσιες προτάσεις. 
      Το άρθρο 31, αναφέρεται στον τύπο των εταιρειών επενδύσεων, κυρίως στην ποντοπόρα ναυτιλία, ο οποίος πρέπει να πω ότι αποτελεί ουσιαστικά και το μοναδικό τρόπο εισαγωγής των εταιρειών αυτών στο Χρηματιστήριο. Πρέπει και αυτό να προσεχθεί και να το τονίσουμε ιδιαιτέρως. Νομίζω ότι πρέπει να συγχαρούμε, σε ό,τι αφορά  αυτό το συγκεκριμένο άρθρο, την πολιτική ηγεσία που το περιέλαβε.
      Τα υπόλοιπα άρθρα και κυρίως το άρθρο 33, αναφέρεται στις διατάξεις που καταργούνται ή τροποποιούνται ως αποτέλεσμα της εφαρμογής της συγκεκριμένης οδηγίας, της οδηγίας 109/2004.
      Εδώ, κύριοι συνάδελφοι, κύριε Πρόεδρε, μου δίνεται η ευκαιρία να πω -και θέλω να προσεχθεί αυτό- ότι κάνουν λάθος οι συνάδελφοι και γίνεται και λάθος καταγραφή στα Πρακτικά όταν λέμε οδηγία 2004/109. Είναι λάθος. Να γίνει σαφές ότι οι οδηγίες, κύριε Πρόεδρε, όταν αναφέρονται, αναφέρεται πρώτα το έτος και μετά ο αριθμός της οδηγίας, διότι γίνεται λάθος και στην αναγραφή των Πρακτικών, κύριε Πρόεδρε. Αντίθετα, στον κανονισμό, αναφέρεται πρώτα ο αριθμός του κανονισμού και εν συνεχεία το έτος, διότι γίνεται σύγχυση. Αν δεν αναφερθεί ότι είναι οδηγία ή κανονισμός, τότε κάνουμε σύγχυση ως προς την αναφορά, αλλά και το περιεχόμενο. 
      Κυρίες και κύριοι συνάδελφοι, τελειώνοντας λέω το εξής: Η Κυβέρνηση με το υπό ψήφιση νομοσχέδιο πράγματι ακολουθεί και τις εντολές του ελληνικού λαού που την εξέλεξε και τις κατευθύνσεις του Πρωθυπουργού Κώστα Καραμανλή. Κάνει πράξη τις κυβερνητικές εξαγγελίες και τις υποσχέσεις και δημιουργεί πραγματικά –και πρέπει να το αποδεχθούμε αυτό- ένα αυστηρό αλλά και ευέλικτο θεσμικό πλαίσιο λειτουργίας της Κεφαλαιαγοράς, αλλά και των επενδυτικών υπηρεσιών. Με τι στόχο; Με μοναδικό στόχο τη διαφάνεια, την προστασία του επενδυτικού κοινού και την αποτελεσματική λειτουργία της αγοράς. Γι’ αυτό, κύριοι συνάδελφοι, προτείνω την υπερψήφισή του από όλες τις παρατάξεις του Κοινοβουλίου.
      Σε ό,τι αφορά  τις τροπολογίες, πράγματι εισηγούμαι την υπερψήφιση των τροπολογιών, κυρίως εκείνων οι οποίες αναφέρονται στις διαδικασίες καλύτερης λειτουργίας των υπηρεσιών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριοι συνάδελφοι, όταν πράγματι διαπιστώνει η εκτελεστική εξουσία ότι κάποιες υπηρεσίες και οργανισμοί δεν λειτουργούν επαρκώς λόγω έλλειψης, πράγματι, καθαρού θεσμικού πλαισίου, να μην το αρνούμαστε γιατί όταν το αρνούμαστε θα έχουμε εν συνεχεία τις συνέπειές τους και οι συνέπειες πολλές φορές είναι ανεξέλεγκτες. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε σας παρακαλώ.
      ΞΕΝΟΦΩΝ ΒΕΡΓΙΝΗΣ: Κλείνω, κύριε Πρόεδρε.
      Γι' αυτό, λοιπόν, προτείνω την υπερψήφιση των τροπολογιών. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βεργίνη.
      Ο εισηγητής του ΠΑ.ΣΟ.Κ. κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, οι ύμνοι τους οποίους έκανε ο εισηγητής της Πλειοψηφίας για την πληροφόρηση, τη διαφάνεια, την ενημέρωση και όλη αυτή την ανοιχτή διαδικασία με την οποία οι επενδυτές θα αγοράσουν τίτλους του  ελληνικού δημοσίου, μοιάζει σαν να έχει γίνει ένα ναυάγιο και αυτοί οι οποίοι το προκάλεσαν να δίνουν μαθήματα πώς χρησιμοποιούνται τα σωσίβια στους συγγενείς των αγνοούμενων. Πολύ αργά για ύμνους περί διαφάνειας. Αυτά έπρεπε να τα είχατε σκεφτεί, κυρίες και κύριοι της Κυβέρνησης, πριν θέσετε σε κίνηση το τερατώδες σχέδιο αφαίμαξης της περιουσίας των ασφαλιστικών ταμείων. Συστηματικά το είχατε σχεδιάσει όμως, έτσι ώστε να παραβιάζει το ένα μετά το άλλο τις αρχές της διαφάνειας, της πληροφόρησης, όπως πια και εσείς οι ίδιοι αρχίζετε να αποκαλύπτετε καθημερινά.
      Πριν περάσω όμως σ’ αυτά τα θέματα, τα οποία όπως είναι φυσικό συγκεντρώνουν την προσοχή και του Κοινοβουλίου και των πολιτών, θέλω να αναφερθώ σε μερικά συγκεκριμένα άρθρα του υπό συζήτηση νομοσχεδίου.
      Επαναλαμβάνω και πάλι ότι με τα άρθρα του νομοσχεδίου θα μπορούσε κάποιος να συμφωνήσει απολύτως εάν παρέμεναν αυστηρά στο πνεύμα της κοινοτικής οδηγίας, και δεν εχρησιμοποιούντο ως όχημα για να φορτώσουμε πάνω του κάθε λογής τροπολογίες, σκοπιμότητες και πρόσκαιρους σχεδιασμούς. 
      Όσον αφορά το άρθρο 23, στο οποίο ευμενώς ανεφέρθη ο εισηγητής της Πλειοψηφίας, έχω πει και στη επιτροπή που το συζητήσαμε ότι δεν μπορούν οι έλεγχοι της Επιτροπής Κεφαλαιαγοράς να είναι μόνο δειγματοληπτικοί και να επαφίεται στη διακριτική της  ευχέρεια ποιες εκδόσεις θα ερευνήσει και ποιες όχι. Επιτέλους συμφώνησε και η Πλειοψηφία για το θέμα αυτό. 
      Προτείνω, λοιπόν, συγκεκριμένα και ερωτώ τον Υπουργό, εφόσον το εισηγείται και ο εισηγητής της Πλειοψηφίας και της Αξιωματικής Αντιπολίτευσης, εάν δέχεται να προστεθεί στην παράγραφο 3 του άρθρου 23 η εξής φράση: «Οι έλεγχοι είναι δειγματοληπτικοί...», όπως αναφέρεται, «...αλλά υποχρεωτικοί άνω ενός ποσού το οποίο καθορίζεται με απόφαση του Υπουργού Οικονομικών». Αυτή την απλή διατύπωση, έτσι ώστε να ξέρουμε ότι για μεγάλες εκδόσεις επενδυτικών τίτλων και ομολογιών υπάρχει δεσμευτικός έλεγχος της Επιτροπής Κεφαλαιαγοράς, ο οποίος και σήμερα, σε μεγάλο βαθμό, γίνεται με την προϋπάρχουσα νομοθεσία και θα μπορούσε, αν εφαρμοζόταν, να μας είχε αποτρέψει από πολλές περιπέτειες, όπως αυτές που ζούμε πρόσφατα. 
      Μια δεύτερη παρατήρηση που αφορά τα άρθρα 30 και 31, τα οποία δεν έχουν καμία απολύτως σχέση με το συζητούμενο πνεύμα της κοινοτικής οδηγίας. Είναι εμβόλιμα άρθρα, ρυθμίζουν συγκεκριμένες καταστάσεις για τις οποίες ζητήσαμε πληροφόρηση, δεν μας την έδωσε η Κυβέρνηση και πιστεύω ότι θα πρέπει να αποσυρθούν. Και αν θέλει η Κυβέρνηση να νομοθετήσει παρόμοιες ρυθμίσεις θα μας εξηγήσει ποιους αφορούν, με ποια εισήγηση της Επιτροπής Κεφαλαιαγοράς ήρθε σ’ αυτές τις διατυπώσεις, τι αποτέλεσμα θα έχουν και στην Κεφαλαιαγορά και με ποιες μετοχές και τότε θα μπορέσουμε με ηρεμία να συζητήσουμε και να δούμε εάν μπορούμε ή όχι να συμφωνήσουμε. Τώρα όμως, δεν έχουν ούτε θέση στο παρόν νομοσχέδιο και δημιουργούν πελώρια ερωτηματικά για χαριστικές ρυθμίσεις οι οποίες υποκρύπτονται. 
      Όμως, κυρίες και κύριοι συνάδελφοι, είναι φανερό ότι τόσο με την κατάθεση της τροπολογίας για τον τρόπο με τον οποίο θα επιλέγονται εφεξής οι διοικήσεις των ασφαλιστικών ταμείων, όπως όμως και αυτά τα οποία είπαν χθες οι Υπουργοί της Κυβέρνησης, είτε εδώ μέσα στη Βουλή είτε στις τηλεοράσεις, έχουν γεννηθεί πελώρια νέα ερωτηματικά γα το σκάνδαλο των ομολόγων. 
      Πρώτα απ’ όλα, έχουμε τις εξής διαπιστώσεις. Η σύμβαση την οποία εδέησε επιτέλους η Κυβέρνηση να δώσει στο Κοινοβούλιο και στη δημοσιότητα και ελπίζει κανείς ότι είναι η αρχική σύμβαση και όχι πειραγμένη εκ των υστέρων …
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ντροπή σας κύριε συνάδελφε! Λίγη ντροπή δεν βλάπτει!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Να απαντήσετε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Απάντησα ήδη. Έχει χαθεί η ντροπή από το Κοινοβούλιο, κύριε συνάδελφε!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αυτό που σας λέω. Να προσέχετε εσείς.
      Λέει -και δεν το αρνείται κανείς- ότι η σύμβαση δεν παρέχει εγγύηση αποδόσεων. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Προσωπικές σας εμπειρίες μάς μεταφέρετε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Δεν παρέχει εγγύηση αποδόσεων. Το είπατε κι εσείς χθες μιλώντας σε ένα κανάλι. Και ναι μεν το δημόσιο πουλώντας αυτά τα σκάρτα ομόλογα τα έδωσε στην ονομαστική τιμή, ο ίδιος όμως ο παριστάμενος Υπουργός ανέφερε ότι τα ταμεία τα αγόρασαν σε φουσκωμένη τιμή χθες με δημόσια δήλωση σε τηλεοπτικό σταθμό. 
      Μας είπε δε χθες ο Υπουργός Οικονομίας μιλώντας εδώ ότι εν πάση περιπτώσει, ό,τι και να γίνει, τα ταμεία στο τέλος θα πάρουν την ονομαστική αξία του ομολόγου για την οποία όλοι πλέον λένε, ότι την ημέρα της έκδοσής τους αποτιμώντο στο 75% ή έστω στο 80% της ονομαστικής τους αξίας. Άρα, εδώ έχουμε μία απροκάλυπτη ομολογία ότι τα Ταμεία αγόρασαν τίτλους οι οποίοι έπειτα από πέντε ή δέκα χρόνια θα έχουν αξία 100 σε μία τιμή η οποία κατά πάσα πιθανότητα είναι το 100 πάλι, ενώ θα μπορούσαν μέσω της αποτίμησης της αγοράς να τα έχουν αγοράσει 75 ή 80. 
      Και πιστεύω ότι έχουμε πια μία πλήρη ομολογία της απάτης η οποία στήθηκε σε βάρος των ασφαλιστικών ταμείων. Ποιος την έκανε; Ποιος τη γνώριζε; Ποιος την είπε σε άλλους; Αυτά είναι θέματα που αφορούν το εσωτερικό της Κυβέρνησης. Όμως δεν μπορούμε να παραβλέψουμε αυτές τις δύο παράλληλες δηλώσεις οι οποίες αποκαλύπτουν το εύρος της αφαίμαξης των αποθεματικών των ταμείων. 
      Από κει και πέρα όμως το θέμα γίνεται ακόμα χειρότερο, γιατί, για να βρεθούν τα χρήματα αυτά, ρευστοποιήθηκαν ομόλογα σταθερών αποδόσεων. Εάν μάλιστα αυτά ρευστοποιήθηκαν όχι στην άνω του 100 αξία την οποία έχουν στην αγορά αλλά στο 100, τότε προστίθεται μία νέα αφαίμαξη των αποθεματικών των Ταμείων. 
      Με λίγα λόγια, από τα χθεσινά λεχθέντα και από αυτά που προκύπτουν από τη σύμβαση, προκύπτουν τρεις συγκεκριμένες περιπτώσεις παραβίασης της κείμενης νομοθεσίας.
      Πρώτη παραβίαση. Αφορά το άρθρο 13 του ν.3371/2005, το οποίο, αν θυμάστε, η Κυβέρνηση είχε επιχειρήσει να καταργήσει, αλλά αναγκάστηκε να επαναφέρει στο νόμο αυτό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ την ανοχή σας, κύριε Πρόεδρε, όπως την επιδείξατε προηγουμένως.
      ΠΡΟΕΔΡΕΥΩΝ (Γεώργιος Σούρλας): Βεβαίως.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τι προέβλεπε αυτό το άρθρο 13 το οποίο εξακολουθεί να παραμένει εν ισχύι, εφόσον η Κυβέρνηση επιτέλους δεν το κατήργησε; Ότι το ελληνικό δημόσιο, όπως και νομικά πρόσωπα δημοσίου δικαίου, όταν εκδίδουν ομόλογα, οφείλουν να παρέχουν όλες τις αναγκαίες διευκολύνσεις και πληροφορίες, για να καταστεί δυνατή στους ομολογιούχους η άσκηση των δικαιωμάτων τους. Δόθηκαν αυτές οι πληροφορίες στα ασφαλιστικά ταμεία; Δόθηκε η πληροφορία ότι το ομόλογο αποτιμάται 75%; Όχι βέβαια. Κατά συνέπεια αυτή είναι η πρώτη παραβίαση κείμενης νομοθεσίας η οποία σημειώθηκε.
      Η δεύτερη παραβίαση αφορά την εγκύκλιο του 2002, η οποία, όπως δέχθηκε χθες ο Υπουργός Οικονομικών, διαμόρφωνε το πλαίσιο εκείνο το οποίο απαγόρευε στα ασφαλιστικά ταμεία να προμηθευτούν ομόλογα σύνθετου τύπου, διότι αυτά δεν ήταν εμπορεύσιμα και η εγκύκλιος του 2002 σαφώς ορίζει ότι θα έπρεπε να αποτιμηθούν στο Υ.Δ.Α.Π.. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κύριε Πρόεδρε, λίγο χρόνο πάρα πάνω.
      Η μοναδική περίπτωση, για να ξεφύγει η Κυβέρνηση, είναι αυτό που επιχειρήθηκε χθες από τους Υπουργούς της Κυβέρνησης, να μη χαρακτηριστούν ακριβώς ομόλογα αλλά και λίγο μετοχές. Εν τοιαύτη περιπτώσει όμως, θα έπρεπε να υπαχθούν στο 23% των επενδεδυμένων κεφαλαίων των ασφαλιστικών ταμείων, πράγμα το οποίο απαιτεί σύμφωνα με το νόμο την έγκριση της επιτροπής υπό την Τράπεζα Ελλάδος, την οποία εσείς την είχατε καταργήσει από το 2004. 
      Υπάρχουν, λοιπόν, τρεις συγκεκριμένες διατάξεις της κείμενης νομοθεσίας, οι οποίες έχουν ωμά παραβιαστεί με την επένδυση αυτή των ομολόγων στα ασφαλιστικά ταμεία.
      Εσείς τώρα έρχεστε  να αλλάξετε το πλαίσιο αυτό. Εμείς πρέπει να σας πούμε ως ΠΑ.ΣΟ.Κ. ότι δεν υπάρχει καμία απολύτως ανάγκη να αλλάξει το θεσμικό πλαίσιο. Το θεσμικό πλαίσιο το οποίο υπήρχε μέχρι σήμερα είναι εκείνο το οποίο αύξησε τόσο θεαματικά την περιουσία των ασφαλιστικών ταμείων τόσα χρόνια. Το θεσμικό πλαίσιο αυτό είναι εκείνο που έδωσε τη δυνατότητα να επενδύσουν τα ταμεία στα ομόλογα σταθερού επιτοκίου και να επταπλασιάσουν τα αποθεματικά τους σε μια δεκαετία και να συνεχίσουν ακόμα να τα βελτιώνουν, εφόσον ακόμη δεν καταργήθηκε το θεσμικό αυτό πλαίσιο.
      Επίσης αυτό το οποίο θέλετε να κάνετε με τις αλλαγές διοικητών με την τροπολογία την οποία φέρνετε, πρώτα απ’ όλα είναι εκ των υστέρων ευαισθησία. Εάν θέλατε εσείς να διαμορφώσετε ένα καλύτερο πλαίσιο επιλογής των διοικήσεων, οφείλατε να το κάνετε προ τριετίας όταν κάνατε τις επιλογές αυτές και να φύγετε από το στενό κομματικό δελτίο υποψηφίων το οποίο είχατε κατά νου. 
      Όμως, και ο νέος τρόπος εκλογής των διοικήσεων που εισάγετε, δημιουργεί πολλά ερωτηματικά. Από πού κι ως πού προκύπτει ότι τα ταμεία θα πρέπει να έχουν διοικήσεις οι οποίες ορίζονται με το βέτο της Επιτροπής Κεφαλαιαγοράς; Δεν ξέρετε, κύριοι συνάδελφοι, ότι τα ασφαλιστικά ταμεία οφείλουν να είναι κατ’ εξοχήν συντηρητικοί επενδυτές; Σ’ όλον τον κόσμο γίνεται αυτό το πράγμα. 
      Μην παίρνετε σαν παράδειγμα ορισμένα εξειδικευμένα ιδιωτικά συνταξιοδοτικά ταμεία τα οποία αναλαμβάνουν αυξημένους κινδύνους, όταν έχουν δίπλα τους εμπειρογνώμονες αποτιμητές κινδύνων. Εδώ τα ασφαλιστικά ταμεία στη χώρα μας βασίζονται πρώτα απ’ όλα σε μία κοινωνική κατεύθυνση και με κανέναν τρόπο δεν πρέπει να γίνουν υποχείριο ή παραρτήματα της Επιτροπής Κεφαλαιαγοράς. 
      Το θεσμικό πλαίσιο πρέπει να παραμείνει στις συντηρητικές προδιαγραφές επενδύσεων που έχει μέχρι τώρα και το οποίο μόλις πριν από ένα μήνα ο ίδιος ο Υπουργός Απασχόλησης σε εγκύκλιο που εξέδωσε αναγνώρισε ότι είναι επαρκές, για να ανταποκριθεί στις επενδυτικές ανάγκες των ασφαλιστικών ταμείων. Προφανώς, ο μόνος λόγος για να αλλάξετε αυτό το πλαίσιο είναι, για να νομιμοποιήσετε εκ των υστέρων, την παραβίασή του που κάνατε τους προηγούμενους μήνες με την υποχρεωτική διάθεση στα ασφαλιστικά ταμεία των σκάρτων ομολόγων. 
      Εμείς, λοιπόν, απέναντι σ’ αυτές τις προτάσεις της καθυστερημένης, επιλεκτικής και συγκαλυπτικής ευαισθησίας λέμε ότι αυτό που χρειάζεται σήμερα δεν είναι οι αλλαγές των διοικήσεων. Αυτό που χρειάζεται σήμερα να γίνει είναι να αλλάξουν αυτοί οι οποίοι ορίζουν τις διοικήσεις, να αλλάξει η Κυβέρνηση, έτσι ώστε και τα ασφαλιστικά ταμεία και όλες οι άλλες κατηγορίες δημοσίων τοποθετήσεων και επενδύσεων να ξαναβρούν το δρόμο της προόδου και της σύγκλησης και να φύγουμε από τη σημερινή οσμή σκανδάλων  η οποία περιβάλλει τη χώρα και την ελληνική οικονομία. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοδουλάκη.
      Ο κ. Καστανίδης ζητά το λόγο επί προσωπικού.
      Θα μας πείτε κ. Καστανίδη που έγκειται το προσωπικό θέμα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, πληροφορήθηκα ότι πριν από λίγο μιλώντας ο συνάδελφος κ. Βεργίνης είπε ότι ο κ. Καστανίδης σε πρωινή τηλεοπτική συζήτηση παραδέχθηκε πως δεν υπάρχει πρόβλημα με την έκδοση των ομολόγων. Μάλιστα δε, η δήλωση του κ. Βεργίνη συνοδεύτηκε από όμοια δήλωση εταίρου «Καππαδόκη», του Βουλευτή Κερκύρας του κ. Γεωργιάδη, ο οποίος ισχυρίστηκε ότι εγώ δήθεν είπα πως δεν υπάρχει πρόβλημα με την έκδοση των ομολόγων.
      Κύριε Πρόεδρε, το θέμα είναι εξαιρετικά σοβαρό. Εάν δεν οφείλεται το πρόβλημα που προέκυψε σε αδυναμία κατανόησης των συναδέλφων, τότε είναι βέβαιο ότι υπάρχει συνειδητή και σκόπιμη παραφθορά των λέξεων και των νοημάτων . Καταγγέλλω τα λεχθέντα ως απολύτως αναληθή και ψευδή. 
      Το απολύτως ακριβές κύριε Πρόεδρε, είναι ότι κατήγγειλα τη σύμβαση της Κυβέρνησης με την «J.P.MORGAN». Το απολύτως ακριβές είναι ότι ζήτησα παραιτήσεις Υπουργών. Το απολύτως ακριβές είναι ότι είπα πως το πρόβλημα με την έκδοση των ομολόγων είναι ότι υπήρξαν υπερτιμημένες πωλήσεις και αγορές, ότι υπήρξαν μεσάζοντες και ενδιάμεσοι τους οποίους εγνώριζε η Κυβέρνηση και ότι οι όλοι αυτοί οι ενδιάμεσοι πήραν πολλές προμήθειες, πριν καταλήξουν στα ταμεία. Αυτή είναι η ακριβής αλήθεια.
      Και εκφράζω τη μεγίστη απορία μου, αν δεν πρόκειται περί δολοπλοκίας και προβοκάτσιας, πώς είναι δυνατόν δύο συνάδελφοι Βουλευτές, ένας εντός του Κοινοβουλίου και άλλος εκτός του Κοινοβουλίου να κάνουν τέτοιες μεθοδεύσεις. Τους καταγγέλλω και ζητώ τη διόρθωση.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, δεν σας εμποδίζω να μιλήσετε, αλλά πιστεύω ότι το πρέπον είναι να ακούσουμε ακριβώς τι είπε ο κ. Βεργίνης και αν αυτό που καταγγέλλετε ανταποκρίνεται στην πραγματικότητα. 
      Το λόγο έχει ο κ. Βεργίνης. 
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Εγώ νομίζω ότι δεν έχω δώσει τέτοια εικόνα μέσα στο ελληνικό Κοινοβούλιο, όπως δεν έχω δώσει τέτοια εικόνα ποτέ στη ζωή μου στην κοινωνία, την ελληνική αλλά και εκτός Ελλάδος. 
      Κύριε Πρόεδρε και κύριοι συνάδελφοι, παρακολουθώ κάθε πρωί την εκπομπή στη ΝΕΤ, δεν είναι η πρώτη φορά. Την παρακολουθώ κάθε πρωί με λεπτομέρειες και σήμερα το πρωί πραγματικά υπήρχε αυτή η θαυμάσια εκπομπή και έγινε πράγματι ένας ωραίος διάλογος μεταξύ του κυρίου Υφυπουργού και του κ. Καστανίδη, αλλά και πριν να εμφανιστούν επίσης συζητούσαν μεταξύ τους οι δημοσιογράφοι. 
      Είπα και επαναλαμβάνω τώρα, κύριε Καστανίδη: Αν δεν έκανα λάθος και κατάλαβα λάθος, τότε βεβαίως θα πάρουμε τα πρακτικά των συζητήσεών σας εκεί και αν έκανα λάθος, εδώ ενώπιον πάλι θα πω ότι κατάλαβα λάθος. Εγώ είπα τι κατάλαβα. Κατάλαβα ότι είπατε και μάλιστα το ανέφερα ως θετικό στοιχείο για το ελληνικό Κοινοβούλιο και για την ελληνική κοινωνία και είπα μάλιστα ότι, αφού εξομαλύνονται όλα αυτά τα σημεία, απομένει ένα πολύ βασικό σημείο, ότι τελικά, αν πραγματικά τα ταμεία αγόρασαν υπερτιμημένα ομόλογα, τότε πράγματι εκεί είναι το θέμα, πρέπει να εντοπίσουμε εκεί το ζήτημα και πραγματικά να βρούμε το συντομότερο δυνατόν αν υπάρχουν ένοχοι. 
      Σε καμία περίπτωση δεν είχα την πρόθεση, κύριε Καστανίδη, να αναφερθώ  όπως το πήρατε το θέμα, αντιθέτως το πήρα ως θετικό στοιχείο, δηλαδή, ότι δεν υπάρχει πρόβλημα έκδοσης τέτοιων ομολόγων, συμφωνούμε όλοι ότι τέτοια ομόλογα μπορούν να εκδοθούν. Εσείς μπορείτε να το διαψεύσετε τώρα, ότι «πράγματι ο κ. Βεργίνης είπε μεν αυτό, αλλά εγώ δεν το είπα». Ευχαρίστως να ακολουθήσω αυτό που είπατε. Αλλά αν επίσης αρνείστε ότι υπάρχει και ζήτημα στην έκδοση ομολόγων, πείτε το εδώ, ότι τελικά φταίνε οι τράπεζες, φταίει το Υπουργείο που συνεχίζει να εκδίδει ομόλογα. Αλλά τέτοιο πράγμα δεν υπάρχει. Αντίθετα, υπάρχει θεσμικό πλαίσιο, κύριε Πρόεδρε, με το οποίο βεβαίως πρέπει να εκδίδονται τα ομόλογα και μάλιστα, προκειμένου να αντιμετωπιστεί, απ’ ό,τι γνωρίζουμε όλοι, το δημόσιο χρέος και το δημόσιο έλλειμμα. Προς τι, λοιπόν, ο κ. Βεργίνης; Καμιά δολοπλοκία. Και λυπάμαι πάρα πολύ για τους χαρακτηρισμούς. Εγώ δεν μπορώ να τους ακολουθήσω, γιατί έχω ένα άλλο ήθος. Και εν πάση περιπτώσει με ποιον συνεννοήθηκα εγώ, κύριε Καστανίδη, για να πω αυτό το πράγμα; 
      Κύριε Πρόεδρε, λυπάμαι πάρα πολύ. Επαναλαμβάνω και συνοψίζω: Καμία πρόθεση απολύτως, κύριε Καστανίδη, και σας αναφέρω ονομαστικά, όχι να θίξω εσάς, κανέναν από τους συναδέλφους. Κατάλαβα αυτό το πράγμα. Αν κακώς κατάλαβα και αν δεν το είπατε, ευχαρίστως να το ξαναπώ. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, νομίζω ότι είναι επαρκείς οι εξηγήσεις. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μπορώ να απαντήσω;
      ΠΡΟΕΔΡΕΥΩΝ (Γεώργιος Σούρλας): Να πείτε τη γνώμη σας, βεβαίως. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αισθάνομαι ικανοποιημένος που ο κ. Βεργίνης λέει ότι μπορεί να μην κατάλαβε σωστά. Τον διαβεβαιώνω ότι δεν κατάλαβε σωστά και καλό είναι που κράτησε αυτήν την επιφύλαξη και ανέτρεψε όσα αρχικώς ισχυρίσθηκε. Ο λόγος για τον οποίο μίλησα για τον κ. Βεργίνη είναι γιατί μίλησε στην Αίθουσα, αλλά μίλησα επίσης και για άλλο συνάδελφο που είπε ακριβώς τα ίδια, τον κ. Γεωργιάδη. 
      ΠΡΟΕΔΡΕΥΩΝ (Γεώργιος Σούρλας):  Είναι απών όμως. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Το ξέρω ότι είναι απών, απλώς αρκούμαι στο να το καταγγείλω.
      Κύριε Πρόεδρε, θέλω να διαβεβαιώσω για άλλη μία φορά…
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, είναι απών και δεν τα είπε αυτά στην Αίθουσα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Και ο κ. Γεωργιάδης απόντος εμού τα είπε και μάλιστα αστόχησε. 
      Θέλω, λοιπόν, να πω, κύριε Πρόεδρε, για άλλη μια φορά για να γίνει απολύτως κατανοητό, ώστε να λήξει το προσωπικό το οποίο έθεσα, ότι: Κατήγγειλα τη σύμβαση με τη «J.P. MORGAN», είπα ότι υπάρχουν υπερτιμολογήσεις, ότι έχασαν τα ταμεία, ότι η Επιτροπή Κεφαλαιαγοράς αναγνωρίζει ευθύνες, ζήτησα πολιτική ευθύνη και παραιτήσεις Υπουργών. Από πού, λοιπόν, στοχάστηκαν τα όσα στοχάστηκαν; Δεν κατανόησαν, έχει καλώς, το κατανοώ τώρα ότι παίρνουν τα λόγια τους πίσω. 
      ΞΕΝΟΦΩΝ ΒΕΡΓΙΝΗΣ:  Κύριε Πρόεδρε, να απαντήσω!
      ΠΡΟΕΔΡΕΥΩΝ (Γεώργιος Σούρλας):  Κύριε Βεργίνη, νομίζω ότι θεωρείται λήξαν το θέμα. Να μη συνεχίσουμε το διάλογο αυτό. 
      ΞΕΝΟΦΩΝ ΒΕΡΓΙΝΗΣ:  Να απαντήσω, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Να απαντήσετε. Ορίστε, έχετε ένα λεπτό.
      ΞΕΝΟΦΩΝ ΒΕΡΓΙΝΗΣ: Νομίζω ότι δεν είπα ότι δεν κατανόησα. Είπα «αν δεν κατανόησα». Δεν παραδέχθηκα ότι δεν κατανόησα. Είπα «αν αποδειχθεί από τη συζήτηση».
      ΠΡΟΕΔΡΕΥΩΝ (Γεώργιος Σούρλας): Εντάξει.
       ΞΕΝΟΦΩΝ ΒΕΡΓΙΝΗΣ: Και εν πάση περιπτώσει, κύριε Καστανίδη, η συζήτηση δεν είναι αν είναι ή δεν είναι υπερτιμολογημένα, είναι αν επιτρεπόταν ή όχι η έκδοση ομολόγων και επ’ αυτού εγώ αναφέρθηκα. Σε αυτό το σημείο αναφέρθηκα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Να απαντήσω, κύριε Πρόεδρε!
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Είναι γνωστή κ. Βεργίνη η ευπρέπειά σας και το  κοινοβουλευτικό ήθος. Νομίζω ότι επαρκώς δόθηκαν οι εξηγήσεις. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, παρακαλώ, το λόγο!
      ΠΡΟΕΔΡΕΥΩΝ (Γεώργιος Σούρλας): Κύριε Τασούλα, θέλετε να πάρετε το λόγο;
      (Θόρυβος στην Αίθουσα)
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, είμαστε στη διαδικασία που μιλούν οι εισηγητές! 
      ΠΡΟΕΔΡΕΥΩΝ (Γεώργιος Σούρλας): Κύριε Κουτσούκο, σας παρακαλώ. 
      Κύριε Τασούλα, θα παρακαλέσω θερμά…
      (Θόρυβος στην Αίθουσα)
      
      Ακούστε λίγο. Ο Κοινοβουλευτικός Εκπρόσωπος του κάθε κόμματος  δικαιούται να πάρει το λόγο όποτε θέλει. Τι να κάνουμε; Ο Κανονισμός το λέει αυτό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Ο Κανονισμός το λέει αυτό. Σας παρακαλώ πάρα πολύ. Τόση ώρα θα είχε τελειώσει ο κ. Τασούλας. Έγινε αναφορά σε Βουλευτές της Νέας Δημοκρατίας που απουσιάζουν ενδεχομένως. Σας παρακαλώ πάρα πολύ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι δυνατόν στο προσωπικό θέμα; Δεν είναι έτσι. 
      ΠΡΟΕΔΡΕΥΩΝ (Γεώργιος Σούρλας): Βεβαίως είναι έτσι. 
      Κύριε Καστανίδη, είναι δυνατόν, όμως, να φέρνετε θέματα που ελέχθησαν εκτός της Βουλής σε τηλεοπτικά παράθυρα για συναδέλφους και να μην έχει δικαίωμα ενδεχομένως να απαντήσει ο Κοινοβουλευτικός Εκπρόσωπος του κόμματος; Σας παρακαλώ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως. Λένε ψέματα. 
      ΠΡΟΕΔΡΕΥΩΝ (Γεώργιος Σούρλας): Εσείς ο ίδιος είστε κοινοβουλευτικός και γνωρίζετε πολύ καλά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, επιτρέπετε; Να τελειώσει πρώτα το προσωπικό θέμα και στη συνέχεια να προχωρήσετε στην κανονική συζήτηση. 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, σας παρακαλώ θερμά. Θα είχαμε τελειώσει. Δεν ξέρω αν θα αναφερθεί σε προσωπικό ζήτημα 
      Έχετε το λόγο, κύριε Τασούλα, και παρακαλώ να είστε σύντομος.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ήθελα να πω το εξής: Πρώτον, ο κ. Χριστοδουλάκης, μιλώντας προηγουμένως, είπε ότι υπάρχει οσμή σκανδάλων. Υπάρχει οσμή σκανδάλων, αλλά άλλο οσμή σκανδάλων και άλλο σκάνδαλα. 
      ΓΙΑΝΝΗΣ ΚΟΥΤΣΟΥΚΟΣ: Παραβιάζει τον Κανονισμό! Διαμαρτύρομαι!
       (Θόρυβος στην Αίθουσα)
      ΚΩΝΣΤΑΝΤΙΝΟΣ ΤΑΣΟΥΛΑΣ: Όπως ξέρει, υπάρχουν και οι τεχνητές οσμές, όπως και οι τεχνητές χρωστικές ουσίες. Το ΠΑ.ΣΟ.Κ. βαρύνεται για σκάνδαλα. Σήμερα υπάρχει μία οσμή σκανδάλων, η οποία είναι…
      (Θόρυβος στην Αίθουσα)
      ΒΑΣΙΛΕΙΟΣ ΜΑΓΓΙΝΑΣ: Λίγος σεβασμός, συνάδελφοι!
      ΠΡΟΕΔΡΕΥΩΝ (Γεώργιος Σούρλας): Έχει δικαίωμα ο Κοινοβουλευτικός Εκπρόσωπος του κάθε κόμματος να μιλάει, όταν ζητάει το λόγο. Δεν μπορεί να γίνει διαφορετικά. Ούτε εγώ θα υπαγορεύσω τι θα πει. 
      ΚΩΝΣΤΑΝΤΙΝΟΣ ΤΑΣΟΥΛΑΣ: …η οποία διαφέρει παρασάγγας από τα πραγματικά σκάνδαλα. Γι’ αυτό και τα θέματα αυτά, κύριε Πρόεδρε, δεν τα αναθέτουμε στο ΠΑ.ΣΟ.Κ. να τα επιλύσει, τα αναθέτουμε σε θεσμοθετημένες αρχές όπως είναι η δικαιοσύνη, όπως είναι η Επιτροπή Κεφαλαιαγοράς και γι’ αυτό και αλλάζουμε το θεσμικό πλαίσιο επιλογής των διοικήσεων και ανεβάζουμε τα κριτήρια. Εάν το ΠΑ.ΣΟ.Κ. θέλει να αλλάξει την Κυβέρνηση και ζητάει πίσω τα λεφτά, προφανώς το κάνει για να του δοθεί η ευκαιρία να ξαναπαίξει αυτά τα λεφτά στο Χρηματιστήριο και η Νέα Δημοκρατία έχει ευθύνη να μη δώσει την ευκαιρία στο ΠΑ.ΣΟ.Κ. να ξαναπαίξει αυτά τα λεφτά στο Χρηματιστήριο. 
      Τώρα, όσον αφορά στο τι είπε ο κ. Καστανίδης, γιατί και εγώ παρακολουθώ αυτήν την εκπομπή και εμένα δεν με φοβίζει να με πει δολοπλόκο ή ότι είμαι υπολελειμμένος τη διανοία, μάλιστα αναζητώ χρόνια να λάβω μέρος σε μια δολοπλοκία και κανείς δεν με καλεί, θα ήθελα, λοιπόν, να πω ότι ο κ. Καστανίδης είπε ότι άλλο αυτό που παρεδέχθη ευθαρσώς ο κ. Δούκας, άλλο το ενδεχόμενο φούντωμα και φούσκωμα τιμών και άλλο αυτό καθ’ εαυτό το ομόλογο. Είπε, δηλαδή, ότι δεν υπάρχει πρόβλημα μ’ αυτά τα ομόλογα, στη φύση αυτών των ομολόγων. Δεν είναι δαιμονική η φύση αυτών των ομολόγων. Αυτό το είπε. Αλλά οφείλω να πω ότι ευθαρσώς ο κύριος Υπουργός έκανε αυτήν τη διάκριση στην οποία προσεχώρησε και ο κ. Καστανίδης. Εάν τώρα αυτό το άλλαξε μετά από δύο-τρεις ώρες και κατηγορεί δήθεν τον κ. Βεργίνη ότι συμμετέχει σε δολοπλοκία, θα ήθελα να ξέρω πώς γίνονται αυτές οι δολοπλοκίες. 
      ΠΡΟΕΔΡΕΥΩΝ (Γεώργιος Σούρλας): Τελείωσε αυτό. Έδωσε απαντήσεις, κύριε Τασούλα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο κ. Καστανίδης είπε ότι δεν  υπάρχει πρόβλημα μ’ αυτά τα ομόλογα και ο κ. Δούκας είπε ευθαρσώς ότι το πρόβλημα εντοπίζεται τυχόν στο φούσκωμα της τιμής αυτών των ομολόγων και ότι αυτό αναζητείται. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο επί προσωπικού πάλι! 
      ΠΡΟΕΔΡΕΥΩΝ (Γεώργιος Σούρλας): Πάλι επί προσωπικού; Κύριε Καστανίδη, ζητάει το λόγο ο Κοινοβουλευτικός Εκπρόσωπος, ο κ. Φλωρίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πάλι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Τώρα βέβαια εγώ θα ζητήσω να μου το καταθέσετε εγγράφως.
      Τώρα διαμαρτύρεστε οι Βουλευτές του ΠΑ.ΣΟ.Κ. ή δεν διαμαρτύρεστε; Δεν διαμαρτύρεστε! Τώρα, κύριε Κουτσούκο, δεν καθυστερούμε;
      (Θόρυβος στην Αίθουσα)
      Ορίστε, κύριε Καστανίδη, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Επιμένει ο Κοινοβουλευτικός Εκπρόσωπος της Νέας Δημοκρατίας -και λυπούμαι- σε ανακρίβειες και σε ψεύδη. Εκφράζω τη βαθύτατη θλίψη μου γι’ αυτό που επιχειρεί να κάνει, επειδή δεν μπορεί να συμμετάσχει, όπως ο ίδιος δηλώνει, σε δολοπλοκίες. Σας διαβεβαιώνω ότι όσα είπα ήταν αυτά ακριβώς που λέχθηκαν και δημοσίως. Καταγγέλλω για άλλη μια φορά την ανακρίβεια και τα ψεύδη. 
      ΠΡΟΕΔΡΕΥΩΝ (Γεώργιος Σούρλας): Για εμάς, κύριε Καστανίδη, σημασία έχουν αυτά που λέτε μέσα στη Βουλή. Καταγράφονται, τα ακούμε. 
      Ο Κοινοβουλευτικός Εκπρόσωπος του ΠΑ.ΣΟ.Κ., κ. Φλωρίδης, έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, είναι προφανές ότι όλος αυτός ο εσωτερικός πόλεμος, μάλλον ο πόλεμος που έχει ξεσπάσει στο εσωτερικό της Κυβέρνησης με αλληλομαχαιρώματα και αλληλοκαρφώματα για το ποιος φταίει περισσότερο ή λιγότερο επηρεάζει και τη συμπεριφορά των κοινοβουλευτικών στελεχών της Νέας Δημοκρατίας. Γιατί είναι προφανές ότι στο εσωτερικό της Κυβέρνησης γίνεται μια προσπάθεια από μεν το Υπουργείο Οικονομικών να πει ότι εμείς κάναμε σωστά τη δουλειά μας, ψάξτε στο Υπουργείο το οποίο εποπτεύει τα ταμεία και από δε το Υπουργείο που εποπτεύει τα ταμεία δηλώνεται ότι χωρίς το βασικό εργαλείο του εγκλήματος που είναι αυτά τα επικίνδυνα ομόλογα όπως τα χαρακτήρισε ο κ. Αλογοσκούφης, δεν θα υπήρχε έγκλημα. 
      Και βεβαίως, αυτός ο πόλεμος ο ενδοκυβερνητικός αντανακλάται και στην παρέμβαση που έκανε ο συνάδελφος κ. Βεργίνης ο οποίος είπε «ξέρετε τα ομόλογα αυτά καθ’ εαυτά, δεν είναι κακό πράγμα αλλά θα πρέπει να δει κανείς γιατί τα ταμεία τα αγόρασαν ακριβά, τα αγόρασαν υπερτιμολογημένα» παίρνοντας έτσι στον εσωτερικό πόλεμο της Κυβέρνησης τη μεριά του Υπουργείου Οικονομικών που χθες είπε τι φταίμε εμείς αν τα ταμεία τα αγόρασαν φουσκωμένα.
      Όμως τον ελληνικό λαό, δεν τον απασχολεί το κατά πόσον οι Υπουργοί έχουν βγάλει τα μαχαίρια και πίσω απ’ αυτούς συντάσσονται και οι Βουλευτές της Πλειοψηφίας. Τον ελληνικό λαό τον ενδιαφέρει ότι όλο αυτό το σύστημα που στήθηκε, όλη αυτή η μηχανή μέσα στην οποία λειτούργησαν σπείρες χρησιμοποίησε την περιουσία που φτιάχτηκε όλα τα προηγούμενα χρόνια με τις αποταμιεύσεις και τη συνδρομή του κράτους προκειμένου να υπάρξουν τρομακτικές προμήθειες, απίστευτος παράνομος πλουτισμός, μίζες προφανώς και είναι κάτι παραπάνω από βέβαια, και από βαλίτσες. 
      Στην εποχή του 21ου αιώνα όπου όλες οι συναλλαγές γίνονται με ένα τηλεφώνημα και με μια εντολή σε μια τράπεζα, ξέρετε πληρώστε σε κάποιον τόσα εκατομμύρια ευρώ, κάποιοι πήραν τις βαλίτσες για να τις πάνε πού; Στον εαυτό τους προφανώς όχι. Στους λογαριασμούς στους όχι. Να πληρώσουν νόμιμα κάποιους άλλους όχι. Αλλά να πληρώσουν παράνομα κάποιους άλλους ναι, για να μην υπάρχει ο έλεγχος του τραπεζικού συστήματος πώς διακινήθηκαν αυτά τα χρήματα και σε ποιους κατέληξαν. Τον ελληνικό λαό, λοιπόν, τον αφορά αυτή η υπόθεση ως σκάνδαλο χρησιμοποίησης της περιουσίας των ταμείων προκειμένου κάποιοι να καρπωθούν ενδιαμέσως και με ευθύνη της Κυβέρνησης πάρα πολλά χρήματα τα οποία δεν υπάρχουν πια στα ταμεία. Αυτό είναι το ζήτημα.
      Τα υπόλοιπα το εάν είναι φουσκωμένα τα ομόλογα στα ταμεία, το εάν το Υπουργείο Οικονομικών λέει ότι εξέδωσε καλά ομόλογα και όλα αυτά τα απίστευτα που ακούμε προφανώς είναι προπέτασμα καπνού αλλά είναι μακριά από την ουσία του σκανδάλου και μακριά από την απαίτηση του ελληνικού λαού να πληροφορηθεί την αλήθεια. Περί αυτού πρόκειται και τα περί παρεξηγήσεων και τα κατάλαβα ή δεν τα κατάλαβα προφανώς δεν αφορούν μια συζήτηση στο Κοινοβούλιο. Αφορούν άλλες συστοιχίσεις. 
      Και για να τελειώσω. Προσπαθώ όλες αυτές τις ημέρες να καταλάβω μέχρι και χθες γιατί ο κ. Μεϊμαράκης εξανίσταται …
      ΑΓΓΕΛΟΣ ΤΖΕΚΗΣ: Κύριε Πρόεδρε, αυτό είναι απαράδεκτο.
      ΠΡΟΕΔΡΕΥΩΝ (Γεώργιος Σούρλας): Γιατί είναι απαράδεκτο, κύριε Τζέκη; 
      ΑΓΓΕΛΟΣ ΤΖΕΚΗΣ: Κύριε Πρόεδρε, μιλούν οι Κοινοβουλευτικοί Εκπρόσωποι ενώ δεν έχουν μιλήσει οι εισηγητές δύο Κομμάτων.
      ΠΡΟΕΔΡΕΥΩΝ (Γεώργιος Σούρλας): Σε εμένα το λέτε αυτό το πράγμα; Ο Κανονισμός το προβλέπει. Είναι Κοινοβουλευτικός Εκπρόσωπος και ζήτησε να πάρει το λόγο. ‘Όταν γίνετε κυβέρνηση να αλλάξετε τον Κανονισμό. Εγώ Κανονισμό εφαρμόζω. Δεν αυτοσχεδιάζω. 
      ΓΕΩΡΓΙΟΣ ΦΛΩΡΙΔΗΣ: Θα κλείσω αμέσως.
      Προσπαθούσα αυτές τις ημέρες να καταλάβω γιατί ο κ. Μεϊμαράκης εμφανίζεται οργισμένος και ομιλεί περί επικοινωνιακού ελλείμματος της Κυβέρνησης, μέχρι χθες που κατατέθηκαν τα στοιχεία της σύμβασης στη Βουλή όπου είδαμε την υπογραφή του για την έκδοση του περίφημου ομολόγου. Και εγώ αντιλαμβάνομαι ότι ο κ. Μεϊμαράκης το λιγότερο πρέπει να αισθάνεται οργισμένος γιατί του πήραν την υπογραφή εξαπατώντας τον ότι πρόκειται για ομόλογο που θα εκδοθεί για να πληρωθεί εξοπλιστική σύμβαση. Και αποδεικνύεται ότι δεν υπάρχει τέτοια σύμβαση η οποία να συνδέεται μ’ αυτό το ομόλογο. 
      Και βεβαίως τώρα παρακολουθούμε τους Υπουργούς ο ένας να έχει τραβήξει τα μαχαίρια εναντίον του άλλου, διότι η εξαπάτηση φαίνεται δεν αφορά μόνον τα ταμεία και την περιουσία τους, αλλά φαίνεται ότι αφορά συμπεριφορές μεταξύ Υπουργών. Αυτό είναι το μείζον πολιτικό πρόβλημα το οποίο προκαλεί την ταραχή της Κυβέρνησης.
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, αναφέρθηκε σε όνομα Υπουργού που δεν μπορεί να απαντήσει. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος -21ος αι.» καθώς και στους λοιπούς χώρους του Μεγάρου της Βουλής των Ελλήνων σαράντα οκτώ μαθητές και μαθήτριες από το 8ο Γυμνάσιο Γλυφάδας συνοδευόμενοι από δύο καθηγητές.
      Η Βουλή τους καλωσορίζει και τους εύχεται και καλές σπουδές.
      (Χειροκροτήματα από όλες τις πτέρυγες της Βουλής)
      Κύριοι συνάδελφοι, έχουν δίκιο να διαμαρτύρονται οι Κοινοβουλευτικοί Εκπρόσωποι των άλλων δύο κομμάτων και ο κ. Τζέκης και ο κ. Λεβέντης διότι διεκόπη η ροή της συζήτησης. Ωστόσο όμως, ο Κανονισμός δεν επιτρέπει παρά να πειθαρχείς σ’ αυτό που γράφει.
      ΑΓΓΕΛΟΣ ΤΖΕΚΗΣ: Κύριε Πρόεδρε, το λόγο επί του Κανονισμού.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει θέμα Κανονισμού. Ο Κανονισμός εφαρμόζεται επακριβώς. 
      ΑΓΓΕΛΟΣ ΤΖΕΚΗΣ: Κύριε Πρόεδρε, υπάρχει παραβίαση του Κανονισμού.
      ΠΡΟΕΔΡΕΥΩΝ (Γεώργιος Σούρλας): Το Προεδρείο δεν δέχεται ότι υπάρχει θέμα Κανονισμού. 
      ΑΓΓΕΛΟΣ ΤΖΕΚΗΣ: Ο κ. Καστανίδης πήρε το λόγο επειδή είχε προσωπικό λόγο και είχε κάθε λόγο να μιλήσει. Να απαντήσει και ο άλλος Βουλευτής, αλλά από εκεί και πέρα δώσατε το λόγο στον Κοινοβουλευτικό Εκπρόσωπο για να βάλει ξανά προσωπικό θέμα για να δημιουργείται αυτό το παιχνίδι που παίζεται. Ε, όχι. 
      ΠΡΟΕΔΡΕΥΩΝ (Γεώργιος Σούρλας): Θα υπαγορεύσει το Προεδρείο το περιεχόμενο της ομιλίας του κάθε Κοινοβουλευτικού Εκπροσώπου; 
      ΑΓΓΕΛΟΣ ΤΖΕΚΗΣ: Κύριε Πρόεδρε, η ελληνική Βουλή δεν έχει μόνον δύο κόμματα. ΄Εχει τέσσερα κόμματα. Δεν μπορείτε να αγνοείτε τα υπόλοιπα.
      ΠΡΟΕΔΡΕΥΩΝ (Γεώργιος Σούρλας): ΄Ετσι λέει ο Κανονισμός. Ηρεμήστε. 
      ΑΓΓΕΛΟΣ ΤΖΕΚΗΣ: Και όσον αφορά το Κομμουνιστικό Κόμμα διαμαρτύρομαι πολύ έντονα αυτήν την ώρα. Να σταματήσει το θέατρο του παραλόγου. 
      ΠΡΟΕΔΡΕΥΩΝ (Γεώργιος Σούρλας): Απλά, επιβραδύνετε τη διαδικασία.
      Λοιπόν έχει ζητήσει το λόγο ο Υπουργός και ο πρώην Πρόεδρος της Βουλής. Δικαιολογημένα διαμαρτύρεστε εσείς και οι τρεις συνάδελφοι που έμειναν από χθες όπως ο κ. Κουτσούκος, ο κ. Παπαϊωάννου και ο κ. Σγουρίδης. 
      ΑΠΟΣΤΟΛΟΣ ΚΑΚΛΑΜΑΝΗΣ: ΄Εχει δίκιο, αλλά αδικεί και το Προεδρείο.
      ΠΡΟΕΔΡΕΥΩΝ (Γεώργιος Σούρλας): Για να διευκολύνουμε, θα παρακαλούσα τον Υπουργό, τον κ. Τσιτουρίδη και τον κ. Κακλαμάνη να μιλήσουν οι δύο Κοινοβουλευτικοί Εκπρόσωποι και μετά να πάρετε το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ναι, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Βεβαιότατα.
    ΠΡΟΕΔΡΕΥΩΝ (Γεώργιος Σούρλας): Μόνο έτσι μπορεί να γίνει, με συνεννόηση. Δεν μπορεί ένα Προεδρείο να αυθαιρετεί. 
    Ο κ. Τζέκης έχει το λόγο.
    ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, είπαμε για να σας διευκολύνουμε χθες να μιλήσουμε σήμερα. 
    ΠΡΟΕΔΡΕΥΩΝ (Γεώργιος Σούρλας): Θα έρθει η ώρα σας να μιλήσετε.
    ΑΓΓΕΛΟΣ ΤΖΕΚΗΣ: Κύριε Πρόεδρε, συνεχίζεται και σήμερα η συζήτηση για το συγκεκριμένο νομοσχέδιο που ενσωματώνει μια οδηγία της Ευρωπαϊκής Ένωσης στο εθνικό δίκαιο και αφορά τη διαφάνεια στις χρηματιστηριακές συναλλαγές και στα χρηματοοικονομικά προϊόντα. Και δίνεται η εντύπωση και από το νομοσχέδιο που έχει καταθέσει η Κυβέρνηση αλλά και από ό,τι ισχυρίζεται και υποστηρίζει ότι έτσι θα επιτευχθεί η διαφάνεια και η πληροφόρηση όλων των ενδιαφερομένων. Είναι γεγονός ότι νομικό πλαίσιο υπάρχει. 
      Ένα ερώτημα βάζει εδώ ο απλός λαός, που παρακολουθεί όλες αυτές τις μέρες τις έντονες αντιπαραθέσεις για το σοβαρό πολιτικό-οικονομικό σκάνδαλο για τα ομόλογα. Βάζει όμως ερωτήματα και για το παρελθόν, γιατί και τότε υπήρξαν πολιτικά και οικονομικά σκάνδαλα μέσω του Χρηματιστηρίου. 
      Αυτό το νομοθετικό πλαίσιο που υπήρξε και υπάρχει, γιατί δεν διαφύλαξε τα συμφέροντα του εργαζόμενου, των λαϊκών στρωμάτων και τα αποθεματικά των ασφαλιστικών ταμείων, που ενδιαφέρουν εκατομμύρια εργαζόμενους και συνταξιούχους, από τη διαχρονική καταλήστευση μέχρι σήμερα; 
      Είναι ένα ερώτημα που θέτει ο ελληνικός λαός και προς τη σημερινή Κυβέρνηση αλλά και προς την Αξιωματική Αντιπολίτευση. Δηλαδή για μας το ζήτημα μπαίνει επί της ουσίας, αν αυτό το νομικό πλαίσιο που υπάρχει, μπορεί, πραγματικά, να διασφαλίσει τα συμφέροντα στη συγκεκριμένη περίπτωση των ασφαλιστικών αποθεματικών. 
      Τουλάχιστον η ίδια εμπειρία αποδεικνύει ότι αυτό δεν μπορεί να γίνει. Και δεν μπορεί να γίνει, γιατί το ίδιο το νομικό πλαίσιο που υπάρχει, είναι εκείνο που διευκολύνει τραπεζίτες, χρηματιστηριακές εταιρείες και διεθνείς πολυεθνικές εταιρείες, που επενδύουν και μέσα από την εμπορευματοποίηση του δημοσίου χρέους, αγοράζουν τα ομόλογα του ελληνικού δημοσίου. 
      Παραδείγματος χάρη υπάρχει ειδική Επιτροπή Ελέγχου και Εποπτείας, της διαχείρισης της περιουσίας των ασφαλιστικών φορέων. Είναι νόμος του 1999. Ξέρετε όμως αυτή η επιτροπή δεν μπορεί να ελέγξει επί της ουσίας, δηλαδή δεν μπορεί να ελέγξει ούτε σε ποια τιμή πωλούνται οι μετοχές, τα ομόλογα και τα άλλα χρηματοοικονομικά προϊόντα, ούτε τι προμήθειες και αμοιβές δίνονται από τους ασφαλιστικούς οργανισμούς προς τους θεματοφύλακες που είναι οι τραπεζίτες, αλλά και στους μεσολαβητές που είναι πάλι οι τραπεζίτες, οι χρηματιστηριακές εταιρείες και οι επενδυτικοί όμιλοι. 
      Δεν μπορεί, δηλαδή, να κάνει έλεγχο επί της ουσίας, αλλά μόνο έλεγχο νομιμότητας. Τι σημαίνει αυτό; Σημαίνει ότι αυτή η επιτροπή είναι κατ’ εικόνα επιτροπή ελέγχου. Δεν μπορεί να μπει στην ουσία και να ελέγξει τιμές, προμήθειες, αμοιβές σ’ όλο αυτό το κύκλωμα, για το οποίο γίνονται πολλές καταγγελίες τις τελευταίες μέρες. Γιατί; Γιατί με κοινή υπουργική απόφαση το 2002, παρ’ όλο που δόθηκε έστω και ο έλεγχος νομιμότητας σ’ αυτήν την εταιρεία, δόθηκε και ο έλεγχος στην ακίνητη περιουσία των ασφαλιστικών φορέων. 
      Έμειναν όμως και πάλι απέξω τα ομόλογα. Μάλιστα υπάρχει ο νόμος του 1997 περί των βασικών διαπραγματευτών αγοράς του 1997, που έβαλε, δηλαδή, στην πρωτογενή αγορά τις τράπεζες και απέκλεισε από την πρωτογενή αγορά τους ασφαλιστικούς οργανισμούς. Γιατί; Μα γιατί αυτό επιβάλλουν τα συμφέροντα των τραπεζιτών και των χρηματιστηριακών εταιρειών.
      Επομένως το νομοθετικό πλαίσιο, διευκολύνει τις συναλλαγές προκειμένου να αυξηθεί η μεγάλη κερδοφορία των τραπεζών, των χρηματιστηριακών εταιρειών, των επενδυτικών ομίλων, σε βάρος, βέβαια, των αποθεματικών των ασφαλιστικών φορέων.
      Και ισχυρίζεται και η Κυβέρνηση με την τροπολογία που μας φέρνει ότι η αλλαγή τρόπου διορισμού του προέδρου των ασφαλιστικών φορέων, θα φέρει καλύτερο έλεγχο στα ταμεία. Πιστεύουμε ότι και αυτή η τροπολογία που κατέθεσε η Κυβέρνηση, εντάσσεται στη συνολική προσπάθεια που κάνει να αποπροσανατολίσει και να συγκαλύψει και όχι να αντιμετωπίσει τη διαρκή ληστεία που υφίστανται τα ασφαλιστικά ταμεία των εργαζομένων. 
      Όλα αυτά τα σκάνδαλα -για τα οποία συζητάμε σήμερα- της σημερινής Κυβέρνησης και των προηγούμενων όσον αφορά τη διαχείριση των ταμείων, δεν είναι ζήτημα της εμπειρίας ή της καταλληλότητας του προέδρου ενός ταμείου. Γιατί αυτή η διαχρονική λεηλασία των ταμείων, αποτελούσε και αποτελεί συνειδητή επιλογή των κυβερνήσεων μέσα από το νομοθετικό πλαίσιο που έχουν δημιουργήσει οι ίδιες κυβερνήσεις, όπως έφερα και στην αρχή ένα παράδειγμα. 
      Άρα, λοιπόν, η τροπολογία δεν θίγει στο ελάχιστο αυτό το καθεστώς που γεννά και τα σκάνδαλα και –επαναλαμβάνουμε- τον προσωπικό πλουτισμό και τη διαφθορά στα διάφορα επίπεδα διοίκησης.
      Σ’ αυτό το σημείο η Αξιωματική Αντιπολίτευση πρέπει, πραγματικά, να πάρει θέση. Είναι ικανοποιημένη από τα αποτελέσματα του νομικού πλαισίου, που η ίδια θέσπισε; Δεν είναι δηλαδή όλα αυτά τα σκάνδαλα -που βγαίνουν τώρα στο φως- αποτέλεσμα του συγκεκριμένου νομικού πλαισίου; 
      Εμείς αντιλαμβανόμαστε ότι γίνεται εδώ μια προσπάθεια και η Κυβέρνηση να πείσει ότι έχει ένα φιλολαϊκό πρόγραμμα υπεράσπισης των αποθεματικών, αλλά και η Αξιωματική Αντιπολίτευση να αποκτήσει ένα φιλολαϊκό πρόσωπο ως προς τη διαχείριση των αποθεμάτων. 
      Γι’ αυτό ρωτάμε και το εξής την Αξιωματική Αντιπολίτευση. Ζητάει πίσω τα κλεμμένα, αλλά πρέπει να διευκρινίσει, ποιας συγκεκριμένης χρονικής περιόδου, μόνο των τελευταίων τριών ετών; Έχει βάλει μέσα και τα προηγούμενα χρόνια των κυβερνήσεων του ΠΑ.ΣΟ.Κ. ή και πιο παλιά ακόμα, το 1950 που ήταν άτοκα στην Τράπεζα της Ελλάδος και τα έπαιρναν οι εφοπλιστές, οι βιομήχανοι και οι τραπεζίτες; Θα βάλει, δηλαδή, όλο αυτό το χρονικό διάστημα που αναφέρεται στη μεγάλη κλοπή των ασφαλιστικών ταμείων, που είναι δεκάδες τρισεκατομμύρια δραχμές και αφορούν τους εργαζόμενους και τους συνταξιούχους; Έτσι πρέπει να απαντήσει.
      Σ’ αυτήν την τροπολογία θέλουμε να επισημάνουμε και το εξής: Λέτε ότι ο διορισμός θα γίνεται μετά από τη σύμφωνη γνώμη της Τράπεζας της Ελλάδος και της Κεφαλαιαγοράς. Μα καλά εσείς δεν τους τοποθετείτε αυτούς; Δηλαδή αυτοί θα έχουν τον τελευταίο λόγο για το ποιος θα διοριστεί διοικητής σ’ ένα ταμείο; Κρύβεστε δηλαδή πίσω από το δάκτυλό σας και λέτε ότι ενδιαφέρεστε δήθεν για την αξιοκρατία διορισμού προέδρου στο ταμείο; 
      Όχι κύριοι! Να σταματήσει επιτέλους η διαχρονική συμπαιγνία σε βάρος των εργαζομένων και των συνταξιούχων. Το αυτοδιοίκητο από τους εργαζόμενους και από τους συνταξιούχους είναι ένα πολύ ώριμο αίτημα για να πάρει σάρκα και οστά. Η διαχείριση των ταμείων πρέπει να είναι στα χέρια τους. Ναι, έχουν τις γνώσεις, έχουν τις ικανότητες να τα διαφυλάξουν από τους «κατάλληλους» που μπαίνουν. 
      Και μέχρι τώρα που διόριζαν οι κυβερνήσεις τις διοικήσεις ήταν έμπειροι, ήταν άνθρωποι της αγοράς, με καλά διαπιστευτήρια από διεθνείς οικονομικούς οργανισμούς. Το αποτέλεσμα; Η διαχρονική κλεψιά των αποθεματικών ταμείων. Γι’ αυτό καταψηφίζουμε τη συγκεκριμένη τροπολογία.
      Ζητάμε μια διευκρίνιση όσον αφορά τον οργανισμό του ΑΕ. Μέχρι τώρα είναι εκλεγμένοι. Υπάρχουν καταγγελίες των συνδικαλιστικών οργανώσεων των μικρομεσαίων πως «τώρα πάτε να τους βάλετε φέσι έναν πρόεδρο». Για ποιο λόγο; Δώστε και σε μας πειστικές εξηγήσεις, αλλά και προς τους χιλιάδες εκατομμύρια μικροεπαγγελματίες.
      Έχω να πω τα εξής για το νομοσχέδιο. Βρίθει από εξαιρέσεις. Μάλιστα λέτε εσείς ότι δεν υποχρεούται να δημοσιοποιήσει τα οικονομικά του στοιχεία ο εκδότης, που θεωρεί ότι μέσα από αυτήν τη δημοσιοποίηση θα έχει ζημιά. Πείτε μου τώρα εσείς, υπάρχει κάποιος αφελής εκδότης, που να μη χρησιμοποιήσει αυτή τη διάταξη για να πει «εγώ από τη δημοσιοποίηση θα έχω ζημιά», έτσι ώστε να μη δημοσιεύσει τα στοιχεία; Μα μας περνάτε για αφελείς και πολύ περισσότερο περνάτε για αφελή τον εργαζόμενο λαό; 
      Όσον αφορά το άρθρο 8 της οδηγίας, βλέπουμε και πάλι εξαιρέσεις και μάλιστα για το ελληνικό δημόσιο, τους Οργανισμούς Τοπικής Αυτοδιοίκησης κ.λπ.. Μα ίσα-ίσα που το δημόσιο και οι Οργανισμοί Τοπικής Αυτοδιοίκησης θα έπρεπε να επιδιώκουν τη διαφάνεια, την πληροφόρηση. Πώς θα πάτε, λοιπόν, να ελέγξετε και τους ιδιωτικούς φορείς και ιδίως τα πιστωτικά ιδρύματα, τις τράπεζες που και αυτές τις αφήνετε απέξω; 
      Και στο άρθρο 12 έχουμε εξαιρέσεις από την υποχρέωση ενημέρωσης των άρθρων 9 και 10. Στο άρθρο 13 έχουμε και πάλι απαλλαγή από υποχρέωση ενημέρωσης. Τι γίνεται λοιπόν; Η εξαίρεση γίνεται κανόνας. Δηλαδή στο σύνολό τους το νομοσχέδιο και η οδηγία ανατρέπονται με τις πολλές εξαιρέσεις που κάνετε.
      Όσον αφορά το άρθρο 26, «σιγά τα αβγά» που λέει και ο λαός. Θα τους βάλετε τώρα λέει πρόστιμο μέχρι 1.000.000 ευρώ, δηλαδή 345.000.000 δραχμές, όταν όλοι γνωρίζουμε ότι μέσα από τις δραστηριότητές τους όλοι αυτοί εξοικονομούν δισεκατομμύρια ευρώ. Μην επικαλείσθε ότι βάζετε αυξημένα πρόστιμα.
      Θα αναφερθώ τώρα στο άρθρο 31 που αφορά την ποντοπόρο ναυτιλία. 
Και εδώ ακριβώς και μέσα απ’ αυτό το συγκεκριμένο άρθρο, δίνετε όλα όσα διεκδικούν οι εφοπλιστές, όπως και οι προηγούμενες κυβερνήσεις. 
      Όμως, υπάρχει και η συγκεκριμένη τροπολογία που φέρνει η Κυβέρνηση, η οποία λέει ότι υπάρχουν εγγυήσεις του ελληνικού δημοσίου –προσέξτε!- προς την ναυπηγική βιομηχανία και ότι δίνει εγγυήσεις και στον εφοπλιστή, που θέλει να κατασκευάσει το πλοίο του και στις τράπεζες που δανειοδοτούν τον εφοπλιστή για να κάνει το πλοίο του, αλλά και στην εταιρεία που έχει στα χέρια της τα ναυπηγεία. 
      Ο προηγούμενος νόμος αναφερόταν μόνο στην ελληνική ναυπηγική βιομηχανία. Τώρα, έτσι όπως τον καταθέτει η Κυβέρνηση, αφορά όλη τη ναυπηγική βιομηχανία και εντός και εκτός χώρας. Δηλαδή, πρόκειται για μία καραμπινάτη τροπολογία νέων προνομίων προς το εφοπλιστικό κεφάλαιο, ένα εφοπλιστικό κεφάλαιο, που όπως απέδειξε και η βύθιση του συγκεκριμένου πλοίου –του τελευταίου- δεν διστάζει, πραγματικά, μπροστά στο κέρδος με τα σαπιοκάραβα που διαθέτει, να πνίγει και τον κοσμάκη. 
      Έτσι έγινε και πριν από χρόνια με το «ΕΞΠΡΕΣ ΣΑΜΙΝΑ», όπου θυμάμαι και εκείνο το αμίμητο που ειπώθηκε «αυτή είναι η Ελλάδα, τι να κάνουμε;». Όχι, κύριοι. Αυτή την Ελλάδα που έχει δραματικές συνέπειες για το λαό, τη δημιουργήσατε σήμερα εσείς και χθες η Αξιωματική Αντιπολίτευση. Γιατί αυτή η Ελλάδα, έχει εξασφαλίσει μέσα από τις κυβερνητικές επιλογές τεράστια κέρδη στους εφοπλιστές, στους τραπεζίτες και στους ιδιοκτήτες Γερμανούς της ελληνικής ναυπηγικής εταιρείας. Τα πράγματα, λοιπόν, πρέπει να λέγονται με το όνομά τους και όχι έτσι όπως θέλετε να τα παρουσιάζετε και οι δύο.
      Υπάρχει, λοιπόν και η τρίτη τροπολογία, η οποία αναφέρεται στην εθνική αρχή καταπολέμησης της νομιμοποίησης εσόδων από εγκληματικές δραστηριότητες. 
      Έρχεται, λοιπόν, τώρα και μας λέει ότι χρειαζόμαστε πενήντα εργαζόμενους τους οποίους θα πάρουμε από μετατάξεις του δημοσίου, παρά και αντίθετα προς τις κείμενες διατάξεις. Και εμείς λέμε γιατί δεν τους παίρνετε μέσω του ΑΣΕΠ: Γιατί, δηλαδή, θα πρέπει να αδειάσουν άλλες δημόσιες υπηρεσίες, για να πάτε σ’ αυτήν την Εθνική Αρχή Καταπολέμησης; 
      Εξάλλου, θα πρέπει να σταματήσει και αυτή η ωραιοποίηση των ανεξάρτητων αρχών, γιατί και αυτές οι αρχές λειτουργούν και κινούνται μέσα σ’ ένα συγκεκριμένο νομικό πλαίσιο, ένα ασφυκτικό νομικό πλαίσιο, που όταν πρόκειται να θίξουν μεγάλα συμφέροντα μεγάλων επιχειρηματικών ομίλων –τραπεζικών, βιομηχάνων, εφοπλιστών- εκεί σταματούν όλα. 
      Άρα, λοιπόν, το ζήτημα για μας είναι πολύ πιο συγκεκριμένο. Και έρχεστε εσείς τώρα και λέτε μέσα απ’ αυτήν την τροπολογία ότι θα έχουμε τις αμοιβές τόσο του προέδρου όσο και των υπολοίπων, αλλά και των εργαζομένων με κοινές υπουργικές αποφάσεις. Γιατί; Με κοινές υπουργικές αποφάσεις; Δηλαδή, θα δίνετε ότι θέλετε εσείς; Καταψηφίζουμε, κύριε Πρόεδρε, και τη συγκεκριμένη τροπολογία.
      Κλείνω με το εξής. Ο ελληνικός λαός παρακολούθησε και παρακολουθεί όλες αυτές τις μέρες ένα στημένο θέατρο. Πραγματικά, πρόκειται για μία προσπάθεια αποπροσανατολισμού. Εμείς λέμε και μπαίνουμε στο κύριο, στον πυρήνα του ζητήματος. Αυτό το νομικό πλαίσιο είναι κατάλληλο γ’ αυτό το κοινωνικό, πολιτικό σύστημα, το  καπιταλιστικό σύστημα. Είναι αυτό που γεννά και αναπαράγει συνεχώς τα σκάνδαλα, μικρά ή μεγάλα. Για εμάς δεν τίθεται κακός ή καλός τζόγος των αποθεματικών των ταμείων είτε μέσω του Χρηματιστηρίου είτε μέσω των ομολόγων, σταθερών ή και δομημένων. 
      Ανέφερε και ο εισηγητής του ΠΑ.ΣΟ.Κ. το γεγονός ότι έσπασαν σταθερού επιτοκίου ομόλογα για να τα βάλουν στα δομημένα. Μήπως θα πρέπει να κάνουμε και έναν έλεγχο, για να δούμε πόσα ομόλογα σταθερού επιτοκίου έσπασαν την περίοδο μέχρι το 1999, για να μπουν ύστερα στις μετοχές διαφόρων επιχειρηματιών ως «φούσκες»; Εσείς λέτε ούτε ένα, αλλά αρνηθήκατε να γίνει η Εξεταστική Επιτροπή, για να ελέγξουμε εκείνο ακριβώς το φαινόμενο, αν έγιναν ή δεν έγιναν. 
      Επομένως -και κλείνω μ’ αυτό, κύριε Πρόεδρε- εμείς απευθυνόμαστε στον ελληνικό λαό και του λέμε, από θεατής όλων αυτών των γεγονότων να γίνει ο πρωταγωνιστής. Λαϊκή διακυβέρνηση μπορεί να υπάρξει, γιατί έτσι θα διασφαλιστούν και τα αποθεματικά των ασφαλιστικών ταμείων, τα ασφαλιστικά, εργασιακά και δημοκρατικά τους δικαιώματα. Όποτε και αν γίνουν οι εκλογές, ας βγει το πολιτικό συμπέρασμα, αυτοί που διαχειρίζονται τη διακυβέρνηση της χώρας, έχουν φέρει σε αδιέξοδο όλα τα συμφέροντα των εργαζομένων.
      Το Κομμουνιστικό Κόμμα Ελλάδας με πολιτική συνέπεια υπηρέτησε εντός και εκτός Βουλής τα συμφέροντα του εργαζόμενου λαού και πιστεύουμε ότι αυτό πρέπει να ληφθεί υπ’ όψιν στις εκλογές, αλλά πολύ περισσότερο εκτός Βουλής, εκεί που, πραγματικά, αποδεικνύεται η δύναμη του λαϊκού κινήματος για να επιβάλει τη λαϊκή διακυβέρνηση και την πολιτική, που θα υπερασπίσει και θα προωθήσει τα συμφέροντά του. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Τζέκη.
      Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ:  Ευχαριστώ, κύριε Πρόεδρε.
      Επιτέλους, ήρθε και η δική μας η σειρά. Άλλωστε, δεν είναι η πρώτη φορά που γίνεται αυτό. Το είδαμε και σήμερα.
      Συζητάμε το σχέδιο νόμου που φορά τις προϋποθέσεις διαφάνειας στην πληροφόρηση κ.λπ., που αποτελεί την εφαρμογή μιας κοινοτικής οδηγίας, μιας κοινοτικής οδηγίας, η οποία βέβαια αναφέρεται στην ολοκλήρωση των αγορών της Ευρώπης του κεφαλαίου και των κεφαλαιαγορών. 
      Εδώ χθες συζητήσαμε επί της αρχής και είπαμε και εμείς τη θέση μας και γιατί καταψηφίζουμε επί της αρχής αυτό το νομοσχέδιο, το οποίο υποτίθεται ότι θέλει να εισαγάγει τη διαφάνεια, αλλά τη διαφάνεια όπως την εννοεί η Κυβέρνηση, δηλαδή, τον απόλυτο έλεγχο, θα έλεγα την ασυδοσία, κυριολεκτικά, τραπεζών και κεφαλαίων στην οικονομική ζωή της χώρας, περιλαμβανομένων και των αποθεματικών των ταμείων, στη διαχείριση των οποίων οι εργαζόμενοι, δεν θα έχουν κανένα ουσιαστικό λόγο, καμμία ουσιαστική συμμετοχή. Πρόκειται για μία διαφάνεια την οποία το κράτος, η πολιτεία επιβάλλει προς τους άλλους, αλλά η ίδια δεν την έχει στο εσωτερικό, τουλάχιστον, της λειτουργίας της έτσι όπως αυτή γίνεται.
      Και χθες ειπώθηκαν πολλά από τον Κοινοβουλευτικό Εκπρόσωπο και τους ομιλητές της Νέας Δημοκρατίας. Μάλιστα, μου έκανε εντύπωση αυτό που ελέχθη και θα ήθελα να ρωτήσω τον κύριο Υπουργό –και θα ήθελα, κύριε Υπουργέ, την προσοχή σας- εάν είναι και θέση της Κυβέρνησης να δημιουργηθούν στο εσωτερικό του κάθε κόμματος –στο εσωτερικό των δύο μεγάλων κομμάτων- σχολές στελεχών διοίκησης, για να τους προετοιμάζουν όταν θα αναλάβουν την εξουσία. Αυτό ελέχθη από ομιλητές της Νέας Δημοκρατίας και μου έκανε εντύπωση, γιατί μάλιστα δεν απορρίφθηκε. Τι σημαίνει αυτό; Αν προχωρήσουμε σε κάτι τέτοιο, το κάθε κόμμα θα δημιουργεί τα δικά του στελέχη και όταν θα έρχεται στην εξουσία, αυτά θα καταλαμβάνουν τις θέσεις και οι άλλοι θα πηγαίνουν στην πλατεία Κλαυθμώνος, όπως γινόταν πριν από εκατόν πενήντα χρόνια; Θέλω να πιστεύω ότι έχουμε ξεπεράσει αυτήν την εποχή.
      Εμείς και επί των άρθρων είμαστε κατηγορηματικά αντίθετοι και καταψηφίζουμε όλα τα άρθρα του νομοσχεδίου. 
      Όμως θα ήθελα να επιμείνω περισσότερο στην τροπολογία, η οποία ήρθε για τη διοίκηση των ταμείων. Ξέρουμε όλοι ότι τα αποθεματικά των ταμείων που έχουν δημιουργηθεί κυριολεκτικά από τον ιδρώτα των εργαζομένων, υφίστανται επί δεκαετίες μια συστηματική και ληστρική αφαίμαξη. Και αυτό το έγκλημα δεν είναι στιγμιαίο, αλλά διαρκείας. Ξεκινά με τις υποχρεωτικά άτοκες καταθέσεις, που είχαν επιβάλει από παλαιότερα όλες οι κυβερνήσεις και της Νέας Δημοκρατίας και του ΠΑ.ΣΟ.Κ., ώστε τα αποθεματικά των ταμείων να κατατίθενται άτοκα στις τράπεζες, με συνέπεια να έχουν απωλέσει τεράστια ποσά. Και σήμερα το κράτος να οφείλει μόνο στο Ι.Κ.Α. 70.000.000.000 ευρώ μ’ αυτήν τη διαχείριση που κάνει.
      Όμως δεν είναι μόνο αυτό. Αυτή η ληστρική εκμετάλλευση κορυφώθηκε με τη χρηματοδότηση του Χρηματιστηρίου τη διετία 1999-2000 και ολοκληρώθηκε με το σκάνδαλο των δομημένων ομολόγων, που πνίγει με τις αναθυμιάσεις του το τελευταίο διάστημα όλη τη χώρα. 
      Εδώ έγινε παραδεκτό και από εκπροσώπους της Κυβέρνησης ότι τα ταμεία αγόρασαν φουσκωμένα τα ομόλογα της Morgan. Μίλησε ο Κοινοβουλευτικός Εκπρόσωπος της Νέας Δημοκρατίας για ατυχή περίπτωση των τελευταίων ημερών. Δεν ήταν μία ατυχής περίπτωση, αλλά μία εσκεμμένη ενέργεια, της Κυβέρνησης, υπόδειξη που προϋπήρχε και φοβούμαστε ότι θα ακολουθήσει.
	Μ’ αυτήν την τροπολογία, κατ’ αρχάς, τροποποιείται ο χαρακτήρας των ταμείων: από κοινωνικοασφαλιστικοί οργανισμοί γίνονται επενδυτικοί οργανισμοί. 
Η καθοριστική συμμετοχή της Επιτροπής Κεφαλαιαγοράς και της Τράπεζας της Ελλάδας στην επιλογή του προέδρου, αλλοιώνει τον κοινωνικό χαρακτήρα των ταμείων. Το κέντρο βάρους της κοινωνικής ασφάλισης μετατοπίζεται από το κοινωνικό πεδίο στο τραπεζικό και στο χρηματιστηριακό. 
	Αλλοιώνεται ο τριμερής χαρακτήρας της διοίκησης των ασφαλιστικών οργανισμών: εργοδότες, εργαζόμενοι, κράτος. Η κατάργηση της συμμετοχής υπαλλήλου της γενικής γραμματείας, ως εκπροσώπου του κράτους, καταργεί τη συμμετοχή του κράτους από τη διοίκηση των ασφαλιστικών οργανισμών. 
	Μετατίθενται οι ευθύνες του θέματος των δομημένων ομολόγων. Οι ευθύνες για την έκδοση των νέων αυτών ομολόγων, με τα οποία εξαπατήθηκαν οι διοικήσεις των ταμείων, ανήκουν κατά κοινή ομολογία στο ελληνικό δημόσιο, δηλαδή στο Υπουργείο Οικονομίας και Οικονομικών. 
	Με την τροπολογία επιχειρείται η μετάθεση ευθυνών στα μέλη του Υπουργείου Απασχόλησης, αυτά δηλαδή που ο Υπουργός μας εκθείαζε και επαινούσε για την κατάρτιση και το έργο τους μόλις πριν από λίγες μέρες. 
	Ερχόμαστε τώρα και σε διαμαρτυρίες, που έρχονται από διοικήσεις ταμείων. Τι γίνεται, παραδείγματος χάρη, με το Τ.Ε.Β.Ε., νυν Ο.Α.Ε.Ε.; 
      Εν όψει της αναμενόμενης νομοθετικής ρύθμισης, που θα καθορίζει, μεταξύ άλλων, τον τρόπο επιλογής και διορισμού των διοικήσεων των ταμείων, το Βιοτεχνικό Επιμελητήριο της Αθήνας εκφράζει σθεναρά την άποψή του ότι η διοίκηση των ταμείων θα πρέπει να εξακολουθήσει να είναι αιρετή και μόνο από τη βάση που την εκπροσωπεί και σε καμμία περίπτωση διορισμένη ή κάτω από προϋποθέσεις. 
	Εξάλλου, το βιοτεχνικό επιμελητήριο λέει ότι οι δημοκρατικές διαδικασίες εκλογής σε όλα τα επίπεδα της ιεραρχίας, από τους Βουλευτές έως τον Πρωθυπουργό της χώρας, ανάγουν την αναγνώριση της βούλησης της βάσης των εκπροσωπούμενων, ως το μοναδικό παράγοντα ανάδειξης των εκλογίμων. Αυτός ο παράγοντας, κατά την άποψη του βιοτεχνικού επιμελητηρίου, θα πρέπει να διαφυλαχθεί και κατά την εκλογή της διοίκησης του Ο.Α.Ε.Ε.
	Ένα άλλο στοιχείο είναι ότι σ’ αυτήν την τροπολογία, μπαίνει και το διπλογραφικό σύστημα. Υποτίθεται ότι αυτό μπαίνει για πρώτη φορά. Πλην, όμως, η τροπολογία που κατέθεσε η Κυβέρνηση και αφορά την εφαρμογή του διπλογραφικού συστήματος σ’ όλους τους οργανισμούς κύριας και επικουρικής κοινωνικής ασφάλισης, από 1ης Ιανουαρίου 2008 ισχύει και μάλιστα είναι υποχρεωτική, σύμφωνα με τα οριζόμενα στο π.δ. 80/1997, το οποίο στο άρθρο 3 ορίζει ότι το κλαδικό λογιστικό σχέδιο εφαρμόζεται από όλους τους οργανισμούς κύριας και επικουρικής ασφάλισης, συμπεριλαμβανομένων και των ταμείων ή λογαριασμών προνοίας, αλληλοβοήθειας, υγείας κ.λπ.. Έχει ως εξής: «Προαιρετικά από της δημοσιεύσεως του στην Εφημερίδα της Κυβέρνησης και υποχρεωτικά από 1ης Ιανουαρίου 1998.» 
	Τότε τι καινούργια εισαγωγή είναι αυτή; Δηλαδή η Κυβέρνηση, αντί να απαντήσει γιατί το διπλογραφικό σύστημα δεν εφαρμόζεται, όπως θα έπρεπε, και γιατί πολλά ασφαλιστικά ταμεία δεν δημοσιεύουν κανονικά τους ισολογισμούς τους, εμφανίζει μια ήδη ψηφισμένη ρύθμιση, ως ένα καινούργιο μέτρο εξυγίανσης. 
	Για όλους αυτούς τους λόγους, εμείς καταψηφίζουμε το νομοσχέδιο επί της αρχής και επί των άρθρων και καταψηφίζουμε και τη συγκεκριμένη τροπολογία. 
	Ευχαριστώ. 
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
	Εισερχόμαστε τώρα στον κατάλογο των ομιλητών Βουλευτών. Το λόγο έχει ο κ. Κουτσούκος. 
	ΓΙΑΝΝΗΣ ΚΟΥΤΣΟΥΚΟΣ: Συγγνώμη, κύριε Πρόεδρε, που διαμαρτυρήθηκα εντόνως προηγουμένως, αλλά νομίζω ότι και το Προεδρείο έχει μια ευθύνη.
	ΠΡΟΕΔΡΕΥΩΝ (Γεώργιος Σούρλας): Χρειάζονται και οι διαμαρτυρίες, αλλά να μην επιρρίπτετε ευθύνες στο Προεδρείο. 
	ΓΙΑΝΝΗΣ ΚΟΥΤΣΟΥΚΟΣ: Το Προεδρείο έχει την ευθύνη να μην αντιστρέφονται οι ρόλοι. Μέχρι τώρα, δηλαδή, στα τηλεπαράθυρα σχολιάζονται οι πολιτικοί. Ε, δεν χρειάζεται το Προεδρείο να σχολιάζει τα τηλεπαράθυρα!
	Έρχομαι στο θέμα. Αγαπητοί συνάδελφοι και συναδέλφισσες, γνωρίζετε πάρα πολύ καλά ότι ακόμη και τα πιο οργανωμένα συστήματα ασφαλείας, τα πιο τέλεια και τα πιο σύγχρονα, παραβιάζονται μερικές φορές. Γι’ αυτό βλέπουμε πρωτοσέλιδα για ριφιφί. Για να παραβιαστούν αυτά τα συστήματα, χρειάζεται να υπάρχει συνεργασία και βούληση αυτών που τα παραβιάζουν. 
	Στη συγκεκριμένη περίπτωση, λοιπόν, έχουμε ένα ριφιφί εις βάρος των αποθεματικών των ασφαλιστικών ταμείων. Δεν φταίει το θεσμικό πλαίσιο, γιατί αποδείχθηκε κατά τη συζήτηση στη Βουλή ότι υπήρχε θεσμικό πλαίσιο το οποίο δεν επέτρεπε να αγοράζουν τα ασφαλιστικά ταμεία προϊόντα υψηλού ρίσκου -για να μας καταλαβαίνει και ο κόσμος- αλλά μόνο σταθερά ομόλογα, τα οποία εξέδιδε το ελληνικό δημόσιο και είχαν μια σταθερή απόφαση. 	Βεβαίως, αυτό το πλαίσιο η Κυβέρνηση και το αγνόησε και το παρέκαμψε, για να οργανώσει την κλοπή των αποθεματικών. 
	Δημιουργούνται ορισμένες απορίες από τη συζήτηση εδώ στη Βουλή και ιδίως από τους ισχυρισμούς των Υπουργών. Λέει παραδείγματος χάρη ο κ. Δούκας ότι το ελληνικό δημόσιο εισέπραξε τα χρήματά του στο 100%. 
      Για ποιον τα εξέδωσε, κύριε Δούκα, το ελληνικό δημόσιο τα δομημένα ομόλογα, τα ομόλογα χαμηλής απόδοσης; Για τους «κουτόφραγκους» τα εξέδωσε, αφού ήταν χαμηλής απόδοσης; Απλούστατα είχατε ένα οργανωμένο σχέδιο -και είναι συμμέτοχος και ο άλλος συνάδελφος σας ο κ. Τσιτουρίδης- να επιστρέψουν αυτά τα ομόλογα, μέσω της διαδρομής διάφορων εξωτικών νησιών, στα ασφαλιστικά ταμεία και να μεσολαβήσουν αυτοί που πήραν τις προμήθειες, τις μίζες και, βεβαίως, να χάσουν οι ασφαλισμένοι. 
	Είναι δυνατόν να  υπήρξε ένα τέτοιο οργανωμένο σχέδιο, χωρίς να είναι εις γνώσιν του Πρωθυπουργού και άλλων στελεχών της Κυβέρνησης; Αποδεικνύεται  από μια σειρά γεγονότων ότι υπήρξε οργανωμένο σχέδιο; Βεβαίως, αποδεικνύεται. 
Το Τ.Ε.Α.Δ.Υ. ήταν η κορυφή του παγόβουνου, αλλά είναι χαρακτηριστικό για τον τρόπο με τον οποίο ενήργησε η Κυβέρνηση. 
	Τι συνέβη στο Τ.Ε.Α.Δ.Υ.; Στην πρώτη περίπτωση παραβίασαν την απόφαση να αγοράσουν στο άρτιο. Αγόρασαν πάνω από το άρτιο και πλήρωσαν παραπάνω. Πήραν, όμως, τις προμήθειες οι γνωστοί «κουμπάροι». 
      Στη δεύτερη περίπτωση παραβίασαν την απόφαση του διοικητικού συμβουλίου και αγόρασαν πάλι μέσω ενδιάμεσων, ενώ η διευθύντρια –πούθε είχε την πληροφόρηση;- εισηγήθηκε ότι αναμένεται η έκδοση ενός συγκεκριμένου ομολόγου τέσσερις μήνες πριν εκδοθεί. Άρα δεν υπήρξε ένα ολόκληρο σύστημα πληροφόρησης. 
	Βεβαίως, πώς συμβαίνει δεκατέσσερα ταμεία τον Ιούλιο του 2005, μέσα σε σαράντα οκτώ ώρες να πουλήσουν σταθερά ομόλογα και να αγοράσουν τα δομημένα; Και εσείς και ο συνάδελφός σας κ. Τσιτουρίδης μπορεί να ισχυρίζεστε ότι είχατε άγνοια; 
	Ο κοινωνικός προϋπολογισμός που έχει δημοσιευθεί έχει συγκεκριμένη αναφορά ότι το 2005 τα ασφαλιστικά ταμεία είχαν πουλήσει ομόλογα σταθερής απόδοσης, για να αγοράσουν ομόλογα υψηλού ρίσκου –τα λεγόμενα και «δομημένα»- και μάλιστα στη σούμα έβγαζε και τις απώλειες των ταμείων. Τελικά, σ’ αυτήν τη διαδικασία βάλατε είκοσι τέσσερα ταμεία, δηλαδή 1,26 δισεκατομμύρια ευρώ ο τζίρος, περίπου 380.000.000 ευρώ οι ζημιές. 
	Τώρα ποιες είναι οι νόμιμες προμήθειες και ποιες είναι οι παράνομες; Ας κάνει κάποιος έναν απλό πολλαπλασιασμό, να δει ποιοι πήραν τα λεφτά. 
	Τι κάνει η Κυβέρνηση, και ο κ. Αλογοσκούφης και ο κ. Δούκας και ο κ. Τσιτουρίδης; Μια μεγάλη προσπάθεια συγκάλυψης των ευθυνών και συσκότισης της υπόθεσης. 
	Πρώτα-πρώτα, πάνε να μεταφέρουν τις ευθύνες στο ΠΑ.ΣΟ.Κ., λες και δεν ξέρει ο κόσμος ποιος κυβερνάει τον τόπο και ποιος έχει την ευθύνη να διαχειριστεί τα χρήματα των εργαζομένων και τις αποταμιεύσεις μιας ζωής. 
      Μετά, κάνετε μια προσπάθεια να μεταφέρετε τις ευθύνες σας στους διοικητές, ότι ήσαν αφελείς και ότι είχαν άγνοια, λες και δεν ξέρουμε τίνος κουμπάροι είναι, ποια κομματικά στελέχη είναι και ποιος τους διόρισε. Στη συνέχεια, κάνετε μια προσπάθεια να μεταφέρετε τις ευθύνες στους χρηματιστές, λες και δεν έκαναν τη δουλειά τους να βγάλουν τις προμήθειες. Στο τέλος, εμπλέξατε και τον κ. Ζορμπά. 
      Γι’ αυτό υπάρχουν ορισμένα ερωτήματα: Τι θέλει η Ανεξάρτητη Αρχή να συνομιλεί με τον ελεγχόμενο κ. Αλογοσκούφη; Σε τελική ανάλυση, για να αποκαλύψω και τον κύκλο της συγκάλυψής σας, πρέπει να σας πω ότι στον κ. Ζορμπά το Υπουργείο Οικονομικών, κύριε Δούκα, για να κάνει τις έρευνες στην HI-TECH, έδωσε δύο κομματικά στελέχη της Νέας Δημοκρατίας, όχι μέσα από την ιεραρχία της υπηρεσίας ελέγχων, του πρώην Σ.Δ.Ο.Ε., αλλά παρακάμπτοντάς την με κομματικά στελέχη, που είναι από τον χώρο των τελωνειακών, δηλαδή όχι από τους κατεξοχήν γνώστες της διαδικασίας με την οποία λειτουργούν οι χρηματιστηριακές εταιρείες. 
     Βεβαίως ο κύκλος της συγκάλυψης αποδεικνύεται και από ένα άλλο γεγονός, ότι τον Κυβερνητικό Εκπρόσωπο που είχατε στο Τ.Α.Π.-Ο.Τ.Ε. και ο οποίος υποτίθεται, αν ήθελε να προασπίσει τα αποθεματικά του ταμείου θα έβαζε βέτο σε μία αγορά, τον στείλατε να κάνει έλεγχο στο Τ.Ε.Α.Δ.Υ.. Κινείτε, δηλαδή, ένα κύκλο ανθρώπων σ’ αυτήν την προσπάθεια να συγκαλύψετε τις πολιτικές ευθύνες και να τις μετατρέψετε σε ποινικές ευθύνες για ορισμένους, έτσι να υπερασπίσετε τη γραμμή ότι εσείς παραπέμπετε τα σκάνδαλα στη δικαιοσύνη και θα πάνε κάποιοι φυλακή, ενώ είστε εσείς οι ίδιοι υπεύθυνοι, είστε οι οργανωτές αυτής της μεγάλης κλοπής σε βάρος των ασφαλιστικών οργανισμών και των αποθεματικών τους.
     Επειδή χθες ο Κοινοβουλευτικός Εκπρόσωπος της Νέας Δημοκρατίας μας μίλησε αναφερόμενος στον Λασκαράτο, γι’ αυτόν που παριστάνει τον ψεύτη, θα του πω ότι ξέχασε να διαβάσει και τα υπόλοιπα που έχει πει ο Λασκαράτος για τον πραγματικό ψεύτη αλλά και για τον κλέφτη. Γιατί αυτή είναι η πραγματικότητα. 
     Θέλω να σας πω για να το γνωρίζετε, αγαπητοί συνάδελφοι, ότι στα αποθεματικά των ταμείων ούτε η χούντα δεν έβαλε χέρι. Μπορεί να ήταν άτοκα μέχρι το 1982 και να τα εκμεταλλευόντουσαν αυτοί που τα εκμεταλλευόντουσαν, αλλά κανείς δεν έβαλε χέρι. Αυτό που συμβαίνει είναι πρωτοφανές. Και έρχεστε τώρα να μας πείτε ότι θα αλλάξετε το θεσμικό πλαίσιο για να τα υπερασπίσετε. Και βάζετε την Επιτροπή Κεφαλαιαγοράς να έχει σύμφωνη γνώμη στο διορισμό των διοικήσεων των ταμείων, δηλαδή βγάζετε το κράτος έξω από την ευθύνη του. Αλλά πρέπει να ξέρετε ότι το ασφαλιστικό σύστημα οικοδομήθηκε με πάρα πολλούς αγώνες, με πάρα πολλές προσπάθειες και το γεγονός ότι θα λειτουργήσει και θα αποδώσει τα επόμενα χρόνια για να πάρουν οι εργαζόμενοι αυτά που αποταμιεύουν, αποτελεί ευθύνη και λειτουργεί με την εγγύηση του κράτους. Και εσείς αυτήν την ευθύνη και αυτήν την εγγύηση, έρχεστε να την βγάλετε από πάνω σας όπως μέχρι τώρα προσπαθείτε, αλλά ανεπιτυχώς, να βγάλετε τις ευθύνες που έχετε, τις μεγάλες πολιτικές ευθύνες, σε σχέση μ’ αυτήν την κλοπή.
     Κατά συνέπεια, καμμία εγγύηση δεν δίνετε και για τη βιωσιμότητα του ασφαλιστικού συστήματος και για το ότι οι εργαζόμενοι πρέπει να πάρουν τη σύνταξή τους, όπως και οι συνταξιούχοι. Ο μόνος δρόμος που μένει για τους ανθρώπους του μόχθου να υπερασπίσουν τους κόπους μιας ζωής, είναι να σας δώσουν ένα μάθημα στις επικείμενες εκλογές. Κι αυτό είναι βέβαιο ότι θα το κάνουν. Να είστε σίγουροι γι’ αυτό. Ήδη ο λαός έχει βγάλει τις αποφάσεις του. Είναι αποφασισμένος με κάθε τρόπο να υπερασπίσει τους κόπους μιας ζωής, αυτούς που εσείς δεν υπερασπιστήκατε.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κουτσούκο.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και τρεις συνοδοί-καθηγητές από το Γυμνάσιο Αρκαλοχωρίου Ηρακλείου Κρήτης.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, σήμερα η επικαιρότητα επικεντρώνεται, κυρίως, στο γεγονός ότι ο κ. Μεϊμαράκης διαφωνεί με τον επικοινωνιακό χειρισμό της Κυβέρνησης, για την κάλυψη του μεγάλου σκανδάλου που βιώνουμε αυτές τις μέρες. 
      Αναμφίβολα το θέμα δεν είναι επικοινωνιακό. Το θέμα είναι κατ’ εξοχήν ουσιαστικό. Και οι ουσίες του εστιάζονται επιτρέψτε μου να πω, σε τρία σημεία: 
      Το πρώτο είναι ότι μια Κυβέρνηση παραβίασε τη νομιμότητα, την υπάρχουσα νομοθεσία και σχεδίασε τη λεηλασία των ασφαλιστικών ταμείων στη λογική του κ. Αλογοσκούφη για να ρυθμίσει ζητήματα μέσα από τα σαθρά λεγόμενα δομημένα ομόλογα, δηλαδή σε σχέση με το δημόσιο χρέος, αλλά σε βάρος των εργαζομένων και των συνταξιούχων. Το δεύτερο σημείο είναι ότι αυτά τα λεφτά χάθηκαν και με ευθύνη της Κυβέρνησης πρέπει να μάθουμε που είναι. Και το τρίτο είναι ότι πρέπει αυτά τα λεφτά να επιστραφούν στα ταμεία και μάλιστα με ευθύνη της Κυβέρνησης πριν από τις εκλογές.
    Μάλιστα ο κ. Μεϊμαράκης είπε ότι «ξέρετε κάποιοι συνάδελφοί μου Υπουργοί, κάποια πολιτικά πρόσωπα σε σχέση μ' αυτό το ζήτημα κρύπτονται και δοξάζονται ως κρυπτόμενοι», δηλαδή έχουν καλή μεταχείριση στις δημοσκοπήσεις. Ξέχασε όμως να προσθέσει γι’ αυτό το ζήτημα ίσως και για άλλα, αλλά κυρίως γι’ αυτό, ότι παρουσιάζονται είτε στο Κοινοβούλιο είτε στα μέσα ενημέρωσης, ευτελίζονται, εξευτελίζονται οι ίδιοι. Μου θύμισε, δηλαδή, αυτό του αείμνηστου Γεωργίου Παπανδρέου ότι «δοξάζονται κρυπτόμενοι και εξευτελίζονται εμφανιζόμενοι». 
    Και πώς μπορεί να είναι διαφορετικά, κύριε Υπουργέ, όταν για να καλύψετε τα ακάλυπτα, ξεκινάτε με μία λογική συμψηφισμών; Η λογική των συμψηφισμών από μόνη της ενέχει το στοιχείο της σημερινής ενοχής, πέραν του ότι τα γεγονότα, οι χειρισμοί του παρελθόντος δεν έχουν καμμία μα καμμία σχέση με το παρόν. 
    Ο Υπουργός Απασχόλησης, προχθές, ο κ. Τσιτουρίδης εμφανίστηκε ενώπιον της κοινής γνώμης, για να παρουσιάσει την εξέλιξη της περιουσίας των ασφαλιστικών ταμείων. Κατ’ αρχάς, σε σχέση, κύριοι συνάδελφοι, κυρίως της Νέας Δημοκρατίας, σε σχέση με την εξέλιξη της περιουσίας των ασφαλιστικών ταμείων, καλό θα είναι και εσείς, κύριε Δούκα, και ο κ. Αλογοσκούφης να πάρετε το βιβλίο που υπογράφει ο ίδιος ο κ. Τσιτουρίδης με τη φωτογραφία του, που αναφέρεται στην εξέλιξη της περιουσίας των ασφαλιστικών ταμείων και τι λέει πολύ απλά; Ότι τα ασφαλιστικά ταμεία με τους νόμους 2216/94 και 2469/97, άρχισαν ουσιαστικά να αποκτούν περιουσία. Λέει ο ίδιος ότι μέχρι το 1994 οι αποδόσεις ήταν περιορισμένες και ότι από 1-6-1994 με τη διαχείριση του κοινού κεφαλαίου από την Τράπεζα της Ελλάδος επιτυγχάνονται οι μεγαλύτερες αποδόσεις. 
    Υπάρχει ο συνολικός πίνακας ο οποίος, προφανώς, αναφέρει ότι κάθε χρόνο η περιουσία αυξάνει, γιατί ακριβώς υπήρξε το νομοθετικό πλαίσιο που διαμόρφωσε το ΠΑ.ΣΟ.Κ.. Και δεν έκαναν τίποτα ούτε οι διοικήσεις ούτε η Κυβέρνηση της Νέας Δημοκρατίας για να αυξηθεί η περιουσία των ασφαλιστικών ταμείων.
    Όσο δε αφορά το κομμάτι των μετοχών, προχώρησε –την ονομάζω έτσι- και σε μία πολιτική πλαστογραφία. Παρουσίασε έναν πίνακα τι περιουσία είχε το κομμάτι των μετοχών το 1999, όταν το 1999, πράγματι, η περιουσία των ταμείων στις μετοχές ήταν 5.282.000.000. Και για να πει στον ελληνικό λαό ότι έχασαν χρήματα πήγε στο 2002 που ήταν 1.761.000.000. Δηλαδή δεν πήγε ούτε στο 1996, δηλαδή τρία χρόνια πριν που η περιουσία ήταν περίπου 400.000.000 και το 1999 λόγω της εξέλιξης του Χρηματιστηρίου πήγε σε 5.200.000.000, ούτε καν στο 2003 που επικαλείτο η Κυβέρνηση πολλές φορές ότι παρέλαβε από το ΠΑ.ΣΟ.Κ. που ήταν 2.564.000.000. 
    Έτσι πάτε, κύριε Δούκα, να καλύψετε τις ενοχές σας. Περί αυτού πρόκειται. Δίνετε ψευδείς παραστάσεις στον ελληνικό λαό. Σας έχει πάρει, όμως, χαμπάρι και αυτή είναι η αλήθεια. 
    Δεύτερο σημείο. Είπε ότι έλειπε το κατάλληλο νομοθετικό πλαίσιο. Υπάρχει πλήρες νομοθετικό πλαίσιο. Ο ίδιος ο κ. Τσιτουρίδης στο ίδιο βιβλίο αναφέρει ότι με την υπ’ αριθμό τάδε του 2002 απόφαση των Υπουργών Οικονομίας και Οικονομικών, όπως έχει τροποποιηθεί, έχουν θεσπιστεί κανόνες επενδυτικής συμπεριφοράς, για την αξιοποίηση της κινητής περιουσίας. Με τους κανόνες αυτούς θεσπίζεται για πρώτη φορά -που είναι κατ’ εξουσιοδότηση του ν. 2676- πλαίσιο γενικών αρχών και κανόνες επενδύσεων. 
    Και συνεχίζει παρακάτω ο ίδιος ο κ. Τσιτουρίδης στην τελευταία σελίδα και λέει ότι η νομιμότητα των επενδύσεων υπόκειται στον έλεγχο της ειδικής επιτροπής ελέγχου εποπτείας. Αυτά τα λέει ο κ. Τσιτουρίδης το 2006, όταν το 2004 αυτήν την επιτροπή την  είχατε καταργήσει και την είχατε αδρανοποιήσει. 
    Απαντήστε σ’ αυτά τα ερωτήματα και όχι σε όσα θέτετε οι ίδιοι στους εαυτούς σας, για να απεκδυθείτε των ενοχών τις οποίες έχετε σε σχέση με το συγκεκριμένο ζήτημα. Έτσι ευτελίζεται και η πολιτική λειτουργία και όχι μόνο τα συγκεκριμένα πρόσωπα.
      Προχωρώ, κύριοι συνάδελφοι. Γνώριζε, ή δεν γνώριζε η Κυβέρνηση πού θα πήγαιναν τα σαθρά ομόλογα; Είναι ένα κρίσιμο ερώτημα, πάνω στο οποίο είναι και η  υπερασπιστική τους γραμμή. Ασφαλώς και γνώριζε. Κι αν δεν γνώριζε, πάλι υπάρχουν πολιτικές ευθύνες. Μπορεί να μην  υπάρχουν ποινικές ευθύνες. Εδώ όμως σας θυμίζω ότι υπάρχει σημείωμα του Οργανισμού Διαχείρισης Δημοσίου Χρέους, κύριε Δούκα, που δείχνει ότι το Γενικό Λογιστήριο του Κράτους γνώριζε εκ των προτέρων ότι ορισμένοι τίτλοι θα κατέληγαν στα ασφαλιστικά ταμεία. Αυτά τα σημειώματα και αυτήν την εσωτερική αλληλογραφία θα μας την καταθέσετε; Θα απαντήσετε γι’ αυτά τα ζητήματα; Δεν απαντάτε. Και βέβαια όταν βγαίνουν, κύριοι συνάδελφοι, κάποια σαθρά ομόλογα,  ή κάποια ομόλογα υψηλού ρίσκου, που δεν επιτρέπεται να επενδύουν οι ασφαλιστικοί οργανισμοί  με βάση το σύνολο της νομοθεσίας υψηλού ρίσκου που είναι μέχρι το 23% και με έλεγχο, όπως είπα προηγούμενα, και από το Υπουργείο, άλλα λέει δημοσίως ο κ. Τσιτουρίδης. Ίσως δεν έχει διαβάσει καλά τους νόμους, ή τους έχει διαβάσει και λέει τα μισά. Θέλω να σας πω το εξής και με βάση αυτήν τη σκέψη: άρα, αφού  ήταν επωφελής για το δημόσιο, θα ήταν βλαβερή, θα ήταν επώδυνη για τα ασφαλιστικά ταμεία που γνώριζαν τι θα πάει. Κι εμείς αυτό το λέμε: ότι αυτήν τη στιγμή η Κυβέρνηση λεηλάτησε την περιουσία των ασφαλιστικών ταμείων, δηλαδή των εργαζομένων και των συνταξιούχων. 
      Έρχομαι τώρα, κύριοι συνάδελφοι, στο ζήτημα της τροπολογίας. Πλήρης αποπροσανατολισμός. Κατ’ αρχάς σε σχέση με το πώς έπρεπε να γίνει η συνολική διαχείριση, η Κυβέρνηση είχε μία υπερασπιστική γραμμή: «ξέρετε, συστήσαμε μία επιτροπή στην Τράπεζα της Ελλάδας υπό τον κ. Θωμόπουλο που θα ετοιμάσει το θεσμικό πλαίσιο». Πού είναι αυτή η επιτροπή σήμερα; Υπάρχει; Λειτουργεί; Γιατί την κατάργησαν στην ουσία; Γιατί ο κ. Τσιτουρίδης έφτιαξε άλλη επιτροπή υπό τον κ. Μαμωνά. Και ενώ την προηγούμενη μέρα λέει ότι ο κ. Μαμωνάς θα μας φέρει την τελική πρόταση για όλο το θεσμικό πλαίσιο, ακριβώς την επόμενη μέρα έρχεται ο κ. Αλογοσκούφης και καταθέτει τη συγκεκριμένη τροπολογία που συζητάμε σήμερα, για να προλάβει την κοινή γνώμη. Και πώς; Έξω από κάθε μορφή διαλόγου. 
      Χθες το βράδυ παρακολούθησα στην τηλεόραση ότι ο κ. Τσιτουρίδης είδε τον πρόεδρο της Ο.Κ.Ε., τον πρόεδρο της Γ.Σ.Ε.Ε., τον πρόεδρο του Σ.Ε.Β., δηλαδή τους κοινωνικούς εταίρους, για να συζητήσει για την τροπολογία και βγήκαν όλοι οι κοινωνικοί εταίροι, ακόμη και ο κ. Δασκαλόπουλος, και είπαν: «τι δουλειά έχει η Επιτροπή Κεφαλαιαγοράς να έχει σύμφωνη γνώμη» -δηλαδή ουσιαστικά αποφασίζουν- ποιος θα είναι ο πρόεδρος του κάθε ασφαλιστικού οργανισμού»; Εδώ, τι εκπέμπεται; Εκπέμπεται μία λογική ότι οι φορείς κοινωνικής ασφάλισης, ουσιαστικά, πρέπει να μετεξελιχθούν σε θυγατρικές του Χρηματιστηρίου, της αγοράς. Δεν έχουν άλλη αποστολή,να βγάλουν συντάξεις, να εξυπηρετήσουν τους  πολίτες; Κυρίαρχη άποψη είναι – όπως ο κ. Αλογοσκούφης δήλωσε στην «ΚΑΘΗΜΕΡΙΝΗ»-  ότι θα εξακολουθήσουν τα δομημένα ομόλογα να αποτελούν αντικείμενο διαπραγμάτευσης και ουσιαστικά θα τα προμηθεύονται τα ασφαλιστικά ταμεία, χωρίς να μας πει ότι θα τα βάλει ενδεχόμενα έστω και στο 23%, για να μην υπάρχουν τα ρίσκα. Καταλαβαίνετε ποια είναι η λογική; Η κοινωνική ασφάλιση, τα λεφτά των ασφαλισμένων, στο τζόγο. Αυτά είναι τα μηνύματα που εκπέμπει η σημερινή  τροπολογία που έφερε εδώ ο κ. Αλογοσκούφης και ο κ. Τσιτουρίδης προφανώς με την υπογραφή του. Και τι κάνουν τώρα; Αφού την έφεραν και υπήρξε η αντίδραση  -είχαν βάλει μέσα και το παλιό Τ.Ε.Β.Ε., μετά τη συγχώνευση του Τ.Σ.Α. και του Τ.Α.Ε.-  τι κάνουν; Εξαιρεί, λέει, το Ι.Κ.Α., τον Ο.Γ.Α.. Γιατί τους εξαιρείτε αυτούς τους οργανισμούς; Αυτοί έχουν ειδικές γνώσεις -και οι άλλοι είναι οι ανίδεοι-  ξέρουν από Χρηματιστήριο; Διότι και αυτοί που ήξεραν από Χρηματιστήριο, όπως ο πρόεδρος του Ταμείου Πρόνοιας Δημοσίων Υπαλλήλων ή κάποιοι άλλοι, όπως και το Ταχυδρομικό Ταμιευτήριο, και αυτοί στην ίδια λογική ήταν.
      Φέρνετε μία τροπολογία, κύριοι συνάδελφοι –και τελειώνω, κύριε Πρόεδρε- χωρίς καν να συνοδεύεται από τις αναγκαίες πιστώσεις. Δηλαδή, θα πάνε, θα βρουν κάποιους ανθρώπους της αγοράς, θα τους βάλουν επικεφαλής των ταμείων και θα τους δώσουν 400 ευρώ το μήνα; Οι πρόεδροι των ταμείων παίρνουν τώρα 400 ευρώ το μήνα.
      Ποιος θα πάει για 400 ευρώ το μήνα, κύριε Υπουργέ, εάν δεν πάει να βγάλει, όπως βγάζουν οι δικοί σας, και μερικά από έξω; Και λέω οι δικοί σας, γιατί τόσα χρόνια, κύριοι συνάδελφοι, υπήρχαν οι ανίδεοι πρόεδροι των ταμείων, αλλά κανένας δεν κατηγόρησε συγκεκριμένο ανίδεο πρόεδρο ταμείου για διαφθορά, για μίζα και για βαλίτσα; Αυτή είναι η διαφορά. 
      Όσον αφορά το επιχείρημα του κ. Τσιτουρίδη χθες, ότι ξέρετε και η «ΑΚΡΟΠΟΛΙΣ» επί ΠΑ.ΣΟ.Κ. σε κάποιο ταμείο είχε συνεργασία, δεν μας είπε όμως η «ΑΚΡΟΠΟΛΙΣ» ήξερε τότε, όπως ήξερε τώρα, τέσσερις μήνες πριν εκδοθεί το ομόλογο, ότι θα έβγαινε και το εκμεταλλευόταν στα ταμεία του κ. Τσιτουρίδη; Και μάλιστα ο κ. Τσιτουρίδης -που δεν γνώριζε, κάθε πρώτη του μήνα τους είχε μαζεμένους όλους μαζί και δεν ξέρω τι συζητούσαν, γιατί τέτοιες πρακτικές δεν είχαμε εμείς στο παρελθόν- δεν μας είπε, τότε ήξερε η «ΑΚΡΟΠΟΛΙΣ» ότι θα εκδοθεί το ομόλογο μετά από τέσσερις μήνες για να πάει στο συγκεκριμένο ταμείο; Ας τα αφήσετε αυτά!
       Εδώ πρέπει να καταλάβετε κάτι. Υπάρχουν ζητήματα ποινικών ευθυνών, αλλά δεν είναι της ώρας, είναι αρμοδιότητα άλλων. Εδώ υπάρχουν τεράστιες πολιτικές ευθύνες. Εδώ, κύριοι συνάδελφοι, υπάρχει σχέδιο, που εκπονήθηκε και που εάν θέλετε έχει πυρήνα του το Υπουργείο Οικονομικών και που όμως υλοποιείται στα πλαίσια του Υπουργείου Απασχόλησης.
       Σήμερα το παιχνίδι καλά το παίζουν τα μέσα ενημέρωσης κι όχι μόνο τα μέσα ενημέρωσης αλλά και όπως τα διοχετεύει τα πράγματα η Κυβέρνηση. Ψάχνει για εξιλαστήριο θύμα τον κ. Τσιτουρίδη. Δεν είναι μόνο ο κ. Τσιτουρίδης, είναι πολλοί περισσότεροι, γι’ αυτό οι ευθύνες ξεφεύγουν από τους  περισσότερους και πάνε στον Πρωθυπουργό της χώρας. Δεν μπορεί να κρύβεται άλλο ο κ. Καραμανλής. Πρέπει να βγει και να πάρει αποφάσεις. Και πριν πάρει αποφάσεις, να ζητήσει συγνώμη από τον ελληνικό λαό και να φροντίσει να γυρίσουν τα χρήματα στα ταμεία! 
      Ευχαριστώ.
      ((Χειροκροτήματα από την πτέρυγα του ΠΑ.ΣΟ.Κ.))
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας):  Ορίστε, κύριε Υπουργέ, έχετε το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, από το Βήμα της Εθνικής Αντιπροσωπείας θα ήθελα να αποστείλω ένα μήνυμα προς όλους όσοι μας ακούν και σ’ αυτήν την Αίθουσα και έξω από αυτήν.
       Έχουμε χρέος όλοι να μη συνεχίσουμε αυτό το κλίμα της σκανδαλολογίας και τρομολαγνείας, το οποίο επιχειρείται από πολλές πλευρές και επιχειρείται ειδικότερα από πλευρές των οποίων θίγονται συγκεκριμένα συμφέροντα.
       Εάν αποδειχθεί ότι κάπου υπήρξαν υπερβολικές προμήθειες χρηματιστηριακών εταιρειών ή τραπεζών, είτε τιμολογήσεις που δεν ήταν ακριβείς, αυτό θα οφείλεται –το αναγνωρίζουμε- σ’ ένα ξεπερασμένο πλαίσιο το οποίο σχεδίασε, λειτούργησε και συντήρησε μια προηγούμενη κυβέρνηση επί πολλά χρόνια και το οποίο  ανατρέπουμε.
      Ανεφέρθη πριν από λίγο ο κ. Παπαϊωάννου, που είναι η επιτροπή του κ. Θωμόπουλου. 
      Στις 2 Αυγούστου του 2006 μαζί με τον κ. Αλογοσκούφη διορίσαμε μια επιτροπή, η οποία ακριβώς είχε ως αποστολή μέχρι το τέλος του 2006, να μας παρουσιάσει ένα σχέδιο απόλυτης θωράκισης στη διαχείριση της περιουσίας των ταμείων, περιουσία η οποία δεν μειώνεται ούτε χάθηκε. Η περιουσία των ταμείων το 2003 ήταν στα 21.000.000.000 ευρώ και στα επίσημα στοιχεία του 2006, που θα παρουσιάσουμε σε πολύ λίγες εβδομάδες από τώρα, θα φανεί ότι η περιουσία αυτή αυξάνεται στα τρία χρόνια πάνω από 40%. Θα σας δώσουμε πλήρη στοιχεία.
      Η επιτροπή αυτή ζήτησε ένα δίμηνο παράτασης και στις 2 Μαρτίου μας παρέδωσε την τελική της πρόταση. Άρα, η επιτροπή δεν χάθηκε, κύριε Παπαϊωάννου. Ολοκλήρωσε στη βάση της υπουργικής απόφασης τον κύκλο της, το πόρισμα αυτό αποτέλεσε αντικείμενο σοβαρής δουλειάς μέσα στο Μάρτιο ανάμεσα στα συναρμόδια Υπουργεία Οικονομίας, Απασχόλησης, στην Τράπεζα της Ελλάδας και στην Επιτροπή Κεφαλαιαγοράς και στη βάση και αυτού του πορίσματος και άλλων πορισμάτων, σε λίγες εβδομάδες από τώρα θα έρθουμε με μια πλήρη νομοθετική πρωτοβουλία, αφού τη συζητήσουμε με τους κοινωνικούς εταίρους, ώστε να μπορέσουμε να βάλουμε τέλος στη θωράκιση ενός συστήματος που απεδείχθη, πράγματι, ότι χρειαζόταν εδώ και πολύ καιρό αλλαγές.
      Από κει και πέρα πρέπει να πω ότι την απόλυτη διαφάνεια στη διαχείριση της κινητής και ακίνητης περιουσίας την κατοχυρώσαμε και ολοκληρώνουμε την κατοχύρωσή της στη βάση των στοιχείων που θα σας πω. Δημοσιεύσαμε, όπως δεν γινόταν στο παρελθόν, τα στοιχεία του 2004 και του 2005. Άρα δεν είχαμε να κρύψουμε απολύτως τίποτα. 
      Σχετικά μ’ αυτό που συζητείται σήμερα, τα δήθεν «κρυφά» ομόλογα, τα δομημένα. Μα, υπάρχουν όλα αυτά τα στοιχεία σ’ αυτά που παρουσιάσαμε και στη Βουλή για το 2004 και για το 2005 και είπαμε τον Οκτώβριο του 2006 ότι ξεκινήσαμε τη δουλειά ώστε να μπορεί όλη η Ελλάδα και όχι μόνο, να παρακολουθεί καθημερινώς τι πράξεις γίνονται γύρω από τη διαχείριση της ακίνητης και κινητής περιουσίας. Στις αρχές Φεβρουαρίου παρουσιάσαμε σε ειδική εκδήλωση του Ε.Β.Ε.Α. μία ειδική ιστοσελίδα με την ακίνητη περιουσία και τις πράξεις που γίνονται καθημερινώς και στις 2 Μαΐου ολοκληρώνοντας μια δουλειά πολλών μηνών, παρουσιάζουμε την ειδική αυτή ιστοσελίδα με τις πράξεις που θα κάνουν όλα τα ταμεία για την κινητή τους περιουσία. Άρα δεν είχαμε να κρύψουμε απολύτως τίποτα. 
      Εμείς κατοχυρώσαμε την απόλυτη διαφάνεια, βγάζοντας από συρτάρια και ντουλάπια για την αδιαφάνεια, μία περιουσία τη διαχείριση της οποίας την ήξεραν, αν θέλετε, πάρα πολύ λίγοι. Εμείς εκσυγχρονίζουμε και ολοκληρώνουμε τη θωράκιση της περιουσίας των ασφαλισμένων, αφού απεδείχθη ότι το θεσμικό πλαίσιο έχρηζε αλλαγών και αυτονόητα εμείς ενοχλούμε. Κανείς δεν ενοχλείτο τα προηγούμενα χρόνια. 
	Η Κυβέρνησή μας λοιπόν –και αυτό είναι ένα μήνυμα που πρέπει να στείλουμε προς όλους τους Έλληνες πολίτες- και εγγυάται και προστατεύει το δημόσιο σύστημα κοινωνικής ασφάλισης. Με τους ελέγχους που εμείς διατάξαμε, ελέγχους από ανεξάρτητες ελεγκτικές εταιρείες με διαγωνισμό που προκηρύξαμε την προηγούμενη εβδομάδα, εγγυόμαστε ότι αν αποδειχθεί ότι κάποιοι, χρηματιστηριακές εταιρείες ή τράπεζες, παραπλάνησαν είκοσι τέσσερις διοικήσεις ασφαλιστικών οργανισμών, που ομοφώνως αποφάσισαν την αγορά τέτοιων ομολόγων, τότε θα δώσουμε τα στοιχεία σ’ αυτές τις διοικήσεις να διεκδικήσουν τις ενδεχόμενες ζημιές της. 
	Επειδή ακούω για σχέδια, πρέπει μ’ αυτήν την ευκαιρία να σας πω, κυρίες και κύριοι συνάδελφοι, ότι στα είκοσι τέσσερα ταμεία τα οποία στα τρία χρόνια αποφάσισαν ομοφώνως να επενδύσουν σε σύνθετα ομόλογα, υπάρχουν εκατόν ενενήντα εννέα μέλη στις διοικήσεις. Απ’ αυτά η Κυβέρνηση έχει ορίσει τα εβδομήντα επτά. Τα υπόλοιπα μέλη είναι εκπρόσωποι κοινωνικών εταίρων, συνταξιούχων, ασφαλισμένων.
	ΚΩΝΣΤΑΝΤΙΝΟΣ ΤΑΣΟΥΛΑΣ: Είναι ενήλικοι;
	ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Είναι ενήλικοι και πολλά απ’ αυτά τα στελέχη, όπως δηλώνουν τα ίδια, είναι σημαντικά στελέχη του χώρου της Αξιωματικής Αντιπολίτευσης. Καλέστε τα, λοιπόν, στη Χαριλάου Τρικούπη και ρωτήστε αυτά τα στελέχη εάν μετείχαν επί τρία χρόνια σ’ ένα οργανωμένο σχέδιο της Κυβέρνησης ή οποιουδήποτε άλλου για να κερδοσκοπεί η Κυβέρνηση. Καλέστε τα, ίσως να έχουν να σας δώσουν και απαντήσεις. 
	Μου κάνει εξαιρετική εντύπωση το γεγονός ότι ο κ. Παπανδρέου απείλησε ότι θα διαγράψει από το κόμμα του στελέχη εάν τολμήσουν να μπουν σε νέες διοικήσεις ταμείων. Γιατί; Τι φοβάται; Μήπως συνεχίζουν να ψηφίζουν ομόφωνα αυτά τα στελέχη, όπως κάνουν εδώ και τρία χρόνια στα οργανωμένα δήθεν σχέδια της Νέας Δημοκρατίας; Άρα ούτε λογική ούτε αριθμητική βάση έχει το επιχείρημά σας ότι όλοι αυτοί ομοφώνως απεφάσιζαν για να παίξουν παιχνίδια μιας Κυβέρνησης.
	Έρχομαι πολύ σύντομα σε δύο άλλα ζητήματα τα οποία παρουσιάστηκαν και χθες και προχθές. Ήλθε να παρουσιαστεί η αλλαγή ενός προϋπολογισμού του Ο.Τ.Ε. ως δήθεν το μεγάλο σκάνδαλο, που αποδεικνύει ότι η Κυβέρνηση μετέχει και εγκρίνει αγορές και πωλήσεις ομολόγων. Ε, λοιπόν, ένας κλάδος του Ο.Τ.Ε., ένας κλάδος του Τ.Α.Π.-Ο.Τ.Ε., έχοντας 130.000.000 ως πλεόνασμα, ζήτησε την αλλαγή του προϋπολογισμού του με ομόφωνη απόφαση, για να επενδύσει ενδεχομένως, όπως έλεγε, σε ομόλογα του ελληνικού δημοσίου. Η Κυβέρνηση στον πλεονασματικό αυτό κλάδο έχει υποχρέωση να εγκρίνει την τροποποίηση του προϋπολογισμού. Δεν έκανε τίποτε παράνομο. Αυτή είναι υποχρέωση της Κυβέρνησης. Παράνομο θα ήταν να μην τον εγκρίνει. 
      Και επειδή κατά κάποιους είναι το μεγάλο σκάνδαλο, επιτρέψτε μου να καταθέσω σήμερα στα Πρακτικά από πρώτο έλεγχο που κάναμε, τρεις αποφάσεις προκατόχων μου Υπουργών στα χρόνια του ΠΑ.ΣΟ.Κ., που έκαναν ακριβώς το ίδιο, ως ήταν υποχρεωμένοι να κάνουν.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης, καταθέτει για τα Πρακτικά τις προαναφερθείσες αποφάσεις, οι οποίες έχουν ως εξής:
      (Να μπουν οι σελ. 122-149 )
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ολοκληρώσω, κυρίες και κύριοι συνάδελφοι, λέγοντας ότι ακούμε από προχθές πως δήθεν η αγορά των σύνθετων ομολόγων είναι μία παράνομη πράξη, γιατί υπάρχει μία κοινή υπουργική απόφαση του 2002. Σύμφωνα με αυτήν την υπουργική απόφαση του 2002, η οποία εδράζεται σε ένα νόμο του 1999, οι φορείς κοινωνικής ασφάλισης επιτρέπεται να επενδύουν ελεύθερα σε τίτλους του ελληνικού δημοσίου, τόσο στην πρωτογενή όσο και στη δευτερογενή αγορά. 
      Η δευτερογενής αγορά είναι η οργανωμένη και η μη οργανωμένη. Έτσι γίνεται από το 1998. Για τα ομόλογα του ελληνικού δημοσίου που έχουν εκδοθεί στην Ελλάδα, οργανωμένες αγορές είναι η Υ.Δ.Α.Π. και το Χρηματιστήριο. Όλες οι υπόλοιπες συναλλαγές γίνονται στην εξωχρηματιστηριακή αγορά. Από το 1998, λοιπόν, μέχρι σήμερα το σύνολο των αγοραπωλησιών ομολόγων ελληνικού δημοσίου από τα ταμεία έχει συναφθεί εκτός των οργανωμένων αγορών. Άρα, λοιπόν, όσοι ομιλούν περί παρανομίας, ας διαβάσουν τους νόμους που οι ίδιοι ψήφισαν ή τις κοινές υπουργικές αποφάσεις που υπέγραψαν ή συνυπέγραψαν. Εν πάση περιπτώσει, δεν θα συνεχίσω με μαθήματα νομικής. Τα πράγματα είναι πολύ πιο απλά απ’ ό,τι επιχειρούν κάποιοι. 
      Εκείνο το οποίο θα ήθελα να πω τελειώνοντας, κυρίες και κύριοι συνάδελφοι, είναι ότι η τροπολογία την οποία καταθέσαμε σήμερα για τον τρόπο αλλαγής της επιλογής των διοικήσεων, είναι ένα μέρος μίας ολοκληρωμένης προσπάθειας για τον εκσυγχρονισμό της λειτουργίας των ασφαλιστικών οργανισμών και για τη θωράκιση του συστήματος, η οποία θα ολοκληρωθεί σε λίγες εβδομάδες από τώρα. Με την τροπολογία την οποία καταθέσαμε, εκτιμούμε ότι ερχόμαστε να θωρακίσουμε ακόμη περισσότερο τη δουλειά που μπορούν να κάνουν διοικητικά συμβούλια. Εις ό,τι αφορά δύο μεγάλα ταμεία, όπως το Ι.Κ.Α. και το νέο μεγάλο Ταμείο Ελεύθερων Επαγγελματιών, θέλουμε να δούμε σε λίγο καιρό από τώρα, επειδή το νέο Ταμείο Ελεύθερων Επαγγελματιών έχει ζωή τριών μηνών πίσω του, ενδεχόμενες αλλαγές που πρέπει να υπάρξουν στην κατάρτιση του Διοικητικού του Συμβουλίου.
      Πάντως, στα μεγάλα αυτά ταμεία εκτιμούμε ότι στη μεταρρύθμιση του ασφαλιστικού τόσο στο Ι.Κ.Α. όσο και στον Ο.Γ.Α. όσο και στον Οργανισμό των Αυτοαπαχολούμενων θα έχει την ευκαιρία το πολιτικό μας σύστημα να πάρει αποφάσεις πολύ σύντομα, όταν θα πρέπει να αναθεωρήσουμε και να μεταρρυθμίσουμε το σύστημα κοινωνικής ασφάλισης. 
      Αυτά ως προς την τροπολογία την οποία έχει την ευθύνη να προασπίσει σήμερα το Υπουργείο Απασχόλησης και Κοινωνικής Προστασίας και ως απαντήσεις σε μερικά από τα ζητήματα των ημερών.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, όταν οι πολιτικοί αναφέρονται σε πόλεμο συμφερόντων που δέχονται, έχω την εντύπωση ότι υπάρχει αυτονόητη υποχρέωση να δοθεί και ο κατάλογος των συμφερόντων, έτσι ώστε τα συμφέροντα να αποκτήσουν ονοματεπώνυμο, για να δούμε τελικά ποιος πολεμά την Κυβέρνηση και εάν είναι, να συνταχθούμε και εμείς και να πολεμήσουμε τα ύποπτα συμφέροντα προς την Κυβέρνηση. Αυτή η επίκληση γενικώς και αορίστως συμφερόντων που πολεμούν την Κυβέρνηση, φαντάζομαι ότι είναι μία διαφυγή, αλλά σίγουρα δεν συμβάλλει στην κατανόηση της υπόθεσης, όσο τουλάχιστον προσπαθεί ο ελληνικός λαός να καταλάβει τι γίνεται εδώ.
      Πάντως, τα μόνα συμφέροντα που έχουν ονοματεπώνυμο μέχρι αυτή τη στιγμή, είναι αυτά που έχουν πληγεί, που έχουν υποστεί τη λεηλασία και είναι τα συμφέροντα των ασφαλισμένων στα ταμεία, που είδαν τις αποταμιεύσεις τους να λεηλατούνται από μία ομάδα ανθρώπων που έχουν ένα κοινό χαρακτηριστικό, έχουν μια βαθιά γαλάζια ταυτότητα. Αυτά είναι τα συμφέροντα τα οποία έχουν ευνοηθεί ταυτοχρόνως. Υπάρχουν συμφέροντα με ονοματεπώνυμο που έχουν πληγεί από αυτήν την υπόθεση και συμφέροντα που έχουν ευνοηθεί. Το χαρακτηριστικό αυτών που έχουν ευνοηθεί, είναι η γαλάζια ταυτότητα.
      Και βεβαίως δεν νομίζω ότι διαφεύγει από την προσοχή κανενός ότι αυτό το πάρτι σε βάρος της περιουσίας των ασφαλισμένων θα συνεχιζόταν, αν κάποιοι δεν συλλαμβάνονταν, όπως είπε ο Αλέκος Παπαδόπουλος, «με την γίδα στην πλάτη» και αν δεν ακολουθούσαν στη συνέχεια οι αποκαλύψεις από τη δημοσιογραφική έρευνα. 
      Είναι λοιπόν προφανές ότι επειδή είχαμε επ’ αυτοφώρω σύλληψη με την παρέμβαση παραγόντων εκτός Κυβερνήσεως βγήκε αυτή η υπόθεση στην επιφάνεια και πράγματι, ελπίζουμε τουλάχιστον ότι αυτή η λεηλασία μέχρι τώρα που μιλάμε έχει σταματήσει. Αλλά η Κυβέρνηση δεν μας έχει δώσει καμμία απόδειξη με την συμπεριφορά της μέχρι τώρα ότι αυτή η λεηλασία δεν θα συνεχιζόταν. 
      Είμαστε λοιπόν κάτι παραπάνω από βέβαιοι ότι όλες αυτές οι αναφορές προφανώς δεν ωφελούν την Κυβέρνηση, προφανώς δεν ωφελούν το πολιτικό σύστημα της χώρας, αντίθετα θα έλεγα ότι το πλήττουν ευθέως και αδυνατίζουν την εικόνα του στα μάτια του ελληνικού λαού. 
      Έχουμε και μια μόνιμη αναφορά «ξέρετε και οι Υπουργοί του ΠΑ.ΣΟ.Κ. ενέκριναν τροποποιήσεις προϋπολογισμών». Θα είχε ενδιαφέρον αν υπήρχε απόφαση υπουργού της κυβέρνησης του ΠΑ.ΣΟ.Κ. που έδωσε την έγκρισή του στα ταμεία να αγοράσουν σάπια ομόλογα. Έτσι συγκρίνονται τα πράγματα. Συγκρίνουμε μήλα με μήλα, πορτοκάλια με πορτοκάλια. Αν μας λέτε ότι υπάρχουν αποφάσεις Υπουργών που δέχονται τροποποίηση προϋπολογισμών, λογικό. Αποφάσεις Υπουργών που οδήγησαν τα ταμεία να αγοράσουν σάπια ομόλογα στο 100, ενώ αυτά κοστίζουν 73, θα είχε ενδιαφέρον πολύ να τις δούμε. Αλλά μέχρι στιγμής δεν τις βλέπουμε, γιατί προφανώς δεν υπάρχουν. Αντίθετα υπάρχουν οι αποφάσεις των υπουργών που έχει θέσει πλαίσια για τη σωστή επενδυτική συμπεριφορά των ταμείων. Κι αυτό πλέον δεν μπορεί να το αγνοήσει κανένας. 
      Όπως δεν μπορεί να αγνοήσει κανένας ότι με το συζητούμενο νομοσχέδιο η Κυβέρνηση επιχείρησε να καταργήσει τη διάταξη που ισχύει και που λέει ότι όταν το δημόσιο εκδίδει ομόλογα θα πρέπει να ενημερώνει του ενδιαφερόμενους επενδυτές για το τι ακριβώς συμβαίνει με τα ομόλογα αυτά. Και εδώ συνελήφθη η Κυβέρνηση έπ’ αυτοφώρω. Και αναγκάζεται να κρατήσει τη διάταξη αυτή. Αυτό είναι το πλαίσιο το οποίο συζητάμε και νομίζω ότι η Κυβέρνηση στο τέλος δεν θα αποφύγει να δώσει τις απαντήσεις επί του συγκεκριμένου το οποίο έχει τεθεί. Και αυτό δεν μπορεί να αρθεί από τη δημόσια συζήτηση, όσες προσπάθειες και αν καταβάλλουν οι υπουργοί της. 
      ΠΡΟΕΔΡΕΥΩΝ (Γεώργιος Σούρλας): Ο κ. Τσιτουρίδης έχει το λόγο. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δύο πολύ σύντομες παρατηρήσεις. 
      Ο κ. Φλωρίδης είπε ότι τίποτα δεν θα γινόταν, αν κάποιοι δεν συλλαμβάνονταν «με την γίδα στην πλάτη». Υπάρχει μια διαφορά όμως. Συνελήφθησαν από ελεγκτικό μηχανισμό αυτής της Κυβέρνησης. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Λάθος.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Η Επιτροπή Κεφαλαιαγοράς δεν είναι ελεγκτικός μηχανισμός ούτε κανενός κόμματος, ούτε κανενός καναλιού, ούτε κανενός άλλου. Είναι ελεγκτικός μηχανισμός αυτής της Κυβέρνησης. Και η Επιτροπή Κεφαλαιαγοράς ανέστειλε προσωρινώς τότε την λειτουργία μιας χρηματιστηριακής και την ίδια μέρα ο ομιλών Υπουργός Απασχόλησης διέταξε τον πελάτη, που ζημιώθηκε που ήταν ένα ταμείο, σε διαχειριστικό έλεγχο. Ο έλεγχος αυτός ολοκληρώθηκε στην προθεσμία των δέκα ημερών και το ίδιο βράδυ το πόρισμα του ελέγχου ήταν στην εισαγγελική αρχή. 
      Και επειδή ακούμε για «γαλάζιες» χρηματιστηριακές, θα σας πω ότι προχθές παρουσίασα και καταθέτω σήμερα στην Βουλή δεκάδες περιπτώσεων, όπου στα 1999, στα 2000, στο 2001, στο 2002, στο 2003 –τότε πράσινη προφανώς η χρηματιστηριακή «ΑΚΡΟΠΟΛΙΣ» -έπαιξε στην πλάτη των ταμείων ορισμένα παιχνίδια. Τότε κανείς δεν συνέλαβε κανέναν «με την γίδα στην πλάτη». Τότε δεν υπήρχαν ελεγκτικοί μηχανισμοί. Τότε δεν υπήρχε κανένας Υπουργός Απασχόλησης ο οποίος βρήκε ότι κάτι συνέβαινε στα ταμεία. Αυτά δεν είναι συμψηφισμός. Αυτά είναι αποτελέσματα ερεύνης για να μπορέσουμε να θωρακίσουμε κατά τον καλύτερο δυνατό τρόπο το σύστημα. 
      Καταθέτω λοιπόν στα Πρακτικά ορισμένες πρακτικές που αποδεικνύουν ότι κάποιοι «με την γίδα στην πλάτη» κυκλοφορούσαν ελεύθερα. Κανείς δεν τους έβρισκε. 
      Σας παρουσιάζω ένα πίνακα, αποτέλεσμα προ των ελέγχων που αποδεικνύει ότι πάνω από 7,5 εκατομμύρια ευρώ, 7.859.000 ευρώ, κατά τον ίδιο τρόπο χάθηκαν από ασφαλιστικά ταμεία. Από «πράσινες» τότε, αφού τώρα είναι «γαλάζιες», χρηματιστηριακές. Ορίστε ο πίνακας αυτός. 
      (Στο σημείο αυτό ο Υπουργός Απασχόλησης και Κοινωνικής Προστασίας                κ. Σάββας Τσιτουρίδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να μπουν οι σελίδες 157-160) 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Και ερωτώ: Ποιος τις ανακάλυψε τότε; Αλλά θα τα βρούμε όλα.
      Επειδή ο κ. Παπαϊωάννου είπε ότι είχαμε και την έμπνευση να καλούμε τις διοικήσεις των μηχανισμών, πιστωνόμεθα, κύριε Παπαϊωάννου, ότι για πρώτη φορά οι διοικήσεις των οργανισμών, τα διοικητικά στελέχη των ταμείων, η πολιτική ηγεσία του Υπουργείου και η διοικητική ιεραρχία του Υπουργείου με την παρουσία δημοσιογράφων στην αίθουσα του Υπουργείου Απασχόλησης αρχίσαμε να βρισκόμαστε από το Σεπτέμβριο τακτικά μία φορά το μήνα, για να παίρνουμε αποφάσεις που αφορούν στο νοικοκύρεμα, στο συμμάζεμα, στην ανάγκη να καταθέτουν ισολογισμούς τα ταμεία, να κάνουν αναλογιστικές μελέτες, να νοικοκυρεύουν. Αν θέλαμε να κρύψουμε κάτι, δεν θα κάναμε ανοιχτές συνεδριάσεις τριακοσίων ανθρώπων με τα Μέσα Μαζικής Ενημέρωσης στη μεγάλη αίθουσα του Υπουργείου Απασχόλησης.
      ΜΙΛΤΙΑΔΗΣ ΠΑΠΑΪΩΑΝΝΟΥ: Για τα δομημένα ομόλογα τους ρωτήσατε; Τους δώσατε οδηγίες; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Όχι, κύριε Παπαϊωάννου. Για τα ομόλογα και για την επενδυτική συμπεριφορά η Κυβέρνηση κατέστησε σαφές από την πρώτη στιγμή: δεν είμαστε σύμβουλοι επενδύσεων, όπως αποδείξαμε με στοιχεία ότι ήσασταν εσείς. Καταθέσαμε στοιχεία, όπου ο Ειδικός σας Γραμματέας πήγε σε διοίκηση και έδινε συμβουλές –τα έχουμε στα Πρακτικά, θα τα βρείτε όλα- τι να αγοράσουν τα ταμεία. Ε, λοιπόν, επί ημερών Νέας Δημοκρατίας, επειδή έπρεπε να τηρήσουμε και τους νόμους, η Κυβέρνηση δεν έκανε το σύμβουλο επενδύσεων σε κανέναν, όπως έκαναν οι ειδικοί σας γραμματείς και τα κυβερνητικά σας στελέχη. Αυτή είναι η αλήθεια. Άρα, λοιπόν, αυτά τα δήθεν περί συσκέψεων που γίνονταν με τις κάμερες μέσα, τέλος αυτή η ιστορία. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, καλά. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Είπε ο κ. Φλωρίδης να μιλήσω για συμφέροντα.
      Κύριε συνάδελφε, δεν είναι τυχαίο ότι την ημέρα που δίνω συνέντευξη επί μιάμιση ώρα στο Υπουργείο, το ίδιο βράδυ παρουσιάζεται στο σύνολο του τοπίου, το μεγάλο σκάνδαλο του Τ.Α.Π.-Ο.Τ.Ε., όπου ο Υπουργός Απασχόλησης ενέκρινε την τροποποίηση ενός προϋπολογισμού της ομόφωνης απόφασης του Τ.Α.Π.-Ο.Τ.Ε. για να επενδύσουν ενδεχομένως σε ομόλογα του ελληνικού δημοσίου, όπως είχαν την υποχρέωση. Σήμερα σας παρουσίασα τρεις αποφάσεις προκατόχων μου Υπουργών, που έκαναν το ίδιο πράγμα. Εάν θεωρείτε ότι έκαναν κάτι το παράτυπο και παράνομο αυτοί, το έπραξα κι εγώ. Αλλά και αυτοί είχαν την υποχρέωση τότε να εγκρίνουν την τροποποίηση του προϋπολογισμού για επενδυτικές πρωτοβουλίες και εγώ την είχα. Το τι επενδυτικές πρωτοβουλίες αναλαμβάνουν τα ταμεία, είναι αποκλειστική ευθύνη τους, αφού από νόμο δικό σας το 1999 εξαιρέσατε την αγορά και πώληση ομολόγων από την έγκριση του Υπουργού Απασχόλησης και της Τραπέζης της Ελλάδος και με νόμο δικό σας, με τρεις επανειλημμένους νόμους –για να δούμε την άλλη μεγάλη υποκρισία- είπαμε ότι η Επιτροπή αυτή που λειτουργούσε υπό τον κ. Θωμόπουλο δεν μπορεί να ελέγχει ούτε από τα πριν ούτε από τα μετά την αγορά και πώληση ομολόγων. 
      Άρα, λοιπόν, και η υποκρισία έχει τα όριά της. Εγώ θα δικαιολογούσα άγνοια θεμάτων από συναδέλφους του ΠΑ.ΣΟ.Κ., οι οποίοι είναι καινούριοι στα θέματα αυτά ενδεχομένως -καλά θα έκαναν όμως πριν εκτεθούν κι έρθουν να επιτεθούν και να λασπολογήσουν, να διαβάσουν και τη νομοθεσία- αλλά δεν θα περίμενα άγνοια νομοθεσίας από ανθρώπους που είχαν την πολιτική ευθύνη σε σύνθετα ζητήματα. 
      Τελειώνω, λοιπόν, λέγοντας ότι με τις εμπειρίες που είχαμε από το σύστημα αυτό, έχουμε χρέος –και θα το πράξουμε- να ολοκληρώσουμε τη θεσμική θωράκιση του συστήματος. Και αυτή η θωράκιση θα ολοκληρωθεί σε πολύ λίγες εβδομάδες από τώρα. 
      Σας ευχαριστώ πολύ. 
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Μισό λεπτό, κύριε συνάδελφε. Θα πάρετε το λόγο, αλλά οι Βουλευτές έχουν δίκιο να διαμαρτύρονται. Σιωπηρά διαμαρτύρονται, διότι η συζήτηση μονοπωλήθηκε μεταξύ των Κοινοβουλευτικών Εκπροσώπων και των Υπουργών βεβαίως. Είναι όμως άλλοι δέκα, δώδεκα Βουλευτές να μιλήσουν και καρτερικά περιμένουν, άλλοι από χθες, άλλοι από σήμερα το πρωί. Η παράκληση είναι, να είστε σύντομοι.
      Κύριε Φλωρίδη, έχετε το λόγο. Να είστε σύντομος, παρακαλώ. 
      ΓΕΩΡΓΙΟΣ ΦΛΩΡΙΔΗΣ: Τριάντα δευτερόλεπτα θέλω, κύριε Πρόεδρε.
      Επειδή ο κύριος Υπουργός έχει πολλές δουλειές αυτές τις μέρες, αντιλαμβάνομαι ότι δεν μπορεί να παρακολουθεί όλα όσα συμβαίνουν. Αυτό λοιπόν που αγνοεί είναι το εξής: 
      Την περασμένη εβδομάδα προσήλθε στην Επιτροπή Οικονομικών της Βουλής ο κ. Πιλάβιος, ο Πρόεδρος της Επιτροπής Κεφαλαιαγοράς και δήλωσε ότι αυτός, ως προϊστάμενος της Επιτροπής Κεφαλαιαγοράς, κινήθηκε επειδή είχε καταγγελία. 
      Θα ασχοληθούμε κάποια ώρα και με τον κ. Πιλάβιο. Μη νομίζετε. Ο κ. Πιλάβιος, όμως, δεν ήταν από τις περιπτώσεις που «πιάστηκε με τη γίδα στην πλάτη». Απλώς ήταν με την πλάτη στον τοίχο. Και επειδή ήταν με την πλάτη στον τοίχο, αναγκάστηκε να ενεργήσει.
      Κατά συνέπεια, λοιπόν, η Κυβέρνηση οφείλει να πληροφορηθεί στο σύνολό της τι κατέθεσε ο κ. Πιλάβιος -ότι εξαναγκάστηκε από καταγγελία να ενεργήσει- για να φύγει από τη δικαιολογία, ότι, ξέρετε, κυβερνητικοί θεσμοί ενήργησαν αυτοβούλως. Κανείς δεν ενήργησε αυτοβούλως, αλλά μετά από καταγγελία. Και στη συνέχεια το ομόλογο των 280.000.000 ευρώ βγήκε από την εφημερίδα «ΤΟ ΒΗΜΑ». Και μετά, βέβαια, άνοιξαν οι πύλες της κολάσεως. Διότι δεν φαντάζομαι κανένας σε αυτόν τον τόπο να θεωρεί ότι μπορεί να θέσει φραγμούς στη δημοσιογραφική έρευνα και στην εκφορά των προϊόντων της δημοσιογραφικής έρευνας. Και είναι παράδοξο να ακούμε ότι ένα δημοσιογραφικό στοιχείο, ένα στοιχείο δημοσιογραφικής έρευνας αξιολογείται, για να παρουσιαστεί ότι αποτελεί μέρος μιας συνομωσίας συμφερόντων. Διότι αυτό ακούσαμε προηγουμένως.
      Ευχαριστώ, κύριε Πρόεδρε.
    ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο για δέκα δευτερόλεπτα.
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
    ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Όπως είναι γνωστό, η Επιτροπή Κεφαλαιαγοράς κινείται είτε στη βάση καταγγελιών, είτε αυτοβούλως. Υποθέτω ότι στα πολλά χρόνια που κυβερνούσε το ΠΑ.ΣΟ.Κ. και στις πολλές περιπτώσεις, που παρουσίασε σήμερα στη Βουλή, δεν υπήρξε καμμία καταγγελία από κανέναν στην Επιτροπή Κεφαλαιαγοράς. Να υποθέσω, λοιπόν, ότι επί είκοσι χρόνια δεν υπήρχαν καταγγελίες. 
    ΑΝΑΣΤΑΣΙΟΣ ΧΩΡΕΜΗΣ: Για τα δομημένα δεν υπήρχε.
    ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Η διαφορά, που υπάρχει, είναι ότι σήμερα η Επιτροπή Κεφαλαιαγοράς εξετάζει τις καταγγελίες, τις παρουσιάζει και η Κυβέρνηση κάνει ελέγχους, ενώ επί είκοσι χρόνια δεν είδαμε την Επιτροπή Κεφαλαιαγοράς, ούτε στη βάση καταγγελιών ούτε αυτεπαγγέλτως, να βρίσκει οτιδήποτε από αυτά τα οποία παρουσιάζουμε σήμερα.
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο για να δευτερολογήσει.
    ΚΩΝΣΤΑΝΤΙΝΟΣ ΤΑΣΟΥΛΑΣ: Οι καταγγελίες αναχαιτίζονται, καταβυθίζονται, αποκρύπτονται, διαστρεβλώνονται. Αυτά και άλλα πολλά ρήματα μπορούν να συνοδεύσουν αυτού του είδους τη συμπεριφορά. Απλώς αυτό δεν συμβαίνει επί των ημερών της Νέας Δημοκρατίας.
    Το ΠΑ.ΣΟ.Κ. σήμερα και όλο αυτό τον καιρό νομίζει ότι η ίδια συνταγή εφαρμόζεται για διαφορετικές ασθένειες. Η συνταγή της επικλήσεως σκανδάλων επί ΠΑ.ΣΟ.Κ., είχε πολιτικές επιπτώσεις, όχι επειδή ήμασταν πιο εύγλωττοι ή επειδή αδικήθηκε το ΠΑ.ΣΟ.Κ., αλλά επειδή εγένοντο σκάνδαλα και επειδή αυτή ήταν η πεποίθηση του ελληνικού λαού.
    Σήμερα όλοι οι επικοινωνιολόγοι διερωτώνται, γιατί με τέτοιο κλίμα το ΠΑΣΟΚ δεν μπορεί να σηκώσει κεφάλι και γιατί με τέτοιο κλίμα η πλειοψηφία των ερωτώμενων στις σφυγμομετρήσεις, εξακολουθεί να θεωρεί ότι η Νέα Δημοκρατία, η Κυβέρνηση της Νέας Δημοκρατίας, ο σημερινός Πρωθυπουργός μπορούν να αντιμετωπίσουν αποτελεσματικότερα τη διαφθορά απ’ ότι το ΠΑ.ΣΟ.Κ., το οποίο έχει υποστεί και τη χρονική κάθαρση των τριών ετών εκτός εξουσίας. Αυτό αποδεικνύει ότι για το ΠΑ.ΣΟ.Κ. η σκανδαλολογία είναι η συνταγή, που εφαρμόζεται –επαναλαμβάνω- για λάθος ασθένεια. 
    Η Νέα Δημοκρατία δεν πάσχει από την ασθένεια της διαφθοράς. Εν προκειμένω, πάσχει από την ασθένεια –όπως ομολογήθηκε- ότι καθυστέρησε τρία χρόνια να κάνει αυτό που γίνεται τώρα. Και φυσικά το τρία χρόνια είναι σχήμα λόγου, διότι κανείς δεν περίμενε την πρώτη, τη δεύτερη ή την τρίτη ημέρα να υπάρξει αυτή η αντιμετώπιση. Αυτό, όμως, είναι διαφορετικό.
    Το ΠΑ.ΣΟ.Κ. νομίζει ότι επειδή οι καταγγελίες εναντίον του για διαφθορά απέδωσαν, θα αποδώσουν και σήμερα. Και εξηγούσε σήμερα ένας επικοινωνιολόγος, ότι η θεραπεία της διαφθοράς δεν είναι το προνομιακό πεδίο του ΠΑ.ΣΟ.Κ., επειδή δεν πείθει τον ελληνικό λαό για τις προθέσεις του πάνω σε αυτό το θέμα. 
    Όταν, λοιπόν, η Νέα Δημοκρατία προσπαθεί με τα σημερινά νομοθετήματα και με τις σημερινές τροπολογίες να αντιμετωπίσει και να περιορίσει τη δυνατότητα και το ενδεχόμενο διαφθοράς και το ΠΑ.ΣΟ.Κ. τα καταψηφίζει όλα αυτά, στην ουσία επιβεβαιώνει τη δυσπιστία, που έχει απέναντί του ο ελληνικός λαός. Κι όταν προσπαθεί εναγωνίως να μας ταυτίσει με το χαρακτηρισμό που έχει προσαφθεί σε αυτό, δείχνει ότι η προσπάθειά του δεν είναι να φύγει από τη γωνία, αλλά να μας καλέσει και να μας γαντζώσει στην ίδια γωνία, στην οποία παραμένει επί τριετία.
    Νομίζω πως θα πρέπει να καταλάβετε ότι ως μέρος του πολιτικού συστήματος η ταύτιση των δύο μεγάλων κομμάτων με το ζόρι, δεν ωφελεί κανέναν. Πρώτον, δεν ωφελεί εσάς που το επιχειρείτε αλυσιτελώς και δεύτερον, το πολιτικό σύστημα στο σύνολό του. 
    Ο ελληνικός λαός, παρά το ότι κληρονόμησε από εσάς να είναι πολύ περισσότερο καχύποπτος από όσο υπό ομαλές συνθήκες θα έπρεπε να είναι, παρά, λοιπόν, το ότι είναι περισσότερο καχύποπτος και το υφίσταται αυτό -και καλώς το υφίσταται- η Νέα Δημοκρατία, ο ελληνικός λαός εξακολουθεί να αρνείται να σας παρακολουθήσει σε αυτήν τη διόγκωση, την υπερβολή, τη μετάδοση λάσπης, ιδίως όταν τολμάτε να λέτε ότι κυβερνητικά στελέχη με εντολές κεντρικές και υψηλότατες οργάνωσαν αυτό που εσείς αποκαλείτε όργιο, για να μεταφερθεί πολιτικό χρήμα από αυτές τις προμήθειες προς σκοπούς οι οποίοι συνδυάζονται με τη χρησιμοποίηση πολιτικού χρήματος. 
    Νομίζω ότι το τερατώδες αυτού του επιχειρήματος, τον μόνο που βλάπτει, είναι το ΠΑ.ΣΟ.Κ.. Και νομίζω, αν και δεν είμαι κατάλληλος και πειστικός στο να αποδίδω συστάσεις, ότι αξίζει να σκεφτεί το ΠΑ.ΣΟ.Κ. ότι η συνταγή του να προσάπτεις σκάνδαλα δεν είναι για κάθε νόσο. Η συνταγή αυτή, εάν θεωρηθεί συνταγή, είναι μόνο για εκείνους που την πιστεύουν. Και το ΠΑ.ΣΟ.Κ. δεν γίνεται πιστευτό. Όταν εμείς τα λέγαμε, φοβούμαι ότι και λίγα λέγαμε για το ΠΑ.ΣΟ.Κ.. 
    Σήμερα, λοιπόν, η συστηματική αντιμετώπιση αυτών των φαινομένων είναι χρέος του πολιτικού κόσμου, είναι χρέος του πολιτικού συστήματος και επαναλαμβάνω, το ότι ο ελληνικός λαός μέσα σ' αυτόν τον ορυμαγδό και της λασπολογίας εξακολουθεί να εμπιστεύεται την Κυβέρνηση ότι οφείλει και μπορεί να περιορίσει τη διαφθορά, αυτό δεν είναι κεφάλαιο για τη Νέα Δημοκρατία και για την Κυβέρνηση, είναι κεφάλαιο για το πολιτικό σύστημα. Kαι νομίζω ότι το ΠΑ.ΣΟ.Κ. εξακολουθεί να είναι στο πολιτικό σύστημα και να ενδιαφέρεται για το πολιτικό σύστημα. Μόνο έτσι εάν σκεφθεί, νομίζω ότι θα ωφελήσει και τον τόπο και τον εαυτό του. 
    Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο Βουλευτής κ. Φίλιππος Τσαλίδης ζητεί άδεια ολιγοήμερης απουσίας στο εξωτερικό. 
    Η Βουλή εγκρίνει; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
    Κύριοι συνάδελφοι, έχω την τιμή να ενημερώσω το Σώμα ότι
    1. Η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου αρμοδιότητας του Υπουργείου Εμπορικής Ναυτιλίας: «Σύσταση και λειτουργία “Οργανισμού Απασχόλησης Ελλήνων Ναυτικών”». 
    2. Η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού:
    α) «Ίδρυση Εθνικού Κέντρου Θεάτρου και Χορού», 
    β) «Έγκριση της σύστασης Ιδρύματος με την επωνυμία «ΙΔΡΥΜΑ ΕΡΕΥΝΩΝ, ΜΟΥΣΙΚΗΣ, ΤΕΧΝΩΝ ΚΑΙ ΕΠΙΣΤΗΜΩΝ ΕΥΑΓΓΕΛΟΥ ΠΑΠΑΘΑΝΑΣΙΟΥ» και κύρωση του Οργανισμού του». 
    3. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου «Κόρινθος-Τρίπολη-Καλαμάτα και Κλάδος Λεύκτρο-Σπάρτη» και ρύθμιση συναφών θεμάτων». 
    Το λόγο έχει ο κ. Τζέκης για τρία λεπτά. 
    ΑΓΓΕΛΟΣ ΤΖΕΚΗΣ: Άκουσα τον κύριο Υπουργό να λέει ότι δεν γνωρίζει εάν υπήρξαν κερδισμένοι ή χαμένοι. Βέβαια, είναι γνωστό ότι έχουν ονοματεπώνυμο και οι κερδισμένοι και οι χαμένοι. Και αυτοί οι οποίοι είναι χαμένοι εκμεταλλεύονται ένα συγκεκριμένο νομικό καθεστώς. Εξάλλου, το είπε και ο ίδιος, ότι τα διοικητικά συμβούλια των ασφαλιστικών οργανισμών μπορούν, βάσει του νόμου, να προμηθεύονται ομόλογα διαφόρων ειδών και εκτός αγοράς. Από την πρωτογενή αγορά είναι αποκλεισμένοι, αλλά υπάρχει η δευτερογενής αγορά και βέβαια, μπορούν να πάνε να αγοράσουν και εκτός της αναγνωρισμένης αγοράς, που είναι το Xρηματιστήριο και η ηλεκτρονική αγορά. 
    Άρα, δηλαδή, είναι γνωστοί αυτοί που κερδίζουν. Είναι οι τραπεζίτες, οι χρηματιστές, οι επενδυτικοί τραπεζικοί όμιλοι που αγοράζουν, επαναλαμβάνω για μία ακόμη φορά, το δημόσιο χρέος και το εκμεταλλεύονται για ίδιον όφελος. Αυτοί είναι οι μόνιμα κερδισμένοι, είναι διαχρονικά οι μόνιμα κερδισμένοι. Διότι ακριβώς αυτοί οι ίδιοι εκμεταλλεύτηκαν το νομικό καθεστώς και αποκόμισαν μεγάλα κέρδη κατά τη διετία μέσα από το Χρηματιστήριο.
      Όμως έχουν ονοματεπώνυμο, κύριε Πρόεδρε, και οι χαμένοι. Είναι οι ασφαλιστικοί οργανισμοί οι οποίοι έχασαν, έχαναν και χάνουν από τα αποθεματικά των ταμείων. Όπως στη διετία τη γνωστή ήταν και ενάμιση εκατομμύριο κωδικοί αριθμοί που έχασαν από το Χρηματιστήριο, εκμεταλλευόμενοι οι κερδισμένοι, επαναλαμβάνω για μια ακόμη φορά, το νομικό καθεστώς. 
      Και τι ακούσαμε από τον κύριο Υπουργό; Να λέει ότι θα γίνει έλεγχος και αν διαπιστωθεί ότι έχουν απολέσει χρήματα τα ασφαλιστικά ταμεία, τότε θα μεσολαβήσει και η Κυβέρνηση να τα διεκδικήσουν από τις χρηματιστηριακές εταιρείες, που ίσως τους ξεγέλασαν. 
      Κοιτάξτε τώρα, να μην κοροϊδευόμαστε και μεταξύ μας, κανένας δεν ξεγέλασε κανέναν. Όλα ήταν έτσι συντονισμένα μέσα από αυτό το νομικό καθεστώς, ώστε νομότυπα να υπάρξει το σημερινό σκάνδαλο, όπως υπήρξε και σε όλα τα προηγούμενα χρόνια. Γι’ αυτό λέμε, λοιπόν, κύριε Πρόεδρε, ότι και η τροπολογία που έχει καταθέσει το Υπουργείο, η Κυβέρνηση, δεν μπορεί να λέει ότι με αυτή την τροπολογία θα βάλουμε τους κατάλληλους ανθρώπους, τους έμπειρους ανθρώπους για να λειτουργήσουν. Επαναλαμβάνω, για μια ακόμη, φορά και αυτοί που τοποθετήθηκαν από τις εκάστοτε κυβερνήσεις είχαν τα προσόντα και τις γνώσεις. Αλλά, όμως, άλλο είναι το ζήτημα. Και εδώ λέμε, η Κυβέρνηση και η Αξιωματική Αντιπολίτευση, επί της ουσίας, το νομικό καθεστώς  είναι εκείνο που παράγει και αναπαράγει τα σκάνδαλα. Ναι ή όχι; Είναι κάτι που αντιλαμβάνεται πλέον ο ελληνικός λαός, ότι αυτή η συντεχνία πρέπει να τελειώσει.
       Έτσι, λοιπόν, μιλάμε και ζητάμε μια απάντηση –δεν είναι παρών ο κύριος Υπουργός- γιατί, ενώ στον οργανισμό ασφάλισης του Τ.Ε.Β.Ε., του Τ.Σ.Α.Υ.κ.λπ. που συγχωνεύτηκαν σε ενιαίο οργανισμό, ήταν εκλεγμένη η διοίκηση,έρχεται τώρα η Κυβέρνηση να διορίσει την πρόεδρο. Μήπως τους τιμωρείτε γιατί δεν υπάκουσαν πουθενά; Δώστε μας κάποιες εξηγήσεις. Πείτε μας ότι είναι έτσι ή διαφορετικά. Έχουμε και τις καταγγελίες των συνδικαλιστικών φορέων των επαγγελματοβιοτεχνών, που λένε ότι δεν πρέπει να γίνει αυτή η ρύθμιση για το δικό της το ταμείο. Γιατί δεν παίρνετε, λοιπόν, υπ' όψιν,εσείς που κόπτεστε για τον κοινωνικό διάλογο, τους κοινωνικούς εταίρους; 
      Έτσι, λοιπόν -λείνω με αυτό, κύριε Πρόεδρε- θα πρέπει και η Αξιωματική Αντιπολίτευση, να διευκρινίσει –και απευθύνομαι για μια ακόμη φορά στον Κοινοβουλευτικό Εκπρόσωπο- όταν ζητούν πίσω -και δικαίως- τα χαμένα, τα κλεμμένα, να πουν για ποιο χρονικό διάστημα. Διότι αν είναι μόνο για το χρονικό διάστημα των τριών ετών, τότε υπάρχει σημαντικό πρόβλημα από την Αξιωματική Αντιπολίτευση. Εάν βάζουν, όμως, και τη διετία του Χρηματιστηρίου και όλα τα προηγούμενα χρόνια της δεκαετίες, που έχασαν τρισεκατομμύρια τα ασφαλιστικά ταμεία, τότε πραγματικά υπάρχει ένα ειλικρινές αίτημα από την Αξιωματική Αντιπολίτευση. Διαφορετικά, υπάρχει και το υποκριτικό στοιχείο, δήθεν, τώρα για το ενδιαφέρον των αποθεματικών, των ασφαλιστικών ταμείων.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μόνο μια διευκρίνιση στον συνάδελφο, ότι με την τροποποίηση που κατέθεσε ο κ. Τσιτουρίδης σήμερα αφήνει τον Ο.Α.Ε. στο ισχύον καθεστώς. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ζήτησε το λόγο και ο πρώην Πρόεδρος κ. Κακλαμάνης. Αλλά θα σας παρακαλέσουμε, κύριε Πρόεδρε, να προηγηθεί η κ. Παπανδρέου.
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει.
      ΠΡΟΕΔΡΕΥΩΝ (Γεώργιος Σούρλας): Συμφωνεί ο κύριος Πρόεδρος. 
      ΑΓΓΕΛΟΣ ΤΖΕΚΗΣ: Είπε ο κύριος Υπουργός ότι κατέθεσε τροπολογία ο κ. Τσιτουρίδης που εξαιρεί τον Ο.Α.Ε.. Αυτό δεν το έχουμε εμείς. Πού είναι, να το δούμε. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός θα σας δώσει την δυνατότητα αυτή, να το δείτε. Θα διανεμηθεί αυτό το κείμενο. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι σαφές ότι παραμένει το ίδιο καθεστώς. 
      ΠΡΟΕΔΡΕΥΩΝ (Γεώργιος Σούρλας): Οι συνεργάτες λένε, κύριε Τζέκη ότι έχει διανεμηθεί στην αρχή αυτό το κείμενο. Ενδεχομένως δεν το έχετε εσείς. θα μεριμνήσουν οι συνεργάτες να το δώσουν στους Βουλευτές, που δεν το έχουν. 
      Κυρία Παπανδρέου, έχετε το λόγο.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, είναι εμφανής ο πανικός της Κυβέρνησης από την αποκάλυψη του σκανδάλου των σύνθετων δομημένων ομολόγων. Η αποκάλυψη για το κρυφό, λεγόμενο, ομόλογο έγινε από τον Τύπο και όχι βεβαίως από την Κυβέρνηση ούτε από την Επιτροπή Κεφαλαιαγοράς. 
      Βεβαίως, η Κυβέρνηση κάνει κάθε προσπάθεια να συγκαλύψει το τεράστιο αυτό σκάνδαλο. Έχει αποδυθεί σε μια προσπάθεια παραπληροφόρησης, αλλά επειδή είναι τόσο πολλοί οι εμπλεκόμενοι έχουν αρχίσει και τα αλληλοκαρφώματα και δεν είναι δυνατόν πλέον να ελέγξουν όλους τους ανθρώπους. Oι οποίοι εμπλέκονται σε αυτό και να υποδειχθούν οι τεράστιες ευθύνες της ίδιας της Κυβέρνησης. Προσπαθεί να δώσει ψεύτικα στοιχεία, όπως αυτά που κατέθεσε ο κ. Τσιτουρίδης προηγουμένως, ότι δήθεν εγκρίθηκαν αλλαγές του προϋπολογισμού και επί ΠΑ.ΣΟ.Κ., αλλά αυτές οι αλλαγές δεν έλεγαν για δομημένα ομόλογα. Ο κ. Υφυπουργός Οικονομικών καταθέτει στοιχεία για δήθεν δάνεια που έγιναν επί ΠΑ.ΣΟ.Κ. και αυτά είναι πιστωτικές διευκολύνσεις. Aπ΄ ό,τι γνωρίζω, κύριε Υφυπουργέ, έχουν αρχίσει να διαμαρτύρονται και οι τράπεζες για τα ψευδή στοιχεία που καταθέτετε στη Βουλή. 
      Ό,τι και να κάνετε, όμως, είναι αδύνατον να αποσύρετε, να αποσείσετε τις ευθύνες σας. Και στην προσπάθεια της συγκάλυψης και επηρεασμού της κοινής γνώμης, φέρνουν μια αλλαγή του θεσμικού πλαισίου ότι δήθεν το θεσμικό πλαίσιο δεν είναι σωστό.
      Η υπάρχουσα νομοθεσία, η οποία όπως και εσείς είχατε πει, ήταν επαρκής, παραβιάστηκε από εσάς τους ίδιους, παραβιάστηκε από την Κυβέρνηση. Εδώ μιλάμε για ένα στημένο σχέδιο από το Υπουργείο Οικονομικών και το Υπουργείο Απασχόλησης για να λεηλατήσουν τα χρήματα των ασφαλιστικών ταμείων και όχι μόνο, γιατί υπάρχουν και άλλοι οργανισμοί, οι οποίοι έχουν εμπλακεί σε αυτά τα δοδημένα ομόλογα. Και εδώ έχουμε το Υπουργείο Οικονομικών που εκδίδει αυτά τα «σάπια» ομόλογα, γνωρίζοντας ότι θα πάνε στα ταμεία.
      Χθες, καταθέσατε τη σύμβαση. Κύριε Υπουργέ, πού είναι το offer and singular prospectus των ομολόγων; Γιατί δεν το έχετε καταθέσει αυτό;  Πού είναι το DMC της «JP MORGAN», σύμφωνα με το οποίο έγινε η πρόταση προς το Γενικό Λογιστήριο του Κράτους; Που είναι η αλληλογραφία μεταξύ «JP MORGAN» και Υπουργείου;  Θέλουμε και αυτά τα στοιχεία, για να δούμε πλήρως το τι έχετε κάνει. Αυτό όμως που έγινε σαφές και από τη σύμβαση που καταθέσατε εχθές, είναι αυτό που είχαμε πει, ότι βγάλατε ένα «σάπιο» ομόλογο, που εν γνώσει σας πήγαινε στα ταμεία. Το Υπουργείο πήρε, βεβαίως, 280.000.000 ευρώ, αλλά τα πήρε με δύο συμβάσεις: Με τη σύμβαση για το ομόλογο, όπου από εκεί λάβατε 238.000.000 ευρώ και με τη σύμβαση για το SWAP που από εκεί λάβατε τα 42.000.000 ευρώ, μιας και με όλους τους ανθρώπους της αγοράς, αλλά και σύμφωνα με καταθέσεις στην Εισαγγελία από στελέχη της «JP MORGAN» η τιμή του ομολόγου ήταν 85% και τα ταμεία βέβαια, πλήρωσαν το 100%. Εδώ έχουμε εξαπάτηση των ταμείων από το Υπουργείο Οικονομικών, διότι το Υπουργείο γνώριζε ότι βγάζει ένα υπερτιμημένο προϊόν, διότι αλλιώς, αν ήταν ένα τίμιο ομόλογο, θα έπρεπε να πείτε «ονομαστική αξία 100%, τιμή έκδοσης 85%». 
      Δεν είναι, όμως, μόνο η εξαπάτηση των ταμείων. Υπάρχει και απιστία προς το δημόσιο γιατί, κύριε Υπουργέ, εάν αυτό το ομόλογο ήταν τίμιο θα έπρεπε, όπως είπα, να γράφετε την τιμή έκδοσης. Με το ομόλογο που βγάλατε θα έπρεπε το EURIBOR,  σύμφωνα με ανθρώπους της αγοράς, να είναι όχι μείον δεκαέξι, που λέτε ότι είναι πάρα πολύ καλοί όροι, αλλά μείον εκατό. Αυτό σημαίνει απιστία προς το δημόσιο. Θα έπρεπε δηλαδή, να δανειστείτε με EURIBOR μείον εκατό. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Λιγότερο από την Αμερική και τη Γερμανία, κυρία συνάδελφε; Ήξερα ότι η οικονομία έχει βελτιωθεί, αλλά δεν ήξερα ότι έχει βελτιωθεί τόσο.
      ΒΑΣΩ ΠΑΠΑΝΔΡΕΟΥ: Η Γερμανία και η Αμερική δεν βγάζουν τέτοια «σάπια» ομόλογα, κύριε Υπουργέ. Με το «σάπιο» ομόλογο, με τους όρους που έχετε βγάλει αυτό το ομόλογο, ρωτήστε την αγορά -και έχουμε ζητήσει επανειλημμένως να το κάνετε- και ζητήστε τιμολόγηση του ομολόγου από διεθνείς και ελληνικές τράπεζες. 
      Έχουμε ζητήσει να προσφύγετε στο F.C.I. Γιατί δεν προσφεύγετε, κύριε Υπουργέ;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία Παπανδρέου …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ μην διακόπτετε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Χαίρομαι όμως, γιατί η κυρία συνάδελφος θεωρεί ότι η οικονομία έχει βελτιωθεί τόσο, ώστε μπορούμε να δανειζόμαστε φθηνότερα από τη Γερμανία και την Αμερική.
      ΒΑΣΩ ΠΑΠΑΝΔΡΕΟΥ: Αφήστε την αλαζονεία, κύριε Υπουργέ, και προσφύγετε για να δείτε τα στοιχεία.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε. Μπορείτε να διακόψετε, αν το θέλει η κ. Παπανδρέου. 
      ΒΑΣΩ ΠΑΠΑΝΔΡΕΟΥ: Αλλά, βεβαίως, δεν θέλετε να δείτε τα στοιχεία, γιατί τα στοιχεία τα γνωρίζετε όλα, γιατί εσείς το φτιάξατε, εσείς το στήσατε αυτό το ομόλογο και εξαπατήσατε τα ταμεία. 
      Απ’ αυτό το ομόλογο πήραν περίπου 15.000.000 η «JP MORGAN» και 20.000.000 ο κ. Παπαμαρκάκης. Βεβαίως, δεν τα έβαλαν στην τσέπη τους. Σε κάποιο άλλο κεντρικό ταμείο πήγαν και αυτό ρωτάμε, ποιο είναι αυτό το ταμείο.
      Κυρίες και κύριοι συνάδελφοι, το ομόλογο είναι κρυφό. Και ρωτάμε: Γιατί κρυφό ομόλογο; Εφόσον επάνω δεν λέτε ποια είναι η συγκεκριμένη σύμβαση για     αμυντικό εξοπλισμό; Απλώς λέτε γενικώς «αμυντικές δαπάνες». Και βεβαίως, ή παραπλανήσατε τον κ. Μεϊμαράκη ή γνώριζε το σχέδιο. Ένα από τα δύο. θα πρέπει ο ίδιος να απαντήσει.
      Κύριε Υπουργέ, πώς δεν γνωρίζατε πού θα καταλήξει το ομόλογο, όταν πέντε μήνες πριν γνώριζαν και ο κ. Παπαμαρκάκης και η «JP MORGAN» και τα ταμεία και η «ΑΚΡΟΠΟΛΙΣ»; Είναι ή δεν είναι αλήθεια ότι στις 27 Δεκεμβρίου έχετε λάβει επιστολή από τον κ. Alessandro Barnaba, που λέει ότι οι επενδυτές μας δεν μπορούν να πάρουν «σουλτσάιν ομόλογο»; Άρα, ήξερε ποιοι ήταν οι επενδυτές του. Και επειδή ο κ. Παπαμαρκάκης μπορούσε να πάρει «σουλτσάιν ομόλογο», για να λέει ότι δεν μπορούν, ήξερε ότι είναι τελικά τα ταμεία, τα οποία δεν μπορούσαν να πάρουν «σουλτσάιν ομόλογο». Και υπάρχει και γράμμα ότι το πούλησε σε fund του κ. Παπαμαρκάκη. Η «North Principles Investments», όπου το πούλησε, ήταν μία off shore εταιρεία, χωρίς χρήματα. Πώς είχε εκείνα τα λεφτά, για να αγοράσει αυτό το ομόλογο; Και πώς θα αγόραζε ένα fund ομόλογο, το οποίο στη σύμβαση λέτε ότι δεν επιτρέπεται να είναι εισηγμένο σε κανένα χρηματιστήριο του κόσμου; Και μας λέτε ότι είχατε διαβεβαίωση ότι θα έπαιρνε και θα κράταγε το fund;
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κυρία ΑΝΝΑ ΜΠΕΝΑΚΗ-ΨΑΡΟΥΔΑ)
      Ένα άλλο σημείο είναι ότι, εντολές για τόσο μεγάλα ποσά σε ταμεία, 100.000.000 ευρώ, 80.000.000 ευρώ, 55.000.000 ευρώ, 45.000.000 ευρώ, 130.000.000 ευρώ δεν γίνονται, παρά με μία εντολή άνωθεν. Κανένα ταμείο ποτέ δεν θα επένδυε τόσο μεγάλα ποσά. 
      Λέτε επίσης ότι μπορούν τα ταμεία, αν θεωρούν ότι έχουν κάνει κακή επιλογή,  να διεκδικήσουν τα χρήματά τους. Από πού, κύριε Υπουργέ, όταν έχετε βάλει ότι αρμόδιο είναι το αγγλικό δικαστήριο και όχι η ελληνική δικαιοσύνη; Και αυτό που μπορούν και πρέπει να διεκδικήσουν τα ταμεία είναι για το ότι δεν ενημερώθηκαν σωστά. Διότι, όταν εσείς βγάζετε ομόλογο 100%, όσο επιμελείς και αν είναι οι διοικήσεις, δεν μπορεί κανείς να τις κατηγορήσει άμεσα, γιατί παίρνουν ένα ομόλογο του ελληνικού δημοσίου, το οποίο έχει τιμή έκδοσης 100%. Στο 100% τα πήραν και αυτοί. 
      Εσείς όμως, έχετε την υποχρέωση να τους ενημερώσετε. Δεν τους ενημερώσατε σωστά. Το γνωρίζατε αυτό και γι’ αυτό φέρατε την τροποποίηση να φύγει το άρθρο που επιβάλλει στο δημόσιο να ενημερώνει πλήρως. Αυτά όλα ήταν μέσα σ΄ έναν σχεδιασμό, σ΄ ένα στήσιμο, για να λεηλατηθούν τα ταμεία και να καρπωθούν τεράστια χρήματα κάποιοι. 
      Οι ευθύνες σας είναι τεράστιες. Πέρα από τις ευθύνες των διοικήσεων, υπάρχουν τεράστιες πλέον ευθύνες στην ίδια την Κυβέρνηση. Εδώ αποδεικνύεται το στήσιμο όλης αυτής της διαδικασίας. Βεβαίως, δεν πιστεύατε ότι θα αποκαλυφθείτε, αλλά στην πολιτική τα πράγματα δεν έρχονται πάντα όπως τα σχεδιάζει κανείς. Υπάρχουν και οι αστάθμητοι παράγοντες, ανεξάρτητα για ποιο λόγο τελικά βγήκε όλη αυτή η διαδικασία. 
      Και δεν είναι μόνο αυτό το κρυφό ομόλογο. Υπάρχουν και άλλα ομόλογα, τα οποία τα έχετε εκδώσει σκόπιμα υπερτιμημένα. Έχουν  καταλήξει στα ταμεία και υπάρχει αυτή η λεηλασία των ταμείων.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κυρία Παπανδρέου, ολοκληρώστε.
      ΒΑΣΩ ΠΑΠΑΝΔΡΕΟΥ: Τελειώνω, κυρία Πρόεδρε.
      Η μόνη λύση είναι η εξής αντί να λέτε «τα ταμεία να διεκδικήσουν», εσείς, κύριε Υπουργέ, να ξαναγοράσετε τα ομόλογα και να δώσετε πίσω τα χρήματα στα ταμεία και όχι να λέτε στα ταμεία να πάνε να διεκδικήσουν, επειδή τους εξαπατήσατε εσείς, στα αγγλικά δικαστήρια. Αλλά εδώ πλέον πρέπει να δούμε και τι άλλες ευθύνες υπάρχουν, γιατί, όπως είπα, υπάρχει και θέμα εξαπάτησης των ταμείων από το Υπουργείο Οικονομικών, αλλά και θέμα απιστίας απέναντι στο δημόσιο από το Υπουργείο Οικονομικών. Όλα αυτά δεν θα μπορέσετε τελικά να τα συγκαλύψετε και θα μάθει τελικά ο ελληνικός λαός την πλήρη αλήθεια, γιατί, αν δεν πηγαίνετε εσείς….
      ΠΡΟΕΔΡΟΣ (Άννα Μπενάκη-Ψαρούδα): Κυρία Παπανδρέου, παρακαλώ τελειώνετε.
      ΒΑΣΩ ΠΑΠΑΝΔΡΕΟΥ: ...θα πάμε εμείς, κύριε Υπουργέ, γιατί θέλουμε να μάθουμε την αλήθεια και το ΠΑ.ΣΟ.Κ. θα συστήσει επιτροπή.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε την κ. Παπανδρέου. Έγινε φοβερή υπέρβαση χρόνου.
      Θέλει να κάνει μια παρέμβαση ο κύριος Υπουργός. 
       Ορίστε, έχετε το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κατέθεσα, κυρίες και κύριοι συνάδελφοι, χθες μία κατάσταση, από την οποία αποδεικνύεται ότι από το 1999 μέχρι και το 2002 -από μετοχές, όχι από ομόλογα- τα ταμεία απώλεσαν 3.460.000.000 ευρώ. Ρωτώ όλους τους συναδέλφους του ΠΑ.ΣΟ.Κ. και τον κ. Παπανδρέου και την κ. Παπανδρέου: Όταν λέτε να δώσουμε πίσω τα λεφτά, εννοείτε και αυτά; Περιμένω απάντηση.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      ΒΑΣΩ ΠΑΠΑΝΔΡΕΟΥ: Καταθέτω αυτόν τον πίνακα γι’ αυτό που λέει ο κύριος Υπουργός. 
      (Στο σημείο αυτό η Βουλευτής κ. Βάσω Παπανδρέου καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Καταθέτω και εγώ έναν πίνακα.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, εξήντα πέντε μαθητές και μαθήτριες και τρεις συνοδοί καθηγητές από το 2ο Γυμνάσιο Χανίων.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
       Το λόγο έχει ο κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, όταν σε αυτήν την Αίθουσα η υποκρισία και το πολιτικό θράσος αναδεικνύονται σε κύρια γνωρίσματα του διαλόγου, που οφείλουμε ως εκπρόσωποι του ελληνικού λαού με σοβαρότητα και ετοιμότητα να διεξάγουμε, τότε ο απλός πολίτης συμπεραίνει ότι «κάτι σάπιο υπάρχει στο βασίλειο της Δανιμαρκίας». 
      Το γεγονός ότι, όπως προκύπτει, από τις τηλεφωνικές έστω -ό,τι μπορεί να σημαίνουν- δημοσκοπήσεις, η συντριπτική πλειονότητα του ελληνικού λαού είναι εξοργισμένη και ευρισκόμενη ίσως σε κατάσταση συγχύσεως, πολλές φορές ως αποτέλεσμα της επιτυχίας των μεθόδων υποκρισίας και πολιτικού θράσους και βοηθούμενη, δυστυχώς, από τις θέσεις πολιτικών δυνάμεων που οφείλουν να θυσιάζουν έστω την προοπτική κάποιων κουκιών, που αποτελεί το μόνιμο μέλημά τους, χάριν της ομαλής λειτουργίας ενός συστήματος, του οποίου μπορεί η συνολική ανατροπή να οδηγεί στην επιτυχία των ιδεολογικών και μακροπρόθεσμων στόχων τους, κάνει βέβαιο το ότι η συντήρηση και ενίσχυση των παθογενειών του σίγουρα δεν δίδει τη δυνατότητα στο λαό να εγκολπωθεί και τις όποιες πιο επαναστατικές, πιο αποτελεσματικές ιδέες. Απλώς, οι πολίτες αποσύρονται, περιθωριοποιούνται, οι νέοι άνθρωποι ιδιαίτερα προβληματίζονται. Αυτή είναι –φοβούμαι- η αρνητική προσφορά των πολιτικών δυνάμεων της παραδοσιακής Αριστεράς, που σιγοντάρουν με την τακτική τους την προσπάθεια της Κυβέρνησης για συμψηφισμούς, για συσκότιση και για γενικότερη σύγχυση γύρω από ένα πρόβλημα, το οποίο είναι πάρα πολύ καθαρό. 
    Εδώ δεν μιλάμε για πολιτικά λάθη, κύριοι Υπουργοί. Λάθη κάνουν όλες οι κυβερνήσεις. Λάθη κάνουν Υπουργοί που παράγουν σημαντικό έργο. Μόνο αυτοί που δεν κάνουν τίποτε δεν κάνουν λάθη. Εδώ μιλάμε για μια μεθόδευση συγκεκριμένη, για ένα σχεδιασμό, που κατά τη δική μου άποψη αρχίζει από την επομένη των εκλογών. Δεν θέλω να αναφέρω, για λόγους ευνόητους, το όνομα αλλά όταν ο ταμίας του κυβερνώντος κόμματος τοποθετείται επικεφαλής του μεγαλύτερου ασφαλιστικού οργανισμού της χώρας και επί μία τριετία δεν έχουμε κανένα διαγωνισμό, αλλά παράταση έργων και προμηθειών σε εκείνους που ανεδείχθησαν μειοδότες, όταν σε όλα σχεδόν τα ασφαλιστικά ταμεία –επαναλαμβάνω από την επομένη των εκλογών και όχι μόνο επί υπουργίας Τσιτουρίδη- τοποθετούνται στελέχη πρώτης γραμμής του κυβερνώντος κόμματος. Aυτό είναι το ένα. 
    Δεύτερον, έχουμε το χώρο των τραπεζών, όπου επίσης υπάρχει χρήμα. Και έχουμε εκεί τοποθετήσεις. Τα βιογραφικά που ερχόντουσαν, κυρία Πρόεδρε, στην Επιτροπή που προεδρεύετε, την Επιτροπή Δημόσιων Επιχειρήσεων και Οργανισμών, ήταν αρκετά εύγλωττα. Θεσσαλονίκη, προσωπικοί φίλοι του κυρίου Πρωθυπουργού, πνευματικοί συγγενείς, ο κ. Μηλιάκος. Δεν έχει δοθεί μία εξήγηση, κυρίες και κύριοι συνάδελφοι, σήμερα και θα το όφειλε ο απών, βέβαια, Υπουργός Οικονομίας, που έχει την ευθύνη της εποπτείας. Από πού και ως πού η Αγροτική Τράπεζα που επί χρόνια συνεργαζόταν με την «CARLYLE» των Ηνωμένων Πολιτειών χρειάστηκε να πληρώσει 1.000.000 δολάρια προμήθεια για διαμεσολάβηση για να αποκτήσει επαφή η Αγροτική Τράπεζα με την «CARLYLE» για να γίνουν οι τοποθετήσεις του 1/3 των διαθεσίμων της τράπεζας; 
    ΚΩΝΣΤΑΝΤΙΝΟΣ ΤΑΣΟΥΛΑΣ: Δεν πλήρωσε τίποτε η Αγροτική Τράπεζα, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος. Η «CARLYLE»  ζήτησε από την Αγροτική επιβεβαίωση, προκειμένου να την καταβάλει στην off-shore εταιρεία. Πολιτική ευθιξία και μόνον, κύριοι Υπουργοί, θα σας υποχρέωνε να πείτε στον ελληνικό λαό. Είναι δυνατόν, με off-shore εταιρείες να συνεργάζονται τράπεζες, Υπουργεία, να δίδονται  προμήθειες κολοσσιαίες σε πρόσωπα άγνωστα; 
    Μιλάμε για την ιστορία των ομολόγων, αλλά πριν φτάσουμε εκεί, έχουμε τον κ. Αράπογλου στην τράπεζα. Ρώτησα χθες τον κ. Ζορμπά. Επιφυλάχθηκε. Ενώ εάν δεν συνέβαινε το γεγονός, θα μπορούσε να πει: μα τι λέτε τώρα; Ούτε αφορά άλλωστε την έρευνά του. Τα 4.800.000 ευρώ δόθηκαν από το συγκεκριμένο υποκατάστημα στον Αντιπρόεδρο, Διευθύνοντα Σύμβουλο της «ΑΚΡΟΠΟΛΙΣ» Χρηματιστηριακή με εντολή του Κεντρικού Διοικητού της Τραπέζης. Από το πρωί να εισπράξει την επιταγή των 4.800.000 ευρώ … 
    ΜΙΛΤΙΑΔΗΣ ΠΑΠΑΪΩΑΝΝΟΥ: Σε βαλίτσες!
    ΑΠΟΣΤΟΛΟΣ ΚΑΚΛΑΜΑΝΗΣ: … και δόθηκε η εντολή από εκείνον που έχει την ευθύνη.
    Μια και μιλάτε για το Χρηματιστήριο και για το τι έγινε το 1999 και το 2000, θέλω να σας πω ότι κάποιος εκλεκτός συνάδελφος που μιλούσε απ’ αυτή τη θέση σε άλλη συνεδρίαση, σταμάτησε και άλλαξε θέμα, όταν του είπα να αρχίσουμε να λέμε τα ονόματα αυτών που είχαν τις χρηματιστηριακές Ε.Λ.Δ.Ε.. Του είπα, να πούμε τα πρόσωπα, τις οικογένειες, την πολιτική τοποθέτηση ενός εκάστου -γνωστότατοι στην αγορά- για να υπάρξει, επιτέλους, σ’ αυτή την Αίθουσα αυτό που αξιώνει ο ελληνικός λαός από τον πολιτικό κόσμο, ειλικρίνεια, εντιμότητα και όχι υποκρισία.
      Η Π&Κ Χρηματιστηριακή, κύριε Τσιτουρίδη -που μελετήσατε τι έγινε το 1999- τι ρόλο έπαιξε τότε; Ποια είναι η σχέση της Π&Κ Χρηματιστηριακής με τη Νέα Δημοκρατία, ώστε να σπεύσει η Εθνική Τράπεζα να αγοράσει τι; Να σπεύσει να αγοράσει «αέρα φρέσκο», όπως ο Ο.Τ.Ε. αγόρασε καταστήματα πώλησης ηλεκτρονικών ειδών τηλεφωνίας και άλλων σχετικών με την αγορά της εταιρίας «ΓΕΡΜΑΝΟΣ».
      Πώς συνέβη, αυτοί οι κύριοι, αντί να ελέγχονται, να επιβραβεύονται με κολοσσιαίους μισθούς; Ποια είναι η αντικειμενική αξία στην αγορά; Ποια είναι η πραγματική αξία της Π&Κ Χρηματιστηριακής; Ρωτάω εσάς, γιατί εγώ δεν είμαι ειδικός περί τα χρηματοοικονομικά. Μπορείτε να μου πείτε ποια είναι η αξία αυτής της Χρηματιστηριακής; Ποιες είναι οι αξίες όλων αυτών χρεοκοπημένων Ε.Λ.Δ.Ε., των χρηματιστηριακών, όλων αυτών των αεριτζίδικων κατασκευών; 
      Έχουμε και στις τράπεζες μία γνωστή ομάδα στελεχών και μία τρίτη ομάδα, τις οποίες βρίσκουμε στο χώρο των λεγόμενων απελευθερούμενων αγορών στην ενέργεια, στην τηλεφωνία. Γιατί, κύριοι Υπουργοί, καταργήσατε το νόμο που όριζε ότι το σύνολο της Επιτροπής Ελέγχου Τηλεπικοινωνιών και Ταχυδρομείων ορίζεται ομοφώνως ή με τα 4/5 της Βουλής, της Διάσκεψης των Προέδρων; Ορίσατε κομματικούς εγκαθέτους σε τέτοιο σημείο, που στέλεχος της Νέας Δημοκρατίας, δικηγόρος, εντιμότατος άνθρωπος, να παραιτηθεί και να φύγει; Αναζητήστε τον, καλέστε τον, να σας πει γιατί έφυγε.
      Έχουμε και την άλλη περίπτωση της αγοράς, επίσης της Επιτροπής Ανταγωνισμού, όπου εκεί είναι ο πρώτος εξάδελφος του άλλου Αδαμόπουλου, διότι Αδαμόπουλος της Επιτροπής Κεφαλαιαγοράς, Αδαμόπουλος και της «JΡ MORGAN» για τον οποίο ο κ. Κουρής, όταν τον ρώτησα στην Επιτροπή Οικονομικών Υποθέσεων -ενοχλώντας τον Πρόεδρο της Επιτροπής- αν συνηντήθη με τον κ. Αδαμόπουλο, υπό την προστασία του Προέδρου, απέφυγε να απαντήσει. 
      Ποιος πρότεινε, κύριε Δούκα, στο Υπουργείο αυτή την επιχείρηση του ομολόγου; Κύριε Υπουργέ Απασχόλησης, το ομόλογο Αδαμόπουλου- «J&Ρ MORGAN» ή όπως τα λέτε, δεν απεκαλύφθη από την Κυβέρνηση, αλλά από την εφημερίδα «ΤΟ ΒΗΜΑ». Το ομόλογο του Τ.Ε.Α.Δ.Υ. δεν απεκαλύφθη από την Επιτροπή Κεφαλαιαγοράς, αλλά από ανταγωνιστή της Χρηματιστηριακής, στέλεχος εμπορικής τραπέζης. Στο μόνο πράγμα που έχετε δίκιο είναι ότι εδώ –και ευτυχώς- υπάρχει ανταγωνισμός τραπεζών και χρηματιστών και κάτι μπορεί να βγει στον αέρα. Αυτή είναι η αλήθεια. Από εκεί και πέρα γίνεται συγκάλυψη.
      Ρώτησα τον κ. Πιλάβιο: «ποιος σας έδωσε την πληροφορία»; Φυσικά το παρεδέχετο, δεν ήθελε να πει. Τη μια μου μιλάτε για ανεξάρτητη αρχή. Έχετε δε καταδημαγωγήσει τον ελληνικό λαό. Ποιες είναι οι ανεξάρτητες αρχές; Ο κ. Ζορμπάς είναι ανεξάρτητη αρχή, ένας επί τιμή εισαγγελικός λειτουργός, ο οποίος με διάταξη του νόμου, που κατήργησε τον εισαγγελικό λειτουργό που ετοποθετείτο με απόφαση του Ανωτάτου Δικαστικού Συμβουλίου, ορίστηκε εκεί με απόφαση του Υπουργικού Συμβουλίου; Ποια εμπιστοσύνη θα έχουμε στην όποια έρευνα σ’ ένα τόσο κολοσσιαίο θέμα, κυρίες και κύριοι συνάδελφοι της Νέας Δημοκρατίας, σε μία κατ’ επίφασιν αρχή;
      Και τώρα έρχομαι στην τροπολογία σας. Μα, αμφιβάλλει κανείς εδώ ότι αυτό που θα θέλετε, θα το περνάτε με τις ευλογίες και της Τράπεζας της Ελλάδος και της Επιτροπής Κεφαλαιαγοράς; Γιατί δεν δέχεστε την πρόταση αυτών των οποίων είναι τα χρήματα, των εργοδοτών και των εργαζομένων -και εκ τρίτου, είναι η πολιτεία, που συμμετέχει υποχρεωτικά στην χρηματοδότηση του ασφαλιστικού συστήματος- να συναπαρτίζουν τις διοικήσεις των ταμείων; Τι τα θέλετε τα παιχνίδια αυτά, κύριοι Υπουργοί; 
      Και, βέβαια, είναι απών, επαναλαμβάνω, ο κ. Αλογοσκούφης. Δοξάζεται και αυτός πίσω από τις πλάτες του κ. Δούκα, όπως δοξάζεται και ο κ. Καραμανλής πίσω από τις πλάτες όλων των Υπουργών του. Και δεν εμφανίζονται εδώ στο Κοινοβούλιο για να απαντήσουν στην Αντιπολίτευση, για να απαντήσουν στον έλεγχο που γίνεται. Νομίζετε ότι ο ελληνικός λαός θα τρώει συνεχώς «κουτόχορτο» και θα τον ταΐζουμε με τις τηλεφωνικές δημοσκοπήσεις;
      Θα κλείσω, κυρίες και κύριοι συνάδελφοι, πολύ απλά, με το εξής. Να διαβάσετε ένα άρθρο ενός έγκριτου δημοσιογράφου που γνωρίζει τα πράγματα αυτά, του Αντώνη Καρακούση, με τίτλο «Οι πόρνες του χρήματος». Και αναφέρεται στις ομάδες αυτές των Βρυξελλών, του Λονδίνου, που είναι εθισμένες στο να θεωρούν όλο αυτό το βρόμικο χρήμα ως καρπό του μόχθου τους και των γνώσεών τους. Το ερώτημα είναι, κύριοι Υπουργοί,…
      ΑΝΔΡΕΑΣ ΛΥΚΟΥΡΕΝΤΖΟΣ: Να διαβάσετε και το βιβλίο του, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μιλήστε με τη συνείδησή σας καλύτερα. Αφήστε με να μιλήσω επιτέλους, σας παρακαλώ.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε. Τελειώνει τώρα ο Πρόεδρος.
      ΑΠΟΣΤΟΛΟΣ ΚΑΚΛΑΜΑΝΗΣ: Το ερώτημα είναι εάν ξελογιάστηκε η Κυβέρνηση από τις «πόρνες» αυτές του χρήματος. Αν συμβαίνει αυτό, η Κυβέρνηση θα ήταν λυσσαλέα στις αντιδράσεις της εναντίον αυτών των ανθρώπων, αν πράγματι υπονόμευσαν τη σεμνότητα και την ταπεινότητα, τη θέση της μη ανεκτικότητας σε οποιαδήποτε τέτοια παράνομη πράξη. Δεν θα έκανε με αυτούς αυτό που έκανε και με την ιστορία των υποκλοπών, που μας έλεγε ο αρμόδιος Υπουργός, έπαινο για τον κ. Κορωνιά.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, παρακαλώ να ολοκληρώσετε.
      ΑΠΟΣΤΟΛΟΣ ΚΑΚΛΑΜΑΝΗΣ: Τελείωσα, κυρία Πρόεδρε. Περίμενα όμως από το πρωί. 
      Σ’ αυτές τις περιπτώσεις, λοιπόν, για τον επαινούμενο, τον μη διωκόμενο κλωτσηδόν, ο απλός άνθρωπος σκέφτεται και λέει: «Άρα αυτός ο ένοχος κρατάει κάποιον που είναι περισσότερο ένοχος απ’ αυτόν». Και αν, κύριε Υπουργέ Απασχόλησης, είναι έτσι όπως τα λέτε, γιατί, όταν ο Παπανδρέου απ’ αυτό το Βήμα έλεγε «ό,τι έχετε, κύριοι, τώρα να το εξετάσουμε», δεν το κάνατε; Όταν έκανα επίκαιρη ερώτηση στον Πρωθυπουργό εγώ είπα ότι «Σε λίγους μήνες επέρχεται παραγραφή. Συγκροτήστε αυτές τις επιτροπές που λέγατε ότι η Αντιπολίτευση δεν τις δέχεται».
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, σας παρακαλώ πολύ, ολοκληρώστε.
      (Θόρυβος από την πτέρυγα της Νέας Δημοκρατίας)
      Κύριοι συνάδελφοι, παρακαλώ να μην διακόπτετε, για να προχωρήσουμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά δεν μπορούμε να μιλάμε για υποθέσεις που εσείς οι ίδιοι, δηλαδή εσείς με την πλειοψηφία σας, αρνηθήκατε θεσμικά να εξετάσετε. Δεν θα πω αυτό που είπε ο κ. Τασούλας -και δεν επιτρέπεται- ότι το ΠΑ.ΣΟ.Κ. λέει: «Φέρτε πίσω τα λεφτά», για να τα διασπαθίσει όταν θα ξαναγίνει κυβέρνηση. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, υπήρξατε σαφής. Σας παρακαλώ πολύ να ολοκληρώσετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι αυτό επίπεδο συζήτησης. Απαιτείται περισσότερο πολιτικό θάρρος, περισσότερη ειλικρίνεια, λιγότερη υποκρισία. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, έχει ζητήσει να κάνει μια παρέμβαση ο κ. Τζέκης εκ μέρους του Κομμουνιστικού Κόμματος. Θέλετε να προηγηθείτε; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Παρακαλώ, κυρία Πρόεδρε. Ας μιλήσει ο κ. Τζέκης. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εμείς δεν θα μιλήσουμε ποτέ έτσι, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Τι να κάνουμε, κυρία συνάδελφε; Αυτά λέει ο Κανονισμός. Τον Κανονισμό τηρώ, πάντως.
      Ορίστε, κύριε Τζέκη, έχετε το λόγο για μια σύντομη παρέμβαση.
      ΑΓΓΕΛΟΣ ΤΖΕΚΗΣ: Κυρία Πρόεδρε, χρειάστηκε να ανέβω στα γραφεία και παρακολούθησα, βέβαια, τον Πρόεδρο κ. Κακλαμάνη από την τηλεόραση. Απευθυνόμενος προς την παραδοσιακή Αριστερά τόνισε ότι η στάση της διευκολύνει τη σημερινή Κυβέρνηση. Θέλω να τονίσω για μια ακόμη φορά και να ξεκαθαρίσουμε το εξής, ότι το Κομμουνιστικό Κόμμα Ελλάδας, έχοντας τις πολιτικές, ιδεολογικές του κατευθύνσεις ξεκάθαρες, απευθύνεται προς την Κυβέρνηση και αντιπολιτεύεται σκληρά και επί της ουσίας, εντός αλλά και εκτός Αιθούσης ιδίως.
      Με το ίδιο σκεπτικό ασκούμε κριτική και στα άλλα κόμματα και δεχόμαστε κριτική στις πολιτικές μας τοποθετήσεις. Δεν πρέπει, όμως, να αφήνουμε υπονοούμενα ότι το Κομμουνιστικό Κόμμα Ελλάδας συνεργεί υπέρ της Κυβέρνησης. Όχι. Εκείνο που κάνει το Κομμουνιστικό Κόμμα Ελλάδας και το τονίζει συνεχώς είναι ότι δεν έχει γίνει και δεν πρόκειται να γίνει δεκανίκι κανενός. Τονίζει ότι υπάρχει ταξική κοινωνία και από τη μια πλευρά είναι τα συμφέροντα των εργατών, των υπαλλήλων, των λαϊκών στρωμάτων και από την άλλη είναι οι τραπεζίτες, οι χρηματιστές, οι βιομήχανοι, οι εφοπλιστές. 
      Ογδόντα επτά χρόνια, λοιπόν, πορεύτηκε το Κομμουνιστικό Κόμμα Ελλάδας, χωρίς να κρύψει το πρόσωπό του και τις θέσεις του. Βάζει, λοιπόν, μπροστά τα συμφέροντα της εργατικής τάξης και των λαϊκών στρωμάτων. Αυτά έχει ως κύριο στόχο.
      Και, βέβαια, συμφωνώ μ' αυτό με το οποίο έκλεισε ο κ. Κακλαμάνης, ότι η υποκρισία δεν πρέπει να έχει θέση μέσα σε αυτή την Αίθουσα. Κρυστάλλινες είναι οι θέσεις του Κομμουνιστικού Κόμματος Ελλάδας και διαφανέστατες. Ασκούμε, λοιπόν, την πολιτική μας, βάσει των ιδεολογικών,  πολιτικών μας πεποιθήσεων και πέραν τούτου ουδέν. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μου επιτρέπετε;
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ πολύ, κύριε Πρόεδρε. Διαμαρτύρονται...
      ΑΠΟΣΤΟΛΟΣ ΚΑΚΛΑΜΑΝΗΣ: Δεν θα μιλήσω. 
      ΠΡΟΕΔΡΟΣ (Άννα Μπενάκη - Ψαρούδα): Τι θα κάνετε τότε;
      ΑΠΟΣΤΟΛΟΣ ΚΑΚΛΑΜΑΝΗΣ: Θέλω να πω ότι συμφωνώ με τον κύριο Τζέκη, σ’ αυτά που ανέφερε σε ό,τι αφορά τις θέσεις και τη στρατηγική του κόμματός του. 
      ΠΡΟΕΔΡΟΣ (Άννα Μπενάκη - Ψαρούδα): Ωραία. Εντάξει. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχω το  δικαίωμα, με βάση τις δικές μου απόψεις, να κρίνω ότι αυτή η τακτική, εξ αντικειμένου...
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ. Μην ανοίγουμε τη συζήτηση.
      ΑΠΟΣΤΟΛΟΣ ΚΑΚΛΑΜΑΝΗΣ: ...βοηθάει την Κυβέρνηση στην προσπάθεια να δημιουργήσει σύγχυση στον ελληνικό λαό...
      ΠΡΟΕΔΡΟΣ (Άννα Μπενάκη - Ψαρούδα): Εντάξει, κύριε Πρόεδρε. Υπήρξατε σαφής. 
      ΑΠΟΣΤΟΛΟΣ ΚΑΚΛΑΜΑΝΗΣ: ...σχετικά με τις τωρινές της ευθύνες, μιλώντας για «περσινά ξινά σταφύλια». 
      ΠΡΟΕΔΡΟΣ (Άννα Μπενάκη - Ψαρούδα): Ας προχωρήσουμε, λοιπόν. 
      Πριν δώσω το λόγο στον κύριο Υπουργό, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ΄Ελληνες στη Διασπορά 15ος-21ος αι.» για τον «Ελληνισμό της Διασποράς», καθώς και στους λοιπούς χώρους του Μεγάρου της Βουλής, τριάντα τρεις μαθητές και μαθήτριες και τρεις συνοδοί καθηγητές από το 1ο Γυμνάσιο Θουρίας Μεσσηνίας. 
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Ορίστε, κύριε Υπουργέ, έχετε το λόγο για μια σύντομη παρέμβαση.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Επειδή ο κ. Κακλαμάνης, κυρίες και κύριοι συνάδελφοι, είπε ότι κάποια εφημερίδα απεκάλυψε τα ομόλογα, πρέπει να πω στο Σώμα, για όσους δεν το ξέρουν ακόμη, ότι δεν χρειάζεται κανείς να αποκαλύπτει σε κανέναν τις αγορές και πωλήσεις των ασφαλιστικών οργανισμών. Για πρώτη φορά δημοσιεύσαμε όλες αυτές τις πράξεις του 2004, του 2005, σε λίγες εβδομάδες από τώρα θα έχετε και του 2006 και από τις 2 Μαΐου -όπως είπαμε τον Οκτώβρη του 2006- και καθημερινώς, σε ειδική ιστοσελίδα, θα μπορούν όλοι να παρακολουθούν τις αγορές και πωλήσεις κινητών αξιών -και κινητών, όπως γίνεται με τις ακίνητες- όλων των ασφαλιστικών οργανισμών.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό αφορά το μέλλον. Το ομόλογο των 280.000.000 το δημοσιοποιήσατε; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα το δείτε, όπως είδατε και του 2004 και του 2005 δημοσιευμένα. 
      ΑΠΟΣΤΟΛΟΣ ΚΑΚΛΑΜΑΝΗΣ: Το αποκάλυψε το «ΒΗΜΑ». 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Πρόεδρε. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα τα δείτε όλα. Άρα, δεν χρειάζεται κανείς να αποκαλύπτει τίποτα. Εμείς δεν έχουμε να κρύψουμε τίποτα. Εμείς είπαμε από πέρυσι ότι κάθε μέρα όλα αυτά θα βγαίνουν σε ειδική ιστοσελίδα. Τα 280.000.000 είναι του 2006. Θα τα δείτε, βεβαίως. 
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά δεν το αποκαλύψατε αυτό.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν κρύβουμε τίποτα, κύριε Πρόεδρε.
      Επιτρέψτε μου να πω επίσης, αναφερόμενος σ΄ έναν επί δεκαετίες τακτικό καθηγητή, όπως ήταν ο Γιάννης Βαρθολομαίος...
      ΑΠΟΣΤΟΛΟΣ ΚΑΚΛΑΜΑΝΗΣ: Καλύτερα να μην συνεχίσετε, όπως δεν ανέφερα εγώ το όνομα. Αρκετά τον «περιποιηθήκατε» αυτόν τον άνθρωπο. Αφήστε τον εκεί που είναι. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Διετέλεσε για κάποια χρόνια -είχε μια θεσμική θέση, είχε ένα ρόλο- Γενικός Διευθυντής του κόμματος της Αξιωματικής Αντιπολίτευσης και τοποθετήθηκε στο Ι.Κ.Α. για την επιστημονική και ακαδημαϊκή του πορεία σε σχετικά ζητήματα. 
      ΑΠΟΣΤΟΛΟΣ ΚΑΚΛΑΜΑΝΗΣ: Και τον σκάσατε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εάν αυτός ο διορισμός του δήθεν ταμία, είναι πράξη επιλήψιμη, θα έπρεπε να ακούσω αυτοκριτική για έναν άλλο ταμία κάποιου άλλου κόμματος, που τον διορίσατε πρόεδρο στον Ο.Τ.Ε. και διοικητή μετά στην Αγροτική Τράπεζα. Αλλά να μη γυρίσουμε εκεί.
      ΑΠΟΣΤΟΛΟΣ ΚΑΚΛΑΜΑΝΗΣ: Τι σημαίνει αυτό; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αυτό λέω και εγώ. Τι σημαίνει που ήταν ο Γιάννης Βαρθολομαίος; 
      ΑΠΟΣΤΟΛΟΣ ΚΑΚΛΑΜΑΝΗΣ: Ότι κάνατε καλά εσείς, όταν κάποιοι δεν έκαναν καλά στο παρελθόν; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τι σημαίνει, λοιπόν, ότι ο Γιάννης Βαρθολομαίος ήταν Γενικός Διευθυντής της Νέας Δημοκρατίας; Αυτό ρωτώ κι εγώ. Ένας άλλος που ήταν ταμίας επίσημος…
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ε, αν κάνω λάθος, λυπούμαι. Εντάξει. 
      ΑΠΟΣΤΟΛΟΣ ΚΑΚΛΑΜΑΝΗΣ: Ξέρετε ότι επί τρία χρόνια δεν τον αφήσατε να κάνει έναν διαγωνισμό. 
      ΠΡΟΕΔΡΟΣ (Άννα Μπενάκη-Ψαρούδα):  Κύριε Πρόεδρε, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Ξέρετε ότι επί τρία χρόνια δεν τον αφήσατε να απαλλαγεί από τους προμηθευτές σας.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, ηρεμήστε. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ξέρετε, εδώ η μομφή ήταν …
      ΑΠΟΣΤΟΛΟΣ ΚΑΚΛΑΜΑΝΗΣ: Ξέρετε ότι επί τρία χρόνια τον εξαναγκάσατε να δέχεται τους προμηθευτές σας.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, αντί να δίνετε εδώ το καλό παράδειγμα, διαταράσσετε την συνεδρίαση;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Η μομφή ήταν γιατί βάλαμε Διοικητή στο ΙΚΑ, έναν τακτικό καθηγητή;
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Τσιτουρίδη. Απευθυνθείτε στην Αίθουσα και μη δίνετε ευθέως απαντήσεις.
      ΑΠΟΣΤΟΛΟΣ ΚΑΚΛΑΜΑΝΗΣ: Και σκυλεύετε τώρα και το πτώμα του.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κάποιοι άλλοι σκυλεύουν, κύριε Πρόεδρε. Αφήστε τα αυτά. Tα συνθήματα και τα σλόγκαν είναι καλά στη πολιτική, αλλά καλά θα κάνουμε να μη γενικεύουμε. Κάποιοι που υπηρετήσαμε επί πολλά χρόνια σε διεθνείς ή ευρωπαϊκούς οργανισμούς και είχαμε τη φλόγα να επιστρέψουμε στην Ελλάδα για να υπηρετήσουμε στα κοινά, κύριε Πρόεδρε, δεν είμαστε εξ ορισμού ούτε μάφιες ούτε πόρνες. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κάθε ένας κρίνεται από τη δική του στάση και το δικό του έργο. Αυτά να τα γράψετε στην εφημερίδα. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, σας παρακαλώ πολύ.
      Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Ευχαριστώ, κυρία Πρόεδρε. 
      Κύριε Υπουργέ, αυτά τα 3.000.000.000 ευρώ που λέτε ότι χάθηκαν από τα ταμεία …
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Είναι 3,5 δισεκατομμύρια ευρώ.
      ΓΕΩΡΓΙΟΣ ΦΛΩΡΙΔΗΣ: Ωραία. Γι’ αυτά, λοιπόν, τα 3,5 δισεκατομμύρια ευρώ που λέτε ότι χάθηκαν από τα ταμεία την περίοδο 1999-2000 και τάχα τα αναζητάτε, σας πληροφορώ να πάτε και να τα βρείτε στα ταμεία, γιατί εκεί βρίσκονται. 
      Αυτά τα 3,5 δισεκατομμύρια ευρώ αντιστοιχούν στην αξία των μετοχών στις οποίες μετοχές επένδυσαν τα ταμεία το 1998. Οι ίδιες μετοχές παραμένουν στα ταμεία και η αξία αυτών των μετοχών σήμερα, όπως ξέρετε εσείς καλύτερα, είναι 6.000.000.000 ευρώ. Είναι οι ίδιες μετοχές που παράγουν αυτόν τον πλούτο. Είναι οι ίδιες μετοχές. 
      Μην τις ψάχνετε, λοιπόν, αλλού. Οι μετοχές υπήρχαν στα ταμεία, παρέμειναν στα ταμεία ως ένα περιουσιακό στοιχείο που συνεχίζει να αυγατίζει. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Και τα ομόλογα εκεί είναι, κύριε Φλωρίδη.
      ΑΝΔΡΕΑΣ ΜΑΚΡΥΠΙΔΗΣ: Οι μίζες πού είναι; 
      ΓΕΩΡΓΙΟΣ ΦΛΩΡΙΔΗΣ: Αυτό που λείπει από τα ταμεία, κύριε Υπουργέ, είναι τα 2.000.000.000 των χρυσών ομολόγων της περιόδου 1997-2000, τα οποία δόθηκαν στα ταμεία από τη δική μας Κυβέρνηση με αποδόσεις 10% και τα οποία «χρυσά» ομόλογα οδηγήσατε τα ταμεία να τα πουλήσουν κοψοχρονιά για να αγοράσουν τα «σάπια» ομόλογα.
      Αυτό που λείπει από τα ταμεία, κύριε Υπουργέ, είναι τα 400.000.000 ευρώ, τα οποία είναι η διαφορά ανάμεσα στην αξία που έχουν σήμερα τα «σάπια» ομόλογα που αγόρασαν τα ταμεία και στην τιμή που πλήρωσαν για να τα αγοράσουν. 
      Αυτό που λείπει από τα ταμεία, κύριε Υπουργέ, είναι τα 42.000.000 ευρώ των βαλιτσών που περιέρχονται από την «JP MORGAN» στη «NORTH ASSET» του Παπαμαρκάκη και στη συνέχεια στα Νησιά Κέιμαν.
      Αυτό που λείπει είναι τα 5.000.000 ευρώ που διερευνά ο κ. Ζορμπάς με τις βαλίτσες της «ΑΚΡΟΠΟΛΙΣ».
      Αυτό που λείπει, κύριε Υπουργέ, είναι τα 35.000.000 ευρώ από το «σάπιο» ομόλογο που αγόρασε το ταμείο των δημοσιογράφων.
      Αυτά λείπουν. Οι μετοχές είναι όλες εκεί και έχουν σήμερα την αξία του 1999. Λείπει το χρυσό κομμάτι της περιουσίας τους, το οποίο εσείς οδηγήσατε –εννοώ η Κυβέρνηση- σε χέρια άλλων, για να οδηγηθούν οι αποταμιεύσεις των εργαζομένων σε «σάπιες» επενδύσεις. 
      Αυτή είναι η αλήθεια.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Φλωρίδη.
      Το λόγο έχει η κ. Χριστιάνα Καλογήρου.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, νομίζω ότι προηγούμαι.
      ΠΡΟΕΔΡΟΣ (Άννα Μπενάκη-Ψαρούδα): Κύριε Γείτονα, με συγχωρείτε, έκανα ένα λάθος. Ας δώσουμε στην κυρία Καλογήρου τη σειρά και έρχεστε αμέσως μετά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν με πειράζει καθόλου, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Σας ευχαριστώ.
      Το λόγο λοιπόν έχει η κ. Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε. 
      Το νομοσχέδιο που συζητάμε σήμερα αφορά στην ενσωμάτωση στο εσωτερικό μας δίκαιο της Κοινοτικής Οδηγίας 2004/109 που ψηφίστηκε και εγκρίθηκε από το Ευρωπαϊκό Κοινοβούλιο και από το Συμβούλιο της Ευρώπης. 
      Το υπό συζήτηση σχέδιο νόμου αφορά, ως γνωστό, τα θέματα της διαφάνειας για τους εκδότες κινητών αξιών που έχουν εισαχθεί προς διαπραγμάτευση σε οργανωμένη αγορά. Και το αντικείμενο του παρόντος σχεδίου νόμου είναι ευθέως συνδεόμενο με τις τρέχουσες πολιτικές εξελίξεις, που τις τελευταίες εβδομάδες απασχολούν έντονα την κοινή γνώμη, σχετικά με τη λεγόμενη υπόθεση των ομολόγων. 
      Κυρίες και κύριοι συνάδελφοι, είναι αλήθεια ότι η υπόθεση των ομολόγων έχει δημιουργήσει εύλογες απορίες, σχετικά με τη διαχείριση των περιουσιακών στοιχείων των ασφαλιστικών μας ταμείων. Μεταξύ των άλλων, στο κλίμα αυτών των ημερών είναι εμφανής η προσπάθεια της Μείζονος Αντιπολίτευσης να επιμεριστεί στην Κυβέρνηση ευθύνη για επενδυτικές επιλογές ασφαλιστικών ταμείων. 
      Πρόκειται όμως για επενδυτικές επιλογές οι οποίες προφανώς και σύμφωνα με τις κείμενες διατάξεις, αλλά και διαδικασίες, έχουν θεσμοθετημένη αυτονομία στις διαδικασίες λήψης των αποφάσεών τους για τη διαχείριση των αποθεματικών τους. Ή συμφωνούμε ότι υπάρχει αυτονομία των ασφαλιστικών ταμείων ή αν θέλετε να προτείνετε κάτι διαφορετικό σε σχέση με την αυτονομία των ασφαλιστικών ταμείων, εδώ είμαστε για να το ακούσουμε. 
      Έτσι, ο πολύς λόγος για τις κυβερνητικές ευθύνες που αναζητά το ΠΑ.ΣΟ.Κ γίνεται για λόγους εντυπώσεων και μόνο και όχι για λόγους πολιτικής ουσίας. Διότι, κύριοι συνάδελφοι, η περίφημη συζήτηση για τις πολιτικές ευθύνες στηρίζεται σε υποθετικές και μόνο περιπτώσεις. Έχουμε βαρεθεί τόσες μέρες να ακούμε μόνο υποθέσεις και τίποτα άλλο. Δεν παρουσιάζεται τίποτα το συγκεκριμένο για την υποτιθέμενη κυβερνητική ανάμειξη, μετατρέποντας την όλη συζήτηση σε ένα απίστευτο «κυνήγι μαγισσών», με καθαρές πλέον και διαφαινόμενες ακόμα και στον τελευταίο Έλληνα πολίτη τις μικροπολιτικές σκοπιμότητες που υποκινούν αυτήν την υπόθεση. 
      Παραμένει όμως κατόπιν αυτών, το καθαρά υποκριτικό ενδιαφέρον που δείχνει η Αξιωματική Αντιπολίτευση για την προστασία δήθεν των ασφαλιστικών ταμείων. Και είναι υποκρισία οι υψηλοί τόνοι του ΠΑ.ΣΟ.Κ., γιατί από την πρώτη στιγμή η Κυβέρνηση έχει διαβεβαιώσει με παρρησία τα ακόλουθα: Πρώτον, καμμία ανησυχία δεν τεκμηριώνεται για τις συντάξεις των εργαζομένων από την υπόθεση που τόσο πολύ έχει απασχολήσει τον τελευταίο καιρό την  κοινή γνώμη. Η καταβολή των συντάξεων είναι εγγυημένη από το κράτος σήμερα και στο μέλλον, με δεδομένη τη διαφύλαξη των ασφαλιστικών δικαιωμάτων των πολιτών. 
      Σκοπίμως, δηλαδή  καλλιεργείται, κύριοι συνάδελφοι, ένα κλίμα σύγχυσης και ανησυχίας με ένα και προφανή στόχο να αποσταθεροποιηθεί και να πληγεί η πολιτική εμπιστοσύνη που δείχνει ο Έλληνας πολίτης προς την Κυβέρνηση της Νέας Δημοκρατίας. Αυτός είναι ο πολιτικός στόχος για όσα ακούγονται τις τελευταίες εβδομάδες και όχι φυσικά το όψιμο ενδιαφέρον του ΠΑ.ΣΟ.Κ για το ασφαλιστικό μας σύστημα το οποίο το έφτασε εδώ που το έφτασε. 
      Δεύτερον, η Κυβέρνηση έχει διακηρύξει σε όλους τους τόνους ότι οι απώλειες από ατυχείς επενδυτικές επιλογές των ασφαλιστικών ταμείων θα αντιμετωπιστούν μέχρι και το ελάχιστο ευρώ που χάθηκε. Το πρόβλημα αυτό θα αντιμετωπιστεί με δύο τρόπους. Αφενός μεν με τη δημιουργία του αναγκαίου θεσμικού πλαισίου -και η έλλειψη θεσμικού πλαισίου δεν είναι κάτι που υπάρχει τώρα, αλλά κάτι που υφίσταται τα τελευταία είκοσι χρόνια και παραπάνω- και αφετέρου, με την άσκηση από τα ταμεία που έχουν το πρόβλημα των ενδίκων εκείνων μέσων, ώστε να καταλήξουν σε αποζημιώσεις για τις τυχόν απώλειες που θα διεκδικήσουν από την πλευρά των χρηματοοικονομικών φορέων που πιθανώς προκάλεσαν -εάν αυτό αποδειχθεί- με δική τους ευθύνη τις οποιεσδήποτε απώλειες. 
      Και σ’ αυτή τη δεύτερη περίπτωση έχει σαφώς ξεκαθαριστεί από τους Υπουργούς –και όλοι οι Υπουργοί είναι κατηγορηματικοί σ' αυτό το θέμα- ότι θα υποστηρίξουν αυτή την προσπάθεια και ότι η Κυβέρνηση θα δώσει την αρωγή της, ώστε να γίνει η διεκδίκηση με όλα τα ένδικα μέσα. 
      Τέλος, σαφής υπήρξε η κυβερνητική δέσμευση, και από τα πλέον επίσημα χείλη, ότι οι ευθύνες όσων προκάλεσαν αυτό το πρόβλημα, θα αποδοθούν μέχρι τέλους. 
      Αυτή είναι η υπεύθυνη και συγκεκριμένη αντίδραση της Κυβέρνησης σε αυτήν την υπόθεση, που δεν αφήνει κανένα περιθώριο για υπόνοιες χειρισμών πολιτικής υφής, που θα μπορούσαν να ενέχονται για τις απώλειες των ασφαλιστικών ταμείων. 
      Απ’ αυτήν τη σκοπιά, το παρόν σχέδιο νόμου είναι άμεσα σχετιζόμενο με τις εξελίξεις, επειδή ακριβώς θεσμοθετείται η διαδικασία συγκρότησης των οργάνων διοίκησης των ασφαλιστικών ταμείων με τρόπο που δεν αφήνει πλέον κανένα περιθώριο αμφιβολίας για την τεχνοκρατική επάρκεια των διοικήσεων των Ταμείων, καθώς και για τις διαδικασίες σαφούς διαφάνειας που θα διέπουν τις πράξεις και τα έργα αυτών των διοικήσεων. 
      Κατόπιν τούτου, κυρίες και κύριοι συνάδελφοι, είναι απόλυτα υποκριτικό το ενδιαφέρον του ΠΑ.ΣΟ.Κ. για τα ασφαλιστικά μας ταμεία, επειδή ακριβώς τα έργα και οι ημέρες των κυβερνήσεων Σημίτη–Παπανδρέου δεν αφήνουν κανένα περιθώριο για να βρει κανένας –ακόμη και ο πιο φιλικός στο κόμμα της Αξιωματικής Αντιπολίτευσης- χρηστές διαχειρίσεις των ταμείων επί των ημερών εκείνων. 
      Είναι πλέον γνωστό σε όλους ότι η λεηλασία των Ταμείων κορυφώθηκε επί ημερών κυβερνήσεων Σημίτη με τις τεράστιες απώλειες του Χρηματιστηρίου πριν από λίγα μόλις χρόνια. Όλοι θυμούνται δηλώσεις του τότε Υπουργού Οικονομίας κ. Παπαντωνίου που προέτρεπαν όποιον διέθετε αποθέματα κεφαλαίων να τα διαθέσει στο Χρηματιστήριο. 
      Παρά ταύτα, η τότε κυβέρνηση όχι μόνο δεν απεδέχθη την ύπαρξη «πολιτικών ευθυνών», αλλά διά στόματος του ιδίου του κυρίου Σημίτη επικαλέστηκε την ατομική ευθύνη των επενδυτών, νοούμενης και της συλλογικής ευθύνης, βεβαίως, των τότε διοικήσεων των ταμείων, σε ό,τι αφορά τις τότε επενδυτικές τους επιλογές. 
      Ο κ. Παπανδρέου πρέπει, επομένως, κάποια στιγμή να επιλέξει είτε ο άνθρωπος που του έδωσε τη σκυτάλη της ηγεσίας του κόμματός του συγκάλυψε, «κουκούλωσε» πολιτικές ευθύνες είτε σήμερα δεν υπάρχει τέτοιο θέμα. Γιατί στη μία περίπτωση υπήρχε δημόσια προτροπή του αρμόδιου Υπουργού να γίνουν οι επενδύσεις που προκάλεσαν απώλειες ενώ στην άλλη περίπτωση, τη σημερινή, δεν υπάρχει τίποτα που να τεκμηριώνει πολιτικές ευθύνες. Άλλωστε και εδώ είναι η μεγάλη διαφορά. Εκείνο που μετράει είναι ο τρόπος της αντίδρασης των δύο κυβερνήσεων. 
      Γιατί η τότε κυβέρνησή σας, κυρίες και κύριοι συνάδελφοι του ΠΑ.ΣΟ.Κ., ποτέ δεν ανέλαβε την απλή δέσμευση που αναλαμβάνει με παρρησία η σημερινή Κυβέρνηση: Απαιτούσαν οι πολίτες τότε, την περίοδο του σκανδάλου του Χρηματιστηρίου, να οδηγηθούν οι υπαίτιοι ενώπιον της δικαιοσύνης. Αντ’ αυτού ήρθε το αλησμόνητο του τότε Πρωθυπουργού σας «όποιος έχει στοιχεία να πάει στον Εισαγγελέα!». Με, δεν υπήρχαν τότε στοιχεία;
      Αντίθετα, εμείς, η Κυβέρνηση της Νέας Δημοκρατίας –επαναλαμβάνω-  δεσμεύεται πως, θα παραπέμψει με δικές της αποφάσεις την υπόθεση σε πλήρη εκκαθάριση και ήδη το κάνει. Ποτέ –άλλωστε το έχει πει και τόσες φορές ο Υφυπουργός κ. Δούκας- δεν έχει γίνει τόσο εκτεταμένη έρευνα για ένα θέμα. 
      Κυρίες και κύριοι συνάδελφοι, σε κάθε περίπτωση, τούτη η Κυβέρνηση έχει διασαφηνίσει προς κάθε πλευρά και από όλους τους τόνους και από τα πλέον επίσημα χείλη ότι δεν θα διστάσει να προχωρήσει σε κάθε επιβεβλημένη ενέργεια, συμπεριλαμβανομένων και πολιτικών καταλογισμών, εάν αποδειχθεί ότι επίορκοι διαχειριστές της περιουσίας των ταμείων ενήργησαν με δόλο σε βάρος του δημοσίου συμφέροντος. 
      Αυτή είναι η διαφορά μας ανάμεσα σε εμάς και σε εσάς. Και είναι μια διαφορά που την αντιλαμβάνονται οι πολίτες. Είναι μια διαφορά που φαίνεται και είναι εξαιρετικά προφανής. Γιατί στην πολιτική τα λάθη είναι ανεκτά, πολύ περισσότερο όταν εκείνος που τα έκανε αντιδρά αμέσως, για να τα επανορθώσει. Όμως, εκείνο που δεν είναι ανεκτό είναι η διαπλοκή. Η διαπλοκή είναι ένα ασυγχώρητο ολίσθημα που καταλογίζεται πολιτικά σε όποιον τη διέπραξε από την εκλογική ετυμηγορία των πολιτών. Με αυτές τις σκέψεις εισηγούμαι την υπερψήφιση των διατάξεων του νομοσχεδίου. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει ο κ. Γείτονας και ακολουθεί ο κ. Σγουρίδης. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
      Θέλω να πω στην προλαλήσασα εκλεκτή συνάδελφο της Νέας Δημοκρατίας ότι πράγματι τα λάθη στην πολιτική μπορεί να είναι ανεκτά, αλλά εδώ δεν πρόκειται περί λάθους. Μην κάνετε αυτό το λάθος! Πρόκειται περί σχεδίου, περί μεθόδευσης. Το σκάνδαλο αυτό εξελίσσεται σε χιονοστιβάδα για την Κυβέρνησή σας. Ήταν μια στημένη μηχανή. 
      Είχαν βρεθεί οι μεσάζοντες και είχαν εξασφαλιστεί και οι πελάτες, οι αδύνατοι κρίκοι, τα ασφαλιστικά ταμεία. Αυτή είναι η πραγματικότητα και εδώ υπάρχουν πολιτικές ευθύνες οι οποίες αγγίζουν και τον Πρωθυπουργό. Εάν δεν ήξερε γιατί δεν αποπέμπει Υπουργούς; Δεν φταίει κανένας γι’ αυτό; Ο κ. Δούκας είπε από την πρώτη στιγμή «κάτι μυρίζει». Μετά παραλίγο να μας πει ότι μυρίζει λεβάντα. Χθες είπε τον άκουσα σε τηλεοπτική εκπομπή «πράγματι αγόρασαν ταμεία σε φουσκωμένες τιμές τα ομόλογα». Και τώρα εσείς έρχεσθε και μας λέτε ότι θα διεκδικήσετε τα κλεμμένα. Μια απλή πράξη έχει η Κυβέρνηση να αναλάβει τις πολιτικές ευθύνες και να δώσει πίσω τα λεφτά στα ταμεία για να μη χάσουν οι συνταξιούχοι. Να πάρει πίσω τα ομόλογα αφού όπως λέτε δεν έχουν χάσει την αξία τους, αφού κατά εσάς δεν ήταν σάπια. Αλλά όπως λένε στη ζωή και στην πολιτική «ουδέν κακόν αμιγές καλού». Διότι αυτά τα δομημένα ομόλογα πραγματικά αποδόμησαν το σαθρό κυβερνητικό οικοδόμημα. Το κυβερνητικό ομόλογο –το λέγατε νέα διακυβέρνηση- το οποίο είχατε πλασάρει  στον ελληνικό λαό πριν τρία χρόνια υπερτιμημένο, ευτελίζεται μαζί σας. Και φθάσαμε σε εμφύλιο πόλεμο στην παράταξή σας. Ο ένας Υπουργός «κρεμάει» τον άλλο παίζετε πινγκ πονγκ με τις ευθύνες, Βουλευτές κυβερνητικοί  αρνούνται να στηρίξουν την υπόθεση στα μέσα Ενημέρωσης. Και μου λέτε ότι δεν συνέβη τίποτα; Και προσπαθείτε να επιχειρήσετε άσχετους συμψηφισμούς; Ή ακόμα προσπαθείτε όπως προηγουμένως εδώ στο Βήμα και χθες σε συνέντευξη ο κ. Τσιτουρίδης με αλχημείες να πείσετε για δήθεν απώλειες των ταμείων από τις μετοχές; Οι αλχημιστές ευδοκίμησαν το μεσαίωνα στην Ευρωπαϊκή Ένωση. Στον 21ο αιώνα δεν έχουν μέλλον. 
      Σήμερα πήρε την απάντηση από τον Κοινοβουλευτικό μας Εκπρόσωπο ο κ. Τσιτουρίδης. Δεν πείθετε κανέναν. Αντί να αναζητήσετε τις ευθύνες, αντί να αναλάβετε τις πολιτικές ευθύνες εσείς επιχειρείται αντιπερισπασμό. Έχει χαθεί πια πραγματικά για σας η αίσθηση της πολιτικής ευθύνης; Τι υποκρισία είναι αυτή; Δεν συνέβη τίποτα; Δεν φταίει κανένας.
      Είχα ρωτήσει τον κ. Δούκα στην Επιτροπή όταν πρωτοβγήκε στην εφημερίδα το «ΒΗΜΑ» το θέμα με το κρυφό ομόλογο. Συζητούσαμε ένα νομοσχέδιο που στήριζε ο κ. Δούκας και τον είχα ρωτήσει «τι είναι αυτό το κρυφό ομόλογο κύριε Δούκα;». Απαντά ένα δάνειο για εξοπλιστικά προγράμματα. Τον ρωτάω στη συνέχεια πώς συνάντησε και αυτό την «ΑΚΡΟΠΟΛΙΣ ΑΧΕΠΥ». Λέει, δεν ξέρω, ίσως στη δευτερεύουσα αγορά δεν είμαι υποχρεωμένος να παρακολουθώ. Τι απεκαλύφθη εκ των υστέρων; Ότι η «ΑΚΡΟΠΟΛΙΣ» την οποία έκλεισε χθες η Επιτροπή Κεφαλαιαγορά ήξερε, έκανε, pre-μάρκετινγκ για το ομόλογο στα ταμεία τέσσερις και πέντε μήνες πριν. 
      Τι ακόμα βλέπουμε να έρχεται στο φως της δημοσιότητας σιγά σιγά; Και θα αποκαλυφθούν τελικά; Μυστικές συναντήσεις Υπουργών με προέδρους ταμείων. Γι’ αυτό είπα ότι είχατε εξασφαλίσει τους πελάτες. Αυτό έγινε. Είναι τυχαίο ότι σε μια μέρα δεκατρία ταμεία αποφασίζουν να ρευστοποιήσουν ομόλογα σταθερής απόδοσης για να μπουν στην περιπέτεια των σύνθετων ομολόγων; Είναι αργά λοιπόν να μας πείσει η Κυβέρνησή σας για τις αγαθές προθέσεις της για τη διαφάνεια. 
      Σηκώσατε «σημαία ευκαιρίας» κατά της διαπλοκής και της διαφθοράς προεκλογικά αλλά αυτή ξέφτισε γρήγορα. Και με τους «κουμπάρους» και τώρα πολύ περισσότερο με τα ομόλογα. 
      Και είναι αργά να μας πείσετε για τις αγαθές προθέσεις –για να επανέλθω στο νομοσχέδιο γιατί εγώ μιλώ πάντα και με βάση το αντικείμενο της ημερήσιας διάταξης που είναι η συζήτηση για τα άρθρα του νομοσχεδίου που ψηφίζουμε. Διότι όπως αποκαλύψαμε στην Επιτροπή, η Κυβέρνηση μέσα από την ενσωμάτωση διατάξεων της σχετικής Οδηγίας 109/2004 που αναφέρεται σε προϋποθέσεις διαφάνειας στην πληροφόρηση δηλαδή στις υποχρεώσεις των εκδοτών κινητών αξιών, να ενημερώνουν το επενδυτικό κοινό μέσα απ’ αυτή τη διαδικασία ενσωμάτωσης τι έκανε; Κατήργησε το άρθρο 13 του ν. 3371/2005 που επέβαλε στο δημόσιο ως εκδότη κινητών αξιών να πληροφορεί το κοινό. 
      Μιλάτε περί ανεπαρκούς πλαισίου. Άλλο πρόσχημα! Στην αρχή ο κ. Τσιτουρίδης και στα κείμενα που μας έχει δώσει για τους κοινωνικούς προϋπολογισμούς, έλεγε ότι είναι επαρκές το θεσμικό πλαίσιο. 
        Μετά βρήκαμε το πρόσχημα και τώρα πετάμε τη μπάλα αλλού πάλι την τροπολογία για τους διοικητές τονίζετε την ανάγκη να συμπληρώσουμε το θεσμικό πλαίσιο. Εγώ ρωτώ: Δεν υπήρχε θεσμικό πλαίσιο; Υπήρχε. Σ’ αυτά τα ομόλογα τηρήθηκαν οι διαδικασίες του άρθρου 13 του ν.3371; Δεν τηρήθηκαν. Και όχι μόνο δεν τηρήθηκαν, αλλά στα μουλωχτά επιχειρείται την κατάργησή τους. Και εδώ μας βάζετε σε υποψίες. Όταν έρχεστε μέσα από την ενσωμάτωση αυτής της οδηγίας σ’ αυτή την περίοδο που είναι σε πλήρη συζήτηση και ανάπτυξη όλες οι πτυχές αυτού του μεγάλου σκανδάλου, να τις καταργήσετε. 
        Και προχώρησε σε δήθεν μια τροποποίηση ύστερα από πίεσή μας ο κ. Δούκας με την κατάργηση της παραγράφου 3 του άρθρου 2. Εγώ εξακολουθώ να λέω ότι δεν καλύπτει την κατάργηση του άρθρου 13. Και ενώ υποτίθεται ότι ψηφίζουμε σήμερα οδηγία της Ευρωπαϊκής Ένωσης για την ενίσχυση των δικαιωμάτων των επενδυτών στην πληροφόρηση από τους εκδότες κινητών αξιών μεταξύ των οποίων συμπεριλαμβάνεται και το δημόσιο, ουσιαστικά αποδυναμώνουμε το παλιό θεσμικό πλαίσιο. Αυτή είναι η υποκρισία σας. Αυτές είναι οι πραγματικές προθέσεις σας.
        Επομένως, μην καταφεύγετε ούτε σε αντιπερισπασμούς ούτε σε παρελθοντολογία ούτε σε προσχηματικές δικαιολογίες. Υπάρχουν ευθύνες και κάποιοι πρέπει να τις αναλάβουν. Δεν νομίζω ότι μπορείτε να αποσείσετε τις ευθύνες πετώντας, όπως είπα, τη μπάλα σε άλλο γήπεδο, μεταφέροντας το θέμα στην κίνηση ενίσχυσης και θωράκισης του θεσμικού πλαισίου με πρώτη ρύθμιση αυτήν την τροπολογία για τις διοικήσεις των ταμείων. Στάχτη στα μάτια.
        Είπε ο κ. Αλογοσκούφης φταίνε –ακούστε κουβέντα- «οι ανίδεοι διοικητές και οι άπληστοι χρηματιστές». Μα, αν το λέει αυτό σημαίνει ότι κάποιος έχει την ευθύνη. Αν ήξερε ότι έχει άπληστους χρηματιστές τους οποίους επέλεξε για να εκδώσουν και πουλήσουν τα δομημένα ομόλογα και ανίδεους διοικητές, ουσιαστικά ομολογεί ότι υπάρχει πολιτική ευθύνη, γιατί δεν ενημερώθηκαν τα ταμεία και προχώρησαν σε επενδύσεις υψηλού ρίσκου.
        Ακούσαμε στην επιτροπή τον κ. Κουτρουμάνη τον Πρόεδρο των εργαζομένων στα ταμεία. Ήταν αποκαλυπτικός. Λέει, ήμασταν στο σκοτάδι κανενός είδους ενημέρωση.
        Τους αφήσατε απλά τυχαία να κολυμπήσουν στα βαθιά χωρίς να γνωρίζουν κολύμπι; Όχι. Το σχεδιάσατε τα ξέρατε και γι’ αυτό ο Πρωθυπουργός δεν αποπέμπει Υπουργούς. Καλύπτει και συγκαλύπτει και έχει τις δικές του ευθύνες.
        Και όλος αυτός ο δρόμος αποπροσανατολισμού που ακολουθείτε, βλέπετε ότι σας οδηγεί μόνο σε αδιέξοδο. Και όχι μόνο ξέσπασε εμφύλιος πόλεμος μεταξύ σας. Δεν είναι μόνο αυτά που λέγονται επίσημα από στελέχη σας, αλλά είναι και αυτά που λέγονται στα πηγαδάκια ανεπίσημα. Τα μαχαιρώματα δίνουν και παίρνουν.
        Κύριε Δούκα, ένα δρόμο έχετε λοιπόν: Αν θέλετε να δείξετε πραγματικές προθέσεις για τη διαφάνεια από εδώ και πέρα τουλάχιστον και όχι προσχηματικές όπως μέχρι τώρα. Να αναλάβετε τις ευθύνες. Και το κυριότερο είναι να εξασφαλίσετε, να φέρετε πίσω τα λεφτά των συνταξιούχων. Όχι με τον τρόπο που μας είπατε, με τις δικαστικές οδούς, όπου όπως απεκαλύφθη μάλιστα στη σχέση τουλάχιστον δημοσίου με τη «JP MORGAN», είναι τα αγγλικά δικαστήρια είναι αρμόδια και άντε βρες άκρη! 
        Με απλό τρόπο αγοράστε τα. Εσείς λέτε ότι δεν έχασαν τα ταμεία, δεν ήταν σαθρά τα ομόλογα, δεν ήταν σάπια, ήταν καλά. Ε, ξαναγοράστε τα και δώστε τα λεφτά στα ταμεία. Και ελάτε τότε να συζητήσουμε μετά τις δικές σας ευθύνες έναντι του δημοσίου. Δεν το κάνετε απλά γιατί χάθηκαν οριστικά λεφτά και φοβάστε ότι αν το κάνετε, σ’ αυτήν την περίπτωση θα έχουμε θεμελίωση απιστίας στο δημόσιο, γιατί τα ομόλογα ήταν υπερτιμημένα κατά 15% έως 20%.
        Γυρίστε λοιπόν πίσω τα κλεμμένα από τις προμήθειες και από υπερτιμήσεις των ομλόγων.
        Ευχαριστώ, κυρία Πρόεδρε.
        (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή  να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίαση, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων εξήντα δύο μαθητές και μαθήτριες και μαθήτριες και τέσσερις συνοδοί-καθηγητές από το 2ο Γυμνάσιο Χανίων.
      Η Βουλή τους Καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Σγουρίδης έχει το λόγο.
      ΠΑΝΑΓΙΩΤΗΣ  ΣΓΟΥΡΙΔΗΣ:  Ευχαριστώ, κυρία Πρόεδρε.
      Κυρίες και κύριοι συνάδελφοι, και ο πιο καλοπροαίρετος που θα μπορούσε από όλη τη συζήτηση να δείξει κάποια εμπιστοσύνη στον Υπουργό κ. Τσιτουρίδη, και μόνο με την κατάθεση του πίνακα που έκανε για τις μετοχές φορέων κοινωνικής ασφάλισης, ο οποίος επιλεκτικά δείχνει τις χρονιές 1999 μέχρι το 2005 με μαυρισμένο το 2002, δείχνει το πόσο κρύβεται μια μεγάλη πολιτική ευθύνη στο θέμα του δομημένου ομολόγου. Γιατί η φυγή προς τα πίσω και ο συμψηφισμός με τέτοια μισόλογα και με τέτοια στοιχεία μόνο πολιτική ευθύνη πάει να υποκρύψει. Γιατί δεν λέτε, κύριε Τσιτουρίδη –ο Θεός αγαπάει τον κλέφτη, αλλά αγαπάει και το νοικοκύρη- ότι το 1998 οι μετοχές ήταν 1.671 εκατομμύρια ευρώ και το 2002, στην κρίση του Χρηματιστηρίου, ήταν  1.761 εκατομμύρια ευρώ -ακόμη  και σε εκείνη την περίοδο ήταν 100.000 ευρώ παραπάνω-  αλλά αποκρύπτετε το θέμα των ομολόγων με σταθερή απόδοση, που ήταν το 1998 1.770 εκατομμύρια ευρώ και το 2002 ήταν 7.039 εκατομμύρια ευρώ; Ήταν παραπάνω 5.500.000 ευρώ Και πουλήθηκαν τα χρυσοφόρα ομόλογα, για  να αγοραστούν τα σάπια, τα οποία σήμερα η αγορά Μπλούμπεργκ τα αποτιμά πολύ χαμηλότερα από την τιμή που αγοράστηκαν από τα ασφαλιστικά ταμεία. Γιατί το αποκρύβετε αυτό; 
      Όσο για τη συνάδελφο που είπε ότι «εμείς τους οδηγούμε στη δικαιοσύνη», οφείλω να πω ότι σήμερα είναι όλοι απέξω. Κατόπιν καταγγελιών κινήθηκαν οι αρμόδιες αρχές, ενώ αντιθέτως στην περίοδο του ΠΑΣΟΚ αυτεπαγγέλτως εκινούντο οι εισαγγελείς. Και σας προκαλώ να μου πείτε αν μία υπόθεση από αυτές που αυτεπάγγελτα κινήθηκαν οι εισαγγελείς έφθασε ποτέ στη Βουλή. Τι σημαίνει αυτό; Σημαίνει κάτι άλλο. Ότι εσείς σήμερα έχετε όλους τους φακέλους στα χέρια σας. Γιατί δεν έχετε οδηγήσει καμία υπόθεση στη δικαιοσύνη; Αυτοί οι συμψηφισμοί μόνο πολιτική ευθύνη κρύβουν. 
      Πριν εισέλθω στο νομοσχέδιο, θέλω να κάνω δύο παρατηρήσεις.
      Θέλω να επισημάνω στην πρώτη μου παρατήρηση ότι η Νέα Δημοκρατία ως Κυβέρνηση έχει μία επιτυχία -και ποια είναι αυτή;- η οποία πρέπει να γραφεί και στο βιβλίο Γκίνες. Πώς είναι δυνατόν, όποτε ενσωματώνουμε στο εθνικό μας δίκαιο κοινοτικές οδηγίες, να οδηγείται σύσσωμη η Αντιπολίτευση να τις καταψηφίζει, όταν μάλιστα στελέχη της Αντιπολίτευσης, ως πρώην Υπουργοί, έχουν συμβάλλει θετικά στη δημιουργία αυτού του Κοινοτικού Δικαίου, όπως ο εισηγητής μας  κ. Χριστοδουλάκης στην οδηγία που σήμερα ενσωματώνουμε; Και όμως, καταψηφίζουμε. Ξέρετε πού βρίσκεται το κλειδί της απάντησης; Ότι συμπεριλαμβάνονται διατάξεις που καθιστούν αποτρεπτική τη  θετική ψήφο στην Αντιπολίτευση. Αυτό πρέπει να γραφεί στο βιβλίο Γκίνες!
      Η δεύτερη παρατήρησή μου. Ο εισηγητής της πλειοψηφίας κ. Βεργίνης –πάντα διαβασμένος συνάδελφος- αναφέρθηκε σε ένα ολόκληρο νομοθετικό πλαίσιο είτε ενσωμάτωσης κοινοτικών οδηγιών στο εθνικό μας δίκαιο, είτε πρωτοβουλιών της Κυβέρνησης που έγιναν για τη θωράκιση της χρηματαγοράς. Αναρωτιέμαι, το Χρηματιστήριο το Λονδίνου, οι άλλες αγορές, έχουν αυτό το νομοθετικό πλαίσιο βάσει του οποίου λειτουργούν, ή λειτουργούν, πολλές φορές, με άγραφους κανόνες, ή με παράδοση, η οποία είναι αποτρεπτική στο να υπάρχουν «αρπαχτές»; Άρα, θα έλεγα ότι είναι θέμα νοοτροπίας και παιδείας και αυτό έχουμε ανάγκη.
      Απόδειξη του δομημένου ομόλογου που κατά βάση από ομόλογο του ελληνικού δημοσίου σταθερής απόδοσης το οποίο πήρε η τράπεζα έγινε swap και έγινε δομημένο ομόλογο για να κάνει αυτή τη διαδρομή για να φθάσει με κερδοσκοπία –θα έλεγα- εις βάρος των ασφαλιστικών ταμείων. ‘Αρα, λοιπόν, έχουμε ανάγκη από έντιμους ανθρώπους οι οποίοι θα διαχειρίζονται τα δημόσια οικονομικά και από κυβέρνηση που θα ελέγχει. Δυστυχώς όμως, στην περίπτωση αυτή αποδεικνύεται ότι τίποτε από όλα αυτά δεν γίνεται. Εδώ από τη στιγμή που το δομημένο αυτό ομόλογο έχει την αξία του και δεν θα χαθεί το κεφάλαιο, σας ερωτώ, γιατί δεν το ανταλλάσσετε σήμερα με τα σταθερά ομόλογα; Γιατί δεν φέρνετε τα λεφτά πίσω στα ταμεία; 
      Η δε ενσωμάτωση της τροπολογίας για την αλλαγή του τρόπου επιλογής των διοικήσεων στα ασφαλιστικά ταμεία είναι απτή απόδειξη της πολιτικής ευθύνης της Κυβέρνησης στο ζήτημα αυτό.
      Παραδέχεστε, λοιπόν, ότι αυτοί οι οποίοι εσείς διορίσατε, αυτοί τους οποίους τους οδηγήσατε να προχωρήσουν στην αγορά αυτού του ομολόγου, ή αυτών των ομολόγων, θα έπρεπε να επιλεγούν με άλλον τρόπο. Και με την τροπολογία τι κάνετε; Ψάχνετε τους ειδικούς, για να μην γίνονται αυτές οι αρπαχτές. Αυτοί που έκαναν την αρπαχτή, ήταν ανίκανοι; Και ποιος τους διόρισε; Αλλά η φυγή προς τα πίσω και ο συμψηφισμός που επιχειρείται από την Κυβέρνηση με το θέμα του Χρηματιστηρίου ζημιά στην ίδια την Κυβέρνηση κάνει. 
      Επικαλούμαι το κύριο άρθρο και την αρθρογραφία της πιο έγκυρης εφημερίδας της «ΚΑΘΗΜΕΡΙΝΗΣ», που σας στηρίζει. Διαβάστε το χθεσινό άρθρο και πείτε μου, είναι αυτό που πραγματικά σας καλύπτει; Η φυγή προς τα πίσω δεν λύνει το ζήτημα. Σας καθιστά πολιτικά υπεύθυνους. 
      ‘Οσο δε για το θέμα ότι εσείς μέσα από το Χρηματιστήριο προσπαθείτε να συμψηφίσετε την κατάσταση των δομημένων ομολόγων, ένα πράγμα έχω να σας πω, ότι η πορεία των χρηματιστηρίων είναι σε βάθος χρόνου και δεν είναι στιγμιαία. Το παιχνίδι δε το οποίο στήθηκε κατά βάση είχε τέσσερις μήνες προετοιμαστεί και δεν ήταν αυθόρμητη η αγορά του ομολόγου αυτού από τα δεκατρία ταμεία. Ο Ειδικός Γραμματέας του Υπουργείου Απασχόλησης και Κοινωνικής Προστασίας έκανε διδασκαλία στους διοικητές των ταμείων για το θέμα του ομολόγου αυτού. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Με συγχωρείτε, είναι παντελώς ανακριβές. Είναι ψέμα. 
    ΠΑΝΑΓΙΩΤΗΣ ΣΓΟΥΡΙΔΗΣ: Δεν είναι παντελώς ανακριβές. Είναι αληθές. Ο κ. Πρινωτάκης είχε ήδη εξασφαλίσει το ότι θα αγοραστεί το ομόλογο αυτό πριν ξεκινήσει όλη η διαδικασία. 
    Η μεγαλύτερη ζημιά η οποία συνετελέσθη είναι ότι διασπάστηκε η κοινωνική συνοχή για τρεις λόγους: Κατ’ αρχήν, διαταράχτηκε η εμπιστοσύνη πολιτών με το κράτος. Δεύτερον, ενισχύεται η νοοτροπία του τζόγου, της αρπαχτής. ‘Οποιος μπορεί ας τη βγάλει καθαρότερη. Τρίτον, διασπάστηκε η αλληλεγγύη των γενεών. Κύριοι συνάδελφοι, μετά από όλα αυτά είναι δυνατόν εμείς να ψηφίσουμε το νομοσχέδιο αυτό; Φυσικά το καταψηφίζουμε και αυτό και την τροπολογία.
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Πρόεδρε, σας παρακαλώ το λόγο.
     ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο.
    Σύντομα, κύριε Υπουργέ, σας παρακαλώ.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν θα μιλήσω, κυρία Πρόεδρε. Στη νομοτεχνική βελτίωση την οποία καταθέσαμε το πρωί εκ παραδρομής παρελήφθησαν δύο σημεία, τα οποία θέλω να σας καταθέσω.
    (Στο σημείο αυτό ο Υπουργός Απασχόλησης και Κοινωνικής Προστασίας κ. Τσιτουρίδης καταθέτει για τα Πρακτικά το προαναφερθέν έγγραφο, το οποίο έχει  ως εξής:
    (Να μπει το έγγραφο σελ. 230)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Τσιτουρίδη. Θα διανεμηθεί. 
      ΕΜΜΑΝΟΥΗΛ ΣΤΡΑΤΑΚΗΣ: Κυρία Πρόεδρε, είμαστε από το πρωί εδώ για να μιλήσουμε, είμαι ο τέταρτος ομιλητής και ακόμη δεν έχω μιλήσει. 
      ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, πρέπει να μιλήσουν και οι Κοινοβουλευτικοί  Εκπρόσωποι και οι Υπουργοί. Τι να κάνουμε. Δεν έχει μιλήσει κανένας εκτός Κανονισμού. Όλοι μιλούν σύμφωνα με τον Κανονισμό και μέσα στα χρονικά τους όρια. 
	ΕΜΜΑΝΟΥΗΛ ΣΤΡΑΤΑΚΗΣ: Μιλάει όμως ο Υπουργός για να απαντήσει χωρίς να μιλήσουν οι ομιλητές…
	ΠΡΟΕΔΡΟΣ (Άννα Μπενάκη-Ψαρούδα): Όχι, ο Υπουργός κ. Δούκας δεν έχει μιλήσει καθόλου επί της ενότητας αυτής.
	ΕΜΜΑΝΟΥΗΛ ΣΤΡΑΤΑΚΗΣ: Θα έπρεπε να μιλήσουν οι πέντε πρώτοι ομιλητές και μετά να απαντήσει…
	ΠΡΟΕΔΡΟΣ (Άννα Μπενάκη-Ψαρούδα): Όχι, αυτά ισχύουν στην επί της αρχής συζήτηση. Με συγχωρείτε, δεν ισχύουν επί των άρθρων.
	Ο κ. Δούκας έχει το λόγο.	
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, η συζήτηση ξέφυγε και νομίζω πως ο μέσος Έλληνας που μας βλέπει μάλλον απογοητευμένος θα πρέπει να νιώθει. Η συζήτηση ήταν και θα είναι βίαιη, ακραία, χωρίς ντροπή. Όλα σκάρτα. Βία όπως και στους δρόμους και στα γήπεδα. Βία αλλά με μία άλλη μορφή, πιο εκλεπτυσμένη. 
	Αγαπητοί συνάδελφοι, είμαστε πολύ κακά παραδείγματα για τους υπόλοιπους Έλληνες. Τι εποικοδομητικό μπορώ να πω που να ενδιαφέρει το μέσο Έλληνα και τη μέση Ελληνίδα σ’ ένα τέτοιο κλίμα συζήτησης, αγαπητοί συνάδελφοι; Θα δώσω για άλλη μία φορά απαντήσεις που έχω ήδη δώσει, αλλά φαίνεται ότι κάποιοι συνάδελφοι δεν θέλουν να ακούσουν. 
	Ρώτησε καταρχήν –και έμεινα κατάπληκτος από την ερώτηση αυτή- ο κ. Χριστοδουλάκης αν πειράχθηκαν οι όροι του ομολόγου αφού εκδόθηκε το ομόλογο, μήπως αλλάχτηκαν αυτοί οι όροι. Περίμενε δηλαδή κάτι πολύ χειρότερο και απογοητεύτηκε και σου λέει: «Για να είναι έτσι, μπας και αλλάξατε κάτι, μήπως το κάνατε λίγο καλύτερο απ’ ό,τι νομίζαμε ότι είναι;». Του φάνηκε λίγο πειραγμένο.
      Διανοείται κάποιος σ’ αυτήν την Αίθουσα, αγαπητοί συνάδελφοι, ότι είναι δυνατό να αλλάξει κανείς συμφωνίες και συμβάσεις του Δημοσίου μετά την υπογραφή τους; Το μόνο που θα μπορούσα να ρωτήσω είναι μήπως αυτά τα σκέπτεται από την προσωπική του εμπειρία, όταν αυτός ήταν «τσάρος» της οικονομίας. 
	Τι άνθρωποι είστε εσείς, αγαπητοί συνάδελφοι; Καμμία ντροπή, κανένα συναίσθημα ντροπής δεν έχετε πλέον; Δεν σας τιμούν, κύριε Χριστοδουλάκη –που δεν βρίσκεστε αυτήν την ώρα στην Αίθουσα- αυτά που κάνατε. Επίσης δεν σας τιμούν οι συκοφαντίες και οι αναφορές που έχετε κάνει. «Αδειάσατε», απαρνηθήκατε, βάλατε «στη σέντρα» όλους τους παλιούς συνεργάτες σας στο Υπουργείο, τους δικούς σας φίλους, τους δικούς σας συντελεστές, αγαπητοί συνάδελφοι. 
	ΜΑΡΙΑ ΔΑΜΑΝΑΚΗ: Το είπατε και χθες αυτό.
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ο κ. Φλωρίδης τα είπε χθες, σήμερα τα είπε και ο κ. Χριστοδουλάκης. Δεν νιώθετε καμμία υποχρέωση να στηρίξετε αυτούς τους ίδιους ανθρώπους με τους οποίους συνεργαστήκατε ως «τσάρος» της οικονομίας τόσα χρόνια. Πώς τους «αδειάσατε»; 
      Είπατε ότι αυτοί οι παλιοί φίλοι και συνάδελφοί σας -που πολλοί απ’ αυτούς ανήκουν στο ΠΑ.ΣΟ.Κ. ή ψηφίζουν ΠΑ.ΣΟ.Κ.- είναι μέρος μιας μεγάλης κυβερνητικής συνομωσίας σε βάρος των ταμείων. Για να γίνει όμως μία τέτοια εκτεταμένη συνωμοσία, αγαπητοί συνάδελφοι, χρειάζονται πολλοί συνωμότες. Τα ταμεία έχουν επενδύσει περίπου 780.000.000 ευρώ, περίπου το 2,4% της περιουσίας τους σε τέτοια δομημένα από το 2005. Δηλαδή από το 2005 και μετά όλη η Κυβέρνηση, όλοι οι Υπουργοί, όλες οι υπηρεσίες έκδοσης ομολόγων, όλος ο οργανισμός διαχείρισης δημοσίου χρέους, όλο το Γενικό Λογιστήριο του Κράτους, αλλά και όλες οι τράπεζες οι οποίες πρότειναν αυτά τα ομόλογα και τα εξέδωσαν για λογαριασμό μας ήταν μέσα στο παιχνίδι. 
      Ποιες ήταν αυτές οι τράπεζες οι οποίες από μόνες τους μας πρότειναν αυτά τα ομόλογα και αυτές τα εξέδωσαν; Ήταν η «EUROBANK». Είναι δηλαδή η «EUROBANK» σε τέτοιο παιχνίδι εξαπάτησης των ταμείων; Ήταν η Εθνική Τράπεζα. Είναι η Εθνική Τράπεζα μέρος αυτής της συνωμοσίας; Κι όμως τέτοια ομόλογα είχε εκδώσει και αυτή που έχουν πάει στα ταμεία, αγαπητοί συνάδελφοι. Είναι η Εμπορική, είναι η «ALPHA BANK», είναι η «DEUTCHE BANK», είναι η «MORGAN», η «MORGAN STANLEY», η «HSBC», η «BANQUE NATIONALE DE PARIS», η «BNP»; Είναι όλοι αυτοί και όλα τους τα επιτελεία μέρος μιας τεράστιας κυβερνητικής συνωμοσίας σε βάρος των ταμείων; Επαναλαμβάνω: Όλες αυτές οι τράπεζες έχουν εκδώσει πανομοιότυπα ομόλογα και πολλά απ’ αυτά, πάνω από 500.000.000, έχουν πάει στα ασφαλιστικά ταμεία. 
	Λέτε λοιπόν αυτό το πράγμα και δεν νιώθει κανείς ντροπή που το λέει και μάλιστα στελέχη του Κοινοβουλίου που διετέλεσαν και Υπουργοί Οικονομικών τα προηγούμενα χρόνια, αγαπητοί συνάδελφοι. 
	Είπα χθες, σε μία τρίλεπτη παρέμβαση που έκανα, ότι ελπίζω να μην φθάσω κι εγώ ποτέ σ’ αυτό το επίπεδο απελπισίας ή κατάντιας να απαρνηθώ τους σημερινούς μου φίλους, τους σημερινούς μου συνεργάτες και τα σημερινά στελέχη του Υπουργείου μπας και κερδίσω μισό πρωτοσέλιδο.
      Αυτό έκανε χθες ο κ. Φλωρίδης ο οποίος είπε ότι οι παλιοί, οι δικοί του συνεργάτες λίγο-πολύ ότι είναι άσχετοι. Γιατί το 90% των στελεχών δεν έχει αλλάξει ούτε στον ΟΔΔΗΧ, ούτε στο Γενικό Λογιστήριο του Κράτους. Πάνω από το 90% των στελεχών δεν έχει αλλάξει. Εγώ σέβομαι και τιμώ όλους τους συνεργάτες μου. Είπε ότι ίσως δεν καταλαβαίνουν τι υπογράφουν. Το είπε. Είναι στα Πρακτικά. Και είπε φυσικά ότι είναι και απατεώνας. Γιατί δεν μπορεί παρά να είσαι απατεώνας αν συμμετέχεις σε μια συνωμοσία καταλήστευσης των ασφαλιστικών ταμείων. Τώρα τους απαρνήθηκε. 
      Είπε επίσης ο κ. Φλωρίδης ότι αυτός γνώριζε ανά πάσα στιγμή τι γινόταν με τα ομόλογα, αγαπητοί συνάδελφοι. Όχι μόνο δεν γνώριζε αυτός και οι συνεργάτες του τι γινόταν με τα ομόλογα, ιδέα δεν είχαν. Πρώτα απ’ όλα τους άδειασαν πανηγυρικά όλες οι τράπεζες. Οι είκοσι δύο τράπεζες που είναι επίσημοι διαπραγματευτές ομολόγων –primary dealers λέγονται αυτοί- έκαναν μια κοινή ανακοίνωση στην οποία λένε ότι «διεθνώς όπως και στην Ελλάδα οι βασικοί διαπραγματευτές και κατ’ επέκταση και ο εκδότης», το Δημόσιο δηλαδή, «δεν  υποχρεούται και δεν μπορεί να γνωρίζουν τις πιθανές μεταπωλήσεις των ομολόγων από τους θεσμικούς επενδυτές». Δεν μπορεί να γνωρίζουν. Δεν είναι δυνατόν να γνωρίζουν. Και ο κ. Γκαργκάνας προχθές στη Βουλή απευθυνόμενος σε ένα συνάδελφο που τον ρώτησε με νόημα –σας διαβάζω από την «ΕΛΕΥΘΕΡΟΤΥΠΙΑ», μην νομίζει κάποιος ότι είναι καμμιά φιλοκυβερνητική εφημερίδα- «Για όνομα του Θεού. Ζητήσατε ποτέ εσείς ως Υπουργός από την τράπεζα να παρακολουθήσει τις διαδρομές των ομολόγων»; 
      ΜΑΡΙΑ ΔΑΜΑΝΑΚΗ: Μα και χθες το διαβάσατε αυτό.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αυτά, αγαπητοί συνάδελφοι, είναι αναλήθειες. Και οι αναλήθειες φαίνεται ότι έχουν γίνει «παλιά σας τέχνη κόσκινο». 
      Πουθενά στον κόσμο κανένας Υπουργός Οικονομικών, κανενός κράτους δεν είναι σε θέση να γνωρίζει πως διαχέονται τα ομόλογα στην αχανή δευτερογενή και τριτογενή αγορά. Δεν μπορεί να ξέρει. Και να ήθελε να παρακολουθήσει, δεν θα μπορούσε να παρακολουθήσει. Είναι τεράστια τα ποσά. Είναι μεγάλη η κινητικότητα και η ρευστότητα. 
      Αν είχατε όμως κάποιο στοιχείο ότι όλα αυτά έγιναν μεθοδευμένα, ένα μήνα τώρα γιατί δεν το παρουσιάζετε; Λέτε ότι όλα αυτά ήταν συγκεκριμένες οδηγίες οι οποίες δόθηκαν είτε από το ένα Υπουργείο, είτε από το άλλο. Συμμετέχουν εκατό-διακόσια άτομα σ’ αυτήν τη συνωμοσία; Πού είναι αυτά τα άτομα τα οποία μπορούν να παρουσιάσουν στοιχεία ότι πράγματι πήραν τέτοιες εντολές; Και πού είναι αυτές οι εντολές; Αν έχετε στοιχεία παρουσιάστε τα. Ενάμιση μήνα δεν έχετε παρουσιάσει τίποτα. Μόνο εικασίες, υποθέσεις και συκοφαντίες. 
      Και επειδή κάποιος συνάδελφος χθες είπε ότι «εγώ ήξερα όλα όσα γίνονται στο Υπουργείο» και ότι «εσείς της Νέας Δημοκρατίας είστε πολύ άσχετοι» λίγο πολύ θα πρέπει να μας ενημερώσει για τις προσωπικές του ευθύνες για εκείνη την περίπτωση των ιδιαίτερα πολύπλοκων συναλλαγών SWAP που έκανε το ελληνικό δημόσιο επί εποχής του, που σύμφωνα με το περιοδικό RISK πληρώθηκαν 200.000.000 ευρώ σε προμήθειες, αγαπητοί συνάδελφοι. Εκτός από αυτά, αγαπητοί συνάδελφοι, οι ζημιές από αυτή την συναλλαγή ξεπερνάνε τα 700.000.000. Μόνο η καθαρή ζημιά ξεπερνάει το σύνολο του ποσού που επενδύθηκε σε όλα τα δομημένα ομόλογα. 
      Αγαπητοί συνάδελφοι, η μισή παραγωγή χάλυβα στη χώρα μας με βάση τη δική σας λογική δεν θα έφτανε για να φτιαχτούνε τα απαραίτητα τσιγκέλια. Τι «ΠΡΟΜΕΤ», τι ναυτιλιακές εταιρείες λαϊκής βάσης που φαλίρισαν, τι Καζίνο Φαλήρου, Λουτρακίου, τι «Δ.Ε.Κ.Α.» που έχασε 700.000.000 ευρώ γρήγορα-γρήγορα με τις τοποθετήσεις στο Χρηματιστήριο, τι αυτά τα οποία αναφέρθηκαν πριν για απώλειες από το Χρηματιστήριο των ασφαλιστικών ταμείων, τι υπερτιμολογήσεις και καθυστερήσεις και κακοτεχνίες στα δημόσια έργα. Τι έγινε με τα Ολυμπιακά Έργα. Πακτωλός χρημάτων που χάθηκε από τις τσέπες των Ελλήνων, αγαπητοί συνάδελφοι. Τι αγορές ακινήτων και κτηρίων σε πλασματικές τιμές. Και τι απίθανη απόκρυψη χρεών και ελλειμμάτων. Μόνο και μόνο το 2004, 10.000.000.000 ευρώ έλειπαν από τον προϋπολογισμό για να καλυφθούν οι δαπάνες. Κρυφά χρέη και κρυφά ελλείμματα. 
      Αποκρύψατε και άλλα πράγματα, αγαπητοί συνάδελφοι του ΠΑ.ΣΟ.Κ.. Αποκρύψατε ότι είχατε απελευθερώσει απόλυτα τις επενδύσεις των Ταμείων –απόλυτα!- από το 2002 –δεν χρειαζόταν να δώσουν λογαριασμό σε κανέναν ούτε για τις αγορές ούτε για τις πωλήσεις τους- όχι μόνο σε όλους του τύπους των ομολόγων του Ελληνικού Δημοσίου –σταθερού, κυμαινόμενου, δομημένα ή μη δομημένα- αλλά και σε μετοχές, που έχουν πολύ μεγαλύτερο ρίσκο από τα δομημένα ομόλογα. Και όχι μόνο σε μετοχές, αλλά και σε παράγωγα μετοχών, που έχουν ακόμα μεγαλύτερο ρίσκο και από τις ίδιες τις μετοχές. Και επιτρέψατε να επενδύουν όχι μόνο σε τέτοια ομόλογα του Δημοσίου, αλλά και σε ομόλογα ιδιωτικών τραπεζών -τόσο πολύ είχατε φιλελευθεροποιήσει το σύστημα- χωρίς την ανάγκη καμίας άδειας.
      Κάποιοι συνάδελφοι ανέφεραν: «μα, τότε επένδυαν σε ομόλογα σταθερού επιτοκίου». Και αυτό το είπαν Υπουργοί Οικονομικών του ΠΑΣΟΚ, για να καταλάβετε το επίπεδο διαχείρισης εκείνη την περίοδο. 
      Αγαπητοί συνάδελφοι, σας λέω ένα απλό παράδειγμα. Σ’ ένα ομόλογο σταθερού επιτοκίου, το οποίο σήμερα δίνει 4% απόδοση, αν την επόμενη ώρα τα επιτόκια ανέβουν από το 4% στο 6%, πόσο θα πάει η τιμή του; Και ο τέως Πρόεδρος της Βουλής προ ολίγου είπε: «ναι, αλλά σταθερού επιτοκίου». Με μία αύξηση των επιτοκίων κατά 2%, αγαπητοί συνάδελφοι, θα έχανε το ομόλογο αυτό 20% με 25% αξία την ίδια ώρα. Θα έχανε 20% με 25%.
      ΑΓΓΕΛΟΣ ΤΖΕΚΗΣ: Κύριε Υπουργέ, υπάρχει και η περίπτωση μείωσης των επιτοκίων.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επομένως, όλα τα ομόλογα, όλες οι τοποθετήσεις έχουν τον κίνδυνό τους. Και είναι απαραίτητο αυτοί που κάνουν αυτές τις τοποθετήσεις, να ξέρουν τι κάνουν. Κι αν δεν ξέρουν τι κάνουν, να ρωτάνε.
      Το 1999 είχατε ψηφίσει νόμο, σύμφωνα με τον οποίο συστήθηκε Ειδική Επιτροπή Ελέγχου και Διαχείρισης της Περιουσίας των Ταμείων. Από αυτή την επιτροπή και τη δικαιοδοσία της, αγαπητοί συνάδελφοι, εξαιρέσατε τα πάσης φύσεως ομόλογα του δημοσίου και τα πάσης φύσεως ομόλογα των ιδιωτικών τραπεζών. Τέλος πάντων, μπορείτε να μας πείτε κάποιο έλεγχο που έκανε αυτή η επιτροπή, να βρούμε κάποιο πόρισμά της; Τι ήλεγξε τέλος πάντων αυτή; Αμφιβάλλω ότι θα βρείτε κάτι, αγαπητοί συνάδελφοι.
      Το 2004 η Νέα Δημοκρατία παρέλαβε τα δημόσια οικονομικά σε πολύ κακά χάλια. Το έλλειμμα επρόκειτο να είναι 1,2% με βάση τις δικές σας εκτιμήσεις, τον τότε προϋπολογισμό και κατέληξε να είναι –με βάση τις εκτιμήσεις της Ευρωπαϊκής Επιτροπής- 7,8%, αγαπητοί συνάδελφοι. Πάνω από 10.000.000.000 ευρώ έλειπαν από τα έσοδα του κράτους, από τα ταμεία του κράτους, για να γίνουν αυτές οι πληρωμές.
      Οι πρωταθλητές της αδιαφάνειας ξύπνησαν και νοιάζονται τώρα για τη διαφάνεια!
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, σας παρακαλώ ολοκληρώστε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Τελειώνω σε ενάμισι λεπτό, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Υφυπουργέ. Είναι πολύ. Σε μισό λεπτό. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Εντάξει, κυρία Πρόεδρε. Δώστε μου ένα λεπτό.
      Οι ειδικές εκδόσεις, αγαπητοί συνάδελφοι, είναι διεθνώς καταξιωμένες. Ιταλία, Αυστρία, Διεθνής Τράπεζα, Παγκόσμια Τράπεζα. Όλες εκδίδουν ομόλογα πανομοιότυπα με αυτό του ελληνικού δημοσίου, χωρίς πουθενά να έχει υπάρξει δαιμονοποίησή τους.
      Μάλιστα, εσείς αγαπητοί συνάδελφοι το 2002 είχατε αλλάξει τη στρατηγική σας. Και τι λέγατε για τα δομημένα ομόλογα; Ακούστε εδώ, αγαπητοί συνάδελφοι, από το πρακτικό του ΟΔΔΗΧ και του Υπουργείου Οικονομικών του 2002: «Να αναβαθμιστεί ο ρόλος των λεγόμενων ειδικών εκδόσεων.» Κάνατε, δηλαδή, τότε ειδικές εκδόσεις. Απλώς θέλατε να τις αναβαθμίσετε. «Αυτές θα πρέπει εφεξής να αποτελούν αναπόσπαστο κομμάτι του δανειακού προγράμματος και να μην αντιμετωπίζονται σαν υπολειπόμενος δανεισμός, όπως γινόταν μέχρι σήμερα. Κρίνω ότι είναι σημαντικό να γίνουμε πιο ενεργοί σε αυτό το είδος, στις σύνθετες στρατηγικές εκδόσεις. Ένας λόγος είναι πως η προσφορά συνήθως δημιουργεί αυξημένη ζήτηση». Ακριβώς αυτό το οποίο έγινε. «Ένας δεύτερος λόγος είναι πως μία πετυχημένη παρουσία σε αυτό το χώρο ανεβάζει το γενικότερο εκδοτικό προφίλ της Ελληνικής Δημοκρατίας.» Αυτά λέγατε, αγαπητοί συνάδελφοι.
      Θέλω, για να κλείσω, να σας διαβεβαιώσω για τα εξής: 
      Τα ταμεία έχουν αυξήσει την περιουσία τους από 22 στα 31.000.000.000 ευρώ. Αν δεν είχαν πρόβλημα να πληρώσουν τις συντάξεις το 2003 που ήταν είκοσι δύο, σίγουρα δεν έχουν πρόβλημα να πληρώσουν συντάξεις τώρα που είναι στα τριάντα ένα. Από αυτά τα τριάντα ένα μόνο το 2,4% είναι επενδεδυμένο σε δομημένα ομόλογα.
      Δεύτερον, όσοι πούλησαν στα ταμεία έστω κι ένα ομόλογο σε φουσκωμένη τιμή ακόμα και κατά 1 ευρώ, θα διεκδικήσουμε και αυτό το τελευταίο ευρώ πίσω είτε με το καλό είτε με το άγριο είτε κινώντας νομικές διαδικασίες. Διότι για κάθε έναν που δέχθηκε να αγοράσει ομόλογο σε ας την πούμε φουσκωμένη η πλασματική τιμή, κάποιος από την άλλη μεριά –είτε ελληνική τράπεζα είτε ξένη τράπεζα είτε ελληνική χρηματιστηριακή εταιρεία είτε ξένη χρηματιστηριακή εταιρεία- δέχθηκε και εν γνώσει της πούλησε το ομόλογο αυτό σε φουσκωμένη τιμή.
      Δεν πρόκειται, λοιπόν, να ησυχάσει κανείς μέχρι να επιστραφούν αυτά τα χρήματα πίσω.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, θα πρέπει να πούμε κάποια στιγμή, σήμερα εδώ, τα πράγματα με το όνομά τους. Είμαστε από το πρωί εδώ, για να μιλήσουμε για το σχέδιο νόμου και μετά από τέσσερις ώρες, αν και είμαι ο τέταρτος ομιλητής, μιλάω μόλις τώρα. Αυτό δείχνει πραγματικά ότι υπάρχει ένας πανικός στην Κυβέρνηση, που καλό θα ήταν να τον δείξει κάπου αλλού. Δεν είναι δυνατόν μετά από κάθε ομιλητή να παρεμβαίνει είτε ο Κοινοβουλευτικός Εκπρόσωπος είτε οι Υπουργοί είτε οποιοσδήποτε άλλος και να μη μπορούν να μιλήσουν οι Βουλευτές. Αυτό νομίζω ότι από μόνο του λέει πάρα πολλά.
      Εν πάση περιπτώσει, θα πρέπει να πούμε και κάποια άλλα πράγματα, διότι ο κ. Δούκας θα πρέπει να αισθάνεται ντροπή εκείνος και όχι όλοι εμείς εδώ μέσα. Ντροπή θα πρέπει να αισθάνεται η Κυβέρνηση για τα αποτελέσματα που δημιουργούν οι πολιτικές της και τα προβλήματα που προκαλούν στους πολίτες και στους ασφαλισμένους. Εκείνο που έκανε με πολλή μεγάλη έμφαση είναι ότι προσπάθησε να αποσείσει τις δικές του προσωπικές ευθύνες. Δεν τον σώζει, όμως, ούτε και αυτό, διότι τα ζητήματα, όπως τίθενται, είναι αμείλικτα και πρέπει να απαντήσουν επί της ουσίας και όχι με αναφορές στο παρελθόν ή με ενδεχόμενους συμψηφισμούς, που δεν υπάρχουν βέβαια.
      Βεβαίως, κύριε Δούκα, είναι απογοητευμένοι οι Έλληνες. Όμως, είναι απογοητευμένοι από την πολιτική σας και αυτό πρέπει να το ξέρετε. Εκείνο που είναι εποικοδομητικό, αν πραγματικά θέλετε να δημιουργήσετε εποικοδομητικές συνθήκες και διαδικασίες, είναι να φύγετε από την Κυβέρνηση, να προκηρύξετε εκλογές, γιατί ο ανασχηματισμός δεν σας σώζει ούτε εσάς ούτε τον κ. Τσιτουρίδη. Πιστεύω ότι και οι δύο θα είστε εκτός Κυβέρνησης, γιατί πραγματικά έχετε προκαλέσει βάναυσα τον ελληνικό λαό. Αυτά είναι τα πράγματα με το όνομά τους και έτσι πρέπει να τα λέμε.
      Έρχομαι τώρα επί του σχεδίου νόμου, που είναι η εναρμόνιση της Οδηγίας 2004/109 που βάζει προϋποθέσεις διαφάνειας που αφορούν την πληροφόρηση, αναφορικά με εκδότες, των οποίων οι κινητές αξίες, όπως γράφει το σχέδιο νόμου, έχουν εισαχθεί προς διαπραγμάτευση σε οργανωμένη αγορά και την τροποποίηση της Οδηγίας 2001/34 των Ευρωπαϊκών Κοινοτήτων.
      Κυρία Πρόεδρε, εάν αυτό το σχέδιο νόμου ήταν μόνο η οδηγία, όπως είπε και ο εισηγητής μας, θα μπορούσε πραγματικά να γίνει δεκτό, διότι συμβάλλει όντως σε κάποια ζητήματα διαφάνειας. Όμως, εδώ υπάρχει κάτι άλλο πολύ σημαντικό. Ειπώθηκε κάτι για το άρθρο 23, ότι πάει να αλλάξει μία δεδομένη κατάσταση και ότι τα όποια θετικά υπάρχουν μέσα από την οδηγία θα μειωθούν για να γίνουν και αυτά αρνητικά. Απόδειξη αποτελεί το ότι γίνονται κάποιες αλλαγές και καταργούνται άρθρα και νόμοι της ίδιας της δικής σας Κυβέρνησης σε μία κατεύθυνση όχι να αυξηθούν οι έλεγχοι και να διαμορφωθεί ένα καλύτερο θεσμικό πλαίσιο το οποίο θα μπορούσε πραγματικά να προσφέρει σημαντικά στη διαφάνεια, αλλά να συμβαίνει το ακριβώς αντίθετο. Η κατάργηση του άρθρου 13 του ν.3371/2005 αυτό υποδηλώνει, όπως και τα άρθρα 30 και 31 του συγκεκριμένου σχεδίου νόμου που έχουν χαριστικές ρυθμίσεις, χωρίς να μας λέτε εκ των προτέρων ποιες είναι αυτές οι χαριστικές ρυθμίσεις. Όλα αυτά, βέβαια, δείχνουν τον πανικό που έχει η Κυβέρνηση.
      Πρόκειται για έναν πανικό που εκφράστηκε ακόμη και από τον εισηγητή της Πλειοψηφίας, όταν βγήκε στο Βήμα της Βουλής και μας είπε ότι όλοι οι ομιλητές του ΠΑ.ΣΟ.Κ. αναλώθηκαν σε σχέση με τα ομόλογα, ενώ συζητάμε ένα άλλο νομοσχέδιο. Ο ίδιος προσωπικά το μισό και παραπάνω χρόνο της ομιλίας του τον χρησιμοποίησε, για να αντιπαρατεθεί σε σχέση με τα ομόλογα και όλα αυτά που εδώ ειπώθηκαν, κάτι που δείχνει στην πράξη ότι και εκείνος προσπάθησε να δικαιολογήσει τουλάχιστον για τον εαυτό του τα αδικαιολόγητα.
      Εκείνο που πρέπει να πούμε καθαρά στον ελληνικό λαό -γιατί τα πράγματα πρέπει να τα λέμε απλά και κατανοητά- είναι ότι η Κυβέρνησή σας, κύριοι Υπουργοί, δεν έδωσε εκείνα τα οποία όφειλε στα ταμεία, σύμφωνα με τους ψηφισμένους από την Ελληνική Βουλή νόμους. Δεν έδωσε χρήματα στο Ι.Κ.Α., ούτε καταβάλλει τις εισφορές στον Ο.Γ.Α. ούτε στα άλλα ταμεία, όπως έχει υποχρέωση να καταβάλλει το δικό της μερίδιο. 
      Δεν φθάνει, βέβαια, μόνο το ότι δεν καταβάλει τις εισφορές που πρέπει να καταβάλλει, αλλά προσπαθεί με διάφορους τρόπους να αφαιμάξει ακόμη και τα αποθεματικά των ταμείων. Είναι χαρακτηριστική η περίπτωση και ο σχεδιασμός. Διότι εάν πραγματικά δεν θέλατε να έχουμε αυτά τα αποτελέσματα, δεν θα λέγατε και αυτά τα πράγματα που λέτε σήμερα εδώ, τα οποία είναι πέρα και έξω από την πραγματικότητα.
      Λέτε ότι θα αποδείξετε εντός ολίγου ότι τα αποθεματικά των ταμείων είναι περισσότερα από αυτά που ήταν. Δεν μας λέτε, όμως, και από ποιους λόγους είναι αυτά τα αποθεματικά αυξημένα. Γιατί εάν δει κάποιος τον αναλυτικό πίνακα που έχουμε εδώ, θα δει ότι τα αποθεματικά είναι αυξημένα εξαιτίας των μετοχών -και δεν μας παρουσιάζετε ούτε το 2006, μόνο τώρα αναφερθήκατε σε ένα νούμερο 32.000.000 ευρώ- είναι αυξημένα από τις καταθέσεις και είναι μειωμένα από τα ομόλογα. Αυτό δεν μας το λέτε, γιατί επισημαίνει ακριβώς και υποδεικνύει ποιες είναι οι δικές σας ευθύνες σε σχέση με τους χειρισμούς που έχετε κάνει.
    Μας είπατε όμως και κάτι άλλο, ότι εσείς δήθεν προσπαθείτε με διαφανείς τρόπους και προσπαθήσατε να χτυπήσετε τη διαπλοκή και τη διαφθορά. Κάθε άλλο. Εάν δεν συνέβαιναν αυτά που συνέβησαν μέσω του Τύπου από τη μία πλευρά και από την άλλη εάν δεν ξεσηκώνονταν οι ασφαλισμένοι στο Ταμείο της Αγροτικής Τράπεζας, οι οποίοι πραγματικά διεκδίκησαν και πήραν πίσω τα χρήματά τους από το «σάπιο» ομόλογο που είχαν αγοράσει, τότε δεν θα γινόταν τίποτα. Και όταν καταλάβατε πλέον ότι τα πράγματα οδηγούνται σε αδιέξοδο, τότε είπατε να χρησιμοποιήσετε και κάποιες άλλες επιτροπές, όπως είναι η Επιτροπή Κεφαλαιαγοράς, για να φανεί στα μάτια του κόσμου ότι δήθεν εσείς ενεργείτε προς την κατεύθυνση του να ξεκαθαρίσετε τα ζητήματα. Δεν το κάνατε όμως αυτό στην πράξη. Με κάθε τρόπο εδώ και ενάμιση μήνα προσπαθείτε να καλύψετε όλη αυτή την ιστορία, προσπαθείτε να καλύψετε όλη αυτή την ασχημία που έγινε σε βάρος του ελληνικού λαού και σε βάρος των συμφερόντων των ασφαλισμένων και των συνταξιούχων. 
    Βέβαια, με τους συμψηφισμούς δεν υπάρχει αποτέλεσμα. Πρέπει να το καταλάβετε αυτό, διότι είχατε και έχετε μία βασική υποχρέωση. Εάν θέλετε πραγματικά να κατηγορήσετε το ΠΑ.ΣΟ.Κ. ότι έκανε λάθη ή είχε αδυναμίες, οφείλατε μέσα στο πλαίσιο, όπως ειπώθηκε και από τον τέως Πρόεδρο της Βουλής, να είχατε καταθέσει εδώ σχετικές προτάσεις και αιτήσεις ώστε να γίνουν οι επιτροπές που πρέπει να γίνουν για να ξεκαθαριστούν τα ζητήματα. Τώρα, δεν έχετε πλέον δικαίωμα να κάνετε συμψηφισμούς αυτής της μορφής, γιατί δεν αξιοποιήσατε αυτό που ως προεκλογικό όπλο χρησιμοποιήσατε, ότι δήθεν στο ΠΑ.ΣΟ.Κ. υπάρχουν προβλήματα, ότι υπάρχει διαπλοκή και ότι υπάρχουν ζητήματα διαφθοράς που θα μπορούσατε να τα αναδείξετε, αλλά δεν το κάνατε στην πράξη. 
    Ο κ. Τσιτουρίδης ήρθε να μας πει και κάτι άλλο, ότι η Κυβέρνηση θα αποδείξει ότι τα Ταμεία έχουν ωφέλεια. Μα εκεί είναι το πρόβλημα; Εγώ σας λέω ότι θα έχουν ωφέλεια και ενδεχομένως θα έχουν και αυξημένα αποθεματικά και εξήγησα τους λόγους για τους οποίους θα τα έχουν. Αυτό είναι όμως το πρόβλημα; Το πρόβλημα είναι να μας αποδείξετε και να μας εξηγήσετε γιατί υπάρχει αυτή η μείωση των εσόδων από τα ομόλογα και κυρίως γιατί υπάρχει αυτή η μείωση από τα «σάπια» ομόλογα, που ήταν μια συγκεκριμένη δική σας επιλογή, μόνο και μόνο για να οδηγήσετε με τις βαλίτσες τα χρήματα εκεί που θέλατε να τα οδηγήσετε και μην κρυβόσαστε πίσω από το δάχτυλό σας. Δεν είναι δυνατόν. 
    Η κατάσταση είναι καθαρή, την έχει αντιληφθεί ο ελληνικός λαός, γι’ αυτό ακριβώς σας καταδικάζει και γι’ αυτό δεν τολμάτε να πάτε και σε εκλογές. Διότι αν βλέπατε ότι οι εκλογές θα σας βοηθούσαν, θα το κάνατε το γρηγορότερο δυνατόν. Αποφεύγετε όμως και κάθε άλλη μεθοδολογία που χρησιμοποιείτε εδώ και εσείς κύριοι Υπουργοί, αλλά και οι συνάδελφοι της Νέας Δημοκρατίας, στη Βουλή,  που αφορά είτε το να παρουσιάσουν το άσπρο μαύρο, είτε να δημιουργήσουν μία εικόνα συγκάλυψης, είτε να πουν με υποκρισία ότι αυτό το οποίο επιδιώκουν είναι αυτό το οποίο θέλει ο ελληνικός λαός, ενώ στην πράξη συμβαίνει ακριβώς το αντίθετο, δεν βοηθάει. Δεν είμαστε όλοι ίδιοι και πρέπει να το αντιληφθείτε. Υπάρχουν επιλογές, υπάρχουν προτάσεις από τα κόμματα και δεν σας βοηθάει ούτε η συγκάλυψη και η συνδρομή που προσπαθεί να σας προσφέρει το Κ.Κ.Ε. 
    Εμείς σας λέμε ότι η λύση είναι μία. Η λύση είναι εκλογές, η λύση είναι να πούμε στον ελληνικό λαό τα πράγματα με το όνομά τους, να καταλάβει τη δική σας υποκρισία, γιατί τότε μόνο πραγματικά θα ξεπεραστούν και αυτά τα προβλήματα –και δεν ξέρω με ποιο τρόπο- είπατε, ότι δήθεν υπάρχουν ανίδεοι διοικητές και άπληστοι χρηματιστές. Μα, αυτό από μόνο του αποδεικνύει, σε συνδυασμό με τις βαλίτσες, ότι υπάρχει ενοχή της Κυβέρνησης και θα έπρεπε γι’ αυτό να αισχύνεστε και θα έπρεπε γι’ αυτό να έχετε παραιτηθεί. 
    Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Στρατάκη. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Παρακαλώ το λόγο, κυρία Πρόεδρε. 
    ΠΡΟΕΔΡΟΣ (Άννα Μπενάκη - Ψαρούδα): Έχετε κάποια νομοτεχνική αλλαγή; 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επειδή δεν βλέπω να είναι ουσιώδεις, θα θέλατε να τις καταθέσω απλώς, αντί να τις διαβάσω όλες, για να κερδίσουμε χρόνο; 
    ΠΡΟΕΔΡΟΣ (Άννα Μπενάκη - Ψαρούδα): Πείτε σε τι άρθρο αναφέρεται. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Άρθρο 4, παράγραφος 6, στο δέκατο στίχο διαγράφονται οι λέξεις «και το άρθρο 136». 
    Και το ακροτελεύτιο άρθρο αντικαθίσταται ως εξής: «Η ισχύς του  νόμου αυτού αρχίζει δύο (2) μήνες από τη δημοσίευσή του στην Εφημερίδα της Κυβερνήσεως με εξαίρεση τα άρθρα 28, 29, 30, 31, 32, 34, 35 και 36 των οποίων η ισχύς αρχίζει από τη δημοσίευσή τους στην Εφημερίδα της Κυβερνήσεως, εκτός εάν ορίζεται διαφορετικά σε επιμέρους διατάξεις τους.»
    Το καταθέτω στα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: 
      «ΝΟΜΟΤΕΧΝΙΚΕΣ ΔΙΟΡΘΩΣΕΙΣ – ΠΡΟΣΘΗΚΕΣ
      Στο σ.ν. «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις»
      Άρθρο 4 παράγραφος 6
      Στο δέκατο στίχο διαγράφονται οι λέξεις «και το άρθρο 136».
      Ακροτελεύτιο άρθρο
      Το άρθρο αυτό αντικαθίσταται ως εξής:
      «Η ισχύς του νόμου αυτού αρχίζει με δύο (2) μήνες από την δημοσίευσή του στην Εφημερίδα της Κυβερνήσεως με εξαίρεση τα άρθρα 28, 29, 30, 31, 32, 34, 35 και 36 των οποίων η ισχύς αρχίζει από τη δημοσίευσή του στην Εφημερίδα της Κυβερνήσεως, εκτός εάν ορίζεται διαφορετικά σε επιμέρους διατάξεις τους.»
      Αθήνα, 19 Απριλίου 2007-04-25
      Ο ΥΠΟΥΡΓΟΣ
      ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ
      ΓΕΩΡΓΙΟΣ ΑΛΟΓΟΣΚΟΥΦΗΣ»)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. Θα διανεμηθούν στους συναδέλφους. 
      Ο κ. Χωρέμης έχει το λόγο. 
      ΑΝΑΣΤΑΣΙΟΣ ΧΩΡΕΜΗΣ: Κυρία Πρόεδρε, κυρίες και κύριοι συνάδελφοι, με το σκάνδαλο των ομολόγων, που αφορά την καταλήστευση των αποθεματικών των ασφαλιστικών ταμείων, βρισκόμαστε για μία ακόμη φορά αντιμέτωποι με μία βαθιά κρίση εμπιστοσύνης στη σχέση του πολίτη με τους θεσμούς και την αξιοπιστία του πολιτικού συστήματος. 
      Η διαφθορά αλλά και η αδιαφάνεια που συνιστούν ευρύτατη καχυποψία στους πολίτες, πλήττουν ουσιαστικά τη λειτουργία του πολιτεύματος. Κανείς δεν ξεχνά ότι η Νέα Δημοκρατία στις εκλογές του 2004 έκανε επίκεντρο του προεκλογικού της λόγου τη διαφθορά. Η κυβερνητική της όμως πρακτική απέδειξε ότι πρόκειται για σημαία ευκαιρίας, σημαία κομματικής σκοπιμότητας. Ήδη, οι πολίτες γνωρίζουν ότι η Νέα Δημοκρατία δεν έχει τη βούληση να αντιμετωπίσει το φαινόμενο της διαφθοράς στη ρίζα του, αλλά υποκρίνεται συνεχώς, ηθικολογώντας και ενδιαφέρεται μόνο για την μικροκομματική του αξιοποίηση. Πώς αλλιώς να ερμηνεύσει κανείς σήμερα την προσπάθεια συγκάλυψης που γίνεται με την τροπολογία αυτή που αφορά τον ορισμό των διοικήσεων των ασφαλιστικών οργανισμών; Πώς αλλιώς κανείς να δικαιολογήσει αυτή την προσπάθεια επικοινωνιακής και πάλι πολιτικής, όταν βοά ο τόπος, όταν όλη η Ελλάδα έχει ξεσηκωθεί και προσπαθεί να μάθει την αλήθεια για το σκάνδαλο των ομολόγων, για το σκάνδαλο -μάλλον της καταλήστευσης- των αποθεματικών των ταμείων; 
      Βεβαίως, εδώ ο Γιώργος Παπανδρέου είχε κάνει από το 2005 μια συνολική πρόταση για την πάταξη της διαφθοράς, την ενίσχυση της διαφάνειας στη διαχείριση του δημοσίου χρήματος, στην ενίσχυση, δηλαδή, του πλαισίου προκειμένου να απαντήσει ο πολιτικός κόσμος, να απαντήσει το πολιτικό σύστημα, γι’ αυτό το καρκίνωμα κυριολεκτικά που υπάρχει μέσα στη δημόσια ζωή και το οποίο ασφαλώς συνιστά νάρκη στα θεμέλια του πολιτικού συστήματος. 
      Βεβαίως δεν υπήρξε καμία ανταπόκριση θετική, τουλάχιστον να γίνει συζήτηση επ’ αυτών που έθεσε ο Γιώργος Παπανδρέου και το ΠΑ.ΣΟ.Κ., γιατί απλούστατα η γραμμή της Κυβέρνησης ήταν και είναι, κάθε φορά που βρίσκεται κολλημένη με την πλάτη στο τοίχο, να επικαλείται το παρελθόν και να επικαλείται ασφαλώς λάθη και αδυναμίες που υπήρξαν επί των δικών μας κυβερνήσεων, αλλά που σε καμία περίπτωση δεν μπορούν αυτού του τύπου οι συμψηφισμοί να ακυρώνουν τις μεγάλες ευθύνες που έχει για την διαχείριση καθημερινά των πραγμάτων η Κυβέρνηση. 
      Θα ήθελα να κάνω και ένα άλλο σχόλιο πριν μπω στην ουσία του όλου θέματος. Θυμίζω ότι στο Χρηματιστήριο, με ευθύνες που είχε η κυβέρνηση του ΠΑ.ΣΟ.Κ. και ευθύνες που κατά την άποψή μου εστιάζονται στο γεγονός ότι πράγματι ίσως έπρεπε να ενημερώσουμε πιο επίμονα τους πολίτες για τους κινδύνους που διέτρεχαν, το ΠΑ.ΣΟ.Κ. εκείνης της περιόδου, λοιπόν, στις εκλογές του 2004, ανέλαβε και πλήρωσε το τίμημα σ’ αυτές τις εκλογές. Ο ελληνικός λαός το έθεσε στην Αντιπολίτευση. 
      Για τα λάθη, λοιπόν,  εκείνης της περιόδου πλήρωσε το ΠΑ.ΣΟ.Κ.. Για τα λάθη όμως τα σημερινά της Νέας Δημοκρατίας δεν θα πληρώσει το ΠΑ.ΣΟ.Κ., θα πληρώσει η Κυβέρνηση της Νέας Δημοκρατίας. Και σε τελευταία ανάλυση -το Χρηματιστήριο με την κρίση που είχε τότε- είχαμε μια σημαντική μεταφορά πόρων από μικροεπενδυτές, πράγματι, σε ισχυρούς οικονομικούς παράγοντες. Αυτό είναι μια αλήθεια. Αλλά ο καθένας τότε ανέλαβε το ρίσκο και έπαιξε δικά του χρήματα, ενώ τώρα ο καθένας –και μιλώ για την Κυβέρνηση- παίζει με τα χρήματα των κοινωνικών ασφαλιστικών οργανισμών. Και αυτό έχει μια τεράστια διαφορά. 
      Ένα τρίτο σχόλιο που θέλω να κάνω είναι ότι πραγματικά κάνει μεγάλη εντύπωση πως από την ώρα που κυκλοφορεί ένα ομόλογο, κάνει όλη αυτή τη μεγάλη διαδρομή μέσω και ξένων χωρών. Μεσολαβούν προμηθευτές που εξασφαλίζουν ασφαλώς κέρδος, τη δική τους προμήθεια. 
      Τίθεται το ερώτημα: Δεν ανησυχούν όλοι αυτοί μήπως έχουμε πολλές προμήθειες που επιβαρύνουν την τιμή του προϊόντος που διακινούν; Μήπως αυτή η επιβάρυνση, η αύξηση δηλαδή της τιμής, το κάνει λιγότερο ελκυστικό ως προϊόν και τελικά δεν βρεθεί αγοραστής, όταν θα είναι υπερτιμημένο για να το αγοράσει; Δεν ανησυχεί κανείς γι’ αυτό; Προφανώς θα ανησυχούσαν αν γνώριζαν ότι δεν θα υπήρχε στημένος, έτοιμος, δεδομένος τελικός αγοραστής, ο οποίος ασφαλώς είναι διατεθειμένος να πληρώσει την υψηλότερη τιμή και εν προκειμένω τα ασφαλιστικά ταμεία. Γι’ αυτό μιλούμε για οργανωμένο σχέδιο. 
      Αναφέρω έξι συμπτώσεις. Πρώτον, αδρανοποιήθηκε ο προβλεπόμενος έλεγχος της Τράπεζας της Ελλάδος. Δεύτερον, καταργήθηκε η θέση του αρμόδιου Υφυπουργού και δημιουργήθηκε ειδική γραμματεία στο Υπουργείο Απασχόλησης με τον κ. Ευγένιο Παπαδόπουλο, γνωστό από την υπόθεση των κουμπάρων, στον οποίο ανατέθηκαν τα θέματα των ταμείων. Τρίτον, εκδόθηκαν από το Υπουργείο Οικονομικών τα σύνθετα δομημένα ομόλογα υψηλού ρίσκου που αγοράστηκαν από τα ταμεία. Τέταρτον, διοχετεύθηκαν αυτού του είδους τα ομόλογα συντονισμένα σε είκοσι τέσσερα ασφαλιστικά ταμεία με συγκεκριμένες ζημίες και μεγάλες προμήθειες. Πέμπτον, γίνεται διακίνηση αυτών των ομολόγων, πριν ακόμα αυτά εκδοθούν. Έκτον, δίνεται εντολή να πληρωθεί τουλάχιστον ένα από αυτά τα ομόλογα πριν την ημέρα έκδοσής του. Κάποια κάνουν κύκλους ανά την Ευρώπη και προκύπτουν τρομακτικές προμήθειες. Υπάρχει μία παραγωγή προμηθειών από τις οποίες επωφελούνται συγκεκριμένοι άνθρωποι.
      Ο Υπουργός Οικονομίας κ. Αλογοσκούφης μίλησε για άπληστους χρηματιστές, ανίδεες διοικήσεις ταμείων και επικίνδυνα ομόλογα. Εδώ θυμίζουμε ότι τα επικίνδυνα ομόλογα τα εξέδωσε το ίδιο το Υπουργείο του, το Υπουργείο Οικονομικών, τις ανίδεες διοικήσεις τις διόρισε η Κυβέρνηση και οι άπληστοι χρηματιστές είναι όλοι μια χαρά «γαλάζια» παρέα, μια χαρά νεοδημοκρατική παρέα. 
      Θεσμοθετήσαμε επί ΠΑΣΟΚ με νόμο τη δυνατότητα τα ταμεία να έχουν περιουσία. Η περιουσία των ταμείων επενδύθηκε και αποδίδει, για να επαίρεται σήμερα ο κ. Τσιτουρίδης ως προς τη δυνατότητα να υπάρχει αύξηση των αποθεματικών της κινητής περιουσίας των ασφαλιστικών ταμείων. Όμως, δεν μπορεί να μιλάει η Νέα Δημοκρατία για αύξηση της περιουσίας, όταν χρησιμοποιεί με αυτόν τον ανεύθυνο, τουλάχιστον, τρόπο τα αποθεματικά των ασφαλισμένων, προκειμένου να αποκομίσουν οφέλη επιτήδειοι και «ημέτεροι» ασφαλώς.  
      Το ερώτημα είναι αν η Κυβέρνηση θα επιστρέψει τα λεφτά στα ταμεία και αν θα καλύψει τις ζημίες, γιατί όλα αυτά ασφαλώς έχουν να κάνουν με τα χρήματα των ασφαλισμένων και των συνταξιούχων, με τις αυριανές συντάξεις, με μια κυβέρνηση που επαγγελλόταν μέχρι τώρα ότι μέσω του διαλόγου θα επιλύσει το ασφαλιστικό πρόβλημα της χώρας. 
      Και εδώ θυμίζουμε και πάλι την αντίληψη που υπάρχει και βρίσκεται σε διαφορά με τη δική μας αντίληψη. Ενώ εμείς πιστεύουμε ότι το κράτος πρέπει να λειτουργεί στην κατεύθυνση της ύπαρξης ενός πλαισίου και κανόνων, προκειμένου μέσα από ένα καθαρό παιγνίδι όλοι οι πολίτες, οι απλοί πολίτες αλλά και οι μεγάλοι επενδυτές να γνωρίζουν τους κανόνες και να μην είναι παρά μόνο το κράτος στην υπηρεσία του πολίτη, υπάρχει η αντίληψη της Δεξιάς -της Κυβέρνησης της Νέας Δημοκρατίας σήμερα- που θέλει το κράτος λάφυρο, που επιχειρεί την ιδιοποίηση του εθνικού πλούτου, που καταστρατηγεί κάθε θεσμό ελέγχου, για να μπορέσει έτσι με ασυδοσία να λειτουργεί και με μεγαλύτερη αυθαιρεσία.
      Θεωρούμε, λοιπόν, ότι υπάρχει αδιέξοδο πολιτικό, εξαιτίας και αυτού του σκανδάλου απέναντι στο οποίο ο κ. Τσιτουρίδης δεν έχει έλθει μία φορά στην Επιτροπή Κοινωνικών Υποθέσεων, παρά τις πολλές προσκλήσεις που του έχουμε κάνει με πολλά αιτήματα για στοιχεία. Έρχεται εδώ προηγουμένως ο κ. Δούκας και επικαλείται διάφορα πράγματα, ενώ αποσιωπά και δεν δίνει τα στοιχεία, τα οποία έχουμε καλέσει και το Υπουργείο Οικονομικών και το Υπουργείο Απασχόλησης να μας τα δώσει. 
      Κύριε Τσιτουρίδη, ήλθατε σήμερα εδώ και πάλι, για να εμφανιστείτε ως ο εμπρηστής που αναλαμβάνει να κάνει την αναδάσωση. Ε, αυτό το πράγμα δεν πρόκειται να περάσει και νομίζω ότι περίτρανα θα αποδειχθεί στις επόμενες εθνικές εκλογές. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει η κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, είναι σαφές πια ότι η Κυβέρνηση βυθίζεται μέρα με τη μέρα όλο και περισσότερο σε μια δίνη, σε αυτήν τη δίνη του σκανδάλου των δομημένων ομολόγων. Και ενώ συντελείται το ναυάγιό της, ως ύστατη προσπάθεια να σωθεί, χρησιμοποιεί κατά κόρον αυτό που κάνει σε περιόδους κρίσεων από τότε που ανέλαβε, τη μετάθεση ευθυνών: μετάθεση ευθυνών προς τα πλάγια, μετάθεση ευθυνών προς τα κάτω, μετάθεση ευθυνών προς τα πίσω. 
Όλοι φταίνε εκτός από την Κυβέρνηση.
      Και ας έρθω στο πρώτο, μετάθεση ευθυνών προς τα πλάγια. Παρακολουθήσαμε εδώ και αρκετές μέρες τους Υπουργούς της Νέας Δημοκρατίας να αλληλοκαρφώνονται, να αλληλοσπαράσσονται. Το μεν Υπουργείο Οικονομίας να δείχνει με το δάκτυλο προς το Υπουργείο Απασχόλησης, λέγοντας ότι δεν ευθύνεται να ξέρει την πορεία των ομολόγων και ποιος επενδύει πού, το δε Υπουργείο Απασχόλησης, με τη δική του σειρά, να λέει ότι δεν έχει καμία ευθύνη για το πώς επενδύουν και πού επενδύουν τα αποθεματικά τους τα ταμεία. Και παρακολουθούμε και σήμερα τον κ. Μεϊμαράκη, τον άλλο Υπουργό, να λέει ότι κρύβονται οι Υπουργοί και ανεβαίνει η δημοτικότητά τους. 
      Αυτό που είναι αλήθεια, κύριοι της Κυβέρνησης, είναι ότι η ευθύνη ανήκει πολύ πιο ψηλά, γιατί υπεύθυνοι είναι όλοι, γιατί το κόλπο ήταν στημένο. Επιχειρείται όμως και η μετάθεση ευθυνών προς τα κάτω. Το είπε και ο κ. Δούκας λίγο πριν, εγκαλώντας μάλιστα τον Κοινοβουλευτικό Εκπρόσωπο του ΠΑ.ΣΟ..Κ., κ. Φλωρίδη, ότι «δίνει» και εκθέτει τους δικούς του συνεργάτες. Να πληροφορήσω τον Υπουργό και την Κυβέρνηση ότι οι κυβερνήσεις του ΠΑ.ΣΟ.Κ. δεν κρύβονταν πίσω από υπηρεσιακούς παράγοντες, διοικητές ταμείων και άλλους. Αναλάμβαναν πολιτικές ευθύνες, πολλές φορές υπέρ το δέον. 
      Αυτό κάνετε, κρύβεστε πίσω από διοικήσεις ταμείων και πίσω από υπηρεσιακούς παράγοντες. Ο Πρωθυπουργός κρύβεται, οι Υπουργοί, όπως είπα, μεταθέτουν τις ευθύνες ο ένας στον άλλον και στο πουθενά και στους υπηρεσιακούς και, τελικά, ποιος φταίει; Στους υπηρεσιακούς θα τα φορτώσετε και θα το αποδείξω αυτό, γιατί και η τροπολογία της Κυβέρνησης που σήμερα συζητούμε για τις διοικήσεις των ταμείων δεν είναι τίποτε άλλο από μια τέτοια προσπάθεια, επικοινωνιακά τουλάχιστον, γιατί θα έρθω και στην ουσία. Επιχειρείτε, λοιπόν, να μας πείτε και να πείτε και στον ελληνικό λαό: «Ποιοι φταίνε; Οι ανίδεες διοικήσεις και οι κακοί διοικητές. Και εμείς τι θα κάνουμε τώρα με αυτήν την τροπολογία; Θα έρθουμε να τις αλλάξουμε». 
      Πολύ αργά, κύριε Υπουργέ, πολύ αργά. Εκ των υστέρων και εκ του πονηρού είναι αυτή η τροπολογία και είναι εκ των υστέρων, διότι κατετέθη άρον-άρον, χωρίς καν να προλάβετε να κάνετε διάλογο με τους κοινωνικούς εταίρους, όταν γνωρίζετε την τριμερή χρηματοδότηση και την μέχρι τώρα τριμερή σύνθεση των διοικήσεων των ταμείων. Αλλά πότε θέλατε να κάνετε διάλογο; Την φέρατε, λοιπόν, άρον-άρον γιατί; Για να προλάβετε να δείξετε ότι «Να, φταίνε οι ανίδεες διοικήσεις των ταμείων και εμείς σπεύδουμε να καταθέσουμε αυτήν την τροπολογία για να τις αλλάξουμε», ότι  το «κακό ΠΑ.ΣΟ.Κ.» –μετάθεση ευθυνών προς τα πίσω- φταίει για όλα τα δεινά του τόπου. 
      Και σας ερωτώ, κύριε Υπουργέ: Πριν από δυο τρείς μήνες είχατε εδώ το μίνι ασφαλιστικό νομοσχέδιο -το φθινόπωρο, αν θυμάμαι καλά- και είχε σωρεία διατάξεων για σωρεία θεμάτων του ασφαλιστικού συστήματος της χώρας. Ε, λοιπόν, αφού βλέπατε ότι υπάρχει θεσμικό πρόβλημα –ναι, μας είπατε για θωράκιση, επιτροπές που αλλάζουν η μια την άλλη- αφού, λοιπόν, το πρόβλημα υπήρχε κατά τη δική σας άποψη και ήταν στις διοικήσεις των ταμείων και στη σύνθεσή τους, γιατί τότε δεν βάζατε και μια τροπολογία ή μια διάταξη στο μίνι ασφαλιστικό για να θεραπεύσετε έγκαιρα το πρόβλημα; 
      Είναι, λοιπόν, εκ των υστέρων και είναι εκ του πονηρού η τροπολογία σας και δεν πείθει. Δεν πείθει για τις καλές σας προθέσεις και δεν πείθει και επί της ουσίας αυτή η τροπολογία, διότι τι πάτε να κάνετε; Ακριβώς όπως θεωρείτε ότι το κράτος και η εξουσία είναι λάφυρο στα χέρια σας επειδή πήρατε τις εκλογές, έτσι θεωρείτε ότι και τα χρήματα των ασφαλισμένων είναι λάφυρο στα χέρια σας και θέλετε να ενισχύσετε δόλια με αυτήν την τροπολογία την παρουσία της πολιτικής εξουσίας στα Ταμεία και να αποδυναμώσετε την κρατική παρουσία. Πώς το κάνετε; Η Επιτροπή Κεφαλαιαγοράς και η Επιτροπή της Τράπεζας της Ελλάδος έχουν το βέτο για τις διοικήσεις, καπελώνουν τα ταμεία. Και από την άλλη, αυτό το βέτο έχει και ένα άλλο χαρακτηριστικό, το χαρακτηριστικό της μετατροπής των ασφαλιστικών ταμείων σε επενδυτικούς μηχανισμούς και οργανισμούς κυρίως. 
      Και σας ερωτώ: Κατά τη δική σας γνώμη ο μέχρι σήμερα χαρακτήρας των ασφαλιστικών ταμείων ως κοινωνικών κυρίως, ως κοινωφελών οργανισμών αίρεται; Ναι ή όχι, πείτε μου. Γιατί θα έχει βέτο η Επιτροπή Κεφαλαιαγοράς; Γιατί θα διορίζει; Όπου θέλουμε υπάρχουν Υπουργοί και όπου θέλουμε κρυβόμαστε.  
      Τους καπελώνετε δολίως και εμμέσως τους ασφαλισμένους με αυτόν τον τρόπο. Και που είναι ο ρόλος των κοινωνικών εταίρων; Και βεβαίως ποιοι φταίνε κατά τη γνώμη σας  και διαγράφονται τελείως από την εικόνα; Οι υπάλληλοι, οι εργαζόμενοι των ασφαλιστικών ταμείων που σηματοδοτούσαν με την παρουσία τους την εκπροσώπηση του κράτους . Γιατί αυτό που θέλετε είναι να φέρετε μια τροπολογία άρον-άρον για να δείξετε ότι εσείς τάχα οι καλοί …
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να διαβάσετε τις τροποποιήσεις. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ναι κύριε Υπουργέ, πάλι θα μας πείτε ότι δεν ξέρουμε τους νόμους. Πάλι θα βγείτε και θα ωραιοποιήσετε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Έχετε λάθος κείμενο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας κατανοώ πάρα πολύ. Κατανοώ την προσπάθεια που κάνατε. Είναι μια τεράστια προσπάθεια να διαστρέψετε, να ερμηνεύσετε, να εξειδικεύσετε τους λόγους. Να πείτε ότι δεν ξέρουμε το θεσμικό πλαίσιο, να πείτε ότι εσείς θωρακίζετε το θεσμικό πλαίσιο. Κατανοώ όλη την προσπάθεια διαστρέβλωσης, ερμηνείας, εξειδίκευσης, παρερμήνευσης. Όλα τα κατανοώ. Αυτό που δεν κατανοώ είναι πως μέσα σε σαράντα οκτώ ώρες δεκατέσσερις διοικητές ταμείων, επένδυσαν στο συγκεκριμένο κρυφό ομόλογο. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Απαντήστε μου και αφήστε τους νόμους και τις θωρακίσεις. Να μου πείτε ποιος κατεύθυνε αυτούς τους διοικητές. Εκεί σας θέλω. Και όχι εάν ξέρετε τους νόμους. Και όχι εάν θα αλλάξουμε ή δεν θα αλλάξουμε εκείνη ή την άλλη επιτροπή. Εκεί σας θέλω. Έχετε απάντηση γι αυτό; Δεν έχετε. Έχει ο Πρωθυπουργός απάντηση γι αυτό; Δεν έχει. 
      Υπάρχουν πολιτικές ευθύνες; Τι λέει ο ελληνικός λαός; Εκτός και εάν πιστεύετε τις δημοσκοπήσεις, μόνο όταν σας ευνοούν. Εάν λοιπόν πιστεύετε στις δημοσκοπήσεις, να σας θυμίσω ότι ο ελληνικός λαός, στη συντριπτική του πλειοψηφία, λέει ότι υπάρχουν πολιτικές ευθύνες. Και ξέρετε κάτι; Τις μεν ποινικές ευθύνες θα τις αναζητήσουν στην ώρα τους τα δικαστήρια. Τις δε πολιτικές ευθύνες θα τις αποδόσει ο λαός, γιατί κανείς από εσάς δεν τολμά να τις αναλάβει. Θα το κάνει ο λαός με τις εκλογές.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Γεώργιος Σούρλας):  Ο κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κυρίες και κύριοι συνάδελφοι, θέλω να ενημερώσω την Ολομέλεια της Βουλής, ότι η πορεία των φοιτητών η οποία εξελίσσεται στο Σύνταγμα είναι απολύτως ειρηνική. Σήμερα δεν την συνοδεύουν οι γνωστοί-άγνωστοι γιατί δεν υπάρχει κανένας λόγος να καεί το τιμημένο μνημείο του Αγνώστου Στρατιώτη και να δημιουργηθούν θέματα στα κανάλια για να δοθεί η ευκαιρία να κατηγορηθεί η Κυβέρνηση. Η Αξιωματική Αντιπολίτευση έχει θέμα για να σφυροκοπά την Κυβέρνηση. Συνεπώς περιττεύουν οι γνωστοί–άγνωστοι και ένας ακόμη μύθος για το ποιος έχει σχέση με αυτούς οι οποίοι προκαλούν τα επεισόδια στο κέντρο της Αθήνας καταρρίπτεται. Θα θυμάστε προ εβδομάδων, τι είχαμε ακούσει σε αυτήν την Αίθουσα. Είχαμε ακούσει ότι και εμείς υποκινούμε τους γνωστούς- αγνώστους.
      Ο λόγος για τον οποίο επέμεινα μέχρι αυτής της ώρας να μιλήσω σήμερα είναι το ότι με ενόχλησε μια φράση του Κοινοβουλευτικού Εκπροσώπου του ΠΑ.ΣΟ.Κ. χθες. Μίλησε για ψοφοδεή Κυβέρνηση. Το αρνούμαι κατά τον πλέον κατηγορηματικό τρόπο, όταν έχω την τιμή να στηρίζω την Κυβέρνηση Καραμανλή στο ελληνικό Κοινοβούλιο. Ψοφοδεείς Υπουργοί υπήρξαν στις προηγούμενες κυβερνήσεις όταν δεν είχαν το θάρρος και το πολιτικό ανάστημα όχι μόνο να αναλάβουν ευθύνες αλλά να διερευνήσουν τις υποθέσεις οι οποίες κατά συρροήν και κατ’ εξακολούθησιν κατεγγέλοντο όχι μόνο από τον τότε Αρχηγό της αξιωματικής αντιπολίτευσης, όχι μόνο από τους Κοινοβουλευτικούς του Εκπροσώπους αλλά και από τα κορυφαία στελέχη του ΠΑ.ΣΟ.Κ..
      Και επειδή δεν επενδύω στις μεταξύ σας διαφορές, δεν επενδύω στις μεταξύ σας καταγγελίες, αρνούμαι να τις επαναλάβω. Αλλά σπεύσατε στις εφημερίδες της εποχής εκείνης και στις συζητήσεις της Βουλής για να δείτε το πάνθεον των χαρακτηρισμών για τα έργα και τις ημέρες, για τα φαινόμενα της διαφθοράς, της διαπλοκής, της αδιαφάνειας, της διασπάθισης του δημοσίου χρήματος και του εξευτελισμού του κράτους. Θυμηθείτε τα.
      Επίσης, έχω ενοχληθεί από μία άλλη φράση μίας κυρίας συναδέλφου περί «κεντρικού ταμείου». Τι θαρρούν, κύριε Υπουργέ, ότι επαναλαμβάνει η Νέα Δημοκρατία πρακτικές τις οποίες καθιέρωσε το ΠΑ.ΣΟ.Κ.; Ξέρετε γιατί ο κόσμος, η κοινωνία, οι πολίτες σας έχουν ηθικά ενοχοποιημένους; Όχι γι’ αυτά που λέμε εμείς -θα αναφερθώ και σ’ αυτό στη συνέχεια- αλλά γι’ αυτά που γνωρίζουν οι πολίτες. Μην υποτιμάτε την κρίση των πολιτών. Μη θεωρείτε λοιπόν ότι δεν γνωρίζουν τα περί «μαύρων, κεντρικών ταμείων» και άλλων γνωστών υποθέσεων.
      Επίσης, άκουσα τον εκλεκτό Κοινοβουλευτικό Εκπρόσωπο του ΠΑ.ΣΟ.Κ. να προσπαθεί να σας απαντήσει στο εάν και πόσο χάθηκαν αυτά τα 3,5 δισεκατομμύρια ευρώ που είπατε. Επικαλέσθηκε την τιμή των μετοχών σήμερα. Μπορεί να επικαλεσθεί την τιμή των μετοχών την ημέρα που παραδώσατε την εξουσία, που ο δείκτης του Χρηματιστηρίου Αθηνών ήταν στις δυόμισι χιλιάδες μονάδες; Μπορείτε να μας πείτε τότε ποια ήταν η αξία των μετοχών τις οποίες σήμερα επικαλείσθε;
      Έρχεται η Νέα Δημοκρατία, αποκαθιστά το κύρος της χώρας, εξυγιαίνει την οικονομία, λειτουργούν οι οικονομικοί θεσμοί στον τόπο, ανεβαίνει το Χρηματιστήριο και έρχεσθε και μας λέτε τώρα για τις τιμές των μετοχών που έχουν τα ταμεία. Μήπως θυμάστε σε τι περιπέτεια βάλατε τότε τα αποθεματικά των ταμείων για να συγκρατήσετε το δείκτη ενόψει των εκλογών του 2000;
      Ενθυμούμαι μία εφημερίδα, που σήμερα έχει αλλάξει στάση, να έχει τότε ειρωνικό πρωτοσέλιδο για το σημερινό Πρωθυπουργό: «Κωστάκη, κάτω τα χέρια από το Χ.Α.Α.», όταν ο Καραμανλής είχε πει: «να μην πάτε τα αποθεματικά των ταμείων στο Χρηματιστήριο». Θυμηθείτε, είναι μόλις πέντε, έξι χρόνια πριν. Θυμηθείτε, είναι έργα και ημέρες δικές σας.
      Τώρα όμως ήρθε η ώρα να σας δώσω και συγχαρητήρια, να συγχαρώ το «σύστημα ΠΑ.ΣΟ.Κ.». Τέτοιο «σύστημα ΠΑ.ΣΟ.Κ.», ακαταμάχητο, ούτε εγώ πίστευα ούτε και οι Υπουργοί της Νέας Δημοκρατίας πίστευαν, όταν σας κατηγορούσαμε για καθεστωτικές αντιλήψεις και συμπεριφορές, ότι πραγματικά είναι τόσο αποτελεσματικό. Πώς συμβαίνει αυτό; Εξηγήστε μου.
      Όλα τα κανάλια, τα ραδιόφωνα με ηλεκτρονικό τρόπο, με non papers, έχουν ίδια συνταγή, ίδια επιχειρηματολογία, ίδια στάση, κάθε φορά που έχουμε ένα θέμα στη δημόσια ζωή να εμφανίζονται πολιτικοί –και το τονίζω- οι οποίοι εκτελούν τα καθήκοντα του δημοσιογράφου, να συνομιλούν μαζί μας με καθαρά πολιτική επιχειρηματολογία.
      Θέλω να θυμίσω στις κυρίες και στους κυρίους συναδέλφους ότι στην πανεπιστημιακή εκπαίδευση, όταν κάποιος εκπαιδεύεται για δημοσιογράφος, μία από τις αρχές που διδάσκεται είναι πως όταν κάνει την ερώτηση πρέπει να είναι η φωνή του εντελώς ουδέτερη. Αν εσείς βλέπετε ουδέτερο τρόπο προσέγγισης εκ μέρους αυτών που έχουν την καθοδήγηση και το συγκεκριμένο τρόπο για να ελέγχουν εμάς, τότε μάλλον ζούμε σε άλλον τόπο.
      Εγώ διαπιστώνω ότι –και πραγματικά αξίζουν συγχαρητήρια- το «σύστημα ΠΑ.ΣΟ.Κ.» έχει υψηλές επιδόσεις. Και έχει υψηλές επιδόσεις γιατί το σύστημα της διαπλοκής παραμένει ανέπαφο και τα συμφέροντα αυτά, στα οποία αναφέρθηκαν το πρωί οι Υπουργοί, είναι συγκεκριμένα και συνταυτισμένα μαζί σας. Γι’ αυτό πολεμούν τη Νέα Δημοκρατία καθ’ ον τρόπο την πολεμούν.
      Σε ό,τι αφορά αυτό που σας είπα προηγουμένως περί ηθικής ενοχοποίησης, θέλω να πω τα εξής: Κύριε Υπουργέ, θυμάστε και εσείς, όπως και εγώ από τα φοιτητικά μου χρόνια, για ποιο πράγμα έχουμε κατηγορηθεί; Για ξερονήσια, για πιστοποιητικά κοινωνικών φρονημάτων, για διακρίσεις, για το κράτος του χωροφύλακα, το κράτος της Δεξιάς. 
      Εγώ δεν τα πιστεύω. Δεν τα πιστεύω και έχω λόγους να μην τα πιστεύω. Αλλά ας πούμε ότι υπήρχε κάποιο δίκιο. Ηθικά ενοχοποιημένη δεν υπήρξε ποτέ η παράταξή μας. Ένα κόμμα υπήρξε ηθικά ενοχοποιημένο από το 1950 και μετά, το ΠΑ.ΣΟ.Κ. και όχι από μας –επαναλαμβάνω- αλλά από τους Έλληνες πολίτες, διότι ξέρουν τι σήμαινε η επιχορήγηση για μια επιχείρηση για να βγάλουν ένα δάνειο. Ξέρουν πολύ καλά πώς γινόταν η συναλλαγή στο κράτος. Ξέρουμε όλοι οι Έλληνες ποιοι νομιμοποίησαν τη διαφθορά στο δημόσιο βίο της χώρας. Αυτό δεν μπορείτε να το αποτινάξετε από πάνω σας.
      Γι’ αυτό σήμερα τι κάνετε; Θέλετε να φέρετε το παιχνίδι ισοπαλία. Να πείτε στους Έλληνες ότι και αυτοί είναι το ίδιο, αλλά κάνετε λάθος. Χτυπάτε λάθος πόρτα. Δεν πρόκειται να το δεχθούμε και δεν το δέχεται κανείς Βουλευτής και Υπουργός της Νέας Δημοκρατίας και δεν το δεχόμαστε όλοι οι Έλληνες που επιλέξαμε τη Νέα Δημοκρατία.
      Κύριε Υπουργέ, έχετε διαπράξει εσείς και ορισμένοι συνάδελφοί σας ένα πολιτικό λάθος εκ παραλείψεως. Έγινε η απογραφή για την οικονομία και κατέρρευσε ο μύθος της ισχυρής οικονομίας, της οικονομίας εκείνης η οποία ήταν έτοιμη να ανταγωνιστεί τους εταίρους μας στην Ευρωπαϊκή Ένωση και ακούσαμε το γδούπο των χρεών, των ελλειμμάτων, της ανεργίας, του πληθωρισμού κ.λπ. Γιατί δεν κάνατε απογραφή στο Υπουργείο σας; Γιατί μας λέτε σήμερα εσείς και ο κ. Δούκας αυτά τα επιχειρήματα, που είπατε προηγουμένως, για τα ελλείμματα, για τα χρέη, για όσα έγιναν; Έχετε ευθύνη απέναντι σ’ εμάς τους Βουλευτές που σας στηρίζουμε. Γιατί τώρα, αργά, τα λέτε; Έπρεπε να τα είχατε πει.
      Εγώ καταλαβαίνω την ανάγκη της εθνικής ομοψυχίας, της εθνικής συνεννόησης. Καταλαβαίνω ότι η Ελλάδα πρέπει να κοιτάζει μπροστά. Όμως πάει πολύ να μας ελέγχουν εκείνοι –και δεν εννοώ όλες τις αξιότιμες και αξιότιμους κυρίους του ΠΑ.ΣΟ.Κ.- που ήταν οι πρωταγωνιστές των σκαστών περιπτώσεων διαφθοράς και σκανδάλων. Και να ομιλούν σήμερα για σκάνδαλα, όταν το κράτος, εσείς, αποκαλύπτετε με κρατικά όργανα την κάθε περίπτωση; Πάει πολύ! Γι’ αυτό εξεγείρομαι. 
      Και επειδή προσφάτως, σ’ αυτή τη Βουλή, αρχίσαμε να ελέγχουμε μια πολύ σοβαρή υπόθεση στην εξεταστική επιτροπή, κυρίες και κύριοι συνάδελφοι, θα είχατε κάθε δικαίωμα εδώ να είστε και αυστηροί μαζί μας και να πείτε ό,τι θέλετε. Για θυμηθείτε όμως τι λέγατε τις μέρες εκείνες. Θυμήθηκε ο εκλεκτός Κοινοβουλευτικός Εκπρόσωπος σήμερα τα νησιά Κεϋμάν. Γιατί δεν τα θυμήθηκε στην περίπτωση της Εξεταστικής; Γιατί δεν μιλάει κανείς για τις απώλειες εκατοντάδων εκατομμυρίων δολαρίων από την μη εκτέλεση αντισταθμιστικών ωφελημάτων στην Ελλάδα; Γιατί οι τηλεοπτικοί σταθμοί δεν κάνουν σχεδιαγράμματα, να δείξουν τις κινήσεις των κεφαλαίων της εποχής εκείνης και το πού κατέληξαν; 
      Και να σας πω το χειρότερο; Γιατί, κυρίες και κύριοι συνάδελφοι, όταν το καλοκαίρι ζήτησε το ελληνικό Υπουργείο Δικαιοσύνης τη συνδρομή των δικαστικών αρχών της Ελβετίας, για να ανοίξει ένας συγκεκριμένος λογαριασμός, έσπευδαν μερικές και μερικοί από σας να μας κατηγορούν ότι επιμένουμε σε μία υπόθεση με μόνο σκοπό τη σπίλωση της παράταξής σας; Ε, λοιπόν, πολιτική πρέπει να γίνεται επί τη βάσει αρχών. Και αν θέλετε να συμφωνούμε σ’ αυτά και να συμφωνούμε όλοι, να κρατάτε την ίδια στάση σε κάθε περίπτωση, όπως την κρατάμε εμείς. Θέλουμε διαφάνεια, καθαρότητα αμείλικτη σε κάθε περίπτωση η οποία αποσκοπεί στη διασπάθιση του δημοσίου χρήματος. Και τότε θα έχουμε βοηθήσει όλοι μαζί τον τόπο να πάει μπροστά.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο. 
      Το λόγο έχει ο κ. Κουσελάς.
       ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, κάθε φορά που αποκαλύπτεται ένα νέο σκάνδαλο, το σκάνδαλο δεν αποκαλύπτεται από την Κυβέρνηση γιατί η Κυβέρνηση δεν είναι ποτέ σε ρόλο αποκάλυψης, αλλά κάθε φορά σε ρόλο συγκάλυψης. 
      Η κυβερνώσα παράταξη λοιπόν σε κάθε τέτοια περίπτωση προσπαθεί να πετάξει τη μπάλα στην εξέδρα. Αντί οι δύο Υπουργοί –και αναφέρομαι στον κ. Αλογοσκούφη και στον κ. Τσιτουρίδη- να αναλάβουν επιτέλους τις πολιτικές τους ευθύνες για την λεηλασία των αποθεματικών των ασφαλιστικών ταμείων, η ζημιά των οποίων ξεπερνάει τα 300.000.000 ευρώ, οι ίδιοι προσπαθούν να μεταθέσουν τις ευθύνες αλλού: Ο μεν κ. Αλογοσκούφης στον κ. Δούκα και στον κ. Τσιτουρίδη, ο δε κ. Τσιτουρίδης στις διοικήσεις των ασφαλιστικών ταμείων. Και οι δύο, βέβαια, Υπουργοί υπογράφουν από κοινού μια τροπολογία, με στόχο να θολώσουν τα νερά, να θωρακίσουν δήθεν το θεσμικό πλαίσιο και να εμφανιστούν στην κοινή γνώμη ότι παίρνουν μέτρα.
      Κυρίες και κύριοι συνάδελφοι, ο ελληνικός λαός που μας παρακολουθεί, ξέρετε τι λέει; «Φθάνει πια! Δεν θέλουμε άλλες θωρακίσεις. Διαφάνεια θέλουμε, εντιμότητα θέλουμε, πολιτική ευθιξία θέλουμε, τσίπα θέλουμε». Αυτό φωνάζει κάθε μέρα ο ελληνικός λαός και αυτό ζητάει από μας, από τους πολιτικούς. 
      Αυτά όμως δυστυχώς σήμερα απουσιάζουν πλήρως από κεντρικά στελέχη της Νέας Δημοκρατίας, ορισμένα από τα οποία από σημαιοφόροι της κάθαρσης έγιναν λαφυραγωγοί του δημόσιου χρήματος.
    Αυτά είναι τα ζητούμενα σήμερα για τον ελληνικό λαό, μαζί με την επιστροφή των χρημάτων που έχασαν τα ασφαλιστικά ταμεία. Και όχι να τα παραπέμπετε, κύριοι της Κυβέρνησης, στα αγγλικά δικαστήρια για να διεκδικήσουν τα λεφτά τους. Όχι να επιχειρείτε ανυπόστατους συμψηφισμούς για να δείξετε ότι όλοι είναι ίδιοι. 
    Γιατί ο ελληνικός λαός, κύριοι Βουλευτές της Νέας Δημοκρατίας, δεν σας εξέλεξε εδώ για να κάνετε ανυπόστατους συμψηφισμούς. Σας εξέλεξε για τη διαφάνεια και την αξιοκρατία. 
    Εγώ δεν μπορώ να καταλάβω, πώς από τη μια πλευρά εσείς αναφέρεστε στο παρελθόν -γιατί εσείς γυρνάτε πίσω στο παρελθόν- και από την άλλη λέτε ότι θέλουμε εμείς δήθεν να κάνουμε συμψηφισμούς. Εσείς το κάνετε αυτό. Μη διαστρεβλώνετε, λοιπόν, την πραγματικότητα. 
    Αυτό, λοιπόν, που θέλει ο ελληνικός λαός δεν είναι όλα αυτά τα πράγματα. Πολύ περισσότερο δεν θέλει μια τροπολογία, η οποία πέραν των άλλων, κύριε Υπουργέ, αλλοιώνει το χαρακτήρα των ασφαλιστικών ταμείων και της κοινωνικής ασφάλισης. Γιατί τα ασφαλιστικά ταμεία δεν είναι επενδυτικοί οργανισμοί. Δεν μπορεί, λοιπόν, σε καμία περίπτωση να αλλοιώνεται το περιεχόμενο της λειτουργίας τους. 
    Επίσης, δεν μπορεί να αλλοιώνεται ο τριμερής χαρακτήρας της διοίκησης των ασφαλιστικών οργανισμών, ούτε μπορεί να αναθέτετε στην Τράπεζα Ελλάδος και στην Επιτροπή Κεφαλαιαγοράς κυρίαρχο ή επικυρίαρχο αν θέλετε καλύτερα, ρόλο. Δεν είναι δυνατόν επίσης, μέσα απ’ αυτή τη διαδικασία να μετατίθενται οι ευθύνες από την Κυβέρνηση στις διοικήσεις των ταμείων. 
    Εγώ ερωτώ ευθέως, ποιος εξέδωσε τα δομημένα ομόλογα; Τα ταμεία ή το Υπουργείο Οικονομικών; Και πρέπει να γνωρίζετε –γιατί η άγνοια εδώ δεν δικαιολογείται- τι σημαίνουν δομημένα ομόλογα. Γνωρίζετε πάρα πολύ καλά ότι οι τράπεζες για παράδειγμα έχουν ειδικές διευθύνσεις. Υπάρχει το risk management, το οποίο αξιολογεί και τα δομημένα ομόλογα και άλλα τέτοια σύνθετα προϊόντα για το αν θα χρησιμοποιηθούν ή όχι. Εσείς δεν το ξέρατε;
    Πότε το ανακαλύψατε, κύριε Υπουργέ; Στις 30 Μαρτίου μαζί με τον κ. Αλογοσκούφη αποφασίσατε να απαγορευθεί στα ασφαλιστικά ταμεία να επενδύουν σε παράγωγα επί ομολόγων ή σε σύνθετα προϊόντα επί ομολόγων, γιατί εκεί υπάρχουν προβλήματα ακρίβειας τιμολόγησής τους και μια σειρά από άλλα ζητήματα. Αυτά τα λέτε εσείς στις 30 Μαρτίου. Τότε, λοιπόν, πήρατε απόφαση ότι αυτά είναι επικίνδυνα για τα ασφαλιστικά ταμεία για χι, ψι, ωμέγα λόγους. Δεν το ξέρατε πριν αυτό το πράγμα; 
    Ποιος διοχέτευσε στα ταμεία -οι διοικήσεις των οποίων διορίζονται από την Κυβέρνηση- αυτά τα ομόλογα,; Μόνα τους πήγαν; Έσπευσαν έτσι είκοσι τέσσερα ασφαλιστικά ταμεία; Πήγαν έτσι δεκατέσσερα ταμεία μέσα σε σαράντα οκτώ ώρες; Ούτε φανταράκια να ήταν, κυρίες και κύριοι συνάδελφοι, δεν θα πήγαιναν έτσι να τα αγοράσουν. 
    Ποιοι έκαναν τις μυστικές συναντήσεις με τους διορισμένους διοικητές των ταμείων για να αγοράσουν τα ομόλογα; Δεν είχατε ενημέρωση, κύριοι της Κυβέρνησης, για το τι γινόταν στα ασφαλιστικά ταμεία; Ο Κυβερνητικός Επίτροπος, που εσείς έχετε διορίσει, για τα ταμεία αυτά δεν σας ενημέρωνε; Δεν παίρνατε στο τέλος κάθε μήνα ένα report, το οποίο σας λέει επ’ ακριβώς την κίνηση των ταμείων; Δεν γνωρίζατε τις σκοτεινές διαδρομές των ομολόγων; 
    Ξέρετε για τι μιλάμε, κύριοι συνάδελφοι; Ξέρετε τι σήμαιναν αυτές οι σκοτεινές διαδρομές; Είκοσι λεπτά κρατάμε στα χέρια μας ένα ομόλογο και το κέρδος είναι 23.000.000 μέσα σε είκοσι λεπτά. Αυτή είναι η πραγματικότητα. Αυτές τις διαδρομές δεν τις γνωρίζατε; Είναι δυνατόν το Υπουργείο Οικονομικών να εκδίδει ομόλογα, τα οποία διατίθενται μέσα απ’ αυτή τη διαδικασία και να μη γνωρίζει πού θα πάνε αυτά τα ομόλογα; Μα, ήταν υποχρεωμένο να το ξέρει. Δεν ήταν ομόλογα τα οποία τα έδινε στο κοινό με τη διαδικασία της δημόσιας εγγραφής. Πώς τότε, αφού εσείς δεν το ξέρατε, η «ΑΚΡΟΠΟΛΙΣ» το ήξερε τέσσερις μήνες νωρίτερα; Θα απαντήσετε επιτέλους σ’ αυτά τα ερωτήματα τα οποία είναι κρίσιμα και ουσιαστικά; 
    Φτιάξατε μια τροπολογία, χωρίς να έχουν κανένα λόγο ούτε τα ασφαλιστικά ταμεία, ούτε οι εκπρόσωποι των εργαζομένων. Φέρνετε σήμερα μια τροπολογία στη Βουλή. Πείτε μου σας παρακαλώ πολύ, ποιον ρωτήσατε;
      Ρωτήσατε τη Γενική Συνομοσπονδία Εργατών Ελλάδας; Ρωτήσατε την Α.Δ.Ε.Δ.Υ.; Ρωτήσατε την oμοσπονδία στα ασφαλιστικά ταμεία; Με ποιον συζητήσατε επιτέλους γι’ αυτήν την τροπολογία που φέρνετε εδώ; Τι νομίζετε ότι είναι τα ασφαλιστικά ταμεία, περιουσία σας και περιουσία των πατεράδων σας; Τα ασφαλιστικά ταμεία είναι περιουσία του ελληνικού λαού και των ασφαλισμένων και δεν μπορεί σε καμία περίπτωση να τα μεταχειρίζεστε μ' αυτόν τον τρόπο. Δεν μπορείτε να φέρνετε τέτοιες τροπολογίες εδώ με τέτοιο περιεχόμενο χωρίς να κάνετε κουβέντα με κανέναν, λες και τα έχετε στο τσεπάκι σας.
      Κυρίες και κύριοι της Κυβέρνησης, ο ελληνικός λαός δεν σας έχει δώσει τέτοια εξουσιοδότηση. Σας εμπιστεύθηκε την ευθύνη της διακυβέρνησης της χώρας, μιας διακυβέρνησης που εσείς την ασκείτε και σε βάρος των ασφαλιστικών ταμείων, αλλά και σε βάρος των συμφερόντων του ελληνικού λαού. Γι’ αυτό και θα σας αφαιρέσει αυτήν την εξουσιοδότηση –να είστε σίγουροι- όποτε και αν γίνουν οι εκλογές, γιατί κάνατε κατάχρηση της εμπιστοσύνης που σας έδειξε. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ τον κ. Κουσελά. 
      Ο κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, από μία συζήτηση στη Βουλή, ιδίως αυτού του επιπέδου, θα πρέπει κανείς να βγάλει την κεντρική ιδέα ή το συμπέρασμα. Και οφείλω να σας πω ότι από τις ομιλίες των αγορητών του ΠΑ.ΣΟ.Κ., εγώ –και πιστεύω όλοι μας- βγάλαμε ως συμπέρασμα αυτό που είπε ο κ. Χριστοδουλάκης. Είπε ακριβώς: «δεν χρειάζεται αλλαγή στο νομοθετικό πλαίσιο αναφορικά με τον τρόπο διοίκησης των ασφαλιστικών ταμείων, αλλά βεβαίως και με τον τρόπο διάθεσης των αποθεματικών των ταμείων». 
      Αλήθεια, αυτή είναι η θέση του ΠΑ.ΣΟ.Κ.; Αυτό θέλετε; Θέλετε να συνεχιστεί μία κατάσταση πράγματι αρρωστημένη μέχρι τώρα; Και γιατί σας ενοχλεί ή γιατί δεν κάνετε προτάσεις, ώστε να βελτιωθεί αυτή η νομοθετική πρωτοβουλία της Κυβέρνησης; Μου κάνει μεγάλη εντύπωση αυτό το γεγονός, ότι είστε δηλαδή αμετανόητοι σε μία κατάσταση που δημιούργησε επί σειρά ετών δικών σας κυβερνήσεων τεράστια προβλήματα.
      Και βεβαίως, είχαμε και το τελευταίο γεγονός για το οποίο η Κυβέρνηση αντέδρασε αμέσως. Και εξηγούμαι πώς αντέδρασε αμέσως και ασφαλώς αυτό έχει ειπωθεί πολλές φορές, αλλά οφείλω να το υπογραμμίσω τελείως επιγραμματικά. Τι άλλο καλύτερο μπορούσε να γίνει από αυτό που έκανε η Κυβέρνηση, που έστειλε δηλαδή αμέσως την υπόθεση στη δικαιοσύνη και ασφαλώς επελήφθη η υπό το Γεώργιο Ζορμπά ανεξάρτητη αρχή για την καταπολέμηση του βρώμικου χρήματος;  Και επελήφθη επίσης και η Επιτροπή Χρηματαγοράς. Και όχι μόνο αυτό, αλλά θα είδατε ότι μόλις χθες ελήφθη σχετική απόφαση, ώστε να μη λειτουργεί πλέον η χρηματιστηριακή εταιρία «ΑΚΡΟΠΟΛΙΣ». 
      Αυτές είναι κινήσεις που έπρεπε να ληφθούν και όχι μόνο με αυτό. Σπεύδει με την παρούσα τροπολογία να ρυθμίσει αυτό το μέγιστο ζήτημα, όπως είχα την τιμή να σας αναφέρω από την αρχή. 
      Και εσείς επιμένετε να μη θέλετε να αλλάξει αυτό το αρρωστημένο σύστημα, όπως υπάρχει και όπως λειτουργεί μέχρι σήμερα. Θα καταλάβαινα τις οποιεσδήποτε αντιδράσεις σας ως Αντιπολίτευση και θα είχα τη διάθεση να τις κατανοήσω.  Δεν μπορώ, όμως, να κατανοήσω την επιμονή σας και την εμμονή σας ότι δεν πρέπει να αλλάξουμε τίποτα στο σύστημα αυτό. Αυτή είναι η κεντρική ιδέα κατά την άποψή μου. Δηλαδή, θέλετε να συνεχιστεί ένα αρρωστημένο και προβληματικό σύστημα, όπως είναι μέχρι σήμερα. 
      ΕΜΜΑΝΟΥΗΛ ΣΚΟΥΛΑΚΗΣ: Άρα, συνέβη κάτι σημαντικό.
      ΑΝΤΩΝΙΟΣ ΦΟΥΣΑΣ: Και θέλω ακόμη να πω και το εξής: Μας εγκαλείτε για τη χρηματιστηριακή εταιρία «ΑΚΡΟΠΟΛΙΣ», αλλά σας έδωσε στοιχεία ο Υπουργός και με πρόλαβε. Δεν γνωρίζετε, ότι αυτή η εταιρία είχε συνεργασία της δικής σας κυβέρνησης με τα ασφαλιστικά ταμεία από το 1999 ή και πριν, αλλά ιδίως μέχρι το 2003 επί σειρά ετών;
      Άρα, λοιπόν, γιατί εγκαλείτε εμάς, που ασφαλώς είχαμε αυτό το όχι ευχάριστο γεγονός για το οποίο με πρωτοβουλία μας επιλήφθηκε η δικαιοσύνη και όλοι οι άλλοι αρμόδιοι, όπως προανέφερα; Γιατί δεν είπατε τίποτα μέχρι τώρα και τολμάτε να την ονομάζετε και «γαλάζια εταιρεία», όταν είναι γνωστό ότι και επί δικών σας κυβερνήσεων επί σειρά ετών διαχειριζόταν ή είχε τέτοιες δραστηριότητες στα ασφαλιστικά ταμεία;
      Επίσης, θέλω να σημειώσω ότι δεν έχω καμία διάθεση να κάνω συμψηφισμούς. Δεν θέλω να το κάνω αυτό και εκ χαρακτήρος. Όμως, υπάρχει και ένας άλλος λόγος για τον οποίο δεν θέλω να κάνω συμψηφισμούς και εξηγούμαι. Δεν υπάρχει σύγκριση ανάμεσα σ’ αυτά που καταλογίζονται στις δικές σας κυβερνήσεις σε σχέση μ’ αυτό το γεγονός των ομολόγων και δεν υπάρχει σύγκριση και από πλευράς βαρύτητος θέματος, αλλά ιδίως από πλευράς συμπεριφοράς σας και συμπεριφοράς μας. Δυστυχώς, εσείς παρόμοια θέματα δεν είχατε το θάρρος ή δεν τολμούσατε να τα στείλετε στη δικαιοσύνη. Εμείς αμέσως, όπως σας προανέφερα, ενεργήσαμε, όπως έπρεπε, και όπως πρέπει να ενεργούν οι υπεύθυνες κυβερνήσεις.
      Άρα, λοιπόν, θέμα συμψηφισμού δεν υπάρχει και γιατί δεν θέλω να το κάνω, αλλά και γιατί πρόκειται για πράγματα που είναι παντελώς ασύγκριτα, διότι ασφαλώς είναι γνωστό, ότι η σύγκριση είναι το καλύτερο μέσο για να καταλήξει κανείς σε ασφαλή συμπεράσματα. 
      Τώρα θέλω να σας πω και το εξής: Μας κατηγορείτε –τάχα- και μας εγκαλείτε γιατί δεν λειτούργησε η επιτροπή στην Τράπεζα της Ελλάδος και λέτε ότι ξέρετε, ότι αν λειτουργούσε αυτή η επιτροπή, δεν θα είχαμε αυτά τα φαινόμενα. Άρα, εγκαλείτε τον Υπουργό Απασχόλησης με τον τρόπο που τον εγκαλείτε. Ο Υπουργός ικανός καθώς είναι –ιδιαίτερα ικανός- σας έδωσε τις απαντήσεις του. Ακούστε όμως και μια άλλη απάντηση, η οποία νομίζω ότι θα ακουστεί για πρώτη φορά. 
      Έχουμε το ν. 2676/99, δηλαδή του ΠΑ.ΣΟ.Κ. ο οποίος ρυθμίζει αυτά τα θέματα των ασφαλιστικών ταμείων. Ο νόμος αυτός στο άρθρο 40 ορίζει σε ποιες περιπτώσεις επιλαμβάνεται αυτή η επιτροπή. Εξαιρεί, λοιπόν, τα εξής: «Στον έλεγχο της επιτροπής υπάγονται οι πάσης φύσεως επενδύσεις που πραγματοποιούν οι ασφαλιστικοί φορείς σε κινητές αξίες, με εξαίρεση αυτές που αφορούν τίτλους του ελληνικού δημοσίου, ομόλογα τραπεζών και μετοχές εταιρειών που ιδιωτικοποιούνται κ.λπ..»
      Άρα, με δικό σας νόμο του 1999 αυτά τα ομόλογα και άλλοι τίτλοι του δημοσίου δεν υπόκεινται στον έλεγχο αυτής της επιτροπής που λειτουργούσε –ανεξάρτητα από το γιατί δεν λειτούργησε, κάτι που εξηγήθηκε επαρκώς- στην Τράπεζα της Ελλάδος.
      Γιατί μας εγκαλείτε; Εσείς οι ίδιοι είστε αυτοί οι οποίοι εξαιρέσατε τον έλεγχο αυτών των ομολόγων, αυτών των τίτλων και άρα, λοιπόν, είτε λειτουργούσε είτε όχι δεν είχε κανένα νόημα, πέραν του ότι δεν μπορούσε να λειτουργήσει εκ των πραγμάτων γιατί είχε λήξει η θητεία της, αλλά και πέρα όλων των άλλων λόγων που ασφαλώς ανέφερε ο Υπουργός, αλλά και οι άλλοι αγορητές μας και ιδίως ο εισηγητής μας, κ. Βεργίνης με ιδιαίτερη πληρότητα. 
      Τώρα, έρχομαι και σ’ ένα άλλο πολύ σοβαρό θέμα. Έχω στα χέρια μου την υπ’ αριθμ. 155492/2002 απόφαση. Μ’ αυτή την απόφαση, την οποία υπογράφουν ο πρώην Υπουργός κ. Χριστοδουλάκης και ο κ. Ρέππας, αποφασίζουν ότι πράγματι οι ασφαλιστικοί φορείς αρμοδιότητας του Υπουργείου Εργασίας κ.λπ. επιτρέπεται με αποφάσεις των διοικητικών συμβουλίων να επενδύουν τα διαθέσιμά τους ελευθέρως σε τίτλους του ελληνικού δημοσίου, τόσο στην πρωτογενή αγορά, δηλαδή στις τράπεζες, όσο και στη δευτερογενή αγορά, δηλαδή στις χρηματιστηριακές εταιρείες. 
      ΜΑΡΙΑ ΔΑΜΑΝΑΚΗ: Ε, όχι έτσι. 
      ΑΝΤΩΝΙΟΣ ΦΟΥΣΑΣ: Αυτό λέει η απόφαση. Αυτό λέει η απόφασή σας, την οποία εγώ θα την καταθέσω για τα Πρακτικά, γιατί είναι πολύ χρήσιμο έγγραφο. 
      Δείτε και τι άλλο λέει αυτή η απόφαση. Επιτρέπει να επενδύονται αποθεματικά ταμείων και σε repos. 
      Ακούστε ακόμη και το τελευταίο! Επιτρέπει να επενδύονται και σε μετοχές και σε άλλα χρεόγραφα εταιρειών εισηγμένων στο Χρηματιστήριο Αξιών Αθηνών (Χ.Α.Α.). Ακούσατε καλά; Και μετοχές! Αυτό το έχετε αποφασίσει εσείς από το 2002! Και διερωτώμαι τότε γιατί εγκαλείτε εμάς τόσον καιρό. 
      (Στο σημείο αυτό ο Βουλευτής κ. Αντώνιος Φούσας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΞΕΝΟΦΩΝ ΒΕΡΓΙΝΗΣ: Και μετοχές! 
      ΑΝΤΩΝΙΟΣ ΦΟΥΣΑΣ: Ασφαλώς και μετοχές! Το είπα αυτό πολλές φορές και απορώ πώς δεν έχει γίνει χρήση μέχρι τώρα του εγγράφου αυτού. Όμως, κάνω τώρα χρήση του. Εσείς είχατε αποφασίσει, με υπογραφή του κ. Χριστοδουλάκη και του κ. Ρέππα, σε εκτέλεση νόμου του 1999, το έτος 2002 να γίνονται τέτοιες επενδύσεις. Επομένως, γιατί μας εγκαλείτε; Με ποιο θάρρος και με ποιο θράσος εγκαλείτε, κατά τέτοιον τρόπο και εις βάρος των Υπουργών που πράγματι αντέδρασαν, όπως καλά αντέδρασαν σε ένα φαινόμενο όχι σωστό; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Φούσα, τελειώστε. 
      ΑΝΤΩΝΙΟΣ ΦΟΥΣΑΣ: Βέβαια, το ζήτημα είναι αλλού, κυρίες και κύριοι συνάδελφοι. Εσείς έχετε αποφασίσει με ιδιαίτερα υπερβολική υποκρισία και με μια προσπάθεια παραπλάνησης του ελληνικού λαού να κάνετε αντιπολίτευση. Το έχετε αποφασίσει και το αποδεικνύετε κάθε μέρα, χρησιμοποιώντας ψευδέστατα στοιχεία. Αυτό φαίνεται. 
      Όμως, πρέπει να σας απαντήσω ότι ο ελληνικός λαός και γνωρίζει και κυρίως έχει κρίση. Στην κατάλληλη στιγμή, να είστε βέβαιοι ότι θα σας κρίνει περισσότερο αυστηρά απ’ ό,τι σας έκρινε στις εκλογές του 2004. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα. 
      Το λόγο έχει ο κ. Σκουλάκης. 
      ΕΜΜΑΝΟΥΗΛ ΣΚΟΥΛΑΚΗΣ: Κατ’ αρχάς, να εκφράσω τη χαρά μου που έχω τρεις νεοδημοκράτες συναδέλφους και με ακούν από τους τρεις όλους και όλους που γράφηκαν σήμερα να μιλήσουν. Έχουν μιλήσει…
      ΚΩΝΣΤΑΝΤΙΝΟΣ ΤΑΣΟΥΛΑΣ: Εγώ θα ξαναμιλήσω. 
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό! Έχω εδώ τον πίνακα. Από τους δεκαπέντε Βουλευτές που είναι εγγεγραμμένοι μόνο τρεις συνάδελφοι της Νέας Δημοκρατίας θέλησαν να μιλήσουν. Δεν τόλμησαν, γιατί δεν μπορούν να στηρίξουν τα συζητούμενα εδώ. Πάντως και αυτό είναι ένα σημάδι ότι βρίσκονται σε δύσκολη θέση οι συνάδελφοι της Νέας Δημοκρατίας. 
      Εσείς, κύριε Τασούλα, είστε υποχρεωμένος να είστε εδώ, γιατί είστε Κοινοβουλευτικός Εκπρόσωπος και καταβάλλετε και εσείς φιλότιμες προσπάθειες μαζί με τους Υπουργούς να δικαιολογήσετε τα αδικαιολόγητα. Ρωτήστε και τους συναδέλφους σας τι λένε κατ’ ιδίαν στο Περιστύλιο και τι τραβούν στις περιοχές τους που επισκέπτονται κάθε Παρασκευή. 
      Εγώ ξέρω τι τραβούν. Τα ξέρετε και εσείς και ήρθε η ώρα να σοβαρευτούμε. Να αναλάβετε τις ευθύνες σας, γιατί αυτά που ακούγονται εδώ μέσα δεν προάγουν τον πολιτικό βίο και δεν μπορείτε την κυβερνητική κρίση που εσείς περνάτε, την κρίση του κόμματός σας να τη μετατρέπετε σε κρίση του πολιτικού συστήματος, προσπαθώντας να περάσετε τη λογική του συμψηφισμού: «Ε, και τι κάναμε, ρε παιδιά; Τα ίδια κάνατε και εσείς από το 1999!»
      Να τελειώσει το παραμύθι, κύριοι συνάδελφοι του παρελθόντος του ΠΑ.ΣΟ.Κ.! Κριθήκαμε δίκαια και άδικα –άδικα πιστεύω- κατασυκοφαντηθήκαμε, με σημαία την κάθαρση και την πάταξη της διαφθοράς. Θυμάστε πώς είχατε αποκαλέσει τότε τον πρωθυπουργό Σημίτη. Θυμάστε τη «μάχη της κατσαρίδας». Θυμάστε τα όσα είχατε δημιουργήσει.
      Και εσείς, κύριε Υπουργέ, θυμάστε πόσο σκληρή αντιπολίτευση κάνατε. Και να ήταν σκληρή, εντάξει. Όμως, είναι ατεκμηρίωτη. Το ίδιο και ο κ. Κεφαλογιάννης. Κάθε μέρα εδώ εμείς τα θυμόμαστε. 
      Δίκαια και άδικα, λοιπόν, κριθήκαμε. Ήρθε η ώρα να κριθείτε και εσείς. Τρία χρόνια είστε Κυβέρνηση. Καλά τη βγάλατε με την απογραφή. Στήσατε ένα ολόκληρο παιχνίδι με πρωτεργάτη ένα καλό μου φίλο. Ήρθε η ώρα να το πω. 
     Ο κ. Κοντοπυράκης είναι φίλος μου προσωπικός. Και είχα προβλέψει ότι αυτό που κάνετε είναι έγκλημα. Καταφέρατε και θέσατε σε επιτήρηση τη χώρα με το εφεύρημα της απογραφής. Πλήρωσε 10.000.000.000 ευρώ και πλέον η χώρα και θα τα πληρώνει για πολλά χρόνια ακόμη. Κερδίσατε πολιτικό χρόνο. Ήρθε η ώρα, έκλεισε τριετία η Κυβέρνηση και σκεφθήκατε ότι πρέπει πάση θυσία να βγάλετε τη χώρα από την επιτήρηση. Ανακαλύψατε το 25% του Α.Ε.Π. -πράγματι γίναμε πλουσιότεροι κατά 25%- προσθέτοντας τα εθνικά εισοδήματα, τα ναρκωτικά, το λαθρεμπόριο όπλων. Έχουμε γίνει περίγελοι σαν χώρα. Έτσι δεν είναι; 
     Αλλά πιθανόν να μην ήσασταν ικανοποιημένοι με το 25% και σκεφθήκατε να κάνετε ένα εσωτερικό δανεισμό: να δανειστεί το κράτος από τα αποθεματικά των ταμείων. Όμως, χάλασε η σούπα μετά από μία καταγγελία. Αυτή είναι η απάντηση. Δεν αποκαλύψατε τίποτα. Αναγκάστηκαν οι αρχές –εσείς από τη μια τη λέτε ανεξάρτητη, από την άλλη κυβερνητική- μετά από καταγγελία να αποκαλύψουν το σκάνδαλο των σκανδάλων.
     Κύριε Τασούλα, δεν είναι οσμές σκανδάλων αυτά που είπατε. Κάτι έχει η όσφρησή σας. 
     ΚΩΝΣΤΑΝΤΙΝΟΣ ΤΑΣΟΥΛΑΣ: Μιλάτε ως γιατρός;
     ΕΜΜΑΝΟΥΗΛ ΣΚΟΥΛΑΚΗΣ: Είναι αναθυμιάσεις σκανδάλων που έχουν καταστήσει την ατμόσφαιρα αποπνικτική, όπως έλεγε ο αείμνηστος Γεώργιος Παπανδρέου, ο γέρος της Δημοκρατίας.
     Οι αναθυμιάσεις των σκανδάλων έχουν καταστήσει την ατμόσφαιρα αποπνικτική.
     Τι έγινε, κύριοι συνάδελφοι; Σας παραδώσαμε τα αποθεματικά των ταμείων γύρω στα 24.000.000.000 ευρώ. Τρία δισεκατομμύρια ευρώ, 3,2 δισεκατομμύρια συγκεκριμένα, ήταν το 1993. Και τότε σκεφθήκατε ότι πρέπει να προχωρήσει το Υπουργείο Οικονομικών στην έκδοση των περιβόητων ομολόγων. Και σκεφθήκατε ότι κάποιοι πρέπει να τα αγοράσουν. Αλλά για να τα αγοράσουν κάποιοι καλό θα είναι να τα αγοράσουν τα ταμεία αφού έχουν τόσα αποθεματικά.
     Κύριε Υπουργέ, σας άκουσα να λέτε πολλές φορές ότι μαζευόσασταν με τους διοικητές των ταμείων κάθε πρώτη του μήνα. Να σας ρωτήσω με όλη μου τη συναδελφική αγάπη: Τι λέγατε άραγε;
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Απήντησα.
     ΕΜΜΑΝΟΥΗΛ ΣΚΟΥΛΑΚΗΣ: Ποτέ δεν ρωτήσατε τους διοικητές για τα οικονομικά;
     ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, θέλετε να σας απαντήσει ο κύριος Υπουργός;
     ΕΜΜΑΝΟΥΗΛ ΣΚΟΥΛΑΚΗΣ: Ναι. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Είπα, κύριε συνάδελφε, ότι κάθε μήνα είχαμε και έχουμε θεσμοποιημένες συναντήσεις με τις διοικήσεις των ταμείων με την παρουσία των διοικητικών στελεχών των ταμείων, με την πολιτική και διοικητική ιεραρχία του Υπουργείου και με τους δημοσιογράφους μέσα στην αίθουσα. Δεν είχαμε να κρύψουμε τίποτα. Αυτό το οποίο λέγαμε και λέμε, είναι το πώς θα προχωρούσαν στο νοικοκύρεμα όλα αυτά τα ταμεία. Δεν ήταν δουλειά και δεν είναι δουλειά της Κυβέρνησης να κάνει, και ποτέ δεν έκανε στα ταμεία, το σύμβουλο επενδύσεων. Διότι στη βάση της δικής σας νομοθεσίας, όπως ξέρετε, οι αγορές και πωλήσεις ομολόγων ήταν και είναι μόνο στη διακριτική τους ευχέρεια. 
     Υποχρεώσαμε στις συναντήσεις αυτές τα ταμεία να συμμορφωθούν με παραλείψεις του παρελθόντος. Μπορώ να σας πω ότι το Δεκέμβρη του 2006, όταν ψηφίσαμε νόμο ο οποίος υποχρέωνε της διοικήσεις των ταμείων να υποβάλουν ισολογισμούς, αναλογιστικές μελέτες, εκκρεμούσε το κλείσιμο επτακοσίων χρήσεων από τη δεκαετία του ’90 σε όλα αυτά τα ταμεία.
      Αυτές τις συναντήσεις είχαμε και αυτό το νοικοκύρεμα κάναμε. Εκτιμούμε ότι η συνεργασία μας με τις διοικήσεις στον τομέα ευθύνης μας, μπόρεσε να φέρει θετικά αποτελέσματα. Δεν ήταν ποτέ δουλειά αυτής της Κυβέρνησης να κάνει το σύμβουλο επενδύσεων στα ταμεία. Η Κυβέρνηση ήλεγχε και ελέγχει στη βάση της ισχύουσας νομοθεσίας τη νομιμότητα των πράξεών τους. Άρα, λοιπόν, μη δαιμονοποιούμε και το λέω με όλη την αγάπη και το σεβασμό στο πρόσωπό σας επειδή ακούω εδώ και μέρες, ότι καλούσαμε προέδρους και τους δίναμε μυστικές συμβουλές. Ανοιχτές συνεδριάσεις διακοσίων πενήντα ανθρώπων με τους δημοσιογράφους μέσα κάναμε.
      Ευχαριστώ.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, δεκτή η απάντησή σας, αλλά όσο καλή διάθεση και να έχω και να θέλω να διαθέσω, δεν μπορώ να πιστέψω ότι δεν είχατε τη δυνατότητα μέσα από τον Κυβερνητικό Εκπρόσωπο που συμμετέχει στο διοικητικό συμβούλιο, μέσα από το γενικό γραμματέα τον οποίο διορίσατε εσείς σαν Υπουργός σε θεσμοθετημένη θέση, μια καινούργια θέση την οποία δημιουργήσατε συνειδητά καταργώντας τη θέση του Υφυπουργού. Δεν μας απαντήσατε ποτέ να μας πείσετε εδώ μέσα γιατί καταργήθηκε η θέση του Υφυπουργού του κ. Αγγελόπουλου και αντ’ αυτού δημιουργήσατε θέση Ειδικού Γραμματέα του Ευγένιου Παπαδόπουλου ο οποίος είχε την εποπτεία όλων των ταμείων. Δεν μας πείσατε ακόμη πώς σε σαράντα οχτώ και μόνο ώρες δεκατέσσερα ταμεία πήραν την επιφοίτηση του Αγίου Πνεύματος να αγοράσουν δομημένα ομόλογα. Δεν μας πείσατε πώς ήταν δυνατόν ένα ομόλογο μέσα σε είκοσι τέσσερις ώρες να κάνει το γύρο του κόσμου να περάσει από πέντε χέρια, να υπάρξουν μίζες και στους πέντε αυτούς σταθμούς και στο τέλος να καταλήξει στο ταμείο το οποίο πλήρωσε το ομόλογο με 7% πάνω. Αυτά είναι ανεξήγητα πράγματα και τα καταλαβαίνετε μόνο εσείς. Οι συνάδελφοι Βουλευτές προσπαθούν να πείσουν τον ελληνικό λαό ότι έτσι έχουν τα πράγματα, όμως δεν νομίζω ότι τα καταφέρνουν. Για όνομα του Θεού! Είναι δυνατόν; 
      Και έρχεστε εσείς και λέτε ότι σας πολεμούν τα συμφέροντα «δεν φταίμε εμείς», «δεν έχουμε ευθύνη». Εσείς δεν διορίσατε τους διοικητές των ταμείων; Εάν δεν έχετε εσείς πολιτική ευθύνη για τους διοικητές που επιλέξατε να χειρίζονται τον κόπο και τον μόχθο των Ελλήνων εργαζομένων ποιος έχει ευθύνη; Και έρχεται μετά ο κ. Αλογοσκούφης και λέει για ανίδεες διοικήσεις, για άπληστους χρηματιστές, ο κ. Δούκας «τα ίδια κάνατε», ο κ. Μεϊμαράκης τα βάζει με την Κυβέρνηση γιατί δεν έχει ασκήσει καλούς επικοινωνιακούς χειρισμούς. Τι είναι αυτά τα πράγματα; Εκεί είναι το θέμα τι θα πούμε ή τι θα κάνουμε; 
      Και τελικά ποιος φταίει, κύριε Υπουργέ; Το ΠΑ.ΣΟ.Κ.; Πάλι το ΠΑ.ΣΟ.Κ. φταίει, οι δημοσιογράφοι φταίνε, οι εφημερίδες φταίνε; Ποιος φταίει; Δεν μας απαντήσατε, δεν μας πείσατε και καλό είναι να σταματήσετε να λέτε «μηδενική ανοχή». Είναι αστεία πράγματα αυτά! 
      Να σας ρωτήσω κάτι και θέλω να μου απαντήσετε: Πόσα στελέχη της Κυβέρνησης έχουν αποπεμφθεί από την Κυβέρνηση για έκνομες ενέργειες; Δεν ξέρουμε πόσοι θα φύγουν τώρα, μέχρι τώρα είναι καμμιά εξηνταριά. Και όλοι έφυγαν μετά από καταγγελίες. Έπρεπε να γίνει Κυβέρνηση η Νέα Δημοκρατία για να κάνει την αυτοκάθαρσή της από τα στελέχη της τα οποία τσαλαβουτάνε στο μέλι; Αυτό τι λέει; Ότι έτσι γαλουχήσατε τα στελέχη σας είκοσι χρόνια για την κατάληψη της εξουσίας και τα οφέλη της εξουσίας, μέσα στα οποία ασφαλώς ήταν και ο χρηματισμός. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε Σκουλάκη. Ο χρόνος της διακοπής του κ. Υπουργού έχει κρατηθεί.
      ΕΜΜΑΝΟΥΗΛ ΣΚΟΥΛΑΚΗΣ: Να τελειώσω, κύριε Πρόεδρε, λέγοντας το εξής: μην προσπαθήσετε κύριε Υπουργέ, να δικαιολογήσετε τα αδικαιολόγητα. Η τροπολογία την οποία φέρατε δήθεν για να λύσετε το πρόβλημα της σωστής διαχείρισης των ταμείων δεν προσθέτει τίποτα. Τροποποιείται ο χαρακτήρας των ταμείων και από κοινωνικοασφαλιστικούς οργανισμούς τους μετατρέπετε σε επενδυτικούς οργανισμούς.
      Δεύτερον, αλλοιώνεται ο τριμερής χαρακτήρας της διοίκησης των ασφαλιστικών οργανισμών. Αυτά είναι σημαντικά και στο κάτω-κάτω της γραφής, κύριε Υπουργέ, βάλτε την τράπεζα να ελέγχει, βάλτε την Επιτροπή Κεφαλαιαγοράς. Τι θα πείραζε ο τελικός κριτής των ανθρώπων που θα διοριστούν να είναι η Βουλή των Ελλήνων, να είναι η Επιτροπή Διαφάνειας της Βουλής των Ελλήνων; 
      Είναι κακό; Γιατί τη Βουλή των Ελλήνων τη βγάζουμε από τη  μέση; Δεν είναι αξιόπιστος θεσμός, ώστε όλα τα κόμματα σε μία διακομματική επιτροπή να περάσουν αυτά τα πρόσωπα; 
      Με αυτές τις σκέψεις είναι αυτονόητο ότι καταψηφίζω και σας κάνω έκκληση: βρείτε επιχειρήματα να πείσετε τον ελληνικό λαό για την ορθότητα και των όσων κάνατε και των όσων προγραμματίζετε….
      ΠΡΟΕΔΡΕΥΩΝ ( Γεώργιος Σούρλας):  Και το Προεδρείο κάνει έκκληση να μην υπερβαίνουμε το χρόνο.
      ΕΜΜΑΝΟΥΗΛ  ΣΚΟΥΛΑΚΗΣ: …και να σταματήσει η έπαρση των δημοσκοπήσεων. Αφήστε τη σιγουριά των δημοσκοπήσεων. Η μεγάλη δημοσκόπηση πλησιάζει και τότε θα τα πούμε.
      ΠΡΟΕΔΡΕΥΩΝ ( Γεώργιος Σούρλας):  Η κ. Δαμανάκη έχει το λόγο.
      ΜΑΡΙΑ  ΔΑΜΑΝΑΚΗ:  Κύριε Πρόεδρε, θα είμαι πολύ σύντομη. Δεν πρόκειται να επαναλάβω τα επιχειρήματα που ακούστηκαν από τους συναδέλφους του ΠΑ.ΣΟ.Κ.. Δύο μέρες συζητούμε εδώ, είναι προφανές ότι Κυβέρνηση δεν πρόκειται να αναλάβει τις ευθύνες της. Νομίζω ότι οι πολίτες έχουν βγάλει τα συμπεράσματά τους.
      Παίρνω το λόγο, για να απαντήσω κυρίως σε όσους από τους συναδέλφους της Νέας  Δημοκρατίας -ήταν λίγοι, αλλά εν πάση περιπτώσει οφείλω να το κάνω-  αναφέρθηκαν στο ΠΑ.ΣΟ.Κ., λέγοντας ότι δεν έχουμε προτάσεις, ότι δεν έχουμε επιχειρήματα, ότι κατεβάζουμε τη συζήτηση, ότι η συζήτηση αυτή είναι χαμηλού επιπέδου, ότι αρνούμαστε να συζητήσουμε για το μέλλον των ταμείων, δεν ενδιαφερόμαστε για τα χρήματα των ασφαλισμένων και άλλα συναφή.
      Θέλω να είμαι σαφής, κύριε Πρόεδρε. Ας αναρωτηθούμε: γιατί έρχεται η τροπολογία αυτή να συζητηθεί αυτήν τη στιγμή; Έρχεται επειδή η Κυβέρνηση ενδιαφέρθηκε πραγματικά για τα χρήματα των ασφαλισμένων και τα αποθεματικά των ταμείων; Αν δεν υπήρχε το σκάνδαλο σε εξέλιξη, θα ερχόταν αυτή η τροπολογία εσπευσμένα, η οποία ήδη έχει υποστεί άλλες δέκα –έχει δέκα παραγράφους- τροποποιήσεις και σπάμε τα μάτια μας για να δούμε τι τελικώς ισχύει;  Νομίζω ότι η τροπολογία είναι προκάλυμμα για να καλυφθούν οι ευθύνες της Κυβέρνησης.  Και δεν είναι η πρώτη φορά που το κάνει αυτό η Κυβέρνηση, για να μη θεωρείται ότι ο παριστάμενος κύριος Υπουργός έχει το copyright αυτής της εφεύρεσης.  Σας θυμίζω ότι όταν η Κυβέρνηση είχε στριμωχθεί, είχε βρεθεί με την πλάτη στον τοίχο στο θέμα των  υποκλοπών, τότε πάλι θυμήθηκε το θεσμικό πλαίσιο και καλούσε ο Πρωθυπουργός καθηγητές να του αλλάξουν το θεσμικό πλαίσιο για τις  υποκλοπές. Είδατε να γίνεται τίποτα μετά, αφού εξαγγέλθηκαν διάφορα περί διαφάνειας και άλλων σχετικών; Όλη η ιστορία ήταν για να ξεφύγει η Κυβέρνηση από το σκάνδαλο των υποκλοπών. Τώρα, με αυτήν την ιστορία, «θα αλλάξουμε, θα φτιάξουμε το θεσμικό πλαίσιο των ταμείων». 
      Εμείς, λοιπόν, επικεντρώνουμε τη συζήτηση στο σκάνδαλο, ακριβώς επειδή θεωρούμε ότι και η τροπολογία είναι μέρος ενός επικοινωνιακού σχεδίου της Νέας Δημοκρατίας, για να ξεφύγει από αυτήν την ιστορία. 
      Σε αυτήν την ιστορία, δυο είναι τα επιχειρήματα:
      Το ένα είναι το Χρηματιστήριο και το κακό παρελθόν του ΠΑ.ΣΟ.Κ.. Δεν θα πω τίποτα. Θεωρώ ότι οι πολίτες πραγματικά αντιλαμβάνονται τι συμβαίνει πια. Και ως πότε επιτέλους θα ακούμε γενικώς για το Χρηματιστήριο;
      Και το δεύτερο επιχείρημα -ακούστηκε κυρίως σήμερα εδώ-  αφορά τα «στημένα» Μέσα Επικοινωνίας. Ακούσαμε ολόκληρες ομιλίες να επικεντρώνονται στο ότι τα  Μέσα Επικοινωνίας αδικούν την Κυβέρνηση. Τώρα, μετά από τρία χρόνια, τα Μέσα Επικοινωνίας αδικούν την Κυβέρνηση; Επί τρία χρόνια, δηλαδή, ήταν όλα καλά στα Μέσα Επικοινωνίας; Ακούσαμε μάλιστα ότι τα Μέσα Επικοινωνίας είναι το σύστημα ΠΑ.ΣΟ.Κ., το οποίο κυριαρχεί επί των πάντων. Μακάρι να ήταν έτσι. Εν πάση περιπτώσει,  τρία χρόνια τώρα το σύστημα ΠΑ.ΣΟ.Κ. δεν υπήρχε; Τώρα ανακαλύφθηκε; 
      Κύριε Πρόεδρε, το ΠΑ.ΣΟ.Κ. έχει βεβαίως απόψεις και θέσεις και στα πλαίσια του κυβερνητικού προγράμματος έχει συγκεκριμένες προτάσεις για τη διοίκηση και τη διασφάλιση  της περιουσίας των ασφαλιστικών ταμείων. 
      Εγώ περιορίζομαι να πω –και γι’ αυτό κυρίως πήρα το λόγο- ότι η τροπολογία του κυρίου Υπουργού είναι απαράδεκτη -θα ήταν απαράδεκτη ακόμη κι αν είχε συζητηθεί  εκτός του συγκεκριμένου πολιτικού πλαισίου και σε αυτό θέλω να είμαι απολύτως σαφής-   για δύο λόγους: πρώτον, δεν αντιμετωπίζει  τα ταμεία ως ασφαλιστικούς οργανισμούς, τα αντιμετωπίζει ως χρηματιστηριακές εταιρείες. Δεν υπάρχει καμμία λογική κοινωνικής ασφάλισης.
      Τα ταμεία δεν υπάρχουν για να διαχειρίζονται μόνο τα αποθεματικά τους, τα οποία βεβαίως οφείλουν να διαχειρίζονται με τρόπο σύννομο και σώφρονα. Τα ταμεία υπάρχουν διότι δίνουν συντάξεις. Αυτός είναι ο κύριος λόγος ύπαρξης των ταμείων, διότι υποτίθεται ότι έχουν και θα πρέπει να έχουν και στην πολιτική τους και στη συγκρότησή τους και στη λειτουργία τους ασφαλιστική λογική.
       Που είναι η ασφαλιστική λογική στην τροπολογία του κυρίου Υπουργού; Που εκφράζεται; Εδώ ουσιαστικά για τις διοικήσεις των ταμείων αποφασίζει η Επιτροπή Κεφαλαιαγοράς και η Τράπεζα της Ελλάδας. Και για την Τράπεζα της Ελλάδας υπάρχουν διάφορα θέματα, τα οποία κάποια στιγμή πρέπει να συζητηθούν με ηρεμία. Η Τράπεζα της Ελλάδας είναι τράπεζα, διαχειρίζεται η ίδια τα αποθεματικά των ασφαλιστικών ταμείων. Μετέχει δηλαδή στο παιχνίδι με την καλή έννοια που γίνεται. Πως θα ελέγχει η Τράπεζα της Ελλάδας; Θα είναι και ελέγχων οργανισμός και ελεγχόμενη συγχρόνως; Αυτή η σύγχυση των ρόλων βοηθά τη διαφάνεια, την αποσαφήνιση και τη διάκριση των εξουσιών. 
      Άρα, λοιπόν, μία σοβαρή συζήτηση για το πώς θα διοικούνται τα ασφαλιστικά ταμεία δεν μπορεί να γίνει σε αυτήν την κατεύθυνση. 
      Ο δεύτερος λόγος είναι ότι ουσιαστικά τα ταμεία -εδώ χειροτερεύει η κατάσταση σχετικά με το υπάρχον σύστημα- βγαίνουν εκτός της οπτικής των κοινωνικών εταίρων, εκτός του περιθωρίου άσκησης επιρροής από τους κοινωνικούς εταίρους. Αντί να πάμε σε μια κατεύθυνση όπου οι κοινωνικοί εταίροι θα έχουν όλο και μεγαλύτερο ρόλο και λόγο για τη διαχείριση των αποθεματικών και γενικά για την ασφαλιστική πολιτική, πάμε σε αντίθετη κατεύθυνση. Αφαιρούνται ως ύλη τα ταμεία από τους κοινωνικούς εταίρους.
       Αυτή είναι η κατεύθυνση της ασφαλιστικής πολιτικής της Κυβέρνησης; Αντί να ενδυναμωθεί ο ρόλος των κοινωνικών εταίρων, να πηγαίνουμε σε αντίθετη κατεύθυνση; 
      Γι’ αυτούς, λοιπόν, τους δύο λόγους το ΠΑ.ΣΟ.Κ. είναι αντίθετο με την τροπολογία και επί της ουσίας και αυτό θέλω να το καταστήσω απολύτως σαφές.
       Τι θα προτείναμε; Εμείς θα προτείναμε κατ’ αρχήν να έλθει μία άλλη κυβέρνηση. Θα έλεγα κατ’ αρχήν να παραιτηθεί ο κύριος Υπουργός, αλλά βεβαίως δεν χρειάζεται να το πω εγώ, το λέει η μισή Κυβέρνηση και τα στελέχη της Νέας Δημοκρατίας. Αυτό το οποίο θα θέλαμε είναι μία άλλη κυβέρνηση μετά από εκλογές να ανοίξει έναν σοβαρό διάλογο και να οδηγηθούμε σε διοικήσεις ταμείων όπου θα εκφράζεται και στις διοικήσεις η άποψή μας για την τριμερή χρηματοδότηση. Εμείς πιστεύουμε ότι η χρηματοδότηση του ασφαλιστικού συστήματος πρέπει να είναι τριμερής, εργαζόμενοι – εργοδότες – κράτος, το οποίο δεν μπορεί να μην έχει ευθύνες επειδή μας βολεύει τώρα έτσι. Θα πρέπει, λοιπόν, και στα ασφαλιστικά ταμεία, στις διοικήσεις τους, να εκφράζεται αυτή η αρχή της τριμερούς χρηματοδότησης. Αυτή είναι η άποψη του ΠΑ.ΣΟ.Κ., η οποία βεβαίως δεν έχει καμμία σχέση με την τροπολογία της Νέας Δημοκρατίας, την οποία έτσι και αλλιώς καταψηφίζουμε.
      Τα υπόλοιπα, κύριε Πρόεδρε, θα τα λύσει ο ελληνικός λαός στις εκλογές που έρχονται. 
      ΠΡΟΕΔΡΕΥΩΝ (Γεώργιος Σούρλας): Σειρά έχει τώρα να μιλήσει ο κύριος Πιπεργιάς, ως προτασσόμενη δευτερολογία και μετά να μιλήσουν πολύ σύντομα οι δύο εισηγητές και να κλείσετε, κύριε Υπουργέ, τη συζήτηση.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα τώρα να πω κάτι.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θέλω να θέσω ένα ερώτημα. 
      Άκουσα την κ. Δαμανάκη να λέει ότι αλλάζει η φύση των ταμείων και ότι παύουν να είναι φορείς κοινωνικής πολιτικής.
      ΜΑΡΙΑ ΔΑΜΑΝΑΚΗ: Κοινωνικής ασφάλισης.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Στην πενταμελή επιτροπή, η οποία θα επιλέγει τον Πρόεδρο, την πλειοψηφία την έχουν οι κοινωνικοί εταίροι. Στη σύνθεση των διοικητικών συμβουλίων θα μετέχουν μόνο εκπρόσωποι των εργοδοτών, των εργαζομένων και των συνταξιούχων και προσθέσαμε μετά από αίτημα «και των κοινωνικών εταίρων», τους οποίους είδα χθες το βράδυ και προσθέσαμε και έναν εκπρόσωπο του Υπουργείου Απασχόλησης και Κοινωνικής Προστασίας από το υπαλληλικό προσωπικό μέσα από μία ορισμένη διαδικασία. Δεν θα τον διορίζει ο Υπουργός αυτόν. Βάλαμε κριτήρια δεκαπενταετούς θητείας θέσεως και θα επιλέγεται από το Σ.Κ.Α. (Συμβούλιο Κοινωνικής Ασφάλισης), στο οποίο μετέχουν επίσης οι κοινωνικοί εταίροι. Και μάλιστα δεν θα υπάρχουν τα διευρυμένα μέλη, τα οποία διορίζονται από τον Υπουργό.
Άρα η παρουσία των κοινωνικών εταίρων πλειοψηφικώς στην επιτροπή της επιλογής του Προέδρου παραμένει και οι κοινωνικοί εταίροι θα είναι οι μόνοι πλην των δημοσίων υπαλλήλων της Γενικής Γραμματείας που θα μετέχουν στις διοικήσεις των οργανισμών. 
	Ζήτησα το λόγο κυρίως για να θέσω ένα ερώτημα. Οι κοινωνικοί εταίροι και ο Πρόεδρος της Οικονομικής και Κοινωνικής Επιτροπής τους οποίους είδα χθες το βράδυ μου έθεσαν το εξής ζήτημα: Επειδή στην πενταμελή επιτροπή η οποία θα αποφασίζει βάλαμε ένα έκτο πρόσωπο, το γενικό γραμματέα της κοινωνικής ασφάλισης χωρίς δικαίωμα ψήφου για να εισάγει το φάκελο, οι κοινωνικοί εταίροι έχουν την άποψη ότι ο γενικός γραμματέας του Υπουργείου, που έχει τα θέματα της κοινωνικής ασφάλισης, πρέπει να μετέχει στην επιτροπή αυτή με δικαίωμα ψήφου για να υπάρχει παρουσία του κράτους. Αν η γνώμη των κομμάτων της Αντιπολίτευσης είναι ταυτόσημη με τη γνώμη των κοινωνικών εταίρων, εγώ θα συμφωνούσα να το προβλέψουμε αυτό. 
      Εμείς ως Κυβέρνηση δεν θελήσαμε να δώσουμε σε κυβερνητικό εκπρόσωπο δικαίωμα ψήφου στην επιλογή του Προέδρου. Αυτό είναι όμως η θέση των κοινωνικών εταίρων. Εάν έχω τη θετική θέση των κομμάτων της Αντιπολίτευσης, παρά το γεγονός ότι καταψηφίζουμε την τροπολογία, είμαι εδώ ανοιχτός να το συζητήσουμε.
	Ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
	Το λόγο για προτασσόμενη δευτερολογία έχει ο κ. Πιπεργιάς ο οποίος έχει καταθέσει και τροπολογία.
	ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ, κύριε Πρόεδρε.
	Για την τροπολογία που συζητείται ήδη και που έχει εισάγει η Κυβέρνηση η άποψή μου είναι ότι δεν υπάρχει πρόβλημα νομικού κενού. Υπάρχει πρόβλημα εποπτείας και αυτό είναι ολοφάνερο, όπως και το ότι δεν λειτούργησε ο εποπτικός ρόλος του Υπουργείου. Υπάρχει επίσης πρόβλημα στη λειτουργία του Υπουργείου Οικονομικών όσον αφορά την έκδοση των δομικών ομολόγων και τελικά την διάθεσή τους με υψηλές τιμές και υπερβολικές προμήθειες στα ασφαλιστικά ταμεία. Υπάρχει πρόβλημα ανάληψης πολιτικών και ευθυνών. Αυτό είναι σαφέστατο. Υπάρχει πρόβλημα ποινικών και ευθυνών που διερευνά ο εισαγγελέας είμαι πεπεισμένος ότι θα βοηθούσε την όλη κατάσταση εάν χαρίζαμε D.V.D. από την κλασική ελληνική ταινία «Υπάρχει και φιλότιμο» στα μέλη της Κυβέρνησης προκειμένου να τη μελετήσουν γιατί πράγματι είναι αρκούντως παιδευτική. 
	Για το ζήτημα της τροπολογίας που έχω καταθέσει, κύριε Πρόεδρε, θέλω να πω ότι τη φέρνω για δεύτερη φορά στην Ολομέλεια. Προχθές την είχα καταθέσει σε νομοσχέδιο του Υπουργείου Ανάπτυξης. Η τροπολογία βασίζεται στο εξής περιστατικό: Το Νοέμβριο του 2006 ανακοινώθηκε στη Χαλκίδα από το διαχειριστή της πτωχευμένης εταιρείας «ΒΙΟΜΑΓΝ» ότι επήλθε πτωχευτικός συμβιβασμός μεταξύ των πιστωτών και της πτωχευμένης εταιρείας «ΒΙΟΜΑΓΝ». Παρουσιάστηκε μάλιστα το επενδυτικό πρόγραμμα της νέας εταιρείας και των επενδυτών που συνέβαλαν στην αναβίωσή τους. Το επενδυτικό πρόγραμμα αφορούσε κυρίως ενεργειακά έργα. Στις δεσμεύσεις της νεκραναστημένης «ΒΙΟΜΑΓΝ» ήταν και η άμεση εξόφληση των υποχρεώσεών της, που εξάλλου είχαν αναγγελθεί σύμφωνα με το πτωχευτικό δίκαιο, προς τους εργαζόμενους οι οποίοι είχαν να λαμβάνουν από την πτωχευμένη εταιρεία, όπως επίσης και η καταβολή πέρα των δεδουλευμένων και των άλλων υποχρεώσεων που είχε η εταιρεία προς τους επαγγελματίες της περιοχής. 
	Με νέες όμως ανακοινώσεις της εταιρείας ανεστάλη η εξόφληση των υποχρεώσεων αυτών γιατί το Υπουργείο Οικονομίας και Οικονομικών θεωρεί ότι η άφεση χρέους που έγινε από τις πιστώτριες τράπεζες προκειμένου να αναβιώσει η «ΒΙΟΜΑΓΝ» δημιουργεί εισόδημα στην πτωχή εταιρεία, άρα ότι υπάρχουν λογιστικά κέρδη τα οποία θα πρέπει να φορολογηθούν. Κατά συνέπεια η εταιρεία που δεν έχει δραχμή στο ταμείο της πρέπει να καταβάλει φόρο το ένα τρίτο της άφεσης χρέους. 
	Με αυτόν τον τρόπο αντί το κράτος να συμβάλει στην αναβίωση της πτωχής εταιρείας και έτσι να δρομολογηθεί η άμεση πληρωμή των δεδουλευμένων των πρώην εργαζομένων, των εισφορών προς τα ασφαλιστικά ταμεία -μιας και τόση κουβέντα κάνουμε για τα ασφαλιστικά ταμεία-, των οφειλών προς τους επαγγελματίες της περιοχής και μέρους των χρεών προς τις τράπεζες, δημιουργεί νέες υποχρεώσεις προς την εταιρεία και το πιθανότερο είναι να την οδηγήσει πάλι σε πτώχευση.
	Εάν τώρα η ρύθμιση είχε γίνει πριν την πτώχευση με τις διαδικασίες του ν. 1892, δεν θα υπήρχε κανένα πρόβλημα διότι οι ρυθμίσεις που έκαναν οι τράπεζες και η προκύπτουσα άφεση χρέους απαλλάσσεται από κάθε φορολογία. Γι’ αυτό προτείνω κιόλας η ρύθμιση που υπάρχει στην παράγραφο 3 του άρθρου 44 του ν. 1892 να ισχύει και για τις περιπτώσεις αυτές.
      Ο Υπουργός Ανάπτυξης, στον οποίο έθεσα το ζήτημα προχθές την Τρίτη, είπε συγκεκριμένα τα εξής: «Είναι πράγματι παράλογη η αντιμετώπιση αυτού του ζητήματος  μετά από το δικαστικό συμβιβασμό που έγινε, που πράγματι αναβιώνει αυτήν την επιχείρηση, η οποία έχει συγκεκριμένα σχέδια, και ελπίζω ο Υπουργός Οικονομίας και Οικονομικών, που γνωρίζει το θέμα, να το δει με την επιβαλλόμενη κατανόηση, αλλά δεν μπορώ να υπεισέλθω στις αρμοδιότητες άλλου Υπουργείου».. 
      Το νομοσχέδιο, που συζητάμε, είναι του Υπουργείου Οικονομικών. Θέτω, λοιπόν, το θέμα για δεύτερη φορά. Η Κυβέρνηση δια του Υπουργού Ανάπτυξης λέει «έχεις δίκιο, αλλά το θέμα είναι του Υπουργείου Οικονομίας». Το Υπουργείο Οικονομίας τι λέει; Και τι λέει και ο παριστάμενος Υπουργός που είναι επί της Εργασίας και που σε τελευταία ανάλυση αυτή η ρύθμιση θα συμβάλλει στην αποπληρωμή περίπου τετρακοσίων εργαζομένων που έχουν να λαμβάνουν από πτωχευμένη εταιρεία που αναβιώνει; Τι άποψη έχει; Επιτέλους, το θέμα αυτό θα πρέπει να κλείσει, κύριε Υπουργέ, για να δει άσπρη μέρα και μία περιοχή που είχε χαρακτηριστεί γκρίζα ζώνη, που είχε πολλά προβλήματα, μία βασανισμένη περιοχή, η περιοχή του Μαντουδιού της Εύβοιας. 
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στις δευτερολογίες και το λόγο έχει ο εισηγητής της Νέας Δημοκρατίας ο κ. Βεργίνης. 
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κύριε Πρόεδρε, κύριοι συνάδελφοι, στις δύο συνεδριάσεις της ολομέλειας καταδείχθηκαν ορισμένα πράγματα. Καταδείχθηκε, πρώτον, ότι η Κυβέρνηση όχι απλά επιθυμεί, αλλά κάνει πράξη αυτό το οποίο έχει υποσχεθεί, δηλαδή να θωρακίζει τη λειτουργία και συνεπώς και τις συναλλαγές με αδιάβλητους μηχανισμούς. 
      Επομένως, ελεγκτικοί μηχανισμοί, οι οποίοι ήταν απλά θεσμικοί, αλλά ανενεργοί στην πράξη ή όπου υπήρχε θεσμική έλλειψη ελεγκτικών μηχανισμών, έρχεται η Κυβέρνηση και φέρνει σχετικές διατάξεις και άρα, σχετικό νόμο, όπως είναι το υπό ψήφιση νομοσχέδιο μαζί με την ενσωμάτωση της σχετικής Οδηγίας. Έχουμε, επομένως, πράγματι τη βεβαιότητα ότι η Ελληνική Κυβέρνηση και διέπεται από αυτό το πνεύμα και κάνει πράξη αυτό που όλοι μας θέλουμε. Δεν καταλαβαίνω, γιατί πρέπει να αμφισβητείται αυτή η διάθεση, αλλά και η δραστηριοποίηση της Κυβέρνησης προς αυτήν την κατεύθυνση. 
      Δεύτερο συμπέρασμα. Αποδείχθηκε ότι τελικά σε όλες τις κυβερνήσεις, ιδιαίτερα μάλιστα και στις κυβερνήσεις του ΠΑ.ΣΟ.Κ, υπήρχε αυτή η δυνατότητα διαχείρισης των αποθεμάτων των ταμείων και των ασφαλιστικών οργανισμών. Μάλιστα είχαν τη δυνατότητα διαχείρισης όχι μόνο γι’ αυτό που λέγαμε λίγο πριν, δηλαδή σε ομόλογα, αλλά και σε μετοχές και σε repos που εγκλείουν μεγαλύτερους κινδύνους. 
      Υπάρχει και κάτι ακόμα. Τελικά, στη σχετική απόφαση αναφέρεται ότι από «το 23% των ταμείων το 40% μπορούσε να είναι σε επενδύσεις ακινήτων και το 60% σε επενδύσεις κινητών αξιών». Δηλαδή το μεγαλύτερο μέρος του 23%, που επιτρεπόταν να επενδυθεί ελευθέρως -μάλιστα αναφέρεται στην απόφαση ότι «αποφασίζεται τα διαθέσιμά τους ελεύθερα να επενδύουν»- σημαίνει ότι τελικά δεν πρέπει να κατηγορείται η Κυβέρνηση ότι σήμερα τα διοικητικά συμβούλια των ασφαλιστικών οργανισμών διέθεσαν τα αποθεματικά τους για την αγορά κάποιων ομολόγων. Άρα, αυτό καταρρίπτεται και συνεπώς είναι πέρα από κάθε κριτική. 	
      Τρίτον, θα αποφασίσουμε κάποτε να συμφωνήσουμε ότι μερικά πράγματα έχουν μία αντικειμενικότητα και επομένως, μια κοινή αποδοχή απ’ όλες τις παρατάξεις; Θέλουμε ή δεν θέλουμε να λειτουργεί με ασφαλιστικές δικλίδες η αγορά, ενώ παράλληλα θα πρέπει να δίνουμε τη δυνατότητα σε οποιονδήποτε που κυβερνά και που εποπτεύει αυτούς τους οργανισμούς να έχει τη δυνατότητα πράγματι των ελέγχων, χωρίς να λέγεται πως οι έλεγχοι δεν λειτουργούν; 
      Σ’ αυτά, κύριε Πρόεδρε, επειδή είχατε και εσείς τη δυνατότητα κάθε φορά να το τονίζετε αυτό, δηλαδή ότι πρέπει να παραδεχόμαστε εκείνο που πραγματικά είναι απόλυτα αναγκαίο και απαραίτητο για τη λειτουργία της κοινωνίας μας, κάνω μία έκκληση και τώρα, να υπάρξει μία ομόνοια στο γεγονός να υποστηρίζουμε τους ελεγκτικούς μηχανισμούς και να τους αξιοποιούμε. Και θα επαναλάβω αυτό που είπα πρωταρχικώς στην εισήγησή μου, ότι τελικά πρέπει να έχουμε εμπιστοσύνη στις σωστές επιλογές που κάναμε για τους σωστούς ανθρώπους οι οποίοι πρέπει να διατρέχουν και τη διοίκηση και τη διαχείριση των οργανισμών.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Αν και ο σπουδαιότερος ελεγκτικός  μηχανισμός είναι η συνείδηση, κύριε καθηγητά. Δεν υπάρχει πιο σπουδαίος και πιο αυστηρός. Αρκεί να υπάρχει συνείδηση. 
      ΞΕΝΟΦΩΝ ΒΕΡΓΙΝΗΣ: Συμφωνώ απόλυτα.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ πολύ, κύριε Πρόεδρε.
      Υποθέτω ότι η υπόμνησή σας γίνεται, έτσι ώστε να δείξει σε όλους τη θεσμική ματαιοπονία των δύο αυτών ημερών από πλευράς Κυβερνήσεως, που δεν θέλει με κανέναν τρόπο ν’ αφήσει την αλήθεια να λάμψει. Είναι θεσμική ματαιοπονία αυτό που έγινε αυτές τις δύο μέρες, διότι η Κυβέρνηση επιχείρησε σχεδιασμένα και προσεκτικά να ρίξει το βάρος και την προσοχή αλλού από εκεί που πραγματικά εκτυλίσσεται η υπόθεση. Χρησιμοποιώντας σαν όχημα μια κοινοτική οδηγία θέλησε να πείσει το Κοινοβούλιο ότι μεριμνά για τη διαφάνεια, την πληροφόρηση και την ενημέρωση των επενδυτών και, αν ενδεχομένως έγινε κάποιο λάθος στο πρόσφατο παρελθόν, να μην ανησυχεί κανείς, διότι εδώ είμαστε θα τα διορθώσουμε και μάλιστα θα τιμωρήσουμε αλύπητα κ.ο.κ.
      Απεδείχθη όμως μέσα από τη συστηματική συζήτηση που κάναμε ότι τίποτε απ’ αυτά δεν στέκεται. Πρώτον, διότι η σύμβαση με την «J.P. MORGAN», η οποία κατατέθηκε δεν είναι πλήρης. Δεύτερον, διότι δεν αναφέρεται και δεν έχει κατατεθεί η απόφαση που μνημονεύει το συγκεκριμένο εξοπλιστικό πρόγραμμα για το οποίο υποτίθεται ότι έγινε η έκδοση του σκάρτου ομολόγου. Τρίτον, διότι δεν απαντήθηκε γιατί, εφόσον το ομόλογο αυτό βγήκε, για να χρησιμοποιηθεί δήθεν για χρηματοδότηση αμυντικών εξοπλισμών, δεν κατευθύνθηκε σε αγορές του εξωτερικού και σε εξειδικευμένους επενδυτές, όπως συνηθιζόταν μέχρι τώρα και από την προηγούμενη και από τη σημερινή Κυβέρνηση μέχρι πέρυσι το καλοκαίρι. Τέταρτον, γιατί δεν εφαρμόστηκε, αλλά παραβιάστηκε ρητά και συγκεκριμένα η εγκύκλιος το 2002, η οποία απαγόρευε στα ασφαλιστικά ταμεία, όπως χθες παραδέχτηκε ο Υπουργός Οικονομικών, να προμηθεύονται άλλα ομόλογα εκτός της δευτερογενούς αγοράς. Πέμπτον, γιατί δεν εφαρμόστηκε το άρθρο 13 του ν. 3371, το οποίο επεχείρησε αρχικά η Κυβέρνηση να το καταργήσει και το οποίο προβλέπει την πλήρη και διαφανή ενημέρωση των επενδυτών σε κάθε έκδοση ομολόγου του ελληνικού δημοσίου και μάλιστα προβλέπει –και αυτό είναι το πιο σημαντικό- ότι αυτοί που παίρνουν το ομόλογο, οι ομολογιούχοι έχουν ίσα δικαιώματα μεταξύ τους. Είχε άραγε ίσα δικαιώματα η «J.P. MORGAN» με τις άλλες εταιρείες του εξωτερικού και με τα ασφαλιστικά ταμεία; Προφανώς όχι. Εξ ου και οι φουσκωμένες τιμές, τις οποίες αναγκάστηκε να παραδεχτεί χθες η Κυβέρνηση.
      Τέλος, υπάρχει ένα ερώτημα το οποίο καθόλου δεν εξηγήθηκε εδώ στις δύο μέρες. Γιατί από τώρα και πλέον στις διοικήσεις των ταμείων θα ασκεί βέτο η Επιτροπή Κεφαλαιαγοράς; Μήπως αυτό είναι το σχέδιο της Κυβέρνησης, να υπαγάγει τα ασφαλιστικά ταμεία ουσιαστικά σε παραρτήματα ή σε βραχίονες της Επιτροπής Κεφαλαιαγοράς; Υπάρχει κανένας τέτοιος λόγος; Η ίδια η Κυβέρνηση δεν ομολόγησε χθες ότι το υφιστάμενο θεσμικό πλαίσιο, εάν εφαρμοζόταν, θα απέτρεπε τη λεηλασία των αποθεματικών τους η οποία έγινε μ’ αυτά τα σκάρτα ομόλογα; Άρα, τι χρειάζεται ν‘ αλλάξει; 
      Αν θέλει να κάνει κάπως καλύτερες επιλογές προσώπων, μπορεί να το κάνει σχίζοντας τα δελτία των κομματικών ταυτοτήτων που χρησιμοποιεί, για να διορίζει τις διοικήσεις, και κάνοντας προκηρύξεις, πράγμα που ουδείς της το απαγορεύει. Γιατί χρειάζεται το βέτο της Επιτροπής Κεφαλαιαγοράς;
      Δεν το κατάλαβα. Υπάρχει σε καμμία χώρα; Πουθενά δεν υπάρχει αυτό το πράγμα. Θα αρκούσε, η Κυβέρνηση να πει ότι επαναφέρει σε ισχύ την εποπτική λειτουργία της Επιτροπής, την οποία ανεξήγητα κατήργησε το 2004, την απονέκρωσε επί δύο χρόνια, έτσι ώστε να βρει και το χρόνο και τη δυνατότητα να δραπετεύσει της εποπτείας και να στήσει αυτό το οποίο έγινε τους τελευταίους μήνες, με την καταστροφή των καλών ομολόγων της περιόδου 1997-1999 και την αντικατάστασή τους από τα σκάρτα ομόλογα, τα οποία ήδη προσμετρούν εκατοντάδες εκατομμύρια ζημίες. 
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοδουλάκη.
      Ο κ. Τζέκης, κατά παρέκκλιση, λόγω της πολύωρης και συνεχούς παρουσίας στο Κοινοβούλιο, έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε, θα είμαι και σύντομος.
      Πιστεύω ότι στις δύο μέρες ο ελληνικός λαός –όσοι εργαζόμενοι μας παρακολουθούν- βγάζουν συμπεράσματα ότι μέσα από την ανάδειξη ενός ακόμα πολιτικού, κοινωνικού, οικονομικού σκανδάλου, που αναπαράγεται διαχρονικά, το ζητούμενο είναι ότι το υπάρχον νομικό καθεστώς είναι εκείνο που γεννά και αναπαράγει αυτά τα φαινόμενα και ότι ευθύνες έχουν οι κυβερνήσεις που συνδιαμορφώνουν αυτό το συγκεκριμένο νομικό καθεστώς και θεωρούν ότι τα αποθεματικά των ασφαλιστικών ταμείων είναι περιουσία τους, τσιφλίκια τους, άρα δηλαδή μπορούν να δοθούν μέσα από το νομικό καθεστώς για την καταλήστευση αυτών των συγκεκριμένων αποθεματικών.
      Επομένως το συμπέρασμα που βγαίνει για τον ελληνικό λαό, είναι ότι πρέπει επιτέλους ο ίδιος να βάλει ένα τέλος σ’ αυτήν τη γαλαζοπράσινη συμπαιγνία, που παίχτηκε αυτές τις μέρες και εξακολουθεί να παίζεται.
      Για τη συγκεκριμένη τροπολογία, κύριε Υπουργέ, έχουμε κάνει τις προτάσεις μας. Θεωρούμε ότι είναι ικανοί και άξιοι οι ασφαλισμένοι, οι συνταξιούχοι να έχουν το δικαίωμα της λειτουργίας και της διαχείρισης των αποθεματικών που είναι δικά τους λεφτά. Δεν υπάρχει τριμερής χρηματοδότηση. Υπάρχει χρηματοδότηση μόνον από τον κόπο και το μόχθο και τον ιδρώτα των εργαζομένων και των άλλων λαϊκών στρωμάτων. Η υπεραξία είναι εκείνη που δίνει τις εργοδοτικές εισφορές και η μεγάλη άμεση και έμμεση φορολογία του κράτους που δίνει τις εισφορές. Επομένως, τα λαϊκά στρώματα είναι εκείνοι που πληρώνουν και εκείνοι πρέπει να έχουν το δικαίωμα της λειτουργίας και της διαχείρισης με ασφαλή τρόπο.
      Κύριε Πρόεδρε, αυτή η τροπολογία πιστεύω ότι δεν μπορεί να αναδείξει τον πυρήνα του προβλήματος. Ικανοί άνθρωποι και άξιοι, δεν γίνεται μόνο με αυτήν την τροπολογία. Πολλά άλλα πρέπει να αλλάξουν.
      Θεωρούμε ότι αυτό που κάνατε, να βγάλετε απέξω τον Ο.Α.Ε. γιατί εκλέγεται, αλλά εκλέγονται και άλλα ταμεία όπως είναι το Ε.Δ.Ο.Ε.Α.Π., που είναι για τους δημόσιους και αυτοί εκλέγονται. Άρα και αυτοί πρέπει να εξαιρεθούν. Και εφόσον κάνουμε το ένα ή το δεύτερο βήμα, ας το κάνουμε ολοκληρωτικά το βήμα, για να μπορέσουν πραγματικά τα ταμεία να λειτουργήσουν με τους φυσικούς φορείς οι οποίοι είναι εργαζόμενοι και τα λαϊκά στρώματα.
      Κύριε Πρόεδρε, κλείνω με αυτό. Δεν ξέρω από πότε η Ελληνική Δημοκρατία έχει απεμπολήσει την ελληνική γλώσσα. Διότι χθες η Κυβέρνηση μας κατέθεσε τη συμφωνία της Ελληνικής Δημοκρατίας με την «MORGAN STANLEY» κ.λπ., αλλά μόνον στην αγγλική. Και αυτό το πήρα σήμερα από τα Πρακτικά. Και εδώ είναι ένα ουσιαστικό ζήτημα. Και πρέπει το Προεδρείο, όταν βάζει την υπογραφή γι’ αυτά τα Πρακτικά, να είναι αμείλικτο, να επιστρέφει πίσω στην Κυβέρνηση τα κείμενα που είναι στην αγγλική. Γιατί ξέρουμε ότι η Ελληνική Δημοκρατία αναγνωρίζει την ελληνική γλώσσα. Ας μην απεμπολούμε, λοιπόν, την ελληνική γλώσσα, που είναι ένα πολιτιστικό στοιχείο, είναι ένα στοιχείο πραγματικά ίδιο γνώρισμα των Ελλήνων. 
      Με αυτά, κύριε Πρόεδρε, κλείνω και λέμε ότι καταψηφίζουμε σε όλα του τα άρθρα το συγκεκριμένο νομοσχέδιο και τις συγκεκριμένες τροπολογίες, αλλά δεν ακούσαμε τίποτε για την τροπολογία που δίνει ιδιαίτερα προνόμια, κύριε Πρόεδρε, προς την ναυπηγική βιομηχανία, εφοπλιστές, τράπεζες και ιδιοκτήτες ναυπηγείων, όχι μόνον της χώρας μας αλλά και διεθνώς. Και δεν είδαμε και τη θέση της Αξιωματικής Αντιπολίτευσης σ’ αυτά τα νέα προνόμια που δίνονται τους εφοπλιστές.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, επισημάνθηκε αυτό για την κατάθεση της τροπολογίας, ότι θα πρέπει να είναι στην ελληνική γλώσσα, όμως δεν θα μπορούσε σε καμμία περίπτωση το Προεδρείο να επιστρέψει έγγραφα τα οποία καταθέτει ο Υπουργός. Όμως, δόθηκε η εντολή να μεταφραστούν και να είναι στη διάθεση όλων. 
      ΑΓΓΕΛΟΣ ΤΖΕΚΗΣ: Δεν το ήξερα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Καλά κάνετε και το θέτετε, αλλά ελύθη. Δεν μπορούμε, όμως, να πούμε στον Υπουργό ότι δεν δεχόμαστε τα έγγραφα. Δεν έχουμε το δικαίωμα αυτό ως Προεδρείο.
      Το λόγο έχει ο κ. Λεβέντης, Κοινοβουλευτικός Εκπρόσωπος του Συνασπισμού.
      ΑΘΑΝΑΣΙΟΣ ΛΕΒΕΝΤΗΣ:  Ευχαριστώ, κύριε Πρόεδρε.
      Να αρχίσω και εγώ από το τελευταίο για την ελληνική γλώσσα. Οπωσδήποτε είναι απαραίτητο όλα τα έγγραφα τα οποία κυκλοφορούν μέσα στο ελληνικό Κοινοβούλιο να είναι στην ελληνική γλώσσα ή και στην ελληνική γλώσσα τουλάχιστον.
      ΠΡΟΕΔΡΕΥΩΝ (Γεώργιος Σούρλας): Και σε σωστή ελληνική γλώσσα! Για όλους μας ισχύει αυτό. Ίσως χρειαζόμαστε όλοι ένα φροντιστήριο για τη σωστή ελληνική γλώσσα!
      ΚΩΝΣΤΑΝΤΙΝΟΣ ΤΑΣΟΥΛΑΣ: Τώρα ζητάτε πολλά, κύριε Πρόεδρε! Αυτό είναι ματαιοπονία! 
      ΑΘΑΝΑΣΙΟΣ ΛΕΒΕΝΤΗΣ:  Θα συμφωνήσω, κύριε Πρόεδρε, γιατί εδώ είναι ένα άλλο πρόβλημα και το ποια είναι τα σωστά ελληνικά θα πήγαινε πολύ μακριά αν το συζητούσαμε.
      Τώρα, για το συγκεκριμένο νομοσχέδιο είπαμε τις θέσεις μας και γιατί το καταψηφίζουμε και επί της αρχής και επί των άρθρων. Έρχομαι στη συγκεκριμένη τροπολογία την οποία κατέθεσε η Κυβέρνηση και που δεν απαντάει στα μεγάλα προβλήματα της λεηλασίας των αποθεματικών, τα οποία δυστυχώς συνεχίζονται με τον τρόπο αυτό, όπως έγινε και με τα δομημένα ομόλογα, μια καταλήστευση η οποία έχει στοιχίσει πάρα πολύ στα ταμεία και δεν μπορούν να ορθοποδήσουν. Τουλάχιστον 70.000.000.000 οφείλει κανονικά το ελληνικό δημόσιο στο Ι.Κ.Α., κύριε Πρόεδρε, με αυτήν την τακτική που έχει ακολουθήσει επί δεκαετίες τώρα, μια πεντηκονταετία.
      Από την άλλη, για εμάς είναι απαράδεκτο να διορίζονται οι διοικήσεις των ταμείων με τον τρόπο που προβλέπει αυτή η τροπολογία και μάλιστα να θεσμοθετείται αυτό το δικαίωμα βέτο στο Διοικητή της Τράπεζας της Ελλάδας και στον Πρόεδρο της Επιτροπής Κεφαλαιαγοράς. Ποιο δικαίωμα θα έχουν αυτοί να διαχειρίζονται τα αποθεματικά των ταμείων, τα οποία έχουν με ιδρώτα και αίμα κυριολεκτικά αποκτηθεί, κύριε Πρόεδρε; Αυτό είναι κάτι για εμάς πέρα για πέρα απαράδεκτο, γι’ αυτό εμείς ζητήσαμε να αποσυρθεί η τροπολογία. 
      Εφ’ όσον δεν αποσύρεται έστω και την ύστατη ώρα, τότε θα συνηγορήσω και εγώ σ’ αυτό το θέμα που έθεσε ο κ. Τζέκης και πολύ σωστά το ζητήσαμε και εμείς και αποσύρθηκε αυτή η θέση για τον Ο.Α.Ε.Ε., δηλαδή να εξαιρεθεί ο Ο.Α.Ε.Ε. και να εξακολουθήσει να λειτουργήσει όπως λειτουργούσε ως τώρα. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Έχει εξαιρεθεί ήδη.
      ΑΘΑΝΑΣΙΟΣ ΛΕΒΕΝΤΗΣ: Ακριβώς αυτό λέω και χαιρόμαστε γιατί το ζητήσαμε, κύριε Υπουργέ, και δεν ξέρω αν μετά από τη δική μας τοποθέτηση επηρεαστήκατε. Φαντάζομαι ότι οπωσδήποτε το ζητούσαν οι άμεσα ενδιαφερόμενοι και είναι πέρα για πέρα λογικό. Και ο κ. Τζέκης το έθεσε και εγώ θέλω επίσης αυτό να το τονίσω και να το ζητήσω για τα ταμεία που εκλέγονται και που είναι -αν θέλετε- και ιδιωτικού δικαίου, όπως είναι ο Ε.Δ.Ο.Ε.Α.Π. των δημοσιογράφων. Γιατί θα πρέπει δηλαδή εδώ να μην περιληφθούν και αυτά σ’ αυτήν τη διάταξη; Και θέλω να πιστεύω, κύριε Υπουργέ, ότι είναι απόλυτα λογικό. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και εμείς συμφωνούμε με αυτήν την πρόταση.
      ΑΘΑΝΑΣΙΟΣ ΛΕΒΕΝΤΗΣ: Τώρα, ο κύριος εισηγητής της Πλειοψηφίας έκανε φιλότιμες προσπάθειες για να εξωραΐσει εδώ την κατάσταση και να πει ότι συνολικά όλο αυτό το νομοσχέδιο θωρακίζει τη λειτουργία της αγοράς με μηχανισμούς αδιάβλητους. Θα μου επιτρέψετε να πιστεύω το αντίθετο, παρά την εξαιρετική προσωπική εκτίμηση που έχω για εσάς, κύριε Βεργίνη. 
      Από εκεί και πέρα, εμείς και τη συγκεκριμένη τροπολογία την καταψηφίζουμε, όπως και την άλλη τροπολογία για τη ναυπηγοεπισκευαστική ζώνη και τα δικαιώματα τα οποία δίνει τα υπέρογκα που ούτως ή άλλως τα δικαιώματα των εφοπλιστών που είναι καταλυτικά για την ελληνική -αν θέλετε- κοινωνία και την ελληνική οικονομία. Και το βλέπουμε και τώρα τις τελευταίες μέρες τι γίνεται στη Σαντορίνη, βλέπουμε ότι είναι βουλιαγμένα οκτώ καράβια στον κόλπο της Ελευσίνας σε βάθος ένα, ενάμιση μέτρο και πάνε και πέφτουν άλλα καράβια πάνω και βουλιάζουν και αυτά εκεί δεν τα πειράζουν, γιατί κυκλοφορούν ελεύθερα και, όταν βουλιάξουν, δεν βρίσκεται κανένας να είναι υπεύθυνος. Δεν έχει καμμία ευθύνη ο εφοπλιστής πια, γιατί έχει μια εταιρεία, η οποία αυτομάτως χρεοκοπεί, όπως τώρα κάτι παρόμοιο πάει να γίνει και στη Σαντορίνη.
    Εμείς, λοιπόν, είμαστε κατηγορηματικά αντίθετοι σε τέτοια αποικιοκρατικά προνόμια. 
    ΠΡΟΕΔΡΕΥΩΝ (Γεώργιος Σούρλας): Το λόγο έχει o Κοινοβουλευτικός Εκπρόσωπος της Νέας Δημοκρατίας κ. Τασούλας. 
    ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα ήθελα και εγώ να μπω στη χορεία των προβαινόντων σε συμπεράσματα απ’ αυτήν τη μακρόσυρτη συζήτηση του παρόντος νομοσχεδίου και θεμάτων πολιτικής επικαιρότητας στη Βουλή των Ελλήνων τις τελευταίες μέρες. Και θα ήθελα να προσθέσω ότι δεν πρόκειται για θεσμική ματαιοπονία όπως με τη γλωσσική του δεινότητα είπε ο κ. Χριστοδουλάκης ότι είναι αυτό που επιχειρεί να κάνει η Κυβέρνηση. Πρόκειται για μια θεμιτή, θεσμική φιλοδοξία να αναμορφώσει ένα θεσμικό πλαίσιο, το οποίο παρήγαγε προβλήματα σοβαρά και που έδωσε την ευκαιρία σ’ αυτήν τη συζήτηση στη Βουλή να αποδειχθεί ότι το ΠΑ.ΣΟ.Κ. έχει τάσεις νοσταλγίας των παλιών θεσμικών καταστάσεων που εμείς σήμερα αποποιούμεθα. Και αυτή η νοσταλγία του ΠΑ.ΣΟ.Κ. στο παλιό καθεστώς που παρήγαγε προβλήματα και σκάνδαλα μου θυμίζει το χαρακτηρισμό που εδόθη στους Βουρβώνους της παλινορθώσεως ότι «τίποτα δεν ελησμόνησαν και τίποτα δεν εδιδάχθησαν»! 
    Έτσι είναι και το ΠΑ.ΣΟ.Κ. σήμερα. Για μία ακόμα φορά απ’ αυτήν τη συζήτηση αποδεικνύει ότι τίποτε δεν λησμόνησε και τίποτε δεν διδάχθηκε. Η Νέα Δημοκρατία  δεν προβαίνει σε θεσμικές ματαιοπονίες αλλά σε θεσμικές φιλοδοξίες να αλλάξει ένα καθεστώς μέσα στο οποίο εμφώλευαν προβλήματα. Τα ζούμε και τα βιώνουμε αυτά τα προβλήματα και δεν παριστάνουμε ότι είμαστε ευχαριστημένοι που αντιμετωπίζουμε τέτοια προβλήματα. 
    Και θα ήθελα να προσθέσω ότι ακριβώς αυτή η τροπολογία με την οποία οι κοινωνικοί εταίροι, η Τράπεζα της Ελλάδος και η Επιτροπή Κεφαλαιαγοράς στην οποία αυτοί που τοποθετούνται από την Κυβέρνηση δεν έχουν την πλειοψηφία, καταδεικνύει ότι αυτή η Κυβέρνηση για μία ακόμη φορά αποποιείται εξουσία. Αυτό θέλει πολύ μεγαλύτερο θάρρος να το κάνεις, από το να ασκήσεις έστω και καταχρηστικά την εξουσία που έχεις. Δεν έχουμε συνηθίσει οι κυβερνήσεις στη χώρα μας να αποποιούνται, να απομακρύνουν εξουσίες. 
    Και όσο και αν κάποιοι παριστάνουν τους εμβρόντητους πώς είναι δυνατόν να διορίζονται άνθρωποι του κόμματός σας σε αυτές τις θέσεις, είναι τουλάχιστον υποκριτές, γιατί από συστάσεως του ελληνικού κράτους σ’ αυτές τις θέσεις συνήθως, για να μην πω πάντα, διορίζονται άνθρωποι οι οποίοι πρόσκεινται στο κυβερνόν κόμμα. Και σήμερα παριστάνουν όλοι τους έκπληκτους και τους κεχηνότες, τους ενεούς, τους εμβρόντητους από το γεγονός ότι ένα κόμμα που κερδίζει τις εκλογές τοποθετεί ανθρώπους της δικής του νοοτροπίας, της δικής του ιδεολογίας σε αυτές τις θέσεις. 
    Ας ξεπεράσουμε αυτές τις υποκρισίες και αυτές τις δήθεν εκπλήξεις και ας δούμε εδώ ότι επιδεικνύει θεσμικό  θάρρος η Κυβέρνηση για να αποποιηθεί εξουσία. Και την αποποιείται σε τέτοιο σημείο που νομίζω, κύριε Υπουργέ, ότι το παρακάνετε κιόλας. Διότι το να ζητάτε την έγκριση της Αντιπολιτεύσεως σε κάτι που σας ζήτησαν οι κοινωνικοί εταίροι, δηλαδή την έγκριση της Αντιπολιτεύσεως εις το να έχει δικαίωμα ψήφου ο ένας και μοναδικός εκπρόσωπος της Κυβερνήσεως στην επιτροπή που θα επιλέγει τους προέδρους, νομίζω πως δεν είναι δα ούτε επιστροφή στην πλήρη δυνατότητα ελέγχου των διορισμών, αλλά είναι μία διατήρηση μιας υποτυπώδους επαφής της κυβερνήσεως, η οποία και ελέγχεται για όλα αυτά με την επιτροπή η οποία ορίζει τα προεδρεία. 
    Θέλω να πω ότι πολλά πράγματα που συμβαίνουν και καταλογίζονται στην Κυβέρνηση και όχι μόνο με αφορμή μόνο αυτό το θέμα, εδώ και αρκετό καιρό αυτά τα πολλά πράγματα δεν τα ελέγχει η εξουσία, γιατί έτσι πρέπει να γίνει. Η χώρα πρέπει να βαδίσει με τους κανόνες της Ευρωπαϊκής Ένωσης. Η οικονομία πρέπει να απελευθερωθεί. Οι τράπεζες στις οποίες έχει μετοχικό ενδιαφέρον το δημόσιο πρέπει να λειτουργούν και να ελέγχονται από τις γενικές συνελεύσεις και όχι από τα κόμματα και από τη Βουλή των Ελλήνων. 
      Οι εταιρείες οι οποίες αντιμετωπίζουν έναν δριμύτατο ανταγωνισμό και στις οποίες συμβαίνει το δημόσιο να έχει μετοχικό ενδιαφέρον, πρέπει να ελέγχονται από τις γενικές τους, επαναλαμβάνω, συνελεύσεις και να αναλαμβάνουν τις ευθύνες τους και εμείς εδώ έχουμε γαντζωθεί στα παρωχημένα συστήματα, όπου η Εθνική Τράπεζα, ο Ο.Τ.Ε, όλοι αυτοί οι μηχανισμοί, οι οποίοι πρέπει να αφεθούν ελεύθεροι για να αντιμετωπίσουν τον ανταγωνισμό, πρέπει να υπόκεινται στον Κοινοβουλευτικό Έλεγχο της αντίληψης ότι το κράτος είναι ο δυνάστης, ο ιδιοκτήτης και ο διαφεντευτής αυτών των φορέων.
      Η Κυβέρνηση έχει συμβάλει στο να απελευθερωθούν πολλά πράγματα. Η νοοτροπία που υπάρχει στο πολιτικό σύστημα είναι ότι πρέπει να νομίζουμε ότι η Κυβέρνηση δεν έχει αποκεντρώσει εξουσίες, δεν έχει δώσει ευθύνες, αλλά ότι ευθύνεται ακόμη και όταν έχει μεταβιβάσει ευθύνες. Οι ευθύνες ανήκουν σ’ εκείνους που τις ασκούν.
      Το ότι πληρώνει η Κυβέρνηση τα επίχειρα μιας τέτοιας αντιλήψεως ίσως να οφείλεται στην κεκτημένη ταχύτητα η οποία θεωρεί ότι ακόμη ελέγχει τα πάντα. Αν είναι αυτό η αιτία που υφιστάμεθα αυτήν την κριτική, είναι ίσως παρήγορο. Εάν όμως υπάρχει κακοπιστία, όπως εγώ πιστεύω και διόγκωση και διαστρέβλωση και λάσπη, τότε είναι δυσάρεστο για το πολιτικό σύστημα. 
      Όπως και να έχουν τα πράγματα από τη συζήτηση αυτή, την οποία τελειώνουμε τώρα, καταλήγουμε ότι η Κυβέρνηση με θάρρος και αυτοκριτική παίρνει θεσμικά μέτρα που περιορίζουν δραματικά –για εκείνους που έχουν επίορκες βλέψεις- τις δυνατότητες διαφθοράς και γι’ αυτό το λόγο η Βουλή των Ελλήνων οφείλει να συνδράμει την Ελληνική Κυβέρνηση όχι στη θεσμική της ματαιοπονία, αλλά στη θεσμική της φιλοδοξία να αλλάξει τα πράγματα, πλήττοντας και σ’ αυτόν τον τομέα τις πιθανότητες και τις δυνατότητες διαφθοράς και στη διαχείριση των αποθεματικών των ασφαλιστικών ταμείων. Συνεπώς είναι ένα νομοσχέδιο ευπρόσδεκτο, όπως και οι τροπολογίες, που συμβάλουν στο να πείσουμε τον ελληνικό λαό ότι εναρμονιζόμαστε με τις αυστηρές του αξιώσεις.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τασούλα.
      Κύριε Υπουργέ, έχετε το λόγο για να ολοκληρώσουμε τη συνεδρίασή μας.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να τελειώσω με μια νομοτεχνική βελτίωση, στη βάση και των όσων ελέχθησαν από παρεμβαίνοντες συναδέλφους. 
      Στο τέλος του εδαφίου α’ της παραγράφου 6 της τροπολογίας με αριθμό 1013/215/13-4-2007 προστίθενται οι λέξεις: «και του Ε.Δ.Ο.Ε.Α.Π.». Ο Ε.Δ.Ο.Ε.Α.Π είναι ο Ενιαίος Δημοσιογραφικός Οργανισμός Επικουρικής Ασφάλισης και Περίθαλψης…
      ΠΡΟΕΔΡΕΥΩΝ (Γεώργιος Σούρλας): Αυτό που προτάθηκε από τους συναδέλφους.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): …και επειδή είναι ένα νομικό πρόσωπο ιδιωτικού δικαίου με αιρετή διοίκηση, προσθέτουμε και τον Οργανισμό αυτό.
      Καταθέτω τη σχετική πρότασή μας.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης, καταθέτει για τα Πρακτικά την προαναφερθείσα νομοθετική βελτίωση, η οποία έχει ως εξής:
      «Στο τέλος του εδαφίου α της παραγράφου 6 της τροπολογίας αρ. 1013/215/13-4-07 προστίθενται οι λέξεις:
      «και του Ε.Δ.Ο.Ε.Α.Π.»)
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα τελειώσω λέγοντας ότι θα ήθελα το Σώμα να δει αυτή τη νομοθετική πρωτοβουλία ως ένα σημαντικό βήμα -κατά την εκτίμησή μας- σε μια πορεία η οποία θα ολοκληρωθεί πολύ σύντομα. Πολύ σύντομα θα έρθουμε με άλλες νομοθετικές πρωτοβουλίες, στη βάση της δουλειάς που ξεκινήσαμε εδώ και πάρα πολύ καιρό, για να μπορέσουμε πέρα από την απόλυτη διαφάνεια να θωρακίσουμε και να εκσυγχρονίσουμε κατά τρόπο ασφαλή τη λειτουργία των ασφαλιστικών οργανισμών και τη διαχείριση της περιουσίας τους.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, επί της τροπολογίας….
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, εάν θέλει ο Υπουργός θα απαντήσει. Δεν μπορούμε να το επιβάλουμε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Έχετε δίκιο, κύριε Πιπεργιά. Με συγχωρείτε για την παράλειψη.
      Εγώ σημείωσα την πρότασή σας και την τεκμηρίωση που έχετε κάνει και δεσμεύομαι να δω με τον Υπουργό Οικονομίας όλες τις πτυχές από την πλευρά του Υπουργείου Οικονομίας και την πλευρά του Υπουργείου Απασχόλησης και θα επανέλθουμε επί του ζητήματος.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της ενότητας των άρθρων και των τροπολογιών και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 2 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.  
      Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.  
      Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.  
      Ερωτάται το Σώμα: Γίνεται δεκτό το άρθρο 6 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.  
      Ερωτάται το Σώμα: Γίνεται δεκτό το άρθρο 9 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 21 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό  όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 24 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 25 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 27 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 28 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 28 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 30 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 31 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 32 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 33 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 33 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτή η τροπολογία με γενικό αριθμό 1011 και ειδικό 213, η οποία και θα ενταχθεί στο νομοσχέδιο ως άρθρο 34;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 1011 και ειδικό 213, έγινε δεκτή κατά πλειοψηφία και θα ενταχθεί στο νομοσχέδιο ως άρθρο 34.
      Ερωτάται το Σώμα: Γίνεται δεκτή η τροπολογία με γενικό αριθμό 1012 και ειδικό 214, η οποία και θα ενταχθεί στο νομοσχέδιο ως άρθρο 35;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 1012 και ειδικό 214, έγινε δεκτή κατά πλειοψηφία και θα ενταχθεί στο νομοσχέδιο ως άρθρο 35.
      Ερωτάται το Σώμα: Γίνεται δεκτή η τροπολογία με γενικό αριθμό 1013 και ειδικό 215, η οποία και θα ενταχθεί στο νομοσχέδιο ως άρθρο 36, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 1013 και ειδικό 215, έγινε δεκτή κατά πλειοψηφία, όπως τροποποιήθηκε από τον κύριο Υπουργό και θα ενταχθεί στο νομοσχέδιο ως άρθρο 36.
      Ερωτάται το Σώμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι δέχεστε στο σημείο αυτό να λύσουμε τη συνεδρίαση;
      Με τη συναίνεση του Σώματος και ώρα 17.05΄ λύεται η συνεδρίαση για αύριο ημέρα Παρασκευή 20 Απριλίου 2007 και ώρα 10.30’ με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 54/14-3-2007 επερώτησης Βουλευτών του Κομμουνιστικού Κόμματος Ελλάδος προς τον Υπουργό Υγείας και Κοινωνικής Αλληλεγγύης, σχετικά με την πολιτική της Κυβέρνησης για τους αναπήρους και τους χρόνια πάσχοντες, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ



3
Συνεδρίαση 19-04-07     ΣΕΛ.

Τελευταία Αποθήκευση:	25/4/2007 3:58:00 μμ	Από:	Σκότη Δέσποινα
Εκτυπώθηκε:	24/4/2007 1:38:00 μμ

