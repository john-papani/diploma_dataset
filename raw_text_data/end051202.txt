     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ ΜΒ΄
     
     Παρασκευή 2 Δεκεμβρίου 2005
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Ανακοινώνεται ότι τη συνεδρίαση παρακολουθούν μαθητές από το Β’ Γυμνάσιο Καλλίπολης Πειραιά και το Λύκειο Λεχαινών Ηλείας, σελ.
     3. Ο Υπουργός Δικαιοσύνης διαβίβασε στη Βουλή περί ποινικής ευθύνης των Υπουργών:
     α) μηνυτήρια αναφορά κατά των Υπουργών Εσωτερικών, Δημόσιας Διοίκησης και Αποκέντρωσης και Τουριστικής Ανάπτυξης, σελ.
     β) μήνυση κατά του Υπουργού Υγείας και Κοινωνικής Αλληλεγγύης, σελ.
     γ) αναφορά του Εισαγγελέα Πρωτοδικών Αθηνών με συνημμένη δικογραφία, που αφορά τους διατελέσαντες Υπουργούς Τύπου και Μέσων Μαζικής Ενημέρωσης κατά τα έτη 2001 και 2002, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου επικαίρων ερωτήσεων της Δευτέρας 5 Δεκεμβρίου 2005, σελ.
     4. Συζήτηση επικαίρων ερωτήσεων:
     α) Προς τον Πρωθυπουργό σχετικά με τις υψηλές τιμές των καυσίμων στην Ελλάδα κ.λπ., σελ.
     β) Προς τον Υπουργό Δημόσιας Τάξης σχετικά με την παρουσία αστυνομικών στη σύσκεψη του ΠΑΜΕ στα γραφεία του Συνδικάτου Οικοδόμων της Αθήνας κ.λπ., σελ.
     γ) Προς τον Υπουργό Περιβάλλοντος, Χωροταξίας και Δημοσίων ‘Εργων: 
     i) σχετικά με τις καταστροφές από τις πρόσφατες πλημμύρες, τον καταλογισμό των ευθυνών κ.λπ., σελ.
     ii) σχετικά με την αποζημίωση των πληγέντων από τις πρόσφατες πλημμύρες κατοίκων της Ανατολικής Αττικής, την κατασκευή των αναγκαίων αντιπλημμυρικών έργων κ.λπ., σελ.
     δ) Προς τον Υπουργό Οικονομίας και Οικονομικών σχετικά με τον επανακαθορισμό της οριογραμμής του παλαιού αιγιαλού στο δημοτικό διαμέρισμα Καλαμακίου του Δήμου Λαγανά Ζακύνθου, σελ.
     5. Συζήτηση Επερώτησης Βουλευτών του ΠΑ.ΣΟ.Κ. σχετικά με τον διαγωνισμό του Υπουργείου για τους επαγγελματίες Οπλίτες (ΕΠΟΠ) της Αεροπορίας, σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     
     1. Κατάθεση Εκθέσεως Διαρκούς Επιτροπής:
     Η Διαρκής Επιτροπή Οικονομικών Υποθέσεων κατέθεσε την έκθεσή της στο σχέδιο νόμου του Υπουργείου Οικονομίας και Οικονομικών: «Φόρος Προστιθέμενης Αξίας στις νέες οικοδομές, μεταβολές  στη φορολογία κεφαλαίου και άλλες διατάξεις», σελ.
     
     2. Κατάθεση σχεδίου νόμου:
     Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Εμπορικής Ναυτιλίας, Τουριστικής  Ανάπτυξης,  Μακεδονίας-Θράκης και Επικρατείας και η Αναπληρωτής Υπουργός Πολιτισμού κατέθεσαν σχέδιο νόμου «Δημόσιες Επιχειρήσεις και Οργανισμοί (ΔΕΚΟ)», σελ.
     
     
     ΟΜΙΛΗΤΕΣ
     Επί των επικαίρων ερωτήσεων:
     ΑΛΑΒΑΝΟΣ Ν., σελ.
     ΛΕΒΕΝΤΗΣ Α., σελ.
     ΜΑΡΚΟΓΙΑΝΝΑΚΗΣ Χ., σελ.
     ΞΑΝΘΟΠΟΥΛΟΣ Θ., σελ.
     ΣΙΟΥΦΑΣ Δ., σελ.
     ΣΤΑΘΑΚΗΣ Α., σελ.
     ΣΚΥΛΛΑΚΟΣ Α., σελ.
     
     Β. Επί της Επερώτησης:
     ΚΑΡΧΙΜΑΚΗΣ Μ., σελ.
     ΜΑΝΙΑΤΗΣ Ι., σελ.
     ΝΤΟΛΙΟΣ Γ., σελ.
     ΟΙΚΟΝΟΜΟΥ Β., σελ.
     ΠΑΠΑΓΕΩΡΓΙΟΥ Γ., σελ.
     ΠΟΛΥΔΩΡΑΣ Β., σελ.
     ΡΟΒΛΙΑΣ Κ., σελ.
     ΣΠΗΛΙΟΤΟΠΟΥΛΟΣ Σ., σελ.

     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΜΒ΄
     Παρασκευή 2 Δεκεμβρίου 2005
     Αθήνα, σήμερα στις 2 Δεκεμβρίου 2005, ημέρα Παρασκευή και ώρα 10.51’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Άριστοτέλη Σταθάκη, Βουλευτή Β’ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την αναστολή της απόφασης του ΟΓΑ για μείωση των παροχών αναλώσιμων υλικών στους διαβητικούς ασφαλισμένους του.
     2) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την αναστολή της απόφασης του ΟΓΑ για μείωση των παροχών αναλώσιμων υλικών στους διαβητικούς ασφαλισμένους του.
     3) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την αναστολή της απόφασης του ΟΓΑ για μείωση των παροχών αναλώσιμων υλικών στους διαβητικούς ασφαλισμένους του.
     4) Η Βουλευτής Πέλλας κ. ΠΑΡΘΕΝΑ ΘΕΟΔΩΡΙΔΟΥ - ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την αναστολή της απόφασης του ΟΓΑ για μείωση των παροχών αναλώσιμων υλικών στους διαβητικούς ασφαλισμένους του.
     5) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Ανωγείων Ρεθύμνου ζητεί την αντικατάσταση ανεμογεννήτριας για την παραγωγή ηλεκτρικής ενέργειας στο Δήμο του.
     6) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε δημοσίευμα εφημερίδας το οποίο αναφέρεται στην έλλειψη βιολογικού καθαρισμού από το Δήμο Κουλούκωνα Ρεθύμνου.
     7) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Ελυμνίων Εύβοιας διαμαρτύρεται για την παράνομη είσπραξη χρημάτων από τη ΔΕΗ από τους δημότες της περιοχής του.
     8) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία το Περιφερειακό Τμήμα Κεντρικής και Δυτικής Θεσσαλίας του Τεχνικού Επιμελητηρίου της Ελλάδος διατυπώνει τις παρατηρήσεις του επί του νομοσχεδίου για το φόρο προστιθέμενης αξίας στις νέες οικοδομές.
     9) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο Αγροτικός Σύλλογος Κομποτίου Άρτας ζητεί τη λήψη μέτρων για την απορρόφηση των αγροτικών προϊόντων με ικανοποιητικές τιμές κ.λπ.
     10) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί να προσκαλείται                    στις επιχειρηματικές αποστολές του εξωτερικού και ο Πρόεδρος του πιο πάνω Συνδέσμου.
     11) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εκκλησιαστικό Συμβούλιο του Ιερού Ναού Αγίου Νικολάου Αλμυρού ζητεί χορήγηση οικονομικής ενίσχυσης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1362/23.8.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1086440/12.9.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην πιο πάνω σχετική ερώτηση που κατατέθηκε στη Βουλή των Ελλήνων από την Βουλευτή κα Ευαγγελία Σχοιναράκη-Ηλιάκη, αναφορικά με παραχώρηση του παραλιακού δρόμου από Καράβολα έως Γιόφυρο στο Δήμο Ηρακλείου, σας γνωρίζουμε ότι όπως μας ανέφερε η Κτηματική Υπηρεσία Ηρακλείου με το αρ. πρωτ. 2136/1-9-2005 έγγραφό της τα εξής:
     Με την αρ. πρωτ. 12105/20-5-2005 Απόφαση Γενικού Γραμματέα Περιφέρειας Κρήτης παραχωρήθηκε αιγιαλός-παραλία-θαλάσσιος χώρος στην Ε.Υ.ΔΕ. ΒΟΑΚ συνολικού εμβαδού 49.087τ.μ., για την κατασκευή οδών πρόσβασης στο Παγκρήτιο Ηρακλείου-Ανάπλαση της Δυτικής εισόδου Πόλεως Ηρακλείου(παραλιακή λεωφόρος από οδό Εφόδου μέχρι ποταμό Γιόφυρο). Η προαναφερόμενη έκταση αποτυπώνεται στο από 15-7-2003 ακριβές φωτοαντίγραφο σε σμίκρυνση της από Δεκέμβριο 1989 οριζοντιογραφίας μελέτης.
     Ο ΟΑΝΑΚ, με την υπ' αρ.874/27-4-2004 αίτησή του ζήτησε να του παραχωρηθεί αιγιαλός εμβαδού 41490,78τ.μ. για την εκτέλεση έργων για τη διαμόρφωση του παραλιακού μετώπου βορείως του οδικού άξονα από Καράβολα έως Γιόφυρο όπως αυτό αποτυπώνεται στην από Φεβρουάριο 2004 Γενική Κάτοψη ε κλίμακα 1:1000 υπογεγραμμένη από τον Πολ. Μηχ. Δολαψάκη Εμμ. Και θεωρημένη από το Γεν. Δ/ντή ΟΑΝΑΚ Θέμη Μαγκανά. Στα πλαίσια της διαδικασίας που προβλέπουν οι διατάξεις του άρθρου 14 του Ν.2971/2001 η Υπηρεσία μας έλαβε αρνητική γνωμοδότηση από την Γενική Δ/νση Περιβάλλοντος ΕΥΠΕ (Ειδική Υπηρεσία Περιβάλλοντος) με το αρ.πρ.143300/27-5-2005 έγγραφό της.
     Με το 24541/22-8-2005 έγγραφό του ο Δήμος Ηρακλείου ζητά την παραχώρηση για χρήση της έκτασης βόρεια του οδικού άξονα από τον Καράβολα έως το Γιόφυρο για τουλάχιστον 50 έτη με σκοπό την εκτέλεση του έργου που προβλέπει η μελέτη διαμόρφωσης του Παραλιακού μετώπου Βορείως του οδικού άξονα από Καράβολα έως Γιόφυρο. όπως αυτή έχει συνταχθεί από τον ΟΑΝΑΚ τον Απρίλιο του 2004. Ο Δήμος Ηρακλείου έχει συντάξει Τεχνικό Δελτίο Έργου και προτείνει κατασκευή του συγκεκριμένου έργου στο χρηματοδοτικό πρόγραμμα Urtan Il. Βασικής απαίτηση του κανονισμού του χρηματοδοτικού προγράμματος Urban II είναι ο φορέας υλοποίησης των έργων να έχει κυριότητα ή νόμιμη νομή-κατοχή του χώρου παρέμβασης.
     Με το υπ' αριθ.2877/17-8-2005 έγγραφό του ο Ο.Λ.Η, μας γνωστοποίησε ότι έχει κινήσει ενέργειες για επέκταση της χερσαίας ζώνης λιμένα α) ανατολικά: από καρνάγιο μέχρι φυλακές Αλικαρνασσού και β)δυτικά: από Δερματά μέχρι τις εγκαταστάσεις Λινοπεραμάτων.
     Επισημαίνουμε ότι εάν στην αιτούμενη από τον Δήμο Ηρακλείου προς παραχώρηση έκταση υφίσταται χώρος αιγιαλού-παραλίας, αυτός μπορεί να παραχωρηθεί στον εν λόγω Δήμο για εκτέλεση έργων σύμφωνα με τις διατάξεις του άρθρου 14 του Ν.2971/2001. σε καμία περίπτωση όμως δεν παραχωρείται η κυριότητα ή νόμιμη νομή-κατοχή του χώρου, καθόσον ο αιγιαλός-παραλία αποτελούν πράγματα κοινόχρηστα & ανήκουν κατά κυριότητα στο Δημόσιο, το οποίο τα προστατεύει & τα διαχειρίζεται (παραγρ.1 άρθρο 2 του Ν.2971/01).
     Επίσης εάν υφίσταται στην εν λόγω έκταση παλαιός αιγιαλός η παραχώρηση του δημοσίου κτήματος(Α.Β.Κ.) που ανήκει στην ιδιωτική περιουσία του Δημοσίου ο Δήμος Ηρακλείου θα πρέπει να υποβάλει σχετικό αίτημα για την παραχώρηση της χρήσης στην Κτηματική Εταιρία του Δημοσίου ,σύμφωνα με το νόμο 973/1979 ενώ για την παραχώρηση της κυριότητας θα πρέπει να υποβάλει σχετικό αίτημα στο Υπουργείο Οικονομίας & OIK/K σύμφωνα με το άρθρο 5 Α.Ν.1331/49, για τα περαιτέρω.
     Ο Υφυπουργός
     ΠΕΤΡΟΣ ΔΟΥΚΑΣ»
     2. Στην με αριθμό 84/2005 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 38099/27.7.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Δ. Πιπεργιάς αναφορικά με το αντικείμενο του θέματος, σας γνωρίζουμε τα εξής:
     Οι εγκύκλιοι, ανάλογα με το περιεχόμενό τους έχουν αποδέκτες το σύνολο των υπηρεσιών ή συγκεκριμένη ομάδα από αυτές, και αποβλέπουν στην ομοιόμορφη ερμηνεία των νόμων και των κανονιστικών διαταγμάτων, ούτως ώστε να επιτυγχάνεται ενότητα και αρμονία στη διοικητική δράση. Οι εγκύκλιοι παρέχουν οδηγίες για την εφαρμογή νομοθετικών ή κανονιστικών διατάξεων, ερμηνεύουν διατάξεις που εκ της φύσεως τους χαρακτηρίζονται από αμφισημία ή εντοπίζονται προβλήματα κατά την εφαρμογή τους και τέλος δίνουν εντολές προς τις υπηρεσίες για την εκτέλεση συγκεκριμένων ενεργειών στο πλαίσιο της εφαρμογής μια συγκεκριμένης πολιτικής, πάντα στο πλαίσιο των νόμων και του Συντάγματος. Δεν αποτελούν πηγή Διοικητικού Δικαίου, αφού ούτε θέτουν, ούτε μεταβάλλουν ούτε καταργούν δίκαιο, αλλά αντίθετα προϋποθέτουν δίκαιο. Εξάλλου δεν εκδίδονται στο πλαίσιο κάποιας νομοθετικής εξουσιοδότησης, αλλά βάσει της ιεραρχικής σχέσης των διοικητικών οργάνων.
     Οι εγκύκλιοι παραμένουν έτσι εσωτερική υπόθεση της διοίκησης, res interna, είναι εσωτερικής φύσεως κανόνες της διοικητικής οργάνωσης, και για το λόγο αυτό και δεν δεσμεύουν τους τρίτους, δηλαδή του διοικούμενους, αφού δεν πρόκειται για εκτελεστές διοικητικές πράξεις.
     Έτσι, συνέπεια εκδόσεως των εγκυκλίων είναι ότι δημιουργούν υποχρέωση των υπηρεσιών, προς τις οποίες απευθύνονται, προς συμμόρφωση.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     3. Στις με αριθμό 287/12.7.05 και 288/12.7.05 ερωτήσεις του Βουλευτή κ. Μιχαήλ Καρχιμάκη δόθηκε με το υπ’ αριθμ. 70120-ΙΗ/10.8.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις Ερωτήσεις με αριθμούς 287/12.7.2005 και 288/12.7.2005 τις οποίες κατέθεσε ο Βουλευτής κ. Μιχάλης Καρχιμάκης και οι οποίες αναφέρονται στην κατασκευή κλειστού Γυμναστηρίου και αίθουσας πολλαπλών χρήσεων στους Δήμους Μακρύ Γιαλού και Οροπεδίου Ν. Λασιθίου, σας γνωρίζoυμε τα ακόλουθα:
     Το έργο ανέγερσης αίθουσας πολλαπλών χρήσεων έχει ανατεθεί στον Ο.Σ.Κ. με παλαιότερη Υπουργική Απόφαση και παραμένει στον προγραμματισμό του Ο.Σ.Κ.
     Διευκρινίζεται ότι από πλευράς προτεραιοτήτων το τρέχον πρόγραμμα του Ο.Σ.Κ. εστιάζει στην κατασκευή διδακτηρίων προς εξάλειψη της διπλοβάρδιας σε ολόκληρη την επικράτεια, την αντικατάσταση των σχολείων με αμίαντο, επίσης σε ολόκληρη την επικράτεια, όπως και τη διενέργεια προσεισμικών ελέγχων των σχολείων της χώρας.
     Επισημαίνεται ότι:
     Από τον Ο.Σ.Κ. στο νομό Λασιθίου κατασκευάστηκαν δύο (2) αίθουσες πολλαπλών χρήσεων - Κλειστά Γυμναστήρια στις περιοχές Ανεμομυλίων Σητείας, προϋπολογισμού 1.210.187,00 € και Ιεράπετρας προϋπολογισμού .803.404,00 €, με την παρατήρηση ότι στο σύνολο των Νομών της Επικράτειας (πλην Λεκανοπεδίου Αττικής) ο Ο.Σ.Κ. έχει κατασκευάσει μέχρι σήμερα επτά (7) αίθουσες πολλαπλών χρήσεων - Κλειστά Γυμναστήρια.
     Η νέα Διοίκηση του Ο.Σ.Κ. υπέγραψε τη σύμβαση και διέθεσε πίστωση ύψους 4.560.700,00 € για την κατασκευή σχολικής μονάδας στον Άγιο Νικόλαο 3.000 τ.μ., Αίθουσας Πολλαπλών Χρήσεων 500 τ.μ. και μεγάλου Κλειστού Γυμναστηρίου 1.000 τ.μ., του 3ου που κατασκευάζεται στο Νομό. Το έργο αυτό είναι ένα από τα μεγαλύτερα που κατασκευάζει ο Ο.Σ.Κ. σε όλη την Επικράτεια.
     Ολοκληρώθηκε πρόσφατα η κατασκευή δύο (2) Νηπιαγωγείων, ενός τριθέσιου ολοήμερου εμβαδού 350 τ.μ. στο Δήμο Κριτσάς και ενός διθέσιου ολοήμερου εμβαδού 250 τ.μ. στο Δήμο Ιεράπετρας (η διοικητική παράδοση στις 8.4.2005).
     Τέλος, σας γνωρίζουμε ότι η χρηματοδότηση της Νομαρχιακής Αυτοδιοίκησης Λασιθίου στο πλαίσιο ,της ΣΑΕ 047 για το έτος. 2005 ανέρχεται στο ποσό των 1.000.000,00 €.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στην με αριθμό 562/20.7.05 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./38/11.8.05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 562/20-7-05 Ερώτησης του Βουλευτή κ. Λεωνίδα Γρηγοράκου, σχετικά με το Αρχαιολογικό Μουσείο της Νεάπολης του Δήμου Βοιών του Νομού Λακωνίας, σας πληροφορούμε τα εξής:
     Το έργο της μετατροπής του τέως Υγειονομικού Σταθμού Νεάπολης Βοιών σε Αρχαιολογικό Μουσείο της περιοχής αποτελεί προτεραιότητα στο πλαίσιο του γενικότερου προγραμματισμού του Υπουργείου και, για το λόγο αυτό, γίνονται όλες οι απαραίτητες ενέργειες προκειμένου η πρόταση να ενταχθεί σε Πρόγραμμα του Γ' ΚΠΣ (Ε.Π. Πολιτισμός ή ΠΕΠ Πελοποννήσου).
     Στο φυσικό αντικείμενο του έργου προβλέπονται εργασίες για τη μετατροπή του ισογείου του κτηρίου σε εκθεσιακό χώρο, με πωλητήριο και χώρους εξυπηρέτησης κοινού. Επίσης, θα μετατραπεί το υπόγειο σε αποθήκη αρχαίων, ενώ παράλληλα θα διαμορφωθεί κατάλληλα και ο περιβάλλων χώρος. Φορέας υλοποίησης του έργου θα είναι η Διεύθυνση Εκτέλεσης Έργων Μουσείων και Πολιτιστικών Κτιρίων και ο προϋπολογισμός υπολογίζεται σε 1.600.000 ευρώ.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     5. Στην με αριθμό 550/19.7.05 ερώτηση των Βουλευτών κυρίων Ανδρέα Λοβέρδου και Κωνσταντίνου Ρόβλια δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./35/11.8.05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 550/19-7-05 Ερώτησης των Βουλευτών κ.κ. Α. Λοβέρδου και Ντ. Ρόβλια, σχετικά με τους διακόσιους τριάντα τρεις (233) εργαζόμενους στο Τ.Δ.Π.Ε.Α.Ε. που επανήλθαν με προσωρινές διαταγές του Μονομελούς Πρωτοδικείου. Σας πληροφορούμε ότι η οφειλόμενη συνολική δαπάνη για την κατηγορία αυτή μέχρι την 31-7-05 (μισθοδοσία Απριλίου-Ιουλίου 2005) ανέρχεται στο ποσό του 1.359.934,00 ευρώ.
     Επισημαίνουμε όμως ότι ήδη πληρώνονται κανονικά τριακόσιοι ένας (301) εργαζόμενοι στα έργα του Τ.Δ.Π.Ε.Α.Ε. από τις πιστώσεις του Γ ΚΠΣ, και τριακόσιοι ενενήντα οκτώ (398) εργαζόμενοι από τις προγραμματισμένες και εγκεκριμένες πιστώσεις του Εθνικού Προγράμματος.
     Σε ό,τι αφορά στην πληρωμή των επανελθόντων με προσωρινές διαταγές, οι' οποίες δεν προβλέπονταν στον προγραμματισμό των έργων και του Τ.Δ.Π.Ε.Α.Ε. και προέκυψαν από ενέργειες εργαζομένων όταν έληξαν οι συμβάσεις τους, οι οποίες δεν περιλαμβάνονται στον προγραμματισμό των έργων ετών 2004-2006 και από αποφάσεις των δικαστηρίων, το Τ.Δ.Π.Ε.Α.Ε. όπως και για τις άλλες κατηγορίες εργαζομένων, διέθεσε όλες του τις πιστώσεις για την εξυπηρέτηση και αυτής της κατηγορίας μέχρι τον Μάρτιο 2005, και ήδη βρίσκεται στη διαδικασία αναζήτησης πιστώσεων.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     6. Στην με αριθμό 2972/5-10-05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 106402/14-11-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 2972/5-10-2005 ερώτηση που κατατέθηκε στη Βουλή από την Βουλευτή κ. Ε. Χριστοφιλοπούλου με θέμα: «Διάλυση του Κέντρου Κοινωνικής Στήριξης Λαυρίου του Εθνικού Κέντρου Άμεσης Κοινωνικής Βοήθειας», σας γνωρίζουμε τα εξής:
     Το Εθνικό Κέντρο Κοινωνικής Αλληλεγγύης είναι αυτοτελές ΝΠΔΔ με έδρα την Αθήνα. Υπάγεται στον έλεγχο του Υπουργείου Υγείας και Κοινωνικής Αλληλεγγύης. Ιδρύθηκε με το άρθρο 6 του Ν. 3106/03 (ΦΕΚ 30/10-2-03). Το ΕΚΑΚΒ σύμφωνα με το Ν. 3402/2005, άρθρο 20, μετονομάστηκε σε Ε.Κ.Κ.Α. (Εθνικό Κέντρο Κοινωνικής Αλληλεγγύης).
     Στο Κέντρο Κοινωνικής Στήριξης Λαυρίου είχαν τοποθετηθεί αρχικά το 2003 (7) άτομα: (1) ψυχολόγος, (3) κοινωνικοί λειτουργοί, (1) κοινωνιολόγος, (1) νοσηλεύτρια και (1) διοικητικός υπάλληλος, σύμφωνα με τον τότε σχεδιασμό και προγραμματισμό του ΕΚΚΑ.
     Σήμερα οι προτεραιότητες της Κυβέρνησης στον Τομέα Κοινωνικής Αλληλεγγύης έχουν επαναπροσδιοριστεί και δίνεται βαρύτητα στην ουσιαστική και αποτελεσματική αντιμετώπιση των προβλημάτων των ευπαθών ομάδων πληθυσμού. Προς την κατεύθυνση αυτή το ΕΚΚΑ έθεσε σε λειτουργία (3) Ξενώνες Φιλοξενίας για κακοποιημένες γυναίκες και γυναίκες θύματα σωματεμπορίας και την Υπηρεσία Υποδοχής, Προσωρινής Φιλοξενίας και Επιτόπιας Παρέμβασης, ενώ διεύρυνε το ωράριο της Τηλεφωνικής Γραμμής Άμεσης Κοινωνικής Βοήθειας, επεκτείνοντας τη λειτουργία της όλο το 24ωρο.
     Οι μονάδες αυτές έπρεπε να στελεχωθούν εκ των ενόντων, δεδομένου ότι το ΕΚΚΑ, ως νεοσύστατος Οργανισμός, δεν διαθέτει ακόμα Κανονισμό Λειτουργίας και δεν μπορεί να πραγματοποιήσει προσλήψεις μόνιμου προσωπικού.
     Ο οργανισμός του ΕΚΚΑ βρίσκεται στο τελικό στάδιο υπογραφών, οπότε μετά την ολοκλήρωση του οργανισμού θα υπάρχει δυνατότητα προκήρυξης των κενών οργανικών θέσεων για την κάλυψη των αναγκών των Κέντρων Κοινωνικής Στήριξης.
     Αναφορικά με το δεύτερο και τρίτο ερώτημα, σας γνωρίζουμε ότι το Κ.Κ.Σ. Λαυρίου δεν αποτελεί αυτοτελή Οργανική Μονάδα του ΕΚΚΑ (Διεύθυνση ή Τμήμα), ώστε να δικαιολογείται η κατοχή και η χρήση σφραγίδας της υπηρεσίας. Στη Μονάδα δεν υπηρετεί προϊστάμενος (Δ/ντής ή Τμηματάρχης) και κανείς από τους υπηρετούντες υπαλλήλους δεν έχει δικαίωμα υπογραφής.
     Όπως είναι γνωστό , η επίθεση της σφραγίδας σε ένα «δημόσιο έγγραφο» είναι άμεσα συνδεδεμένη με την υπογραφή του προϊσταμένου της Δημόσιας Αρχής ή του οργάνου που την εκδίδει, προκειμένου να αποφευχθεί η πλαστότητά του.
     Ο Υφυπουργός
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ»
     7. Στην με αριθμό 3602/19-10-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./275/11-11-05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 3602/19.10.2005 Ερώτηση του Βουλευτή κ. Φώτη Κουβέλη, σας διαβιβάζουμε την απάντηση του Προέδρου της Ολυμπιακά Ακίνητα Α.Ε.
     Η Αναπληρωτής Υπουργός
     ΦΑΝΗ ΠΑΛΛΗ - ΠΕΤΡΑΛΙΑ
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 3762/21-10-05 ερώτηση των Βουλευτών κυρίων Λιάνας Κανέλλη και Ιωάννου Πατσιλινάκου. δόθηκε με το υπ’ αριθμ. Φ.90022/26881/5415 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ' αριθμ. 3762/21-10-2005 ερώτηση των βουλευτών κ.κ. Λιάνας Κανέλλη και Γιάννη Πατσιλινάκου, η οποία αφορά θέματα σχετικά με τη πρόσληψη μόνιμων υπαλλήλων στην Υπηρεσία Πλυντηρίων του ΙΚΑ, την ένταξή τους στα επικίνδυνα και ανθυγιεινά επαγγέλματα, τα μέτρα για την υγιεινή και ασφάλεια των εργαζομένων κ.λπ., σας πληροφορούμε τα ακόλουθα όπως μας γνώρισε το Ίδρυμα:
     Σας γνωρίζουμε ότι από τα στοιχεία της Υπηρεσίας Πλυντηρίων του ΙΚΑ-ΕΤΑΜ (Δ/νση Διοικητικού Προσωπικού) προκύπτει ότι οι καθαρίστριες του Ιδρύματος δεν επαρκούν για τον καθαρισμό όλων των κτιριακών εγκαταστάσεων του ΙΚΑ-ΕΤΑΜ. Ήδη από το 2000 μέρος των υπηρεσιών καθαριότητας των ανωτέρω κτιριακών εγκαταστάσεων δίνεται σε συνεργεία καθαρισμού κατόπιν διενέργειας σχετικών διαγωνισμών.
     Ως εκ τούτου δεν είναι δυνατή η κατάργηση της ανάθεσης καθαριότητας των κτιριακών εγκαταστάσεων των Υπηρεσιών Υγείας σε συνεργεία καθαριότητας. Εφόσον προσληφθεί ικανός αριθμός καθαριστριών στο ΙΚΑ-ΕΤΑΜ, θα επανεξετασθεί το όλο θέμα.
     Όσον αφορά την ανανέωση και τον εκσυγχρονισμό του μηχανολογικού εξοπλισμούθέτουμε υπ' όψιν σας τα εξής:
     - Δεν προβλέπεται ριζική ανανέωση στον μηχανολογικό εξοπλισμό στα Συνεργεία Πλυντηρίων του ΙΚΑ στην Καλλιθέα.
     - Τα όποια επιμέρους προβλήματα στον εξοπλισμό ηλεκτρομηχανολογικό και κτιριακό, αντιμετωπίζονται κατά περίπτωση είτε με επισκευές σ’ αυτόν (π.χ. αλλαγή παραθύρων, δαπέδου, φώτα κ.λ.π.) είτε με αντικατάσταση μηχανημάτων (π.χ. νέος ατμολέβητας, νέα πρεσοσίδερα ατμού, αλλαγή-μόνωση σωληνώσεων ατμού κ.λ.π.)
     - Επίσης οι ανωτέρω χώροι καθαρίζονται και απολυμαίνονται πολύ συχνά και τηρούνται τα μέτρα ασφαλείας και υγιεινής των εργαζομένων (Ν. 1568/85, Ν.1836/89, Π.Δ. 17/96) και τα μέτρα πυρασφάλειας, σύμφωνα με την Πυροσβεστική Διάταξη 6/19-01-1981 ΦΕΚ 20 τεύχος Β΄
     Απαντώντας στο ερώτημα σχετικά με την ένταξη των συγκεκριμένων εργαζομένων στα επικίνδυνα και ανθυγιεινά επαγγέλματα, έχουμε να σας αναφέρουμε τα παρακάτω:
     Με τις διατάξεις της 23ης περίπτωσης εργασιών του εδαφίου Α της παρ.1 του άρθρου 104 του Κανονισμού Ασφάλισης του ΙΚΑ «Ηλεκτρομηχανικά πλυντήρια (πλην των οικιακού τύπου χωρητικότητας εκάστου μέχρι 20 χιλιογράμμων) λειτουργούντα αυτοτελώς», καλύπτονται από την προστασία του ΚΒΑΕ οι «Εργατοτεχνίτες απασχολούμενοι σε χώρους πλύσης και λεύκανσης.Σιδερώτριες και διαλογείς ιματισμού απασχολούμενοι υποχρεωτικά και στο πλύσιμο τουλάχιστον κατά το 1/3 της απασχόλησής τους κατά μισθολογική περίοδο».
     Σύμφωνα με τα παραπάνω οι υπάλληλοι του Ιδρύματος, που απασχολούνται στα πλυντήρια, με δεδομένο ότι αυτά είναι χωρητικότητας άνω των 20 κιλών, καλύπτονται από την προστασία του ΚΒΑΕ.
     Όμως απαραίτητη προϋπόθεση για την υπαγωγή κάποιου εργαζόμενου στον Κανονισμό Βαρέων και Ανθυγιεινών Επαγγελμάτων είναι να υπάγεται στην ασφάλιση του κλάδου συντάξεων του ΙΚΑ με βάση τις κοινές διατάξεις του Α.Ν.1846/51.
     Κατά συνέπεια δεν καλύπτονται από τον ΚΒΑΕ οι εργαζόμενοι, οι οποίοι ασφαλίζονται μεν στο ΙΚΑ, αλλά υπάγονται σε ειδικό συνταξιοδοτικό καθεστώς, όπως π.χ. οι υπαγόμενοι στις διατάξεις του ΝΔ 3163/55, 4277/62. Και τούτο γιατί με τα νομοθετικά αυτά διατάγματα καθορίζεται εξαιρετικό συνταξιοδοτικό καθεστώς, όμοιο με αυτό των δημοσίων υπαλλήλων και διαφορετικό του Α.Ν. 1846/51.
     ,Επομένως δεν καλύπτονται από τις διατάξεις του ΚΒΑΕ οι τακτικοί (μόνιμοι) υπάλληλοι του ΙΚΑ ή άλλων Ν.Π.Δ.Δ., οι οποίοι καλύπτονται από το ειδικό συνταξιοδοτικό καθεστώς του Ν.Δ. 3163/55, έστω και αν απασχολούνται σε εργασίες ή ειδικότητες, που έχουν χαρακτηριστεί ως βαριά και ανθυγιεινά επαγγέλματα.
     Θα πρέπει όμως να αναφέρουμε ότι οι εργαζόμενοι αυτής της κατηγορίας, σύμφωνα με τις διατάξεις της παρ.4 του άρθρου 4 του Ν.Δ. 4579/66 μπορούν, κατά την έξοδό τους από την Υπηρεσία, να επιλέξουν με αίτησή τους τη συνταξιοδότηση από το ΙΚΑ με βάση τις κοινές διατάξεις της νομοθεσίας του, μεταξύ των οποίων είναι και αυτές των βαρέων επαγγελμάτων.
     Εξυπακούεται βέβαια ότι σ' αυτή την περίπτωση οι ενδιαφερόμενοι πρέπει απαραίτητα να συμπληρώσουν τις προϋποθέσεις που προβλέπει η αντίστοιχη συνταξιοδοτική νομοθεσία του ΙΚΑ, παρ. 5 του άρθρου 28 του Α.Ν. 1846/51, χωρίς μάλιστα να καταβληθεί η επί πλέον εισφορά βαρέων επαγγελμάτων, αφού το ποσοστό εισφοράς του κλάδου σύνταξης των ασφαλισμένων στο ειδικό συνταξιοδοτικό καθεστώς του Ν.Δ. 3163/55 είναι μεγαλύτερο από εκείνο των ασφαλισμένων με τις κοινές διατάξεις και τον ΚΒΑΕ.
     Τέλος, σχετικά με την ενίσχυση της Τεχνικής Δ/νσης με προσωπικό των κλάδων ΥΕ Προσ/κού Καθαριότητας και ΥΕ Προσ/κού Ιματισμού. σας ενημερώνουμε τα παρακάτω:
     Η Διοίκηση του Ιδρύματος αναγνωρίζοντας ότι για την εύρυθμη και αποτελεσματική λειτουργία κάθε μονάδας απαραίτητη προϋπόθεση αποτελεί η ικανοποιητική στελέχωση και έχοντας πλήρη γνώση των ελλείψεων σε προσωπικό που παρατηρούνται στις μονάδες του, προέβει στις απαιτούμενες ενέργειες για πρόσληψη μόνιμου προσωπικού, συμπεριλαμβανομένων και των κλάδων ΥΕ Προσ/κού Καθαριότητας και ΥΕ Προσ/κού Ιματισμού.
     Συγκεκριμένα για τους κλάδους ΥΕ Προσ/κού Καθαριότητας και ΥΕ Προσ/κού Ιματισμού σας γνωρίζουμε ότι με τη ΔΙΠΠ/Φ.ΕΓΚΡ.7/389/οίκ.18587/26-09-2005 απόφαση της Επιτροπής του άρθρου 2 παρ. 1 της αριθμ. 55/98 ΠΥΣ, εγκρίθηκε μεταξύ των άλλων η πλήρωση 80 κενών θέσεων ΥΕ Προσ/κού Καθαριότητος και 10 κενών θέσεων ΥΕ Προσ/κού Ιματισμού στο ΙΚΑ-ΕΤΑΜ και το Ίδρυμα θα προβεί στις απαραίτητες ενέργειες για την κάλυψη των αναγκών του.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     9. Στην με αριθμό 3821/24-10-05 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 541/11-11-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ.. Γ. Δραγασάκης, σας πληροφορούμε τα εξής:
     Α) Με την 243412/05 Υπουργική απόφαση που εκδόθηκε σύμφωνα με την εξουσιοδοτική διάταξη της παρ. 6 του άρθρου 21 του Ν.2085/92 (ΦΕΚ 170 Α'), συστάθηκαν Γραφεία Πληροφορικής σε όλα τα κτίρια της Κεντρικής Υπηρεσίας του Υπουργείου Αγροτικής Ανάπτυξης και Τροφίμων υπαγόμενα στο Τμήμα Εισαγωγής Δεδομένων και Μέριμνας της Διεύθυνσης Πληροφορικής.
     Οι μετακινήσεις υπαλλήλων στα 13 συνολικά Γραφεία Πληροφορικής του Τμήματος Εισαγωγής Δεδομένων και Μέριμνας διενεργούνται σύμφωνα με τις διατάξεις του άρθρου 66 του Ν.2683/99 (Υπαλληλικός Κώδικας) και τους ανατίθενται συγκεκριμένες αρμοδιότητες, όπως αυτές ορίζονται στην παρ. 2 της ανωτέρω Υπουργικής απόφασης.
     Β) Οι έλεγχοι που διενεργούνται την περίοδο αυτή για τη γρίπη των πτηνών διεξάγονται με τις ακόλουθες διαδικασίες:
     α) τη διαδικασία παραλαβής - καταγραφής εισερχομένων δειγμάτων 
     β) τη διενέργεια των εργαστηριακών αναλύσεων και
     γ) τη διαδικασία έκδοσης αποτελεσμάτων.
     Οι εργαστηριακές αναλύσεις πραγματοποιούνται από εξειδικευμένους υπαλλήλους (κτηνιάτρους, βιολόγους, βοηθούς. κτηνιατρικών εργαστηρίων κ.λ.π.), οι οποίοι είναι κατάλληλα εκπαιδευμένοι για την εργασία αυτή.
     Οι εργασίες που αναφέρονται ανωτέρω στην α) και γ) διαδικασία (γραμματειακή υποστήριξη), εκτελούνται από υπαλλήλους που γνωρίζουν χειρισμό Η/Υ, οι οποίοι καθοδήγούνται και επιβλέπονται από τον προϊστάμενο της μονάδας για τη σωστή διεκπεραίωση των υπηρεσιακών εγγράφων.
     Γ) Συμπληρωματικά των ανωτέρω, διαβιβάζεται συνημμένα το με αριθμ. πρωτ. 3977/8-11-2005 έγγραφο του Ειδικού Γραμματέα του Γ' ΚΠΣ.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 5 Δεκεμβρίου 2005.
     	Α. ΕΠΙΚΑΙΡΕΣ ΕΡΩΤΗΣΕΙΣ  Πρώτου Κύκλου (Άρθρο 130 παράγραφος 4 του Κανονισμού της  Βουλής)
     	1. Η με αριθμό 248/28-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Απασχόλησης και Κοινωνικής Προστασίας, σχετικά με τη μείωση των παροχών αναλώσιμων υλικών στα άτομα με Σακχαρώδη Διαβήτη.
     	2. Η με αριθμό 269/29-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εθνικής Άμυνας, σχετικά με τη λειτουργία της εταιρείας «Ελληνικά Αμυντικά Συστήματα», τη διασφάλιση του δημόσιου χαρακτήρα της κ.λπ.
     	3. Η με αριθμό 256/29-11-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Υγείας και Κοινωνικής Αλληλεγγύης, σχετικά με την έλλειψη επαρκών χώρων περίθαλψης στο νοσοκομείο «Άγιος Σάββας» κλπ.
     	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος. 4 του Κανονισμού της  Βουλής)
     	1. Η με αριθμό 262/29-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση στην έκδοση απόφασης για τη μείωση του «πλαφόν» για τη στρεμματική ενίσχυση της σουλτανίνας κ.λπ.
     	2. Η με αριθμό 270/29-11-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ.Λιάνας Κανέλλη προς τους Υπουργούς Εθνικής Άμυνας και Μεταφορών και Επικοινωνιών,σχετικά με τη χρησιμοποίηση αεροδρομίων της χώρας μας για πτήσεις αεροσκαφών μισθωμένων από τη CIA κ.λπ.
     	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     	Επίκαιρες ερωτήσεις πρώτου κύκλου
     	Η με αριθμό 257/29-11-2005 επίκαιρη ερώτηση του Βουλευτή της Νέας Δημοκρατίας κ. Ιωάννη Γιαννέλη προς τον Υπουργό Δικαιοσύνης, σχετικά με την ίδρυση Εφετείου Βορείου Αιγαίου διαγράφεται λόγω κωλύματος του κυρίου Υπουργού.
     	Η με αριθμό 259/29-11-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Θεοδώρας Τζάκρη προς τον Υπουργό Αγροτικής Ανάπτυξης και Τροφίμων, σχετικά με τον υπολογισμό της ηρτημένης παραγωγής βάμβακος στο νομό Πέλλας διαγράφεται λόγω κωλύματος του κυρίου Υπουργού.
     	Παρακαλώ να δεχθούν ο κ. Σκυλλάκος και ο κύριος Υπουργός Δημόσιας Τάξης να προηγηθεί η συζήτηση της επίκαιρης ερώτησης του Προέδρου του Συνασπισμού Ριζοσπαστικής Αριστεράς.
     	ΑΝΤΩΝΗΣ ΣΚΥΛΛΑΚΟΣ: Σύμφωνοι, κύριε Πρόεδρε.
     	ΠΡΟΕΔΡΕΥΩΝ (Γεώργιος Σούρλας): Θα συζητηθεί η τέταρτη με αριθμό 264/16/29-11-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις υψηλές τιμές των καυσίμων στην Ελλάδα κ.λπ..
     	(Θα απαντήσει ο Υπουργός Ανάπτυξης)
     	Η επίκαιρη ερώτηση του κυρίου συναδέλφου έχει ως εξής: 
     	«Όπως προκύπτει από το εβδομαδιαίο δελτίο τιμών καυσίμων της Ευρωπαϊκής Ένωσης, αλλά και όπως ρητά αναγνωρίζει η Ευρωπαϊκή Επιτροπή, «η Ελλάδα συγκαταλέγεται μεταξύ των κρατών-μελών στα οποία η μέση τιμή της βενζίνης εκτός φόρων και δασμών είναι η πιο υψηλή». Μάλιστα, η Ευρωπαϊκή Επιτροπή φέρνει ως παράδειγμα το δελτίο τιμών της 18ης Οκτωβρίου 2004 που η τιμή της euro-super 95 προ φόρων και δασμών ήταν στην Ελλάδα 11,2% υψηλότερη από το μέσο όρο της Ευρωπαϊκής Ένωσης και 24% υψηλότερη από τη Γαλλία και το Ηνωμένο Βασίλειο.
     Η Ευρωπαϊκή Επιτροπή εκτιμώντας πιθανές αιτίες των υψηλών τιμών αναφέρει τα «υψηλότερα περιθώρια κέρδους τα οποία θα μπορούσαν να σχετίζονται με τη διάρθρωση της αγοράς ή και με το επίπεδο ανταγωνισμού στην ελληνική αγορά».
     Ταυτόχρονα τα έσοδα του κράτους από την φορολογία των καυσίμων το 2005 σε σύγκριση με το 2004 εκτιμάται ότι θα αυξηθούν κατά 11% ενώ ο προϋπολογισμός του 2006 εκτιμά ότι ο ειδικός φόρος κατανάλωσης καυσίμων θα έχει άνοδο 13,7% έναντι του 2005.
     Ερωτάται ο κύριος Πρωθυπουργός:
     1. Συναινεί στη σύσταση Επιτροπής, σύμφωνα με το άρθρο 149 του Κανονισμού της Ελληνικής Βουλής, ώστε να υπάρξει με την εποπτεία διακομματικής Επιτροπής έρευνα για τα κοστολογικά στοιχεία και τη διάρθρωση της αγοράς προκειμένου να ερευνηθούν οι αιτίες των πολύ αυξημένων τιμών «προ φόρων και δασμών» των καυσίμων που επιβαρύνουν την οικονομία και τους Έλληνες καταναλωτές σε σχέση με τους καταναλωτές στις άλλες χώρες της Ευρωπαϊκής Ένωσης;
     2. Τι μέτρα προτίθεται να πάρει η Κυβέρνηση προκειμένου τμήμα των αυξημένων φορολογικών εσόδων από τα καύσιμα να αναδιανεμηθεί υπέρ των νοικοκυριών που πλήττονται ιδιαίτερα από τις μεγάλες τιμές των καυσίμων ιδίως για τη θέρμανση»;
     Στην ερώτηση του Προέδρου του Συνασπισμού θα απαντήσει ο Υπουργός Ανάπτυξης κ. Σιούφας.
     Κύριε Υπουργέ, έχετε το λόγο. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η ερώτηση του Προέδρου του Συνασπισμού αναφέρεται πράγματι σ’ ένα ιδιαίτερα επίκαιρο και σημαντικό θέμα το οποίο αφορά τις τιμές των καυσίμων, οι οποίες δεν είναι σημαντικές μόνο για τα νοικοκυριά, είναι σημαντικές και για ολόκληρη την ελληνική οικονομία, αρκεί να σημειώσετε την εξάρτηση την οποία έχει η χώρα μας από το πετρέλαιο. Αυτό είναι ιδιαίτερα σημαντικό αν αναλογιστείτε ότι ο μέσος όρος δαπανών στα δεκαπέντε κράτη μέλη της Ευρωπαϊκής Ένωσης για εισαγωγές καυσίμων κυμαίνεται στο 1,5% του Ακαθαρίστου Εγχωρίου Προϊόντος και σε μας τα προηγούμενα χρόνια κυμαινόταν μεταξύ 3,2% και 3,5% του Ακαθαρίστου Εγχώριου Προϊόντος. Το 2005 μπορεί να φθάσει και στο 4,5% εξαιτίας της δραματικής αύξησης των διεθνών τιμών του πετρελαίου. 
     Στην ερώτησή σας, κύριε Πρόεδρε του Συνασπισμού, επικαλεστήκατε επιλεκτικά κάποια στοιχεία. Επιλέξατε μία συγκεκριμένη ημερομηνία για να ισχυριστείτε ότι στη χώρα μας έχουμε τις υψηλότερες προ φόρων και δασμών τιμές καυσίμων. 
     Δεν είναι όμως αυτή η αλήθεια, κύριε Πρόεδρε. Δεν είναι αυτή η πραγματικότητα και το ξέρετε. Η Κυβέρνηση λειτούργησε με σύνεση σε όλη αυτή τη μακρά περίοδο των υψηλών τιμών του πετρελαίου. Σε συνεργασία με τους φορείς της αγοράς αντιμετωπίσαμε ψύχραιμα την έκρηξη στις διεθνείς τιμές του πετρελαίου. Καταφέραμε να περιοριστούν οι αυξήσεις στη χώρα μας σε σχετικά χαμηλά ποσοστά και αυτό δεν επιδέχεται αμφισβήτηση. Ενώ από τις αρχές του 2004 η διεθνής τιμή του πετρελαίου αυξήθηκε κατά 71,61% η μέση τιμή της αμόλυβδης βενζίνης στη χώρα μας αυξήθηκε μόνο κατά 22,3%. 
     Επικαλεστήκατε, κύριε Πρόεδρε του Συνασπισμού, το δελτίο τιμών της Ευρωπαϊκής Επιτροπής στις 18 Οκτωβρίου 2004. Πράγματι την ημέρα εκείνη η τιμή της βενζίνης στη χώρα μας ήταν η δεύτερη υψηλότερη στην Ευρωπαϊκή Ένωση. Ξέρετε όμως ότι η μισή αλήθεια είναι χειρότερη από το ψέμα. Και εδώ δεν λέτε ούτε καν τη μισή αλήθεια και θα σας εξηγήσω γιατί.
     Αυτό που έχει σημασία δεν είναι να επιλέξετε μια συγκεκριμένη ημερομηνία, αλλά να δείτε τους μέσους όρους είτε των μηνών είτε του εξαμήνου είτε και ολόκληρου του χρόνου. Αλλά, μια και επικαλεσθήκατε αυτή τη λογική, εγώ θα σας απαντήσω με συγκεκριμένα στοιχεία:
     Στις 26 Σεπτεμβρίου 2005, κύριε Πρόεδρε, η χώρα μας κατείχε την ενδέκατη θέση ανάμεσα στην Ευρωπαϊκή Ένωση των δεκαπέντε με βάση την τιμή της βενζίνης προ φόρων. Στις τελευταίες δύο εβδομάδες, που υπάρχουν διαθέσιμα στοιχεία, η χώρα κατέχει την όγδοη θέση με βάση την τιμή προ φόρων. Σε μέσα επίπεδα του έτους 2003 η χώρα μας ήταν η τρίτη ακριβότερη στην Ευρωπαϊκή Ένωση των δεκαπέντε, ενώ φέτος έχουμε βελτιωθεί κατά μία θέση. 
     Ενώ στην περίοδο 2000-2003 η τιμή της αμόλυβδης βενζίνης αυξανόταν σε σχέση με το μέσο όρο της Ευρωπαϊκής Ένωσης, στο τελευταίο διάστημα παρατηρείται αναστροφή της τάσης και φέτος θα κλείσουμε σημαντικά χαμηλότερα από πέρυσι.
     Κύριε Πρόεδρε, θα μου επιτρέψετε να σας αναφέρω ένα ακόμα μέγεθος, το οποίο αποδεικνύει περίτρανα ότι οι προσπάθειές μας για να συγκρατήσουμε τις τιμές και τη βελτίωσή τους, συγκριτικά με ό,τι συμβαίνει στις άλλες χώρες της Ευρωπαϊκής Ένωσης –και κύρια των δεκαπέντε- έχουν αρχίσει ήδη να αποδίδουν αποτελέσματα.
     Πρώτον, τον τελευταίο μήνα της διακυβέρνησης της προηγούμενης κυβέρνησης, δηλαδή το Φεβρουάριο του 2004, ήμασταν η ακριβότερη χώρα στις προ φόρου τιμές της αμόλυβδης βενζίνης στην Ευρώπη των δεκαπέντε. Το Δεκέμβριο του 2004, η θέση μας είχε βελτιωθεί και ήμασταν η πέμπτη ακριβότερη χώρα. Το Νοέμβριο του 2005, με βάση τα προσωρινά στοιχεία, κατείχαμε την έβδομη θέση. 
     Και κάτι ακόμα. Ενώ το Φεβρουάριο του 2004 η τιμή της αμόλυβδης βενζίνης προ φόρων ήταν 11% υψηλότερη από το μέσο όρο της Ευρωπαϊκής Ένωσης, το Νοέμβριο του 2005 ήμασταν μόλις 1% υψηλότερα σε σχέση με το ευρωπαϊκό μέσο όρο.
     ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, τα υπόλοιπα μπορείτε να τα πείτε στη δευτερολογία σας.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κλείνω αμέσως.
     Κύριε Πρόεδρε, σημασία δεν έχει η διαμόρφωση της τιμής προ φόρων, αλλά αυτό που πληρώνει ο καταναλωτής είτε είναι το νοικοκυριό είτε είναι η βιομηχανία είτε οι μεταφορές είτε όλη η υπόλοιπη οικονομία. Και οι τιμές των πετρελαιοειδών και ιδιαίτερα της αμόλυβδης βενζίνης είναι οι φθηνότερες σ’ ολόκληρη την Ευρωπαϊκή Ένωση για λογαριασμό του καταναλωτή.
     ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο Πρόεδρος του Συνασπισμού Ριζοσπαστικής Αριστεράς κ. Αλαβάνος.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς):  Κύριε Υπουργέ, είπατε βαριές κουβέντες για ψέμα και επιλογή στοιχείων. Ειδικά σήμερα δεν πρέπει να λέτε αυτές τις κουβέντες, όταν βλέπουμε ότι υπάρχει κάτι σάπιο στις δημόσιες επιχειρήσεις και με την πολιτική που ακολουθείτε και με τα πρόσωπα που τη στελεχώνετε και κυρίως, μ’ αυτή την εισβολή του ιδιωτικού τομέα.
     Για να αναφερθούμε εδώ στο το νομοσχέδιο που αφορά στις Δ.Ε,Κ.Ο. εάν η Δ.Ε.Η. σήμερα έχει προβλήματα επειδή έχει αλληλοσπαρασσόμενα στελέχη, τα οποία διόρισε η Κυβέρνηση και επειδή περιμένουν σαν ακρίδες οι μεγάλοι επιχειρηματίες να αξιοποιήσουν, να εκμεταλλευτούν το αντικείμενό της, πιστεύω ότι είναι ντροπή να έρχεστε με το νόμο και να λέτε ότι, όταν είναι ζημιογόνα μία επιχείρηση, θα το πληρώνουν οι εργαζόμενοι. Θα πληρώνουν τον κ. Παλαιοκρασσά οι εργαζόμενοι, θα πληρώνουν τα λάθη τα δικά σας οι εργαζόμενοι.
     Και έρχομαι στο συγκεκριμένο θέμα. Δεν είναι δική μου τοποθέτηση, κύριε Υπουργέ, είναι τοποθέτηση της Ευρωπαϊκής Επιτροπής σε ερώτηση του κ.  Παπαδημούλη, του Ευρωβουλευτή του Συνασπισμού που λέει «τα υψηλότερα περιθώρια κέρδους, τα οποία θα μπορούσαν να σχετίζονται με τη διάρθρωση της αγοράς ή με το επίπεδο ανταγωνισμού στην ελληνική αγορά».
     Το λέει η Ευρωπαϊκή Επιτροπή. Δεν σας αρκεί η Ευρωπαϊκή Επιτροπή.
     Η έκθεση της «CANΤOR CAPITAL Α.Ε.» για την κατάσταση στα Ελληνικά Διυλιστήρια, αν λάβουμε υπ’ όψιν τη χαμηλή φορολογία συγκριτικά με τις άλλες Ευρωπαϊκές χώρες, λέει ότι οι τιμές χωρίς φόρους κυμαίνονται τελικά σε υψηλότερα επίπεδα στην Ελλάδα από το μέσο όρο της Ευρωπαϊκής Ένωσης. Η συγκέντρωση στον τομέα της διύλισης σε δύο εταιρίες με μεγάλη ιδιωτική συμμετοχή, καθώς και οι παρατηρούμενες στρεβλώσεις στην εμπορία και λιανική πώληση των πετρελαιοειδών, επιβάλλουν την ανάγκη ενίσχυσης της Ρυθμιστικής Επιτροπής και Ελέγχου. 
     Και δεν αρκούν μόνο αυτά.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου του Συνασπισμού Ριζοσπαστικής Αριστεράς)
     Κύριε Πρόεδρε, δύο κουβέντες θα πω ακόμη.
     Είναι το σύστημα τιμολόγησης. Μιλάμε για προ φόρων, μη μου μιλάτε για το τελικό προϊόν. Η τιμολόγηση δεν γίνεται με βάση το κόστος αγοράς και επεξεργασίας. Η τιμολόγηση, με βάση έγγραφα του Υπουργείου Ανάπτυξης, γίνεται με βάση τις διεθνείς τιμές  που πωλούνται τα φορτία καυσίμων στη Μέση Ανατολή, λαμβάνοντας, επίσης, υπ’ όψιν το κόστος εισαγωγής από Ιταλία.
     Επομένως, φτάνει απλώς λίγο πιο φτηνή από το πετρέλαιο που θα μας ερχόταν από την Ιταλία και όχι με βάση το κόστος και ένα λογικό κέρδος αν θέλετε, για τα διυλιστήρια, τα ΕΛ.ΠΕ..
     Αυτό είναι απαράδεκτο, είναι έξω από κάθε ιδέα ανταγωνισμού, όπως εσείς μάλιστα τον προβάλλετε. Έχουμε φτάσει στο σημείο μέσα στο εννιάμηνο του 2005 σε σχέση με το εννιάμηνο του 2004, τα ΕΛΠΕ να έχουν 103% αύξηση των κερδών, όταν ο άλλος μετράει με πόσα λεφτά θ’ ανάψει το καλοριφέρ.
     Γι΄ αυτό σας λέω, θα ελέγξετε το σύστημα αυτό; Θα αλλάξετε το σύστημα διαμόρφωσης της τιμής προ φόρων, ώστε να ανταποκρίνεται σε στοιχειώδη κριτήρια υγείας και προστασίας του καταναλωτή; 
     Επίσης, με την ευκαιρία αυτή, το δεύτερο ερώτημα που θα ήθελα να σας αναφέρω είναι το εξής. Σκέπτεστε το επίδομα θέρμανσης μπροστά στα μεγάλα προβλήματα που αντιμετωπίζουν ειδικά οι λαϊκές οικογένειες με χαμηλά εισοδήματα; Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
     Κύριε Υπουργέ, έχετε το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα σας απαντήσω και επί αυτών των ερωτημάτων που θέσατε, αλλά θέλω να γνωρίζετε ότι ο τρόπος τιμολόγησης παραμένει σταθερά ο ίδιος στη χώρα μας τα τελευταία δέκα χρόνια.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τι σημαίνει αυτό;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αναφέρατε στην ερώτησή σας το παράδειγμα της Γαλλίας και της Βρετανίας, υποστηρίζοντας ότι εκεί οι τιμές της βενζίνης, προ φόρου, είναι χαμηλότερες απ’ ό,τι στη χώρα μας. Αυτό επικαλείσθε. Παραλείπετε, όμως δύο παραμέτρους. 
     Πρώτη. Ειδικά για τη Γαλλία και τη Μεγάλη Βρετανία οι δημοσιευόμενες τιμές προ φόρων και δασμών, αφορούν αποκλειστικά και μόνον τις τιμές των super markets, που όπως είναι γνωστόν διακινούν τεράστιες ποσότητες καυσίμων. Αλλά και εκεί οι δύο αυτές χώρες, λόγω του μεγέθους τους και του όγκου των καταναλώσεων, επιτυγχάνουν πολύ καλύτερες τιμές.
     Δεύτερη. Κάθε χώρα έχει τα δικά της χαρακτηριστικά που συμβάλουν διαφορετικά στη διαμόρφωση των τελικών τιμών. Για παράδειγμα, η χώρα μας με πληθυσμό έντεκα εκατομμύρια κατοίκους έχει οκτώ χιλιάδες πρατήρια, ίσως και περισσότερα. Αυτό σημαίνει ότι ανά χίλιους κατοίκους έχουμε τα περισσότερα πρατήρια βενζίνης σε ολόκληρη την Ευρώπη. Αυτό σε κάθε περίπτωση λειτουργεί υπέρ της διατήρησης υψηλών περιθωρίων κέρδους, καθώς ο μέσος όγκος ειδικά στην περιφέρεια παραμένει αρκετά χαμηλός.
     Κύριε Πρόεδρε, τα στοιχεία τα οποία σας κατέθεσα –και σας το λέω, αντιμετωπίζοντας τον Πρόεδρο ενός κόμματος με όλο το σεβασμό- ανταποκρίνονται πλήρως στην πραγματικότητα. Περιοριστήκατε, στηριζόμενος στην ερώτηση του κ. Παπαδημούλη, παίρνοντας μόνον μια μέρα. Αυτό δεν μπορεί να οδηγήσει στη διαμόρφωση της πραγματικής εικόνας για τα πώς διαμορφώνονται οι τιμές.
     Πιστεύω –και από τα στοιχεία που δημοσιεύονται κάθε εβδομάδα- ότι το επίπεδο των τιμών βενζίνης προ φόρου τους τελευταίους δεκαεννέα μήνες έχει βελτιωθεί σε σχέση με το παρελθόν. Αυτό δεν σημαίνει ότι είμαστε ικανοποιημένοι. Το αντίθετο. Είμαστε άγρυπνοι είκοσι τέσσερις ώρες το εικοσιτετράωρο. Επιβάλλονται πρόστιμα, επιβάλλονται ποινές, δίνονται ονόματα στη δημοσιότητα, κάτι που δεν γινόταν ποτέ και οι έλεγχοι είναι συστηματικοί και από εμάς και από τα μεικτά συνεργεία, από το Υπουργείο Οικονομίας και Οικονομικών, από το Υπουργείο Δημόσιας Τάξης, από τη Νομαρχιακή Αυτοδιοίκηση της χώρας. ‘Ολοι είμαστε άγρυπνοι προς αυτήν την κατάσταση.
     Και τελειώνω με δύο απαντήσεις.
     Η πρώτη είναι ότι ανάμεσα στις δεκαπέντε χώρες της Ευρωπαϊκής Ένωσης, η τιμή της αμόλυβδης βενζίνης που προσδιορίζει και το επίπεδο τιμών που κάνετε σύγκριση, είναι η χαμηλότερη και είναι 20% έως 24% χαμηλότερη από τον ευρωπαϊκό μέσο όρο. Αυτή είναι η πραγματικότητα στην Ελλάδα.
     Δεύτερον, σε ό,τι αφορά το επίπεδο θέρμανσης, κύριε Πρόεδρε του Συνασπισμού, ισχύει αυτό το οποίο δήλωσε στη Θεσσαλονίκη ο Πρωθυπουργός της χώρας.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Θα συζητηθεί η με αριθμό 267/29.11.2005 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντώνη Σκυλλάκου προς τον Υπουργό Δημόσιας Τάξης, σχετικά με την παρουσία αστυνομικών στη σύσκεψη του Π.Α.ΜΕ. στα γραφεία του Συνδικάτου Οικοδόμων της Αθήνας κ.λπ.
     Η επίκαιρη ερώτηση του κυρίου Σκυλλάκου αναλυτικότερα έχει ως εξής:
     «Η παρουσία δύο μυστικών αστυνομικών, οι οποίοι μάλιστα οπλοφορούσαν, σε σύσκεψη που πραγματοποιούσε το Π.Α.ΜΕ. στα γραφεία του Συνδικάτου Οικοδόμων της Αθήνας αποτελεί τεράστιο πολιτικό ζήτημα.
     Το νέο αυτό απαράδεκτο αντιδημοκρατικό κρούσμα έρχεται να προστεθεί σε άλλα παλαιότερα ανάλογα περιστατικά, δείχνοντας ξεκάθαρα ότι για την Κυβέρνηση της Νέας Δημοκρατίας, όπως παλαιότερα για τις κυβερνήσεις του ΠΑ.ΣΟ.Κ., «εχθρός» είναι όσοι αγωνίζονται για το δίκιο τους. Επιβεβαιώνει ότι παρά τις κατά καιρούς διαψεύσεις των αρμοδίων στο στόχαστρο των διαφόρων κατασταλτικών μηχανισμών βρίσκονται οι εργαζόμενοι και το ταξικό συνδικαλιστικό κίνημα, επιδιώκοντας να τρομοκρατήσουν και να πνίξουν κάθε φωνή αντίστασης απέναντι στο κεφάλαιο.
     Οι ευθύνες γι’ αυτόν τον αυταρχικό και αντιδημοκρατικό κατήφορο βαραίνουν αποκλειστικά την Κυβέρνηση.
     Ερωτάται ο κύριος Υπουργός, ποιος έδωσε την εντολή για την παρακολούθηση της σύσκεψης του ΠΑΜΕ και αν προτίθεται να βάλει φραγμό σε τέτοιες αντιδημοκρατικές και αυταρχικές μεθόδους».
     Στην ερώτηση του κ. Σκυλλάκου θα απαντήσει ο Υφυπουργός Δημόσιας Τάξης κ. Μαρκογιαννάκης.
     Ορίστε, κύριε Υφυπουργέ, έχετε το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, αγαπητοί συνάδελφοι, συμμεριζόμαστε τις ευαισθησίες του ερωτώντος συναδέλφου, γιατί σε ό,τι έχει να κάνει με συνδικαλιστικές ελευθερίες, με ελευθερία του λόγου και της έκφρασης, γενικά με τα ατομικά δικαιώματα, εκπτώσεις δεν υπάρχουν και δεν πρέπει να υπάρχουν. Δόξα τω Θεώ, έχουμε ένα πολύ φιλελεύθερο Σύνταγμα, έχουμε νόμους που προσδιορίζουν με σαφήνεια τα δικαιώματα και τις υποχρεώσεις του πολίτη. Έχουμε επίσης, και θεσμούς, οι οποίοι λειτουργούν και προστατεύουν τον πολίτη. Γι’ αυτόν τον λόγο και δεν συμμεριζόμαστε της ανησυχίες σας. Συμμεριζόμαστε την ευαισθησία σας, αλλά όχι τις ανησυχίες σας. 
     Κύριοι συνάδελφοι, μπορεί πράγματι να υπάρχουν μεμονωμένα περιστατικά στον κρατικό μηχανισμό από κάποιους, οι οποίοι κάνουν λανθασμένες ενέργειες και δημιουργούν εντυπώσεις. Όμως, αυτό δεν μας επιβάλλει και δεν μας επιτρέπει να γενικεύουμε και να λέμε ότι πολιτική της Κυβέρνησης είναι το να μη σέβεται τις ατομικές ελευθερίες και εκείνους τους οποίους συνδικαλίζονται ή ότι πολιτική του Υπουργείου Δημοσίας Τάξης είναι να δίνει εντολές για έκνομες ενέργειες, οι οποίες δημιουργούν προβλήματα. 
     Αγαπητοί συνάδελφοι, όταν έχεις έναν θεσμό με πενήντα ή πενήντα πέντε χιλιάδες εργαζόμενους, είναι ενδεχόμενο σποραδικά κάποιοι να κάνουν λάθη, κάποιοι να μην υπακούουν. Θα ήταν πολύ περίεργο και παράξενο, εάν είχαμε να κάνουμε με υπαλλήλους που θα λειτουργούν ως ρομπότ και δεν θα τους αναγνωρίζουμε τη δυνατότητα να κάνουν κάποιο λάθος.
     Εδώ πρέπει να έχετε υπ' όψιν σας ότι, όσον αφορά τη συμπεριφορά των αστυνομικών, το Υπουργείο Δημόσιας Τάξης έχει καταβάλει πολύ μεγάλες προσπάθειες, προκειμένου να συμπεριφέρονται προς τους πολίτες άψογα μέσα στο πλαίσιο του Συντάγματος και του νόμου. Το Δεκέμβριο του 2004 εκδώσαμε τον Κώδικα Δεοντολογίας του Αστυνομικού, ο οποίος διενεμήθη με διαταγή, την οποία θα καταθέσω στη συνέχεια, σε όλους τους αστυνομικούς από τον κατώτερο μέχρι τον ανώτερο, ούτως ώστε να συμπεριφέρονται σύμφωνα με αυτές τις εντολές, όπου λεπτομερώς καταγράφεται ποια θα πρέπει να είναι η συμπεριφορά του αστυνομικού έναντι του πολίτου σε όλες τις εκφάνσεις των δραστηριοτήτων του. Αυτό είναι το πρώτο. Καταθέτω για τα Πρακτικά τον Κώδικα και τις εντολές. 
     (Στο σημείο αυτό ο Υφυπουργός Δημόσιας Τάξης κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Το δεύτερο που θέλω να πω αφορά ό,τι έχει να κάνει με συγκεκριμένες αναφορές γύρω από τα συνδικαλιστικά ή από συγκεντρώσεις. Οι ρητές διαταγές, οι οποίες υπάρχουν, είναι ότι θα πρέπει πάντα η παρουσία της Αστυνομίας να είναι πολύ διακριτική –και προσέξτε- εκτός και πέραν των χώρων, όπου έχουμε τέτοιου είδους εκδηλώσεις. Καταθέτω για τα Πρακτικά τις διαταγές, οι οποίες υπάρχουν και οι οποίες μάλιστα σχετίζονται με τη συγκεκριμένη υπόθεση για την οποία έχετε κάνει την ερώτηση. 
     (Στο σημείο αυτό ο Υφυπουργός Δημόσιας Τάξης κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Με αυτά τα δεδομένα δεν μπορούμε να καταλογίσουμε και να πούμε ότι υπάρχουν εντολές για τέτοιες συμπεριφορές. Πράγματι, κακώς δύο αστυνομικοί, ένας νεαρός υπαστυνόμος Β’ μαζί με έναν αστυφύλακα, πήγαν στο χώρο που γινόταν συγκέντρωση των συνδικαλιστών του Π.Α.ΜΕ., ενώ η εντολή ήταν να μην πλησιάσουν σ’ αυτόν το χώρο, αλλά να κάνουν μια επιτήρηση. Γιατί; Γιατί, όταν έχουμε τέτοιες συγκεντρώσεις, μπορεί ενδεχομένως να παρεισφρήσουν τρίτοι ή να έχουμε αντισυγκεντρώσεις που, εάν δεν λάβουμε μέτρα και γίνουν επεισόδια, θα είμαστε κατηγορούμενοι, γιατί δεν λάβαμε τα μέτρα. Διακριτικά, λοιπόν, από απόσταση πρέπει να γίνεται μια επιτήρηση του χώρου, εάν υπάρχει κάποιο πρόβλημα και τίποτα περισσότερο. Αυτή ήταν η ρητή εντολή που είχαν πάρει οι δύο συγκεκριμένοι άνθρωποι. Δυστυχώς, έκαναν το λάθος -μπορούμε να το ονομάσουμε ίσως απειρία ή ακόμα και δόλο, αν θέλετε, καταλογίστε τους- μπήκαν στο κτίριο και τους βρήκαν στις σκάλες της πολυκατοικίας που θα γινόταν η συγκέντρωση του Π.Α.ΜΕ.. 
     Όμως, εδώ θέλω να εκφράσω και μια αντίρρηση στον τρόπο, με τον οποίο ενήργησαν οι συνδικαλιστές. Θα μπορούσαν να τους παρεμποδίσουν να φύγουν, να καταγγείλουν το γεγονός και να το αναφέρουν αρμοδίως. 
     	Αυτό όμως που έγινε να τους πάρουν τα πιστόλια, τις ταυτότητες και τις χειροπέδες λειτουργώντας έτσι κατά παράβαση κάθε δεοντολογίας, πιστεύω ότι δεν ήταν σωστό. Σε κάθε περίπτωση …
     	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα παρακαλώ στη δευτερολογία σας.
     	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Καλώς κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας):   Το λόγο έχει ο κ. Σκυλλάκος.
     ΑΝΤΩΝΗΣ ΣΚΥΛΛΑΚΟΣ: Δεν είναι έτσι τα πράγματα κύριε Υπουργέ. Δεν πρόκειται για μία δημόσια συνάθροιση, σε ελεύθερο χώρο που πήγαν διακριτικά να παρακολουθήσουν, για λόγους τάξης,  να προστατεύσουν κ.λπ. 
     Επρόκειτο για σύσκεψη στο δεύτερο όρο του συνδικάτου των οικοδόμων. Άνοιξαν την πόρτα και μπήκαν μέσα. Τώρα τα υπόλοιπα που λέτε ότι δεν έπρεπε … Δηλαδή τι έπρεπε να κάνουν; Να τους πουν, «σας παρακαλούμε περάστε έξω;» Έτσι γίνεται η αντιπαράθεση όταν συμβαίνουν τέτοια γεγονότα; Και ποιος μπορεί να τα ελέγξει; Δεν είναι εκεί το πρόβλημα. Το πρόβλημα είναι ότι εμείς είμαστε σίγουροι ότι παρακολουθούνται οι συνδικαλιστικές οργανώσεις. Και όχι τώρα επί δικιάς σας Κυβέρνησης. Εδώ ο «ΡΙΖΟΣΠΑΣΤΗΣ» έχει δημοσιεύσει δέκα περιπτώσεις στα χρόνια του ΠΑ.ΣΟ.Κ. από το 1999 μέχρι το 2004. Και συνεχίζεται από σας. Δεν ξέρω αν είναι το συνδικαλιστικό της Ασφάλειας ή το αναθέτετε κατά περίπτωση στα αστυνομικά τμήματα. Μην τα φορτώνετε λοιπόν στους παρακάτω ότι υπερέβησαν τις εντολές. Και να σας πω γιατί.
     Λίγες μέρες μετά, στη Χαλκηδόνα το Σωματείο Εμποροϋπαλλήλων βρισκόταν με μία ντουντούκα καταγγέλλοντας μία απόλυση έξω από σούπερ μάρκετ. Ένας από τους διαμαρτυρόμενους που ήταν μπροστά στην πόρτα εμφανιζόμενος ως πελάτης, ήταν ο Διοικητής του Τμήματος με πολιτικά, ο οποίος παρίστανε τον πελάτη. Και όταν ρωτήθηκε, έλεγε ότι δεν είναι αστυνομικός. Τον έπιασαν και αναγκάστηκε να πει ότι είναι αστυνομικός και ότι τον κάλεσε ο εργοδότης. Αυτό δεν είναι ανάμιξη στη συνδικαλιστική δράση;
     Να πω και άλλα δύο κρούσματα που τα χειρίστηκα εγώ πρόσφατα. Δεν είναι του δικού σας Υπουργείου, αλλά άλλου. Συγκεκριμένα αφορά το Λιμενικό. 
     Ο γραμματέας της περιοχής, μέλος της Κεντρικής Επιτροπής του Κόμματος και ο γραμματέας της Κέρκυρας συλλαμβάνονται γιατί κάθονταν δίπλα από τους λιμενικούς που έκαναν κατά  άσχημο τρόπο σωματική έρευνα σε κάποιους.
     Με πήραν προχθές τηλέφωνο και όλο το βράδυ ασχολούμουνα μ’  αυτή την υπόθεση.
     Στην Αργυρούπολη, στα Ι.Ε.Κ., τηλεφωνεί ο Σχολάρχης ότι κάποιοι διαταράσσουν την οικιακή ειρήνη. Τι ήταν; Ήταν συνδικαλιστές του σωματείου των φοιτητών στα ΙΕΚ που είχαν εκλογές. Και τα αστυνομικά όργανα δεν διαπίστωσαν τίποτα. Παρ’ όλα αυτά τους έπιασαν, τους πήγαν στο Τμήμα και τους κράτησαν τρεις-τέσσερις ώρες.
     Αυτό είναι το πνεύμα; Νομίζουμε ότι υπάρχουν σαφείς εντολές και αυτό επιβεβαιώνεται από δημοσιεύματα του δικού σας φιλοκυβερνητικού Τύπου. Θα σας τα διαβάσω -τα έχετε διαβάσει- για να ακουστούν και στην Αίθουσα. Γράφει ο «ΕΛΕΥΘΕΡΟΣ ΤΥΠΟΣ»: «Καταγγελίες συνδικαλιστών ότι είχαν εντολές οι δύο συγκεκριμένοι που πήγαν στο Π.Α.ΜΕ. και ότι υπάρχουν διαμαρτυρίες των κατώτατων οργάνων ότι πάτε να φορτώσετε την ευθύνη σ’ αυτούς, ενώ είχαν εντολές».
     Έχουμε παλαιότερη καταγγελία των συνδικάτων των αστυνομικών ότι παρακολουθούν τις συνεδριάσεις τους. 
     Πότε θα σταματήσουν αυτά; Πρόκειται για σαφή  παραβίαση του νόμου και του Συντάγματος.
     Η δική μας άποψη είναι ότι αυτά τα πράγματα πρέπει να τελειώσουν. Σε απόσταση μακρινή και μάλιστα με στολή για λόγους τήρησης της τάξης, είναι λογική η παρουσία τους. Όμως να υπεισέρχονται με πολιτικά, οπλοφορώντας, είτε σε αίθουσες είτε σε διαδηλώσεις, είτε σε συγκεντρώσεις είναι εντελώς απαράδεκτο και δεν ξέρω πού μπορεί να οδηγήσει αυτή η ιστορία.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Δημόσιας Τάξης,  κ. Μαρκογιαννάκης.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε συνάδελφε, φοβάμαι ότι διακατέχεστε από σύνδρομα παρωχημένων εποχών, διότι θα ήταν πολύ αφελές …
     ΑΝΤΩΝΗΣ ΣΚΥΛΛΑΚΟΣ: Γεγονότα σας αναφέρω, κύριε Υπουργέ. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): …να πιστεύετε ότι θα μπορούσε η ηγεσία της Αστυνομίας ή του Υπουργείου Δημόσιας Τάξης να δώσει εντολή σε δύο αστυνομικούς να μπουν σ’ ένα χώρο που υπάρχει συγκεκριμένος μικρός αριθμός συνδικαλιστών και συνεδριάζουν, να μείνουν απαρατήρητοι για να πάρουν ή να δώσουν πληροφορίες. Αυτά είναι αστεία πράγματα.
     Ούτε κοριούς είχαν επάνω τους, ούτε φωτογραφικές μηχανές, ούτε κασετόφωνα και αυτό καταδεικνύει ότι έγινε κάποιος λάθος από τους ανθρώπους. Γι’ αυτόν το λόγο άλλωστε, εξεδόθη δελτίο τύπου την ίδια μέρα από το Υπουργείο Δημόσιας Τάξης, επεσημάνθη αυτό το ατόπημα και το πιθανό λάθος. Απ’ ό,τι γνωρίζετε πολύ καλά επικοινώνησε ο κ. Βουλγαράκης με την κ. Παπαρήγα και ζήτησε συγγνώμη για το περιστατικό. 
     Τι λέτε τώρα; Θα ξαπέστελνε το Υπουργείο Δημόσιας Τάξης ή ο Αρχηγός της Αστυνομίας χιλιάδες ή εκατοντάδες αστυνομικούς να κάνουν αυτά τα πράγματα και να έρχεται στη συνέχεια να ζητά συγνώμη είτε από το Κ.Κ.Ε., είτε από το ΠΑ.ΣΟ.Κ.   είτε από οποιοδήποτε άλλο κόμμα, είτε από οποιοδήποτε άλλο σύλλογο ή σωματείο; Δεν είναι σοβαρά πράγματα αυτά. Γι’ αυτό άλλωστε και στη συνέχεια έγινε μία προκαταρκτική έρευνα, διεπιστώθη ότι πράγματι παρατύπησαν οι συγκεκριμένοι άνθρωποι και διετάχθη Ε.Δ.Ε., έχει ασκηθεί πειθαρχική δίωξη και διενεργείται Ε.Δ.Ε., όπως διενεργείται Ε.Δ.Ε. και για τους δύο ειδικούς φρουρούς οι οποίοι είχαν κάνει περίπου το ίδιο στη Δ.Ο.Ε. πριν από ενάμιση μήνα. 
     Όσον αφορά όμως το τρίτο περιστατικό, στη Χαλκηδόνα, για το οποίο μας μιλήσατε σήμερα, εκεί δεν συμφωνούμε καθόλου, διότι θα έχετε υπ’ όψιν σας, όσον αφορά αυτό το περιστατικό, ότι και το Π.Α.ΜΕ. και όλες οι συνδικαλιστικές οργανώσεις είναι ίσες απέναντι στο νόμο. Η πληροφόρηση η οποία υπάρχει είναι ότι μέσα σ’ ένα σούπερ μάρκετ της Χαλκηδόνας είχαν μπει συνδικαλιστές οι οποίοι με ντουντούκες διατάρασσαν την ομαλή λειτουργία του καταστήματος, ειδοποιήθηκε ο διοικητής του οικείου αστυνομικού τμήματος, μετέβη επιτόπου, επέδειξε την ταυτότητά του και είπε ότι είναι ο διοικητής του Τμήματος και παρεκάλεσε τους ανθρώπους να βγουν έξω από το κατάστημα, διότι δεν είχαν δικαίωμα εντός του χώρου του καταστήματος να δημιουργούν αυτά τα προβλήματα. Γι’ αυτό το λόγο έχει υποβληθεί μάλιστα και σχετική μήνυση από το Διοικητή του Αστυνομικού Τμήματος για τη συκοφαντία που υπέστη, διότι διογκώσαμε τα πράγματα και τα εμφανίσαμε διαφορετικά στα Μέσα Μαζικής Ενημέρωσης, για να δημιουργήσουμε εντυπώσεις. 
     ΑΝΤΩΝΗΣ ΣΚΥΛΛΑΚΟΣ:  Στην είσοδο, στο δρόμο…
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εκεί που έχει γίνει λάθος, αγαπητέ συνάδελφε, εκεί που έχει γίνει παρατυπία την εντοπίζουμε και ο πέλεκυς θα είναι αυστηρός όποιος και να είναι εκείνος ο οποίος έχει κάνει το λάθος. Όμως, εκεί που δεν υπάρχει πρόβλημα πρέπει να ομολογούμε ότι δεν υπάρχει πρόβλημα. Και στην περίπτωση της Χαλκηδόνας δεν υπάρχει κανένα πρόβλημα. 
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των επικαίρων ερωτήσεων  δευτέρου κύκλου. 
     Θα συζητηθούν ταυτόχρονα -γιατί έχουν το ίδιο θέμα- η πρώτη με αριθμό 258/29.11.2005 επίκαιρη ερώτηση του Βουλευτή της Νέας Δημοκρατίας κ. Άρη Σταθάκη προς τον Υπουργό Περιβάλλοντος Χωροταξίας και Δημοσίων Έργων σχετικά με τις καταστροφές από τις πρόσφατες πλημμύρες, τον καταλογισμό των ευθυνών κλπ. και η τέταρτη με αριθμό 265/29.11.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την αποζημίωση των πληγέντων από τις πρόσφατες πλημμύρες κατοίκων της ανατολικής Αττικής, την κατασκευή των αναγκαίων αντιπλημμυρικών έργων κ.λπ..
     Το περιεχόμενο της επίκαιρης ερώτησης του κ. Σταθάκη, σε περίληψη, έχει ως εξής:
     «Αυτές τις ημέρες με τις πολλές βροχές και τις πλημμύρες, ακούσαμε πάλι, (από τα πλέον επίσημα και αρμόδια χείλη) ότι για τις καταστροφές ευθύνονται οι δρόμοι, τα ρέματα, τα φράγματα κ.λπ.
     Όμως οι δρόμοι, τα φράγματα, τα «μπαζώματα» και όλα τα άλλα, (τα οποία λέμε ότι ευθύνονται για τις καταστροφές), δεν έγιναν μόνα τους!
     Έγιναν από συγκεκριμένους ανθρώπους. 
     Πολλές φορές μάλιστα, έγιναν με την ανοχή, τη συνενοχή ή την αδιαφορία κάποιων που υπογράφουν και παραλαμβάνουν αυτά τα έργα.
     Άρα, για τις καταστροφές ευθύνονται κάποιοι άνθρωποι που έχουν ονοματεπώνυμο.
     Ερωτάται ο Υπουργός:
     Πότε θα αρχίσουμε να ερευνούμε και να καταλογίζουμε ευθύνες στους πραγματικά υπεύθυνους για τις καταστροφές;
     Πότε θα γίνει δεκτή η πρόταση που έχω κάνει, να βάζουμε τους μελετητές, τους κατασκευαστές, τους εργολάβους (αλλά και εκείνους που παραλαμβάνουν τα έργα) να πληρώνουν από την τσέπη τους τα λάθη, τις παραλείψεις ή και τις κομπίνες τους;
     Και με ποια λογική, τα έργα που δεν έγιναν σωστά πληρώνονται δύο και τρεις φορές από εμάς τους φορολογούμενους πολίτες;».
     Το περιεχόμενο της επίκαιρης ερώτησης του κ. Λεβέντη, σε περίληψη,  έχει ως εξής:
     «Το κύμα κακοκαιρίας και έντονων βροχοπτώσεων των τελευταίων ημερών είχε για άλλη μία φορά σοβαρές επιπτώσεις στην ανατολική Αττική που διαθέτει το 70% των ρεμάτων της Αττικής και ελάχιστη αντιπλημμυρική θωράκιση.
     Χιλιάδες στρέμματα μετατράπηκαν σε λίμνες στο Μαραθώνα, στα Καλύβια, στο Μαρκόπουλο και τον Αυλώνα, μεγάλα τμήματα της μαραθώνιας διαδρομής ετέθησαν εκτός λειτουργίας, ενώ εκατοντάδες σπίτια και εργοστάσια πλημμύρισαν με ανυπολόγιστες ζημιές στο αγροτικό εισόδημα και στις οικοσκευές των κατοίκων της περιοχές.
     Η αποξήλωση των πλούσιων δασών της Αττικής από τις μεγάλες πυρκαγιές και την έντονη οικιστική ανάπτυξη που παρατηρείται τις τελευταίες δεκαετίες στην Αττική, το συστηματικό μπάζωμα των ρεμάτων, τα μεγάλα Ολυμπιακά και άλλα έργα και οι ελάχιστες αντιπλημμυρικές διευθετήσεις, που τα συνοδεύουν, οδήγησαν στα φαινόμενα που ζήσαμε για άλλη μία φορά στην Αττική, όπως και τόσες άλλες φορές τόσο στη Δυτική όσο και την Ανατολική Αττική, για τα οποία είχαμε και εμείς προειδοποιήσει με επανειλημμένες ερωτήσεις μας.
     Κατόπιν αυτών, ερωτώνται οι κύριοι Υπουργοί:
     Τι μέτρα προτίθενται να πάρουν ώστε:
     1. Να ελεγχθεί η αυθαίρετη δόμηση και ειδικότερα το μπάζωμα των ρεμάτων. Να προστατευθούν οι καμένες δασικές εκτάσεις από το τσιμέντο. Να κατασκευασθούν το ταχύτερο τα απαραίτητα αντιπλημμυρικά έργα, περιλαμβανομένων και όσων αμέλησαν οι κατασκευαστές των μεγάλων έργων στη Μαραθώνια διαδρομή, αεροδρόμιο, Αττική Οδό κ.ο.κ.
     2. Να αποζημιωθούν οι πληγέντες κάτοικοι για τις ζημιές που υπέστησαν οι περιουσίες τους σε οικοσκευές, εξοπλισμό, αγροτικές και εμπορικές εκμεταλλεύσεις.»
     Στους ερωτώντες συναδέλφους θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και  Δημοσίων Έργων): Ευχαριστώ, κύριε Πρόεδρε.
     Θα απαντήσω αναλυτικά και στους δύο εκλεκτούς συναδέλφους Βουλευτές.
     Κατ’ αρχήν πρέπει να πούμε ότι ο κ. Σταθάκης θέτει ξανά ένα μείζον θέμα. Στην πρώτη του θέση επί του προβλήματος όχι μόνο συμφωνώ, αλλά το θεμελιώνω κάπως ευρύτερα.
     Όπως πολύ σωστά είπατε, οι δρόμοι, τα φράγματα, τα μπαζώματα και όλα τα άλλα δεν είναι παρά υποσύνολα του ανθρωπογενούς περιβάλλοντος. Άρα, μόνος υπεύθυνος γι’ αυτά είναι ο άνθρωπος που τα δημιουργεί και ειδικότερα οι εκάστοτε κυβερνώντες -κατά κύριο λόγο- αλλά και οι πολίτες, όταν δεν τηρούν στοιχειώδη πράγματα, όπως είναι για παράδειγμα οι καταπατήσεις ρεμάτων.
     Συνεπώς η ευθύνη είναι πράγματι δική μας, δεν είναι των έργων. Δεν υπάρχει καμία αμφιβολία γι’ αυτό. 
     Ρωτάτε βεβαίως τι γίνεται με τη μη απόδοση ευθυνών, που είναι πάγιο φαινόμενο. Φταίνε διάφορα πράγματα. Τελικώς ουδείς εμφανίζεται να είναι υπεύθυνος. 
     Μία σύντομη ανάλυση, κύριε Βουλευτά. 
     Δύο είναι τα αίτια των καταστροφών, για να τα κωδικοποιήσουμε. Το πρώτο είναι η έλλειψη έργων και εποπτείας του κράτους σε διάφορα θέματα, παραδείγματος χάρη στις καταπατήσεις ρεμάτων. Το δεύτερο είναι τα ελαττωματικά έργα. Δηλαδή, ή δεν έχουμε έργα ή κάνουμε έργα, τα οποία είναι ελαττωματικά. 
     Τα αντιπλημμυρικά έργα ειδικότερα –στα οποία αναφέρεστε- είναι έργα τα οποία δυστυχώς δεν έχουν άμεσο πολιτικό όφελος, δεν φαίνονται. Εξ ου και πράγματι διαχρονικά είναι καθυστερημένα έργα. Είτε δεν γίνονται είτε, επειδή έχουν αφανείς εργασίες, όσα γίνονται, δεν γίνονται καλά. Αυτή είναι η πραγματικότητα. 
     Οι ευθύνες είναι επίσης διαχρονικές. Προτιμάμε να φτιάξουμε έργα, τα οποία φαίνονται, για να υπάρχει και ένα όφελος πολιτικό και αφήνουμε πίσω αυτά τα οποία δεν φαίνονται. Θα πω στη συνέχεια τι πρέπει να γίνει από εδώ και στο εξής.
     Συνεπώς οφείλουμε πρώτον για τα έργα που γίνονται, να ελαχιστοποιήσουμε τη δυνατότητα της ανθρώπινης αμέλειας ή δολιότητας με νέο, ξεκάθαρο πλαίσιο. Αυτό και έγινε τον περασμένο χρόνο. Οι δύο νέοι νόμοι κατασκευής έργων και ανάθεσης μελετών είναι οι αυστηρότεροι που υπήρξαν ποτέ στην Ελλάδα. Ειδικότερα, όμως, είναι νόμοι στους οποίους ο ανθρώπινος παράγοντας σχεδόν δεν παρεμβαίνει όταν παίρνονται αποφάσεις. Κωδικοποιούνται τα πράγματα.
     Παραδείγματος χάρη: Το έργο το παίρνει ο μειοδότης. Κανείς δεν μπορεί να δώσει το έργο σε κανέναν. Είναι ξεκάθαρη η διαδικασία. Η ποινή, όταν το έργο δεν χτίζεται καλά, είναι κωδικοποιημένη. Ο επιβλέπων θα πάθει αυτά και αυτά αν προκύψει το οτιδήποτε που είναι εμφανές. Δεν μπορεί να πει, δεν ήξερα, δεν το είδα, δεν πρόλαβα κ.λ.π..
     Βέβαια, για να γίνουν όλα αυτά θέλουν και ένα αντίστοιχο Σώμα Επιθεώρησης. Ήδη ο κ. Σουφλιάς, ο Υπουργός, έχει τονώσει και ενισχύσει θεαματικά, θα έλεγα, το Σώμα των Επιθεωρητών, οι οποίοι πέραν των όσων λέει ο νόμος ήδη έχουν αρχίσει να πηγαίνουν στα υπό κατασκευή μεγάλα έργα για να δουν τι ακριβώς συμβαίνει. 
     Ελπίζουμε, δηλαδή, να βελτιωθεί σημαντικά όλη αυτή η ιστορία της κακοδαιμονίας των έργων με ελαττώματα και της μη απόδοσης ευθυνών. Επιπλέον, άρχισε μία διαδικασία επιμόρφωσης των νέων μηχανικών, η οποία δεν έχει ξαναγίνει τα τελευταία χρόνια -στο Υπουργείο το δικό μας τουλάχιστον- έτσι ώστε να καταλάβουν την αξία των νόμων, τις ευθύνες τους και τις συνέπειες από τη μη τήρηση των όσων λέει ο νόμος και οι επιμέρους υποχρεώσεις τους.
     Περνάω τώρα στα έργα που δεν έγιναν για διάφορους λόγους, απαντώντας και στην ερώτηση του κ. Λεβέντη, ο οποίος με ευαισθησία κάθε φορά πράγματι θίγει τα θέματα, όταν δημιουργείται το πρόβλημα και περιμένει φυσικά μία ανάλογη απάντηση. 
     Έχω πει κι άλλη φορά, κύριε Βουλευτά, ότι με το ν. 2744/1999 η ευθύνη των αντιπλημμυρικών έργων έφυγε από την Ε.ΥΔ.Α.Π. και πήγε στο Υ.ΠΕ.ΧΩ.Δ.Ε., έτσι, μ’ ένα κομμάτι χαρτί, χωρίς να υπάρχει ανάλογη υποδομή ανάληψης αυτής της ευθύνης. Για να λέμε όμως την πλήρη αλήθεια, λόγω των ολυμπιακών έργων, πράγματι έγιναν και σημαντικά αντιπλημμυρικά έργα. Ο Κηφισός, παραδείγματος χάρη και η Αττική Οδός βοήθησαν πολύ και στην αντιπλημμυρική προστασία. Αλλά δεν έγιναν πράγματι αυτά που έπρεπε σε περιοχές, όπως η Ανατολική Αττική, καθώς και σε πολλά άλλα σημεία. Δεν έγινε σχεδόν απολύτως τίποτα. Πάγωσαν τα υπόλοιπα από το 1999 μέχρι το 2004. Έτσι είναι.
     Τι κάνουμε εμείς σήμερα; Κατ’ αρχήν, βάλαμε σε μία τάξη τις τεράστιες ελλείψεις της Αττικής σε αντιπλημμυρική προστασία. Είπα κι άλλη φορά και το επαναλαμβάνω ότι η θωράκιση της Αττικής για τις πλημμύρες απαιτεί ένα ποσό κατ’ ελάχιστο –μπορεί να είναι και παραπάνω- 700.000.000 ευρώ, το οποίο δυστυχώς πληρώνεται από εθνικούς πόρους. Και μέχρι στιγμής δεν διατίθεται εύκολα –δυστυχώς επίσης- λόγω των κακών οικονομικών συγκυριών, διότι υπάρχουν προβλήματα άμεσης χρηματοδότησης. 
     Παρά ταύτα, έχει αρχίσει σειρά νέων μελετών και έργων σε επιμέρους περιοχές. Και ελπίζουμε σε μια τριετία να είναι τα πράγματα πολύ καλύτερα. Αναφέρω ενδεικτικά τα εξής: Στο ερώτημα για τη Ραφήνα, ας πούμε. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να τα πείτε στη δευτερολογία σας;
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ. 
     Ο ερωτών συνάδελφος κ. Σταθάκης έχει το λόγο.
     ΑΡΗΣ ΣΤΑΘΑΚΗΣ: Ευχαριστώ, κύριε Πρόεδρε. 
     Πίστευα ότι σε μια τόσο σοβαρή συζήτηση για ένα τόσο σοβαρό θέμα θα υπήρχαν περισσότεροι από τέσσερις Βουλευτές στην Αίθουσα. Και αυτό με στενοχωρεί πολύ. 
     Είπα, κύριε Υπουργέ, ότι για τις καταστροφές και τις πλημμύρες δεν φταίνε τα γιοφύρια, οι δρόμοι και τα φράγματα, γιατί τα έχουν φτιάξει κάποιοι άνθρωποι. Θα έπρεπε, λοιπόν, κάποια στιγμή να μαθαίνουμε ποιος έφτιαξε αυτό το έργο, το οποίο μετά χάλασε. Γιατί, αν μάθουμε και καθίσουμε στο σκαμνί αυτόν που έκανε το λάθος, την παράλειψη ή την κομπίνα, μετά όλοι οι άλλοι και οι υπάλληλοι μαζί που υπέγραψαν ότι το έργο είναι τέλειο θα αρχίσουν να προσέχουν περισσότερο και να μας σέβονται και περισσότερο. Είναι παλαβό να πληρώνουμε ένα δρόμο, για παράδειγμα, για να κινούμεθα γρήγορα και με ασφάλεια και μετά να τον ξαναπληρώνουμε -και πολλές φορές να τον πληρώνουμε με τη ζωή μας- χωρίς να μαθαίνουμε ποτέ ποιος έφταιγε για τα χάλια του δρόμου.
     Θα σας πω το εξής: Στην εθνική οδό της Κορίνθου, κοντά στα διυλιστήρια, περνάμε με το αυτοκίνητό μας και πηγαίνει σαν να είναι μια βαρκούλα σε τρικυμία. Όταν είχα ρωτήσει, λοιπόν, από την τηλεοπτική εκπομπή μου τους υπεύθυνους, μου είπαν ότι το ξέρουν το πρόβλημα, αλλά δεν έχουν παραλάβει ακόμα το έργο. Και μου είπαν «κάναμε μία δοκιμή με κάποια καινούργια μηχανήματα, τα οποία δεν δούλεψαν καλά». Πειραματίστηκαν οι άνθρωποι! Και θα είχαν φτιάξει πιο νωρίς –λέει- το δρόμο, αλλά έβρεχε εκείνες τις ημέρες. Λες και στις άλλες χώρες που βρέχει συνεχώς τους σκεπάζουν τους δρόμους για να ρίξουν άσφαλτο. Αλλά και στις κατολισθήσεις που έγιναν στην Τρίπολη είπαν ότι έφταιγαν τα πρανή, επειδή δεν είχαν την κατάλληλη κλίση. Και υποσχέθηκαν να τα ξαναφτιάξουν. Και υποσχέθηκαν να τα ξαναφτιάξουν με τα δικά μας λεφτά βέβαια. Και τα ξανάφτιαξαν. 
     Δεν μάθαμε ούτε στην Τρίπολη ούτε στην Κόρινθο, ποιος είχε κάνει το λάθος και γιατί ξαναπληρώνουμε εμείς το λάθος εκείνου του ανθρώπου. Οι πολίτες δεν έχουν λεφτά για πέταμα. Θέλουν οι φόροι τους να πιάνουν τόπο, να πηγαίνουν κάπου, όπου θα τα διαχειρίζεται κάποιος …
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, σε μερικά δευτερόλεπτα.
     Οι πολίτες θέλουν να μην πληρώνουν και ξαναπληρώνουν τα λάθη, τις παραλείψεις και τις κομπίνες των άλλων. Επειδή, λοιπόν, δεν φταίνε τα έργα για τις καταστροφές, όπως δεν φταίνε και οι δρόμοι που γεμίζουν λακκούβες, παγίδες και αίμα πολλές φορές –κι εμένα μ’ ενδιαφέρουν πάρα πολύ τα τροχαία δυστυχήματα- πρέπει να βρίσκουμε πάντα τους πραγματικά υπεύθυνους και να τους βάζουμε να πληρώσουν, για να σταματήσει αυτή η κατάσταση και να πάψουμε να ακούμε αυτές τις δικαιολογίες.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο. 
     ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, οι πλημμύρες είναι ένα φυσικό φαινόμενο και συνέβαιναν πάντοτε, αλλά συνέβαιναν σπάνια. Το νερό έχει μια περίεργη ιδιότητα, να πηγαίνει στον κατήφορο και εξακολουθεί αυτόν τον δρόμο να τον ακολουθεί. Αυτό μόνο εμείς δεν το σκεφτόμαστε και πάμε και μπαζώνουμε και επειδή αυτό συμβαίνει σε όλη την επικράτεια, θα έλεγα ότι έχει πάρει πια τη μορφή φυσικού φαινομένου. 
     Εδώ όμως στην Αττική με την οικιστική επέλαση που γίνεται πια, έχει τόσο πολύ κτιστεί και δεν έχει υπάρξει κανένας σεβασμός πάνω στους φυσικούς νόμους. Δεν έχει υπάρξει κανένας σεβασμός στο μη μπάζωμα των ρεμάτων. Δεν είναι μόνο οι ιδιώτες που το κάνουν αυτό, αλλά το κάνει επίσης και το κράτος. Και εδώ είναι το απαράδεκτο. 
     Είπατε, κύριε Υπουργέ, για τα μεγάλα έργα και ότι η Αττική Οδός βοήθησε την αντιπλημμυρική προστασία. Δεν είμαι τόσο σίγουρος. Δέστε ότι πλημμυρίζει κάθε φορά που βρέχει η Χαλυβουργική. Γιατί γίνεται αυτό; Γιατί τα νερά μαζεύονται από τα διάφορα μικρά  ρέματα που σκορπίζονται προς όλες τις κατευθύνσεις μέσα στον κάμπο παλαιότερα, τώρα σε ορισμένα σημεία, και από εκεί ορμάνε ακάθεκτα. Για παράδειγμα το αεροδρόμιο τι αντιπλημμυρική θωράκιση έχει; Το να ακούτε ιδίως τώρα, τις μέρες των πλημμυρών, συνεχώς να επαναλαμβάνουν τα ραδιόφωνα και οι τηλεοράσεις ότι σε μήκος δεκαεπτά χιλιομέτρων η Μαραθώνια διαδρομή είναι κατειλημμένη από νερά, δεν είναι αυτό ντροπή για όλους μας; Και αυτό έγινε επί των ημερών των δικών σας, κύριε Υπουργέ. 
     Δεν είναι όμως μόνο αυτό. Όλες οι περιοχές της Αττικής αυτήν τη στιγμή πλήττονται και τα πληρώνουμε πολλαπλάσια όλα αυτά. Όπως είπε και ο κ. Σταθάκης αυτοί που κάνουν τις κακοτεχνίες δεν πλήρωσαν ποτέ. Ο ελληνικός λαός καλείται να τα πληρώσει και δεν θα έχει μετά τις στοιχειώδεις ανάγκες που θα πρέπει να καλύψει. 
     Επομένως εδώ υπάρχουν σοβαρότατες ευθύνες και από τις προηγούμενες κυβερνήσεις, αλλά και από τη δική σας Κυβέρνηση με τον τρόπο που γίνονται τα μεγάλα έργα, αλλά και με το ότι δεν επιβλέπονται ώστε να μην επιτρέπεται το μπάζωμα των ρεμάτων. Γιατί κλείνουν τα μάτια όταν μπαζώνονται τα ρέματα; Δεν ξέρω. Ή μάλλον ξέρουμε όλοι πολύ καλά τι γίνεται. Κλείνουν ορισμένα μάτια γιατί κάποια ομίχλη πέφτει που προκαλείται από τους γνωστούς τρόπους. 
     Εδώ, λοιπόν, η Κυβέρνηση θα πρέπει να είναι αμείλικτη. Το ρέμα δεν έχει δικαίωμα κανένας ιδιώτης, κανένας πολίτης και πολύ περισσότερο δεν έχει δικαίωμα το κράτος να το μπαζώσει. Πρέπει να ληφθούν όλα τα μέτρα ώστε όταν περνά ένας δρόμος ή γίνεται ένα έργο εκεί επάνω, να φροντίσει το κράτος τις συνέπειες αυτές να μην τις πληρώσουν οι πολίτες, όπως για παράδειγμα τις πληρώνει τώρα η Παλλήνη όπου ξεχύνεται ακάθεκτο το ποτάμι γιατί δεν υπάρχει από κει και κάτω η υποδοχή για να φύγουν τα νερά.
     Υπάρχουν και πολλά άλλα παραδείγματα για τα οποία έχω κάνει επανειλημμένες ερωτήσεις και για τα οποία δεν θέλω να σας κουράζω. Όπως υπάρχει ένα μοναστήρι ο Άγιος Κυπριανός στη Φυλή, που έκτισε εκεί όλο το χώρο με αποτέλεσμα το ποτάμι να πέφτει μέσα στη πόλη. Αυτά είναι απαράδεκτα πράγματα και στην καλύτερη περίπτωση θα έλεγα ότι η πολιτεία και οι υπηρεσίες ολιγωρούν. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα:  «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλλήνων είκοσι εννέα μαθητές και μαθήτριες και δύο συνοδοί καθηγητές από το Β΄ Γυμνάσιο Καλλίπολης Πειραιά. 
     Η Βουλή τους καλωσορίζει και τους εύχεται καλές σπουδές. 
     (Χειροκροτήματα απ’  όλες τις πτέρυγες της Βουλής)
     Πριν δώσω το λόγο στον κύριο Υπουργό θα ήθελα να του πω ότι όχι μόνο δεν επιβάλλονται κυρώσεις σ’ αυτούς τους κακούς κατασκευαστές με τις εγκληματικές παραλείψεις, αλλά όπως σωστά επισημάνθηκε, δεν μπορούμε να γνωρίζουμε ούτε οι Βουλευτές, ούτε οι πολίτες ποιοι είναι αυτοί οι οποίοι με τέτοια προχειρότητα και ανευθυνότητα κατασκευάζουν τα έργα με αποτέλεσμα να θρηνούμε θύματα. Και όλα αυτά εγώ τα βλέπω τακτικότατα όταν ταξιδεύω κάθε Σαββατοκύριακο και πηγαινοέρχομαι στο Βόλο. 
     Πιστεύω ότι είναι στις προθέσεις σας και στις δυνατότητές σας να τελειώσει αυτή η απαράδεκτη κατάσταση. Και νομίζω ότι εκφράζω το σύνολο του Σώματος κάνοντας αυτήν  την παρέμβαση από τη θέση αυτή. 
     Σας ευχαριστώ.
     Ορίστε, έχετε το λόγο, κύριε Υπουργέ. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Πρέπει να είμαστε απόλυτα ειλικρινείς και να λέμε τα πράγματα με το όνομά τους. Το σύστημα ελέγχου παραλαβής και γενικότερα διαχείρισης των δημόσιων έργων από τον ευρύτερο δημόσιο τομέα είναι έτσι φτιαγμένο, ώστε τελικώς οι ευθύνες να διαχέονται και να μην μπορεί κανείς εύκολα να καθίσει στο σκαμνί. Αυτή είναι η πραγματικότητα. Έχετε δίκιο.
     ΠΡΟΕΔΡΕΥΩΝ (Γεώργιος Σούρλας): Να το αλλάξουμε. Γι’ αυτό είμαστε εδώ.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Το άλλαξε ο Υπουργός Γιώργος Σουφλιάς. Ο νόμος μόλις άρχισε να εφαρμόζεται. Ελπίζω σ’ ένα, δύο χρόνια να έχουμε θεαματικά αποτελέσματα, εξ ου και οι αντιδράσεις πολλών, εξ αυτών που εμπλέκονται στο σύστημα. Δεν τους αρέσει αυτό. Το άλλαξε, λοιπόν, ο κύριος Υπουργός και έχει αρχίσει ήδη να εφαρμόζεται, επαναλαμβάνω, με αντιδράσεις και πολιτικό κόστος. Θέλουν να μην έχουν καμία ευθύνη, όταν κάνουν μία καλή τη προθέσει, ή και κακή τη προθέσει, λαδιά σ’  ένα έργο. Αυτή είναι η πραγματικότητα.
     Συνεπώς, κύριε Πρόεδρε, πρέπει επιτέλους να τιμωρούνται οι υπεύθυνοι για τις πολλές κακοτεχνίες που παρατηρούνται, όταν παρατηρούνται, στα δημόσια έργα. Πάρτε το συγκεκριμένο παράδειγμα, που ετέθη ωμά, αλλά καθαρά από τον κ. Λεβέντη, αλλά και από εσάς. Φτιάξαμε ένα φράγμα στη Ραπεντώσα από το 1999 έως το 2004, ένα ακριβό έργο με χρήματα του ελληνικού λαού. Ήρθε μία πλημμύρα προ δέκα ημερών και αντί να την απορροφήσει ολόκληρη, χωρίς ροές προς τα κατάντι, είχαμε πλημμυρικά φαινόμενα και ζημιές. 
     Το ψάξαμε το θέμα και τη Δευτέρα ή Τρίτη θα έχετε μία δημόσια ανακοίνωση. Όμως, από τώρα σας λέω ότι υπάρχουν πρακτικώς ευθύνες δύο ειδών: Πρώτον, δεν ολοκληρώθηκαν, ως όφειλαν, τα συνοδευτικά του φράγματος αντιπλημμυρικά έργα. Για παράδειγμα, φεύγει το νερό από το φράγμα από την υπερχείλιση. Πρέπει κάπου να πάει. Αν δεν έχει αγωγό κατάντι έτοιμο, διευθετημένο και συλλογή να περάσει κάτω από το νέο δρόμο, προφανώς θα τον κατακλύσει. Ε, αυτός ο αγωγός δεν έχει γίνει. Δυστυχώς δεν έχει γίνει και το έργο συλλογής. 
     Δεύτερον, στο ρέμα από το οποίο περνάει, υπάρχει μία σωρεία καταπατήσεων. Από τα πλημμυρισμένα θερμοκήπια –δεν ξέρω εάν είναι μερικά ή όλα, θα το ψάξουμε- είναι πολλές φορές σε χώρο που ήταν προηγουμένως ρέμα. Άρα, έχει γίνει πράγματι καταπάτηση ενός ρέματος, το οποίο κάποτε αποχέτευε σωστά την πλημμυρική απορροή προς τα κάτω. Θα βρούμε τις ευθύνες γι’ αυτό το συγκεκριμένο γεγονός, αλλά είναι ένα από τα άπειρα, τα οποία συμβαίνουν. 
     Θέλω, λοιπόν, να ολοκληρώσω, λέγοντας ότι υπάρχει ήδη αυτήν τη στιγμή ένα χρονοκλιμακωμένο σύστημα έργων πρώτης προτεραιότητας. Για παράδειγμα, στη Χαλυβουργική επιτέλους τον επόμενο Φλεβάρη παραδίδεται ένα έργο σωστό και θα πάψει να πλημμυρίζει. Όμως, έπρεπε να έχει γίνει εδώ και πάρα πολλά χρόνια, αφού είναι ένα έργο σχετικά φτηνό. Το ίδιο συμβαίνει και στη Λεωφόρο Ποσειδώνος στο Φάληρο και σε πολλά άλλα σημεία, στα οποία με μικρές παρεμβάσεις βελτιώνεται η εικόνα. 
     Υπάρχει βέβαια, το μείζον θέμα της Ανατολικής Αττικής, που θίξατε προηγουμένως. Εκεί υπάρχουν πράγματι τεράστιες ελλείψεις σε αντιπλημμυρικά έργα. Θα καταθέσω και θα σας δώσω και ένα αντίγραφο, ένα κατάλογο των όσων γίνονται σήμερα γι’ αυτά και θα παρακαλέσω ως απλός πολίτης την Κυβέρνηση την οποία υπηρετώ και τον παριστάμενο Υφυπουργό Οικονομικών, παρά την οικονομική στενότητα, να ενισχύσει λίγο περισσότερο τα αντιπλημμυρικά έργα με πόρους. Ξέρουμε ότι είναι δύσκολο, αλλά τα 700.000.000 ευρώ εάν δεν διατεθούν μέσα σε μία δεκαετία, τότε δεν κάνουμε τίποτε. Θα λέμε τα ίδια πράγματα μετά από μία δεκαετία. 
     Υπάρχει, λοιπόν, μία έκκληση του Υπουργού και δική μου, ώστε πράγματι σε μερικά χρόνια να μπορούμε να πούμε ότι τα έργα δουλεύουν χωρίς προβλήματα και ότι επιτέλους είκοσι, πενήντα, εκατό άνθρωποι έχουν καθίσει στο σκαμνί για τις κακοτεχνίες.
     Ευχαριστώ πολύ.
     ΑΘΑΝΑΣΙΟΣ ΛΕΒΕΝΤΗΣ: Για τις αποζημιώσεις, κύριε Υπουργέ;
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα καταθέσω αμέσως ένα πακέτο σημειώσεων.
     (Στο σημείο αυτό ο Υφυπουργός Περιβάλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Η τρίτη με αριθμό 268/29-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την καταβολή ολόκληρης της επιδότησης στους δικαιούχους παραγωγούς βρώσιμης ελιάς των Νομών Φθιώτιδας και Μαγνησίας, δεν θα συζητηθεί και διαγράφεται λόγω κωλύματος του κυρίου Υπουργού.
     Επίσης, η τελευταία με αριθμό 263/29.11.05 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Πολιτισμού, σχετικά με τα επεισόδια οργανωμένων οπαδών ομάδων στους ποδοσφαιρικούς αγώνες, διαγράφεται λόγω κωλύματος του κυρίου Υπουργού.
     Στη συνέχεια θα συζητηθεί η δεύτερη με αριθμό 255/29.11.05 επίκαιρη ερώτηση του Βουλευτή του ΠΑ.ΣΟ.Κ. κ. Δημητρίου Βαρβαρίγου προς τον Υπουργό Οικονομίας και Οικονομικών, σχετικά με τον επανακαθορισμό της οριογραμμής του παλαιού αιγιαλού στο Δημοτικό Διαμέρισμα Καλαμακίου του Δήμου Λαγανά Ζακύνθου, κ.λπ.. 
     Το περιεχόμενο της επίκαιρης ερώτησης του κ. συναδέλφου, σε περίληψη, έχει ως εξής: 
     «Στις 12 Σεπτεμβρίου του 2005 δημοσιεύτηκε στο Φ.Ε.Κ. μετά από έγκριση και υπογραφή του Γενικού Γραμματέα της Περιφέρειας Ιονίων Νήσων η έκθεση και το διάγραμμα της Επιτροπής του άρθρου 3 του ν. 2971/2001 για τη χάραξη της γραμμής αιγιαλού – παραλίας και παλαιού αιγιαλού για το Δ.Δ. Καλαμακίου του Δήμου Λαγανά Ζακύνθου. Αποτέλεσμα της διαδικασίας που ακολούθησε η Επιτροπή ήταν να γίνει λαθεμένη χάραξη του παλαιού αιγιαλού, η γραμμή του οποίου εισήλθε 800 μέτρα περίπου προς την ενδοχώρα από την ακτογραμμή. ‘Ετσι εμφανίζονται πλέον ως δημόσια κτήματα οι περιουσίες δεκάδων κατοίκων της περιοχής (κατοικίες – ξενοδοχεία – διάφορες επιχειρήσεις που έχουν κτιστεί νόμιμα και λειτουργούν  αρκετά χρόνια), δημιουργώντας τεράστιο κοινωνικό πρόβλημα. Το μέγεθος του προβλήματος  καταδεικνύεται και από τις ομόφωνες αποφάσεις των Δημοτικών Συμβούλων των Δήμων Λαγανά και Ζακυνθίων, καθώς και της Τ.Ε.Δ.Κ. Ζακύνθου, που ζητούν λύση στο πρόβλημα. Κάτω από το νέο ιδιοκτησιακό καθεστώς που δημιούργησε η Κυβέρνηση μπορεί πλέον να εκδοθούν από την Κτηματική Υπηρεσία πρωτόκολλα διοικητικής αποβολής και πρόστιμα αυθαίρετης χρήσης. Ίδια διαδικασία ακολουθείται στο διπλανό Δ.Δ. Παντοκράτορα του ίδιου δήμου, η οποία δεν έχει ακόμη ολοκληρωθεί και δημιουργεί παρόμοια προβλήματα στους κατοίκους.
     Ερωτάται ο κύριος Υπουργός:
     1. Εάν η Κτηματική Υπηρεσία του Δημοσίου προχωρήσει αυτεπάγγελτα σε επανακαθορισμό της οριογραμμής παλαιού αιγιαλού στο Δ.Δ. Καλαμακίου του Δήμου Λαγανά Ζακύνθου και ταυτόχρονα παγώσει η διαδικασία έκδοσης πρωτοκόλλων διοικητικής αποβολής και επιβολής προστίμων αυθαίρετης χρήσης στους ιδιοκτήτες των αναφερόμενων περιοχών.
     2. Εάν στο Δ.Δ. Παντοκράτορα του ιδίου δήμου σταματήσει η διαδικασία δημοσίευσης στο Φ.Ε.Κ.  και η επιτροπή καθορισμού των οριογραμμών λάβει υπ’ όψιν το άρθρο 7 παράγραφο 5 του ν. 2971/2001 σε ό,τι αφορά το σχέδιο πόλης Λαγανά που έχει εγκριθεί από το 1986».
     Στην επίκαιρη ερώτηση θα απαντήσει ο Υφυπουργός Οικονομίας και Οικονομικών κ. Πέτρος Δούκας.
     Κύριε Υπουργέ, έχετε το λόγο. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
     Το θέμα του Λαγανά είναι ένα σύνθετο θέμα. Μία από τις ωραιότερες παραλίες της Ευρώπης, από σφάλματα τα οποία έχουν γίνει από το 1984 και μετά, έχει κατά σημαντικό βαθμό απαξιωθεί. Δεν το λέω εγώ αυτό, το λέει η έκθεση του Οικονομικού Επιθεωρητή που συντάχθηκε τον Οκτώβριο του 2003, επί ΠΑ.ΣΟ.Κ. δηλαδή.
     Θέλω, επίσης, να επιστήσω την προσοχή στην επιστολή της Επιτροπής των Ευρωπαϊκών Κοινοτήτων που διατυπώνει αιτιολογημένη γνώμη και η οποία κυριολεκτικά κατηγορεί τη χώρα μας –και διαβάζω τώρα- ότι η Ελληνική Δημοκρατία, μη λαμβάνοντας τα μέτρα που συνεπάγεται η εκτέλεση της απόφασης του δικαστηρίου των Ευρωπαϊκών Κοινοτήτων της 30ης Ιανουαρίου 2002 στην υπόθεση C103/00, σχετικά με τη θέσπιση και εφαρμογή ενός αποτελεσματικού συστήματος αυστηρής προστασίας της θαλάσσιας χελώνας  Caretta-Caretta στη Ζάκυνθο, παρέβη τις υποχρεώσεις που υπέχει, δυνάμει του άρθρου 228 παράγραφος 1 της Συνθήκης για την ίδρυση της Ευρωπαϊκής Κοινότητας κ.λπ..
     Είπαμε ότι είναι ένα σύνθετο πρόβλημα. Για να το λύσουμε θα κάνουμε το εξής: Θα ζητήσω από την Κτηματική Υπηρεσία να εξετάσει όλα τα επικαιροποιημένα στοιχεία που θα της παρασχεθούν μέχρι της 16 Δεκεμβρίου, δύο εβδομάδες από σήμερα διορία. Και αν κρίνει ότι πράγματι υπάρχουν νέα δεδομένα, γεωτεχνικές, γεωλογικές μελέτες κ.λπ., θα ζητήσουμε την επαναχάραξη άλλη μία φορά του παλαιού αιγιαλού. 
     Θα ζητήσω, επίσης, από την Κτηματική Υπηρεσία να είναι κατά το δυνατόν διασταλτική στην εκτίμηση στο αν πράγματι συντρέχουν νέοι λόγοι ή όχι. 
     Όσο δε αφορά τα πρωτόκολλα τα οποία έχουν εκδοθεί μέχρι σήμερα, κύριε Πρόεδρε και αγαπητέ συνάδελφε, δεν θα προχωρήσω μέχρι την οριστική διευθέτηση του θέματος. 
     ΠΡΟΕΔΡΕΥΩΝ (Γεώργιος Σούρλας): 	O ερωτών συνάδελφος κ. Βαρβαρίγος  έχει το λόγο.
     ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
     Κύριε Υφυπουργέ, πράγματι η επιτροπή κατ΄ εφαρμογήν του ν. 2971 και του ν. 3127 προχώρησε στην χάραξη οριογραμμής αιγιαλού παραλίας και παλαιού αιγιαλού στα Δημοτικά Διαμερίσματα Λαγανά και Καλαμακίου. Βέβαια στο Καλαμάκι ολοκληρώθηκε, στο Λαγανά εκκρεμεί. 
     Όμως εδώ υπάρχει μια  αλληλογραφία, γιατί κατά την πορεία εκπόνησης τέθηκαν ερωτήματα από την επιτροπή σε εφαρμογή του νόμου, αν θα πρέπει να λάβει υπ’ όψιν της υπομνήματα, τίτλους κ.λπ.. Υπέβαλε ερωτήματα στην υπηρεσία κεντρικά στη Διεύθυνση Δημοσίων Κτημάτων και εκεί απαντήθηκε δύο φορές το Γενάρη του 2004 και το Μάιο του 2005 ότι δεν υπάρχει διαδικασία τέτοια -από την έρευνα που έκαναν- και άρα να προχωρήσουν γρήγορα επικαλούμενοι το λόγο που είπατε και εσείς, την προστασία του θαλασσίου πάρκου.
     Στέκομαι στην αναφορά σας, όπως την διαβάσατε από την Ευρωπαϊκή Ένωση: «Αποτελεσματικό σύστημα αυστηρής προστασίας». Εδώ θέλω να πω, κύριε Υφυπουργέ, ότι υπάρχει το σύστημα, υπάρχει το π.δ. 906/99, αλλά δεν εφαρμόζεται. Δεν πάσχουμε από θέσπιση μέτρων, πάσχουμε από μη εφαρμογή των θεσπισμένων μέτρων. 
     Εγώ έχω καταθέσει αρκετά ερωτήματα στον Υπουργό ΠΕ.ΧΩ.Δ.Ε. και στο τελευταίο ερώτημα το καλοκαίρι του 2005 πρόσφατα δεν απαντήθηκε η ερώτηση και θα την καταθέσω στα Πρακτικά. Το καλοκαίρι ορίστηκε πρόεδρος. Φέτος για πρώτη φορά στα μέσα του καλοκαιριού εφαρμόστηκαν τα πρώτα μέτρα προστασίας. Καταγγελλόμαστε γιατί δεν εφαρμόζουμε αυτά που έχουμε ψηφίσει. Η μόνη θέσπιση που απαιτείται ακόμα είναι το προεδρικό διάταγμα για τα αντισταθμιστικά οφέλη στους ιδιοκτήτες που θίγονται, γιατί, αν δεν υπάρξει δικαιοσύνη στην περιοχή, δεν θα υπάρξει και προστασία. Εκεί πάσχουμε. 
     Η χάραξη παλαιού αιγιαλού δεν προσθέτει επιπλέον μέτρα προστασίας, γιατί στην έκθεση της επιτροπής μού κάνει εντύπωση ότι αναφέρεται ότι δεν υπάρχει προσδιορισμός χρήσεων γης. Υπάρχει και θα καταθέσω στα Πρακτικά τα σχετικά άρθρα 5 και 6 του προεδρικού διατάγματος που αναφέρονται ακριβώς σε χρήσεις γης και στα μέτρα προστασίας που υπάρχουν. Ακόμα, η επιτροπή λέει ότι δεν υπάρχει Κτηματολόγιο στην περιοχή. Υπάρχει Κτηματολόγιο.
     Εντυπωσιακή όμως είναι η απάντηση της Διεύθυνσης Δημόσιας Περιουσίας προς την επιτροπή το Μάιο του 2005. Σε εντολή οδηγιών για την υλοποίηση της χάραξης λέει: «Προχωρήστε, επειγόμαστε. Υπάρχει παραπομπή. Πρέπει να εμφανιστούμε στο δικαστήριο με μέτρα προστασίας», τα οποία εξήγησα ότι δεν έχουν σχέση με την προστασία. 
     Παράλληλα όμως κάνει ερώτημα στο Νομικό Συμβούλιο του Kράτους. Ενώ λέει στην παρακάτω υπηρεσία να προχωρήσει, δεν είναι σίγουρη γι’ αυτό που λέει και κάνει ερώτημα στο Νομικό Συμβούλιο του Kράτους για να δει αν είναι δυνατό να εξεταστούν τίτλοι κ.λπ. Απαντάει το Νομικό Συμβούλιο με μία πολύ σαφή απάντηση: «Κατ’ ακολουθία αυτών στο τεθέν ερώτημα προσήκει η απάντηση ότι η επιτροπή καθορισμού των ορίων του ενεργού αιγιαλού, της παραλίας και του παλαιού αιγιαλού στην περίπτωση κατά την οποία προσκομίζονται από ενδιαφερόμενο στοιχεία που καταδεικνύουν, κατά την άποψή του, εσφαλμένη χάραξη σχετικών ορίων, οφείλει να τα εξετάσει ακόμα και προ της υπογραφής της επικυρωτικής απόφασης του καθορισμού από το αρμόδιο όργανο και τη δημοσίευσή της στην Εφημερίδα της Κυβέρνησης». 
     Αυτή είναι η γνώμη του Νομικού Συμβουλίου. Δεν εφαρμόστηκε όμως. Προχωρήσατε στη δημοσίευση στην Εφημερίδα της Κυβέρνησης και τώρα έχουν μεταγραφεί στο Υποθηκοφυλακείο, έχουν γίνει δημόσια κτήματα, οι ιδιοκτήτες, αυτοί οι άνθρωποι έχουν μπει σε έναν μαραθώνιο με προσφυγές στο Συμβούλιο της Επικρατείας, αιτήσεις θεραπείας στο Συμβούλιο Δημοσίων Κτημάτων, μία ατέρμονη διαδικασία, έξοδα, ταλαιπωρία. Πού θα οδηγήσει; 
     Εγώ χαίρομαι, κύριε Υφυπουργέ, που είπατε ότι θα δώσετε εντολή να εξετάσει η Κτηματική Υπηρεσία τα ντοκουμέντα που υπάρχουν, εν πάση περιπτώσει, και να προχωρήσει σε επανακαθορισμό. Εύχομαι να είναι οριστική η απόφαση περί επανακαθορισμού των ορίων, για να αποφύγουν την ταλαιπωρία οι κάτοικοι, τον εκβιασμό και την ομηρία στην οποία βρίσκονται. 
     Ακόμα θα έλεγα στο διπλανό Δημοτικό Διαμέρισμα του Δήμου Λαγανά όπου δεν έχει ολοκληρωθεί ακόμα η διαδικασία, είναι κοντά στη δημοσίευση και εκεί υπάρχει ιδιαίτερο πρόβλημα, επειδή είναι σχέδιο πόλης, εκεί το άρθρο 7 στην παράγραφο 5 του ν. 2971 λέει ότι, όπου υπάρχουν σχέδια πόλης, η οριογραμμή της παραλίας δεν μπορεί να υπερβαίνει την εγκεκριμένη γραμμή δόμησης. Εδώ την υπερβαίνει. Τι γίνεται; Γιατί δεν εφαρμόζεται ο νόμος; Ζητούμε εφαρμογή του νόμου, ζητούμε και εδώ να δείτε το πρόβλημα και να υπάρξει δικαιοσύνη. Τίποτα παραπάνω δεν ζητάμε, να υπάρξει δικαιοσύνη.
     Ευχαριστώ πολύ. 
     (Στο σημείο αυτό Βουλευτής κ. Δημήτριος Βαρβαρίγος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υφυπουργός για να δευτερολογήσει. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω ότι ήμουν σαφής, αγαπητέ συνάδελφε, για το πώς θα προχωρήσουμε. Θα θέσω δε υπ’ όψιν και των υπηρεσιών αυτά τα οποία αναφέρετε τώρα και τα στοιχεία τα οποία μνημονεύσατε προ ολίγου και θα προχωρήσουμε όπως είπαμε. Θα ζητήσω από την Κτηματική Υπηρεσία να λάβει υπ’ όψιν όλα αυτά τα οποία αναφέρατε στα Πρακτικά και τα νέα στοιχεία τα οποία είπατε ότι θα έπρεπε να λάβει υπ’ όψιν η υπηρεσία και μέχρι τότε, όπως είπαμε, δεν θα χρησιμοποιήσω τη λέξη «θα παγώσουμε», αλλά δεν θα προωθηθούν τα σχετικά πρωτόκολλα.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 21/14-11-2005 επερώτηση των Βουλευτών του Πανελληνίου Σοσιαλιστικού Κινήματος κ.κ. Κωνσταντίνου Ρόβλια, Μιχαήλ Παντούλα, Ιωάννη Μανιάτη, Βασιλείου Οικονόμου, Γεωργίου Ντόλιου, Μάρκου Μπόλαρη, Γρηγορίου Νιώτη, Απόστολου Φωτιάδη, Χρυσής Αράπογλου, Γεωργίου Παπαγεωργίου, Εμμανουήλ Όθωνα, Αλέξανδρου Ακριβάκη, ‘Αγγελου Μανωλάκη, Ιωάννη Παρασκευά και Μιχαήλ Καρχιμάκη, προς τον Υπουργό Εθνικής Άμυνας, σχετικά με το διαγωνισμό του Υπουργείου για τους Επαγγελματίες Οπλίτες (ΕΠ.ΟΠ.) της Αεροπορίας.
     Ο Γραμματέας του Προεδρείου της  Κοινοβουλευτικής Ομάδας του ΠΑ.ΣΟ.Κ.  κ. Ρέππας ορίζει Κοινοβουλευτικό Εκπρόσωπο τον κ. Καρχιμάκη.
     Το λόγο έχει ο πρώτος επερωτών συνάδελφος  κ. Κωνσταντίνος Ρόβλιας.
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, το Υπουργείο Εθνικής Άμυνας παραχάραξε τα αποτελέσματα πρόσληψης για τους επαγγελματίες οπλίτες των τριών όπλων, της Αεροπορίας, του Ναυτικού και του Στρατού. Παραχάραξε τα αποτελέσματα χρησιμοποιώντας ως εργαλείο την περιβόητη συνέντευξη, μία παρωδία διαγωνιστικής διαδικασίας, μία μεθόδευση που γελοιoποίησε διαγωνιζόμενους και εξεταστές, μία σκηνοθετημένη φαρσοκωμωδία με θύματα άνεργους νέους, μία προσχηματική διαδικασία προώθησης εγκάθετων, μία προσβολή της νοημοσύνης όλων μας, ένα παιχνίδι κομματικών γραφείων, μία πολιτικά ανόητη επιλογή, που αντί να βοηθήσει τη Νέα Δημοκρατία, την εκθέτει, μία επιστροφή στο βαθύ μπλε παρελθόν της κυβερνητικής παράταξης, ένα βαρύ πλήγμα στο κοινωνικά αποδεκτό αντικειμενικό σύστημα προσλήψεων με μόρια.
     Πώς αλλιώς να χαρακτηρίσουμε, παρά φαρσοκωμωδία και παρωδία μία συνέντευξη με ερωτήματα όπως αυτά που θα ακούσετε τώρα; Ρωτούσαν τους υποψήφιους ΕΠΟΠ στη διαδικασία της συνέντευξης, «τι δουλειά κάνουν οι γονείς σου», «αν δεν σε πάρουν στο Στρατό τι δουλειά θα κάνεις», «ποιο άγαλμα είναι στο δρόμο όπως πας για Αθήνα στα αριστερά». Το άγαλμα είναι βέβαια του Λεωνίδα που μόνο ντροπή και αηδία θα αισθάνονταν για τέτοιου είδους διαδικασίες.
     Κύριε Υπουργέ, αν ήσασταν εσείς εξεταστής, πείτε μας τι βαθμό θα βάζατε σε οποιαδήποτε απάντηση από αυτές τις ερωτήσεις; Τι βαθμό θα βάζατε σε οποιαδήποτε απάντηση στην ερώτηση, «τι δουλειά κάνουν οι γονείς σου». Είναι δυνατόν να βαθμολογηθεί η απάντηση της ερώτησης, «τι δουλειά κάνεις τώρα» ή της ερώτησης «προς τα πού πέφτει το Καστελλόριζο;»
      Καταθέτω στα Πρακτικά κατάλογο παρόμοιων ερωτήσεων που υπεβλήθησαν σε υποψήφιους ΕΠ.ΟΠ. της Αεροπορίας.
     (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Σας καλώ, κύριε Υπουργέ, να πάρετε θέση και να μας πείτε ποιος προετοίμασε αυτές τις ερωτήσεις, ποιος συνέταξε ερωτήσεις τέτοιου επιπέδου, ποιος έδωσε τις εντολές και ποιοι τις εκτέλεσαν και μαζί μ’ αυτές εκτέλεσαν και τις ελπίδες για εργασία εκατοντάδων νέων που από επιτυχόντες έγιναν αποτυχόντες λόγω της συνέντευξης.
     Οι διαδικασίες σας αυτές είναι το προπέτασμα καπνού για να κρύψετε αυτά που απεργάζεσθε, δηλαδή την προώθηση των εγκάθετων σε βάρος των παιδιών που δεν έχουν μέσον. Προωθείτε τους επίλεκτους, προωθείτε τους ράμπο. Κάνετε εσωτερική κομματική επιλογή. Περιφρονείτε ακόμα και τα παιδιά που σας ψήφισαν. Επιλέγετε ελάχιστους απ’ αυτούς, τους εκλεκτούς των κομματικών γραφείων, καταπατώντας κάθε έννοια ισονομίας, αξιοκρατίας και ισοπολιτείας, παρά τα όσα προεκλογικά υποσχεθήκατε.
     Γιατί, κύριε Υπουργέ, καθιερώσατε τη συνέντευξη; Γιατί καθιερώσατε το κατ’ εξοχήν υποκειμενικό και διαβλητό εργαλείο επιλογής; Δεν σας άρεσε το σύστημα του ΠΑ.ΣΟ.Κ. ; δεν σας άρεσε η αντικειμενική επιλογή μόνο με τα μόρια; Γιατί περιφρονείτε το Α.Σ.Ε.Π. που λέει όχι στη συνέντευξη; 
     Καταθέτω για τα Πρακτικά πρόσφατα δημοσιεύματα. Το ένα είναι από τα «ΝΕΑ» στις 9 Νοεμβρίου 2005 που γράφει «Μπλόκο Α.Σ.Ε.Π. σε προσλήψεις της Δ.Ε.Η. λόγω της συνέντευξης». Το ΕΘΝΟΣ στις 15 Νοεμβρίου του 2005 γράφει «Υποκειμενική χαρακτηρίζει ο πρόεδρος του ΑΣ.Ε.Π. τη συνέντευξη». Τα «ΝΕΑ» στις 15 Νοεμβρίου 2005 γράφουν «Παγώνει το Α.Σ.Ε.Π. τις προφορικές συνεντεύξεις». 
     (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Το Α.Σ.Ε.Π. απορρίπτει και εσείς επιμένετε γιατί έχετε το σκοπό σας. Έχετε σκοπό να ευνοήσετε τους επίλεκτους. Αλλά δεν είναι μόνο το Α.Σ.Ε.Π. Είναι και το Συμβούλιο Επικρατείας, το Ανώτατο Δικαστήριο της χώρας, το οποίο θα έχει το λόγο για να σας ακυρώσει τους παράνομους διαγωνισμούς σας. Πρακτικό γνωμοδότησης 281/2005 του Συμβουλίου Επικρατείας, σχετικά με το προεδρικό διάταγμα για την Πυροσβεστική. Το Συμβούλιο Επικρατείας λέει ότι αντίκειται στο Σύνταγμα ο καθορισμός προφορικής συνέντευξης διότι αποτελεί το μέσο επιλογής με τη μεγαλύτερη πιθανότητα υποκειμενικής κρίσης. 
     Αυτή την πιθανότητα εσείς τη μετατρέψατε σκόπιμα σε βεβαιότητα με το αχαρακτήριστο επίπεδο των ερωτήσεων στη συνέντευξή σας, κόντρα στο Α.Σ.Ε.Π., κόντρα στο Συμβούλιο Επικρατείας, πορευόμενοι την οδό της ευνοιοκρατίας και της προώθησης επίλεκτων υμετέρων. Αλλά δεν σταματήσατε εδώ. Προχωρήσατε και άλλο. Ακόμη χειρότερα. Σε μια επίδειξη ενός ιδιότυπου ρατσισμού περιλάβατε στα βαθμολογούμενα κριτήρια την εμφάνιση και το παράστημα των υποψηφίων ΕΠΟΠ. Δηλαδή, κύριε Υπουργέ, οι μυώδεις υποψήφιοι και οι δίμετρες υποψήφιες παίρνουν μεγαλύτερο βαθμό; Μετά το δικαστή με τη μεζούρα  έχουμε και τους εξεταστές ΕΠ.ΟΠ. με τη μεζούρα; Είναι σοβαρά πράγματα αυτά στην Ελλάδα του 2005; Βαθμολογείτε την εμφάνιση των υποψηφίων; Δεν νομίζετε ότι εκτός από τη νοημοσύνη μας προσβάλλετε και τα ανθρώπινα δικαιώματα και την αρχή της ίσης μεταχείρισης αλλά και την αρχή της απαγόρευσης διάκρισης λόγω εμφάνισης; 
     Ίσως αυτά για σας να είναι ψιλά γράμματα. Γι’ αυτό να δούμε με λεπτομέρειες τα κατορθώματα της συνέντευξης στην Αεροπορία. Είναι τα αποτελέσματα της 15ης Οκτωβρίου 2005. Πρώτον, διακόσιοι σαράντα δύο υποψήφιοι αποτυχόντες μετατρέπονται σε επιτυχόντες ή επιλαχόντες χάρη στη συνέντευξη. Μετά δε και τα αγωνίσματα προκύπτει ότι διακόσιοι ενενήντα ένας επιτυχόντες έχουν καταταγεί στους αποτυχόντες λόγω της συνέντευξης. Η σειρά κατάταξης ανά ειδικότητα ανατρέπεται έως και 97% λόγω της συνέντευξης.
     Εβδομήντα υποψήφιοι που έχουν απολυτήριο λυκείου από «8,5» έως «10» με άριστα το «20» πήραν στη συνέντευξη από εκατόν ενενήντα έως διακόσια με άριστα τα «200 μόρια». Δια της επιφοιτήσεως του Αγίου Πνεύματος, κύριε Υπουργέ; Καταθέτω στα Πρακτικά τον κατάλογο με αυτά τα εβδομήντα ονόματα των ανθρώπων που με το ζόρι τελείωσαν το λύκειο αλλά αρίστευσαν στη συνέντευξή σας. 
     (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Με τον ίδιο τρόπο αρίστευσαν και υποψήφιοι φρουροί για την Τράπεζα της Ελλάδος. Τώρα η υπόθεση είναι στα χέρια του εισαγγελέα. 
     Θέλετε και άλλα παραδείγματα; Ειδικότητα κουρέας. Κάποια υποψηφία από δέκατη έβδομη βρέθηκε διακοσιοστή εξηκοστή πέμπτη με βαθμό συνέντευξης είκοσι στα διακόσια. Ειδικότητα αστυνομικός. Κάποιος υποψήφιος από πεντηκοστός έβδομος και επιτυχών βρέθηκε στη πεντακοσιοστή ογδοηκοστή  με βαθμό συνέντευξης δέκα στα διακόσια. Ειδικότητα αποθηκάριος. Υποψήφια πτυχιούχος ανωτάτης σχολής από εντέκατη επιτυχούσα βρέθηκε στην εκατοστή δέκατη  θέση με βαθμό συνέντευξης είκοσι στα διακόσια. Ειδικότητα αμύνης αεροδρομίων. Υποψήφιος φοιτητής ανωτάτης σχολής πήρε βαθμό συνέντευξης δέκα στα διακόσια. Ειδικότητα αμύνης αεροδρομίων. Υποψήφιος πτυχιούχος ανωτάτης σχολής πήρε στη συνέντευξη πενήντα. Στην ίδια ειδικότητα, στην ίδια συνέντευξη υποψήφιος με απολυτήριο λυκείου «8,5» με άριστα το «20» πήρε διακόσια. 
     Ειδικότητα άμυνα-φρουρός μετά σκύλου. Υποψήφιος με απολυτήριο λυκείου με βαθμό «8,76» με άριστα το «20» πήρε βαθμό συνέντευξης εκατόν ενενήντα με άριστα το διακόσια.
     Στην ίδια συνέντευξη για την ίδια ειδικότητα, υποψήφιος που φοιτά σε ανώτατη σχολή, πήρε βαθμό δέκα στα διακόσια. Και πολλά άλλα παραδείγματα.
     Κύριε Υπουργέ, ξέρετε τι συνέβη; Κατά το κοινώς λεγόμενο, την πατήσατε. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα δούμε ποιος την πάτησε. 
     ΚΩΝΣΤΑΝΤΙΝΟΣ ΡΟΒΛΙΑΣ: Την πατήσατε με την Αεροπορία, κύριε Υπουργέ. Διότι η Αεροπορία έδωσε στη δημοσιότητα το βαθμό της συνέντευξης κάθε υποψηφίου. Κι έτσι βγαίνουν τα συμπεράσματα που βγάζουμε σήμερα. Και σας καταγγέλλουμε, κύριε Υπουργέ, ότι εσείς προσωπικά δεν θέλατε και δεν θέλετε να δώσετε στη δημοσιότητα το βαθμό της συνέντευξης. Και θα θεμελιώσω την καταγγελία αυτή. Σας ξέφυγε η Αεροπορία. 
     Σας καταθέσαμε δύο φορές αιτήσεις κατάθεσης εγγράφων, ο κ. Καρχιμάκης κι εγώ. Υπογράψαμε και οι δύο. Και σας ζητούσαμε να μας δώσετε τα πλήρη αποτελέσματα και για τα τρία όπλα, περιλαμβανομένου του βαθμού της συνέντευξης. Δεν μας τα δώσατε. Πρώτη αίτησή μας 13 Σεπτεμβρίου, δεύτερη 28 Σεπτεμβρίου. Καμία απάντηση. Και δεν αρκεί αυτό. Στο site που εμφανίσατε στο Υπουργείο σας, στο Ναυτικό και το Στρατό τα κρύβετε. Φανερώστε τα. Μην τα κρύβετε, γιατί έγιναν τα ίδια και χειρότερα με αυτά που έγιναν στην Αεροπορία. Δώστε το βαθμό συνέντευξης σε όλα. Διαφάνεια ζητάμε, τίποτε περισσότερο. Όμως αποκρύβετε την αλήθεια, προχωράτε σε μαγειρέματα, κυκλοφορούν σημειώματα, επικρατεί κομματισμός και εκμετάλλευση της αγωνίας των υποψηφίων. 
     Σ’ αυτό το σημείο και μια και μιλάμε για διαφάνεια, σας καλούμε, κύριε Υπουργέ, να μας εξηγήσετε και κάτι ακόμα. Γιατί παραλείψατε να δημοσιοποιήσετε στο site του Υπουργείου σας τους πίνακες επιλαχόντων ΕΠ.ΟΠ. Aεροπορίας για τρεις ειδικότητες: βοηθός νοσοκόμος –διά συμψηφισμού δεν γίνεται κυβέρνηση- τεχνίτης οπλουργός και ράπτης. Τι καινούργιο απεργάζεστε; Γιατί κρύβετε αυτούς τους επιλαχόντες; Και αν δεν το ξέρετε ούτε αυτό, ζητήστε πληροφορίες από τους συνεργάτες σας και απαντήστε μας.
     Κύριε Υπουργέ, στην εφημερίδα «ΤΑ ΝΕΑ», 19 Νοεμβρίου 2005, αποκαλύπτονται έγγραφα από γραφείο Υπουργού που ζητά ευνοϊκή μεταχείριση συγκεκριμένων υποψηφίων ΕΠ.ΟΠ. στη συνέντευξη. Οι περισσότεροι αυτών αρίστευσαν. Οποία σύμπτωσις! Το καταθέτω στα Πρακτικά, είναι και τα ονόματα, δεν χρειάζεται να τα πω εγώ από εδώ.
     (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σας καλούμε να διατάξετε άμεσα Ε.Δ.Ε. και να στείλετε το πόρισμα στον αρμόδιο εισαγγελικό λειτουργό και να διερευνήσετε, πρώτον, ποιοι Υπουργοί έστειλαν τα σημειώματα, δεύτερον, ποιος τα παρέλαβε από το Υπουργείο σας, σε ποιους και με ποιον τρόπο τα προώθησε, πώς επεβλήθη ο βαθμός άριστα στις συνεντεύξεις αυτών των υποψηφίων, πώς λειτουργεί επιτέλους αυτό το παραστρατιωτικό κύκλωμα που ασχολείται με προσλήψεις ΕΠ.ΟΠ.. Οφείλετε να τα ερευνήσετε και να μας απαντήσετε. Εάν δεν το κάνετε, σημαίνει ότι τους καλύπτεται και τους υποθάλπετε. Όπου εφαρμόστηκε η επινόηση της βαθμολογούμενης συνέντευξης υπήρξαν εκτροπές από τη νομιμότητα και τη σοβαρότητα. Ευνοήσατε τους ολίγους, προσβάλατε την αντικειμενικότητα των διαδικασιών, νομιμοποιήσατε το παρασκήνιο. 
     Στο διαγωνισμό για τους φρουρούς της Τράπεζας της Ελλάδος οι άριστοι καταποντίστηκαν και αυτοί που μετά βίας τελείωσαν το λύκειο αρίστευσαν. 
     Στην Πυροσβεστική ετοιμάζεστε να πριμοδοτήσετε τη συνέντευξη με πολλαπλάσια μόρια από την εμπειρία των συμβασιούχων δασοπυροσβεστών. Τα ίδια ετοιμάζεστε να κάνετε για τους λεβέντες αγροφύλακες, για τους φύλακες φυλακών, για το Ι.Κ.Α., για τη Δ.Ε.Η.  κ.ο.κ.. 
     Η συνέντευξή σας, κύριε Υπουργέ, διαφθείρει συνειδήσεις, παραβιάζει την αξιοκρατία, ανατρέπει τη σειρά κατάταξης και προσβάλλει τη νοημοσύνη μας. Ένα και μόνο σας απομένει. Μια υπηρεσία σωστή μπορείτε να προσφέρετε: πάρτε πίσω τη συνέντευξη. Ακυρώστε όλες τις ρυθμίσεις σας, που προβλέπουν συνέντευξη. Αναγνωρίστε το λάθος με ειλικρίνεια και διασώστε το ελάχιστο από την αξιοπρέπεια όλων των εμπλεκομένων. 
     Κύριε Υπουργέ, σας διαβεβαιώνουμε, σας διαβεβαιώνει ο ελληνικός λαός ότι όσες συνεντεύξεις και αν κάνετε, όσους επίλεκτους και εγκάθετους και αν διορίσετε, τις εκλογές θα τις χάσετε και μία από τις βασικές αιτίες θα είναι η πολιτικά ανήθικη συνέντευξη.
     Ευχαριστώ πολύ.
     (Χειροκροτήματα από πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ρόβλια.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων κατέθεσε την έκθεσή της στο σχέδιο νόμου του Υπουργείου Οικονομίας και Οικονομικών «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις». 
     Το λόγο έχει ο επερωτών συνάδελφος κ. Γεώργιος Παπαγεωργίου.
     ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, δεν χωρά αμφιβολία ότι η Κυβέρνηση της Νέας Δημοκρατίας και προεκλογικά αλλά και μετεκλογικά επαγγέλθηκε με πολλή δύναμη, εξαπατώντας κυριολεκτικά τον ελληνικό λαό, ότι θα άλλαζε το δήθεν κακό παρελθόν και θα δημιουργούσε ευκαιρίες ισότητας, δικαιοσύνης και ίσης αντιμετώπισης των Ελλήνων απέναντι στο ζήτημα της εργασίας και ιδιαίτερα σε ό,τι έχει σχέση με τις προσλήψεις στο δημόσιο τομέα.
     Όμως, πολύ σύντομα αυτός ο μανδύας αποκαλύφθηκε και τελικά εκείνο που μέρα με τη μέρα βιώνει ο Έλληνας πολίτης, όπως ανέφερε και ο συνάδελφός μου κ. Ρόβλιας πριν, είναι τελικά ότι επιχειρεί να κομματικοποιήσει τη Δημόσια Διοίκηση και πραγματικά, να διαχειριστεί το ζήτημα της εργασίας για καθαρά ιδιοτελείς ρουσφετολογικούς σκοπούς.
     Βεβαίως καθημερινά γινόμαστε μάρτυρες όλων αυτών των καταστάσεων σε μια σειρά από προσλήψεις και βεβαίως, ενώ σφυρηλατούσε το ΠΑ.ΣΟ.Κ., το ΠΑ.ΣΟ.Κ. ήταν εκείνο που καθιέρωσε τους διορισμούς με το αντικειμενικό σύστημα και έρχεται σήμερα κυριολεκτικά η Νέα Δημοκρατία με την περιβόητη «γαλάζια συνέντευξη» να κονιορτοποιήσει αυτήν την κατάσταση και να δημιουργήσει το αίσθημα της αδικίας ανάμεσα στους Έλληνες πολίτες και ιδιαίτερα στους νέους που μάταια αναζητούν φως στον ήλιο και το δικαίωμα για δουλειά και εργασία.
     Βεβαίως, αυτό θα μπορούσε, εν πάση περιπτώσει, να το δει κανείς με ήσσονα προσοχή, όσον αφορά όλες τις άλλες περιπτώσεις. Όμως, όταν φτάνουν στο σημείο πραγματικά να πολιτικοποιούν τις Ένοπλες Δυνάμεις και να διαχειρίζονται κατά τον ίδιο απαράδεκτο τρόπο το ζήτημα της επάνδρωσής τους –ή μάλλον της στελέχωσής τους, για να μιλάμε ακριβέστερα- αντιλαμβάνεστε λοιπόν ότι αυτό δεν είναι μόνο παράτυπο, ανήθικο, αντιδεοντολογικό και δεν προσβάλλει μόνο το περί δικαίου αίσθημα του Έλληνα πολίτη, αλλά δημιουργεί απερίφραστα και το στοιχείο της επικινδυνότητας.
     Και εξηγώ το εξής: Είχαμε πει, όταν συζητιόταν εδώ η περιβόητη «γαλάζια συνέντευξη», ότι τελικώς είναι ένα επικίνδυνο μέσο, γιατί είναι προφανές ότι τελικώς ο υποψήφιος που οδεύει προς τη συνέντευξη σε εκείνα τα ελάχιστα λεπτά και υπό το γελοίο καταιγισμό της υφής και του είδους των ερωτήσεων που ανέφερε πριν ο συνάδελφος, δεν έχει να αξιολογηθεί σε τίποτα. 
     Επιπλέον είναι και τα υποκειμενικά κριτήρια των εξεταστών. Η αύρα κάποιου μου στέλνει θετικά μηνύματα και τον αξιολογώ θετικά, υπό την προϋπόθεση ότι όλα γίνονται αντικειμενικά, που βεβαίως δεν γίνονται. Κάποιου άλλου δεν μου αρέσει η φυσιογνωμία ή είμαι κακόκεφος ως εξεταστής εκείνη την ημέρα και του βάζω μικρό βαθμό. Συνεπώς αλλοιώνεται η επιλογή των σωστών, αυτών που έχουν τα αντικειμενικά προσόντα, τα οποία στο κάτω - κάτω της γραφής κατέκτησαν χρόνο με το χρόνο στη ζωή τους με τις σπουδές τους, με τα προσόντα τους, με τη χειραγώγηση ενός χαρακτήρα κ.ο.κ.. ‘Ομως είναι προφανές ότι αυτό το κριτήριο υστερεί μπροστά στην επιλεγμένη τελικά επιλογή των υποψηφίων. 
     Θέλω να σταθώ λίγο στις Ένοπλες Δυνάμεις και να πω το εξής: Στη χώρα μας μια σειρά από πρωτοβουλίες της προηγούμενης κυβέρνησης -και σωστά- σε έναν κόσμο όπου πλέον οι Ένοπλες Δυνάμεις εκσυγχρονίζονται και υπάρχουν πολλά καινούργια οπλικά συστήματα, τα οποία προϋποθέτουν εμπειρία, εκπαίδευση και τεχνογνωσία, αποτέλεσαν εκείνον το σκοπό και την αιτιολογία για να προχωρήσουμε σε επαγγελματίες οπλίτες.
     Αντιλαμβάνεστε, λοιπόν, ότι είναι προφανές ότι πρέπει να επιλεγούν οι άριστοι, οι σωστοί, εκείνοι οι οποίοι πραγματικά θα έχουν τη στοιχειώδη αντίληψη -την οποία θα κρίνουμε αντικειμενικά με τα προσόντα τους- για να τα διαχειριστούν. 
     Όταν ένας άνθρωπος έχει πτυχίο 10 ή και κάτω του 10 –γιατί ούτε σ’ αυτούς απαγορεύεται να συμμετάσχουν στους διαγωνισμούς- είναι δυνατόν αυτός με τη συνέντευξη να υποσκελίζει άλλους που έχουν περισσότερα προσόντα και να πούμε ότι μπορούμε να εμπιστευτούμε το χειρισμό αυτών των οπλικών συστημάτων σε έναν τέτοιο άνθρωπο;
     Δεν είναι μόνο που η μικρή του βαθμολογία προσδιορίζει το μικρό βαθμό αντίληψης και διανόησης την οποία έχει, αλλά νομίζω ότι ένας κακός βαθμός στο απολυτήριό του προϋποθέτει ότι είναι και ένας άνθρωπος ράθυμος, μη υπεύθυνος, μη, εν πάση περιπτώσει, συνειδητός και λαθροβιών, κατά την ταπεινή μου άποψη, γιατί πιστεύω ότι για τους περισσότερους που έχουν μικρούς βαθμούς, δεν είναι μονάχα θέμα αντίληψης, είναι και θέμα νοοτροπίας, είναι και θέμα ασυνέπειας, είναι και θέμα συμπεριφοράς και σ’ αυτούς τους ανθρώπους δεν μπορούμε να εμπιστευτούμε τη διαχείριση και το χειρισμό των οπλικών συστημάτων. 
     Εσείς αυτόν τον εθνικό λόγο τον παραβλέψατε και πραγματικά προχωρήσατε μ’ αυτές τις αστείες συνεντεύξεις που εξυπηρετούν τα συμφέροντά σας και ικανοποιούν τα πολιτικά γραφεία των Βουλευτών σας και των άλλων φορέων της Νέας Δημοκρατίας, που μοίρασαν την πίττα, ούτως ώστε πραγματικά να οδηγήσετε αυτούς τους ανθρώπους στο να τους εμπιστευτούμε αύριο την υπηρεσία της πατρίδας μας και στην προστασία της, όσον αφορά την εθνική ασφάλεια. 
     Νομίζω, λοιπόν, ότι αυτό είναι ένα στοιχείο το οποίο δεν θα συγχωρέσει ο ελληνικός λαός και δεν θα το συγχωρέσουν οι νέοι Έλληνες. Δεν σημαίνει κατ’ ανάγκη ότι ανήκουν στην αντίθετη παράταξη και τους αποκλείετε. Ενώ υποβλήθηκαν πενήντα επτά χιλιάδες αιτήσεις, λίγους ικανοποιήσατε και πολλούς άλλους τους ξεγελάσατε, γιατί τους κάνατε να πιστέψουν ότι είναι ευνοούμενοι. Αυτοί βρίσκονται στο περιθώριο και βεβαίως δεν νομίζω ότι σας διασώζει το ότι τους καλλιεργείτε το δικαίωμα της προσδοκίας ότι αύριο και αυτούς θα τους ικανοποιήσετε. 
     Έχω λοιπόν την αίσθηση, κύριε Υπουργέ, ότι πραγματικά δράσατε με το χειρότερο τρόπο και -τολμώ να πω-  είναι επικίνδυνη η συμπεριφορά σας. Πάντως, δεν ταιριάζει με την έννοια του σεβασμού και της αρχής για το αίσθημα της ασφάλειας του ελληνικού λαού και του κύρους των Ενόπλων Δυνάμεων, το να διαλύετε και να κονιορτοποιείτε κατά τέτοιο τρόπο τη στελέχωση των Ενόπλων Δυνάμεων. Και αυτό, όπως είπε και πριν ο συνάδελφός μου, πολύ γρήγορα θα σας το ανταποδώσει, όποτε έλθει εκείνη η στιγμή, ο ελληνικός λαός. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, για τη δευτερολογία σας μένει ένα λεπτό.
     ΓΕΩΡΓΙΟΣ ΠΑΠΑΓΕΩΡΓΙΟΥ: Δεν θα την πάρω. 
     ΠΡΟΕΔΡΕΥΩΝ (Γεώργιος Σούρλας): Ο κ. Μανιάτης έχει το λόγο.
     ΙΩΑΝΝΗΣ ΜΑΝΙΑΤΗΣ: Κύριε Πρόεδρε, το θέμα του διαγωνισμού για τους επαγγελματίες οπλίτες εξελίχθηκε σε μια ιλαροτραγωδία. Είναι ιλαρή  υπόθεση και μ’ αυτό γελά όλη η Ελλάδα. Ταυτόχρονα, όμως, είναι και τραγική, γιατί στη διάρκεια αυτού του διαγωνισμού έγινε ένα απάνθρωπο και απαράδεκτο εμπόριο ελπίδας και ονείρων απέναντι στους νέους ανθρώπους που κάποια στιγμή, σε λίγα χρόνια, θα τους καλέσουμε όλοι εμείς, το πολιτικό σύστημα, να κυβερνήσουν αυτήν τη χώρα. 
     Οδηγήθηκαν αυτοί οι άνθρωποι στην ηθική εξάρτηση και ομηρία, στην πολιτική υποδούλωση, στον εκμαυλισμό των συνειδήσεών τους, στο να σύρονται είτε μόνοι τους είτε με τη συνοδεία των γονέων τους στα πολιτικά γραφεία των Βουλευτών της Πλειοψηφίας. Το χειρότερο, όμως, απ’ όλα είναι ότι υπέστησαν το χειρότερο εξευτελισμό της προσωπικότητάς τους, έναν εξευτελισμό που τον υπέστησαν μέσα στην αγωνία τους και μέσα στην απόγνωσή τους μπροστά στο φάσμα της ανεργίας.
     Για τους λόγους αυτούς υπάρχουν τρομακτικές πολιτικές ευθύνες. Στους διαγωνισμούς για τους Επαγγελματίες Ολίτες το Υπουργείο Εθνικής Άμυνας δέχθηκε πενήντα επτά χιλιάδες αιτήσεις. Ο διαγωνισμός είχε δεκατρία κριτήρια, ένα εκ των οποίων ήταν και η περίφημη «γαλάζια» συνέντευξη με τις γνωστές ερωτήσεις: «Τι δουλειά κάνουν οι γονείς σου;» ή «Ποιο είναι το μνημείο μετά τη Λαμία, στα δεξιά, πηγαίνοντας προς την Αθήνα;» 
     Για την Αεροπορία είχαμε δεκαεννιάμισι χιλιάδες αιτήσεις. Επιλέγηκαν, είτε ως επιτυχόντες είτε ως επιλαχόντες, δύο χιλιάδες τριακόσιοι εννέα για όλες τις ειδικότητες. Απ’ αυτούς, οι διακόσιοι σαράντα, μετά τη συνέντευξη, ενώ ήταν αποτυχόντες με βάση τα αντικειμενικά κριτήρια, έγιναν επιτυχόντες. Επίσης, με έναν περίεργο τρόπο σε όλες τις ειδικότητες οι τελευταίοι επιτυχόντες έχουν μόρια από τη συνέντευξη από 190 έως 200, δηλαδή το μέγιστο δυνατό.
     Επιπλέον, εβδομήντα περίπου –και καταθέσαμε τα αντίστοιχα έγγραφα για τα Πρακτικά της Βουλής- με βαθμό απολυτηρίου από 8,5 έως 10, στη συνέντευξη πήραν από 190 έως 200. Το Υπουργείο, όμως, διέπραξε και μια κουτοπονηριά. Δημοσιοποίησε τους πίνακες μ’ έναν τέτοιο τρόπο, με απόλυτη αλφαβητική σειρά, ώστε να είναι μη αναγνώσιμοι και απέκρυψε επιπλέον την επί μέρους μοριοδότηση των υποψηφίων για κάθε ένα από τα δεκατρία κριτήρια. 
     Έτσι, λοιπόν, βρέθηκε όλη η ελληνική κοινωνία ή τουλάχιστον πενήντα χιλιάδες ενδιαφερόμενοι μπροστά σ’ ένα αδιέξοδο, διότι το Υπουργείο νόμιζε ότι μ’ αυτόν τον τρόπο δεν θα μπορούσε να αποκαλυφθεί το παιχνίδι το οποίο παίχτηκε. Υπήρξαν όμως και μερικές παρεπόμενες παράπλευρες απώλειες. 
     Θα σας διαβάσω ένα χαρακτηριστικό παράδειγμα, διότι έχει σχέση και με τις εσωκομματικές ισορροπίες της Νέας Δημοκρατίας σε κάθε νομό. Αναφέρομαι στο Στρατό Ξηράς: Στρατολογικό Γραφείο Ναυπλίου, αιτήσεις σαράντα έξι, επιτυχόντες πέντε, αποτυχόντες σαράντα ένας. Ποσοστό επιτυχίας των συγκεκριμένων υποψηφίων, 11,87%. Ταυτόχρονα, όμως, στο Στρατολογικό Γραφείο του Αργοστολίου στην Κεφαλλονιά το ποσοστό επιτυχίας είναι 50%. Πώς συμβαίνουν τέτοια μαγικά σε βάρος κάποιων περιφερειών της χώρας;
     Κύριε Υπουργέ, έχετε υποχρέωση πρώτα απ΄ όλα να ζητήσετε δημόσια συγγνώμη από τους πενήντα χιλιάδες νέους της χώρας μας, τους οποίους οδηγήσατε στον ευτελισμό και στον εξευτελισμό της προσωπικότητάς τους. Δεύτερον, έχετε υποχρέωση άμεσα να αναρτήσετε σε όλα τα στρατολογικά γραφεία της χώρας όλους τους πίνακες, με την αναλυτική βαθμολογία για κάθε κριτήριο.
     Έχετε χρέος απέναντι στην παράταξή σας να διορθώσετε την πολιτική ανοησία που τελικά λειτουργεί σε βάρος και της ίδιας της παράταξή σας. Τέλος, έχετε χρέος έστω για μια φορά να σεβαστείτε την προεκλογική σας υπόσχεση, την προεκλογική υπόσχεση του Πρωθυπουργού περί ισονομίας, αξιοκρατίας και ισοπολιτείας. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Υπουργέ, έχουμε πει πολλές φορές ότι υφίσταται μεγάλο ζήτημα και πρόβλημα αναφορικά με το δικό σας σχέδιο για το Υπουργείο Άμυνας, για την άμυνα της χώρας και για το αξιόμαχο των Ενόπλων Δυνάμεων. 
     Και στα νομοσχέδια που έχετε φέρει και σε ερωτήσεις που έχουμε καταθέσει, αλλά και στις επερωτήσεις πλέον που καταθέτουμε -και που τόσο πολύ σας έλειψαν, αλλά τις έχετε πλέον μπροστά σας- έχουμε τονίσει το μεγάλο πρόβλημα του αξιομάχου των Ενόπλων Δυνάμεων. 
     Όταν με το ν. 2936/2001 –με την τροποποίηση βεβαίως του ν.3036/2002- ξεκίνησε ο θεσμός των ΕΠ.ΟΠ., είναι γεγονός ότι η Νέα Δημοκρατία δεν είχε συλλάβει τότε τη σκοπιμότητά του. Ας  πούμε, λοιπόν, στην Εθνική Αντιπροσωπεία και μέσω αυτής στον ελληνικό λαό ποια ήταν η σκοπιμότητα των ΕΠ.ΟΠ.. Τους ΕΠ.ΟΠ. τους κάναμε...
     ΒΥΡΩΝ ΠΟΛΥΔΩΡΑΣ: Πέστε την, αλλά να υπονοείτε ότι το καταλάβαμε και εμείς. 
     ΒΑΣΙΛΕΙΟΣ ΟΙΚΟΝΟΜΟΥ: Όχι, το καταλάβατε αλλιώς. Εκεί θέλω να πάω.
     ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, σας παρακαλώ.
     ΒΑΣΙΛΕΙΟΣ ΟΙΚΟΝΟΜΟΥ: Αλλιώς το είδατε εσείς το θέμα. 
     Υπήρχε η αμυντική στρατηγική αναθεώρηση. Είναι μια συνολική αντίληψη που είχε καταθέσει τότε το Υπουργείο Άμυνας σε σχέση με την άμυνα της χώρας, που προέβλεπε σύντμηση της πλήρους θητείας των κληρωτών –κοινωνική πολιτική- και συγχρόνως πρόσληψη είκοσι πέντε χιλιάδων ΕΠ.ΟΠ. μέχρι το 2005. Αυτό ήταν αντισταθμιστικό για να  καταλήξει στη μείωση, όχι «πετάμε» μια μείωση ενός μήνα για το 2006, η οποία θα πάει πίσω γιατί δεν υπάρχει επάνδρωση μονάδων. 
     Το δεύτερο μέτρο ήταν η αναδιάρθρωση των μονάδων και το τρίτο μέτρο η ανάπτυξη σύγχρονων οπλικών συστημάτων τελευταίας τεχνολογίας και επιχειρησιακής ετοιμότητας, ανάπτυξη μονάδων άμεσης αντίδρασης, μέσω της διακλαδικότητας και της επαγγελματοποίησης του ανθρώπινου δυναμικού, δηλαδή των ΕΠ.ΟΠ.. 
     ‘Αρα, λοιπόν, η θέσπιση των ΕΠ.ΟΠ. ήταν ένα πολύ σημαντικό μέτρο που είχε συγκεκριμένη στόχευση, που ήταν η εξής: 
     Βάζω επαγγελματικά στελέχη υψηλού επιπέδου, για να στελεχώσουν τις Ένοπλες Δυνάμεις σε συγκεκριμένα σημεία και για συγκεκριμένες απαιτήσεις των Ενόπλων Δυνάμεων. Άλλωστε, η προκήρυξη αναφέρει τις ειδικότητες, κύριε Ιωαννίδη. Καθίστε να ακούσετε. Λέει, λοιπόν, τις συγκεκριμένες ειδικότητες όπου θα καλυφθούν σε υψηλό επίπεδο οι ανάγκες των Ενόπλων Δυνάμεων. Είκοσι πέντε χιλιάδες, λοιπόν, τέτοιους επαγγελματίες μέχρι το 2005. Το ΠΑ.ΣΟ.Κ. το 2002,  το 2003 και το 2004 προσέλαβε δεκαεπτά χιλιάδες εκατόν σαράντα δύο με συγκεκριμένο σύστημα προσλήψεων, με αντικειμενική μοριοποίηση: Τι βαθμό απολυτηρίου έχεις, τι αγγλικά ξέρεις, τι προϋπηρεσία έχεις -τα ξέρετε- τα γνωστά. 
     Σήμερα, όσον αφορά τους ΕΠΟΠ, βλέπουμε την εξής κατάσταση. Έχει μείνει το υπόλοιπο των επτά χιλιάδων εννιακοσίων πενήντα οκτώ  ΕΠ.ΟΠ. που δεν έχετε προσλάβει στους είκοσι μήνες -άρα έχουμε τη μεγάλη «τρύπα» σε σχέση με τη στελέχωση και την επάνδρωση των Ενόπλων Δυνάμεων, όπως την είχαμε προγραμματίσει- κι επιπλέον, αυτούς τους είκοσι μήνες οι μονάδες δεν έχουν αναδιαρθρωθεί κι υπάρχουν τεράστια κενά στις μονάδες της εμπροσθοφυλακής. Και όλα αυτά, για ποιο λόγο, κύριε Υπουργέ; Βλέποντας τις προκηρύξεις που κάνατε, βάζοντας τις συνεντεύξεις και βλέποντας τα αποτελέσματα, δικαίως ερχόμαστε και λέμε ότι ο λόγος της καθυστέρησης είναι για το πώς θα «μαγειρευτούν» τα αποτελέσματα. Υπήρχε άλλος λόγος στους είκοσι μήνες να μην ολοκληρώσετε το πρόγραμμα των είκοσι πέντε χιλιάδων  προσλήψεων; 
     Μπορείτε να μας δώσετε μια λογική ερμηνεία -στη δευτερολογία μου θα δώσω κι εγώ την ερμηνεία μου, αλλά θα ήθελα να ακούσω πρώτα τη δική σας ερμηνεία- για το πώς οι «φωστήρες» του Λυκείου, με βαθμολογία 8, 9 και 10, έγιναν «σούπερ φωστήρες» σ’ αυτές τις συνεντεύξεις και πήραν εκατόν ενενήντα και διακόσια, με άριστα το διακόσια και οι μαθητές του Λυκείου, μετά φοιτητές, οι πτυχιούχοι ανωτάτων σχολών με υψηλές βαθμολογίες στο Λύκειο, έγιναν κουμπούρες του 10 και του 20 με άριστα το 200 στις συνεντεύξεις, με αποτέλεσμα ειδικά στην Αεροπορία να έχουμε σημαντική αλλαγή επιτυχόντων; Δώστε μου μια λογική ερμηνεία. Αν μπορείτε, θα ήθελα να μου δώσετε μια λογική ερμηνεία εσείς ή ο κ. Πολύδωρας ή ο οποιοσδήποτε για το πώς αυτό το παιδί –δεν θέλουμε να πούμε ονόματα, τα κατέθεσε ο κ. Ρόβλιας άλλωστε- μεταμορφώθηκε σε «σούπερ φωστήρα», ώστε να παίρνει διακόσια στα διακόσια, με απολυτήριο Λυκείου «8,76», στην ειδικότητα άμυνας «φρουρός μετά σκύλου» ή στην ειδικότητα αμύνης αεροδρομίων; Έχει 8,85, κύριε Πολύδωρα, απολυτήριο Λυκείου και παίρνει διακόσια στα διακόσια! Και διαπιστώνονται και άλλα τέτοια φαινόμενα. Ο άλλος με 10,66 απολυτήριο για ειδικότητα μετεωρολόγου παίρνει εκατόν ενενήντα οκτώ στα διακόσια και ο άλλος, πτυχιούχος ανωτάτης σχολής, παίρνει 10 και 20  στα διακόσια! 
     Αυτές οι μεταμορφώσεις προς το χειρότερο ή προς το βέλτιστο, μας δίνουν το δικαίωμα να κάνουμε τις δικές μας ερμηνείες. Θα ακούσουμε τη δική σας ερμηνεία. Δεν θα πω εγώ ακόμη ότι είναι παραδόπιστος ο διαγωνισμός, αλλά θέλω να ακούσω μια λογική ερμηνεία. Γιατί αν ήταν ένα στα δεκαεννέα χιλιάδες παιδιά ή δύο στους δύο χιλιάδες τετρακόσιους επιτυχόντες, θα έλεγα: «Εντάξει, είναι ένα τυχαίο γεγονός. Κάποιος μεταμορφώθηκε». «’Οταν, όμως, έχουμε εβδομήντα ονόματα, που σας τα καταθέσαμε εδώ προηγουμένως και όταν έχουμε το 15% αυτών να αλλάζει σειρά και από επιτυχόντες να γίνονται αποτυχόντες μέσω της συνεντεύξεως και από επιτυχόντες να γίνονται επιλαχόντες, εκεί υπάρχει ένας προβληματισμός.  Ο προβληματισμός λοιπόν –και κλείνω μ’ αυτό- είναι: Πώς γίνεται αυτή η μεταμόρφωση; Πού το αποδίδετε εσείς; Δώστε μας μια λογική ερμηνεία. 
     Και δεύτερον, πότε σκοπεύετε επιτέλους να καλύψετε αυτά τα κενά; Γιατί συνωστίζεται η νεολαία στους προθαλάμους των υποψηφίων για ΕΠ.ΟΠ., την ίδια στιγμή όμως, κύριε Υπουργέ, οι εν ενεργεία ΕΠ.ΟΠ. φεύγουν. Μπορείτε να μας σχολιάσετε γιατί αυτοί οι ΕΠ.ΟΠ. που πήραμε -τον ένα για αποθηκάριο, τον άλλο για άμυνα αεροδρομίων, τον άλλο για μετεωρολόγο, τον άλλο για πυροσβέστη, τον άλλο για τεχνικό ηλεκτρονικού πολέμου- κάνουν σκοπιές ή κάνουν περίπολα, αλλά δεν κάνουν αυτό για το οποίο τους προσέλαβε η ελληνική πολιτεία και πληρώνει ο ελληνικός λαός; Δεν τους πήραμε για φαντάρους, δεν τους πήραμε για στρατιώτες, χωρίς να θέλουμε να αδικήσουμε το στρατιώτη ή τη μεγάλη σκοπιμότητα της παρουσίας του. Τους πήραμε ως τεχνικούς και για συγκεκριμένες ειδικότητες. Φεύγουν. Δεν τους έχετε δώσει το χρονοεπίδομα. Δεν τους έχετε βάλει μέσα στα καταλύματα που ήταν μέσα στα ζητήματα της προκήρυξης πρόσληψής τους. 
     Αυτή, λοιπόν, τη στιγμή καταρρέει ο θεσμός, όπως τον αφήνετε να πορεύεται και την ίδια στιγμή πάει να διαμορφωθεί και μία πολύ σκοτεινή εικόνα γι’ αυτούς που προσλαμβάνονται τώρα.
     Θέλω να τελειώσω εδώ και περιμένω τις δικές σας λογικές απαντήσεις.
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, εξαντλήσατε κι εσείς το χρόνο της δευτερολογίας σας.
     Το λόγο έχει ο κ. Ντόλιος.
     ΓΕΩΡΓΙΟΣ ΝΤΟΛΙΟΣ: Kύριε Πρόεδρε και κύριοι συνάδελφοι, δεν ξέρω αν έχει κάποιο ιδιαίτερο νόημα η σημερινή συζήτηση, γιατί έχω διαπιστώσει ότι η Κυβέρνηση έχει πάρει τις αποφάσεις της όσον αφορά τέτοιου είδους ζητήματα. Η ταύτιση κράτους και κυβέρνησης είναι ένα φαινόμενο ιστορικό στην πατρίδα μας. Η εκάστοτε Πλειοψηφία είναι γνωστό ότι θεωρεί το κράτος λάφυρο της εκλογικής της νίκης και αυτό ως ένα βαθμό θεωρούνταν και φυσιολογικό από τον ελληνικό λαό και όχι μόνο από το τμήμα εκείνο του ελληνικού λαού το οποίο την ψήφιζε. Το «κράτος της Δεξιάς» είναι η φράση που απέδιδε και απεικόνιζε αυτήν την πραγματικότητα για πολλές δεκαετίες.
     Το 1981 γίνεται η μεγάλη πολιτική αλλαγή στην πατρίδα μας. Παρά την προσπάθεια για τη δημιουργία αντίθετων εντυπώσεων, μια προσπάθεια που είχε αποτελέσματα σε πολύ μεγάλο βαθμό, ξεκινάει μια συστηματική προσπάθεια αποκατάστασης της αξιοκρατίας στην ελληνική πολιτεία, στο ελληνικό κράτος. Και θέλω να γίνω συγκεκριμένος, κύριε Υπουργέ:
     Σχολή Ευελπίδων. Εντάσσεται στο σύστημα των πανελλαδικών εξετάσεων. Ποιοι γινόντουσαν αξιωματικοί μέχρι εκείνη την εποχή; Οι μαθητές του δέκα, οι χειρότεροι συνήθως μαθητές. Όλοι έχουμε παραδείγματα συνομηλίκων μας. Τα δικά μου παραδείγματα αναφέρονται και σε μαθητές που έκαναν επτά, οκτώ και εννέα χρόνια για να τελειώσουν το εξατάξιο γυμνάσιο. Το ερώτημα που υπήρχε, ήταν  «Ποιό ήταν το επίπεδο του Σώματος των Ελλήνων αξιωματικών;». 
     Δεν ήταν μόνο η σχολή Ευελπίδων. Οι σχολές υπαξιωματικών εντάχθηκαν στις πανελλαδικές εξετάσεις. Δεν ήταν μόνο αυτές. Οι σχολές αστυφυλάκων εντάχθηκαν στις πανελλαδικές εξετάσεις. Γίνεται μία συστηματική προσπάθεια αποκατάστασης της αξιοκρατίας. Κορύφωση αυτής της προσπάθειας το 1994 αποτελεί ο ν. 2190, ο γνωστός νόμος Πεπονή, ένας νόμος που έχει την πλήρη αποδοχή του πολιτικού συστήματος της χώρας, όλων των κομμάτων. Κατοχυρώνεται μάλιστα και συνταγματικά με την τελευταία αναθεώρηση. Το σημειώνω ιδιαίτερα. 
     Υπάρχει από τότε μέχρι σήμερα μία δεκαετία εμπέδωσης του νόμου αυτού. Πρέπει να πειστεί ο ελληνικός λαός ότι αυτά που λέει το πολιτικό σύστημα της χώρας, τα εννοεί. Και καταφέραμε πράγματι να το εμπεδώσουμε, όχι μόνο εφαρμόζοντάς τον με ακρίβεια αλλά και υπερβαίνοντάς τον. Πολλές φορές έχω ακούσει στη Βουλή να μιλάνε για πάνω από τριάντα τροποποιήσεις αυτού του νόμου. Είναι προς την κατεύθυνση της βελτίωσής του. ‘Όχι, όμως, μόνο αυτό. Με το σύστημα των μορίων, παρά το ότι δεν το επιβάλλει ο νόμος, γίνεται επιλογή των ΕΠ.ΟΠ.. Με το σύστημα των μορίων, παρά το ότι δεν το επιβάλλει ο νόμος, γίνεται επιλογή των συνοριοφυλάκων. Με το σύστημα των μορίων, παρά το ότι δεν το επιβάλλει ο νόμος, γίνονται επιλογές στους λιμενοφύλακες, στην Πυροσβεστική κ.λπ.. Είναι ένας νόμος που λειτουργεί, τον στηρίζει όλο το πολιτικό σύστημα, τον αποδέχεται ο ελληνικός λαός, εμπεδώνεται στη συνείδησή του. Μία κατάκτηση του πολιτικού συστήματος που χρειαζόταν τόλμη, γενναιότητα και πολιτική επιμονή. Έπρεπε να επιμείνουμε σ’ αυτήν την επιλογή που κάναμε.
     Τι συνέβη μετά τη νίκη της Νέας Δημοκρατίας στις εκλογές; Πλήρης ανατροπή. Επιστροφή στο παρελθόν, προσπάθεια ανασύστασης κυριολεκτικά –και δεν είναι υπερβολές, δεν είναι φραστικά πυροτεχνήματα- του κράτους της Δεξιάς. Καθιερώνεται η προφορική συνέντευξη παρά τη συνταγματική επιταγή, παρά το σαφέστατο πνεύμα του συνταγματικού νομοθέτη.
     Δίνεται μοριοδότηση στους συμβασιούχους. Ποιους συμβασιούχους; Για να πιάσουμε και την περίοδο του Μητσοτάκη, πάμε μέχρι το 1990. Για να προβλέψουμε και τους καινούργιους συμβασιούχους, πάμε μέχρι το 1997 και βεβαίως περνά σειρά νομοσχεδίων τα οποία έχουν το γνωστό στόχο, να ανατρέψουν την πραγματικότητα του Α.Σ.Ε.Π.. 
     (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Έχουμε πάρα πολλά παραδείγματα, όπως φύλακες φυλακών, αγροφυλακή και κάθε νομοσχέδιο μεθαύριο που αφορά τη σύσταση φορέα που θα συντονίζει τις εθελοντικές οργανώσεις κ.λπ.. Στόχος είναι ο έλεγχος του εκλογικού σώματος, η είσοδος των «γαλάζιων παιδιών»  επειδή δεν είναι δυνατό να τακτοποιηθούν σε μία τετραετία ή και σε πολλές τετραετίες –αυτό είναι το μήνυμα που πρέπει να εκπέμψουμε- όλα τα «γαλάζια παιδιά», δημιουργούμε ένα κλίμα προσδοκιών. Η επιλογή είναι πολιτική, είναι συνειδητή, έγινε σε υψηλότατα κλιμάκια της Κυβέρνησης και της Νέας Δημοκρατίας και ακολουθείται σχεδιασμένα και στηρίζεται με συγκεκριμένους τρόπους κάθε φορά.
     Ακυρώνουμε, λοιπόν, μία κατάκτηση του πολιτικού συστήματος και της ελληνικής νεολαίας. Το παράδειγμα του Στρατού είναι χαρακτηριστικό. Κύριε Υπουργέ, το γνωρίζετε καλά. Έγινε ένα απίστευτο παζάρι στη χώρα. Το έχω νιώσει στο Νομό Έβρου πάρα πολύ. Βρίσκονται σε φοβερά δύσκολη θέση και οι Βουλευτές σας. Το ομολογούν σε κατ’ ιδίαν συζητήσεις. Έχετε μοιράσει θέσεις, έχετε αριθμό ονομάτων ανά Βουλευτή. Τα παιδιά περνάνε όλα από τα γραφεία σας. Σας ερωτώ ποιο είναι το μήνυμα που εκπέμπετε στην ελληνική νεολαία. Δύο παιδιά οικογενειών διπλανών διαμερισμάτων, δύο παιδιά οικογενειών διπλανών σπιτιών σ’  ένα χωριό που έχουν τελειώσει μαζί το Λύκειο…
     ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Ως και πού μένουν ξέρετε!
     ΓΕΩΡΓΙΟΣ ΝΤΟΛΙΟΣ: …που έχουν τα ίδια προσόντα, που κάνουν και οικογενειακή παρέα, είναι φίλοι τα παιδιά, είναι φίλοι και οι γονείς και το ένα μπαίνει γιατί παίρνει 200 στην προφορική συνέντευξη και το άλλο «κόβεται» γιατί παίρνει 150. Δεν είναι εθνικός διχασμός αυτό; Μετά από πόσα χρόνια, κύριε Υπουργέ; 
     Πώς το είπατε εσείς, κύριε Υπουργέ, στους Έλληνες αξιωματικούς, σ’ αυτούς που βάλατε στην επιτροπή, πώς τους δώσατε τους καταλόγους; Πώς θα τους ξαναντικρύσετε; Όταν σας χαιρετούν οι αξιωματικοί σε στάση προσοχής –εσείς προέρχεστε από τους Έλληνες αξιωματικούς- τι σκέφτονται; Τι σκέπτεστε εσείς; Πώς αποτολμάτε σήμερα, εν έτει 2005, αυτά τα πράγματα; Δεν είναι ντροπή αυτό; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, πήρατε και χρόνο από τη δευτερολογία σας.
     ΓΕΩΡΓΙΟΣ ΝΤΟΛΙΟΣ: Θα την πάρω, κύριε Πρόεδρε.
     Το μήνυμα που εκπέμπετε στην ελληνική νεολαία, είναι ότι δεν τη θέλετε όρθια και περήφανη. Τη θέλετε σκυφτή και ταπεινωμένη πίσω από τα πολιτικά σας γραφεία. Σκυφτούς και ταπεινωμένους θέλετε και τους γονείς, γιατί έχουν το μεγάλο άγχος της αποκατάστασης των παιδιών τους. 
     Το επαναλαμβάνω: Είναι πολιτική η επιλογή σας, μία πολιτική επιλογή που στηρίζεται με νομοσχέδια, που στηρίζεται με τακτικές κι εσείς, κύριε Υπουργέ, αυτήν την περίοδο είστε ο πρωταγωνιστής σ’ αυτές τις τακτικές. 
     Κατ’ αρχήν, έχετε μία υποχρέωση, να αναρτήσετε τους πίνακες σε όλα τα στρατολογικά γραφεία, γιατί εκτός από την προφορική συνέντευξη –και έχουμε συγκεκριμένα παραδείγματα, σας είπε ο συνάδελφος κ. Ρόβλιας αρκετά- υπάρχει καταστρατήγηση και του αντικειμενικού συστήματος των μορίων. Νομίζω ότι έχετε στοιχειώδη υποχρέωση να αναρτήσετε πίνακες και να υπάρξει η δυνατότητα ενστάσεων, τουλάχιστον επί των αντικειμενικών μορίων. 
     Κάνατε μία λάθος εκτίμηση: Εν έτει 2005 εφαρμόζετε τακτικές της δεκαετίας του 1960. Εν έτει 2005 εφαρμόζετε τακτικές της Ε.Ρ.Ε.. Δεν υπολογίσατε το φρόνημα του ελληνικού λαού. Δεν υπολογίσατε το φρόνημα της νεολαίας, την οποία όσο και αν προσπαθείτε να ταπεινώσετε, όσο και αν προσπαθείτε να την αναγκάσετε να τρέξει στα πολιτικά σας γραφεία, θα εξακολουθήσει να παραμένει όρθια και περήφανη και θα σας τιμωρήσει -να είστε βέβαιοι γι’ αυτό- και θα σας τιμωρήσουν και τα παιδιά αυτά, τα οποία αναγκάστηκαν να σκύψουν και τα οποία εξυπηρετήσατε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για είκοσι πέντε λεπτά.
       ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κυρίες και κύριοι συνάδελφοι, η θεατρική παράσταση των συναδέλφων του ΠΑ.ΣΟ.Κ., με περίσσεια κροκοδείλιων δακρύων υπέρ της αξιοκρατίας, όχι μόνον δεν πείθει, αλλά και προκαλεί και, όπως θα δούμε παρακάτω, σας εκθέτει ... 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Αυτό μην το ξαναπείτε πάλι …
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ο συνάδελφος, ο πρώτος επερωτών του ΠΑ.ΣΟ.Κ., διέπραξε ένα ατόπημα. Διέπραξε μια ύβριν. Απεκάλεσε τους πεντέμισι χιλιάδες Επαγγελματίες Οπλίτες που προσελήφθησαν, «εγκαθέτους»…
     ΚΩΝΣΤΑΝΤΙΝΟΣ ΡΟΒΛΙΑΣ: Λάθος κάνετε. Δεν ακούγατε τι έλεγα.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα στείλουμε, λοιπόν, την αγόρευσή σας …
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, όταν τελειώσει ο Υπουργός, το λόγο επί προσωπικού.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα κοινοποιήσουμε την αγόρευσή σας σε πεντέμισι χιλιάδες Επαγγελματίες Οπλίτες...
     ΚΩΝΣΤΑΝΤΙΝΟΣ ΡΟΒΛΙΑΣ: Ζητήστε τα Πρακτικά, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Ρόβλια.
     ΚΩΝΣΤΑΝΤΙΝΟΣ ΡΟΒΛΙΑΣ: Μα, ψεύδεται ο Υπουργός. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Καθίστε κάτω.
     ΚΩΝΣΤΑΝΤΙΝΟΣ ΡΟΒΛΙΑΣ: Επί προσωπικού με τα Πρακτικά.
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ και αν χρειαστεί … 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα κοινοποιήσουμε την αγόρευσή σας …
     ΠΡΟΕΔΡΕΥΩΝ (Ιωάννης Τραγάκης): Αν χρειαστεί να ανατρέξουμε στα Πρακτικά, θα ανατρέξουμε.
      Ορίστε, κύριε Υπουργέ. 
     ΚΩΝΣΤΑΝΤΙΝΟΣ ΡΟΒΛΙΑΣ: Επί προσωπικού. Ψεύδεται …
     ΠΡΟΕΔΡΕΥΩΝ (Ιωάννης Τραγάκης): Έτσι το αντιληφθήκατε εσείς, έτσι λέτε.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα κοινοποιήσω την αγόρευσή σας σε πεντέμισι χιλιάδες Επαγγελματίες Οπλίτες για να κρίνουν οι ίδιοι.
     ΚΩΝΣΤΑΝΤΙΝΟΣ ΡΟΒΛΙΑΣ:  Έχουν κρίνει ήδη.
     ΠΡΟΕΔΡΕΥΩΝ (Ιωάννης Τραγάκης): Δεν θα πάμε καλά σήμερα, μου φαίνεται. Δεν επιτρέπω καμία διακοπή και το εννοώ.
     Ορίστε, κύριε Υπουργέ. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Επειδή η Νέα Δημοκρατία σέβεται τη νεολαία –μια νεολαία που όλα αυτά τα χρόνια υπέφερε από τη συμπεριφορά του ΠΑ.ΣΟ.Κ., μια νεολαία που δικαιούται κοινωνικό, εργασιακό, οικονομικό μέρισμα στη ζωή της, μια νεολαία που προσπαθεί χρόνια να ισορροπήσει μετά την κομματική λαίλαπα που ενέσκηψε σ’ αυτόν τον τόπο όσον αφορά τη συμπεριφορά απέναντι σ’ αυτούς τους νέους- θα σας πω τώρα πώς εμείς οργανώσαμε και διεκπεραιώσαμε, βάσει των διαταγών και των νόμων, τη συγκεκριμένη πρόσληψη των πεντέμισι χιλιάδων Επαγγελματιών Οπλιτών, τους οποίους για άλλη μια φορά δημόσια ευχαριστούμε, διότι επέλεξαν τις Ένοπλες Δυνάμεις για να κάνουν την καριέρα τους,  όπως επίσης και τις χιλιάδες άλλα παιδιά τα οποία δεν πέτυχαν στο διαγωνισμό, βάσει των κριτηρίων τα οποία είχαν τεθεί. Και θα σας τα αναλύσω ευθύς αμέσως.
     Η διαδικασία του διαγωνισμού ξεκίνησε με την έκδοση της υπ’ αριθμόν 97/2005 εγκυκλίου του Γενικού Επιτελείου Αεροπορίας. Όλα τα έγγραφα και τα έντυπα είναι στη διάθεσή σας, κύριοι συνάδελφοι. Και αφού έγιναν όλες οι νόμιμες διαδικασίες, o διαγωνισμός περατώθηκε στις 28.11.2005. Ομιλούμε για την Πολεμική Αεροπορία.
     Στο διαγωνισμό αυτό υπέβαλαν αιτήσεις συμμετοχής είκοσι εννέα χιλιάδες εκατόν είκοσι τρεις υποψήφιοι, άνδρες και γυναίκες. Οι επιτυχόντες στο διαγωνισμό, σύμφωνα πάντα με την εγκύκλιο, ήσαν χίλιοι πεντακόσιοι πενήντα άνδρες και γυναίκες. Η διαδικασία του διαγωνισμού -και ειδικότερα τα κριτήριά του- προβλέπονται στο ν. 2936/2001 και στο π.δ.  292/2001. Όλα αυτά είναι εδώ. 
     Με το ν. 3320/2004 προβλέφτηκε η συνέντευξη ως κριτήριο επιλογής των υποψηφίων για τις θέσεις του δημοσίου. Μετά την έκδοση του νόμου αυτού, το Συμβούλιο Αρχηγών Γενικών Επιτελείων, το ΣΑΓΕ, με την υπ’ αριθμόν 4/8.3.2005 γνωμάτευσή του –υπάρχει εδώ- εισηγήθηκε στην πολιτική ηγεσία του Υπουργείου την τροποποίηση του π. δ. 292/2001, που καθορίζει τα κριτήρια και τις διαδικασίες επιλογής των υποψηφίων Επαγγελματιών Οπλιτών.
     Συγκεκριμένα, το Συμβούλιο Αρχηγών Γενικών Επιτελείων γνωμάτευσε ότι με την προτεινόμενη τροποποίηση, επιτυγχάνεται η εναρμόνιση του συστήματος επιλογής, αξιολόγησης των υποψηφίων με το σχετικό νόμο και η πιο πάνω γνωμάτευση του Σ.Α.Γ.Ε. έγινε αποδεκτή από την πολιτική ηγεσία του Υπουργείου Εθνικής Άμυνας, στη συνέχεια συντάχθηκε σχέδιο τροποποίησης του π.δ. 292/2001, ώστε στα κριτήρια και στη διαδικασία επιλογής των υποψηφίων, να συμπεριληφθεί και η συνέντευξη. Το σχέδιο του προεδρικού διατάγματος απεστάλη για νομοτεχνική επεξεργασία στο Συμβούλιο της Επικρατείας.
     Στην αιτιολογική του έκθεση αναφέρθηκε ότι για την καθιέρωση του κριτηρίου της συνέντευξης ελήφθη υπόψη η εμπειρία που αποκτήθηκε μέχρι σήμερα από τους ήδη διενεργηθέντες διαγωνισμούς και θεωρήθηκε αναγκαία η μοριοδότηση της συνέντευξης μέχρι διακόσιες μονάδες από την επιτροπή, η οποία θα είναι αρμόδια για την αξιολόγηση και τη βαθμολόγηση της εν γένει προσωπικότητας του υποψηφίου και της δυνατότητάς του να ανταποκριθεί στην άσκηση των καθηκόντων, με τα οποία συνδέεται άμεσα η θέση που πρόκειται να καταλάβει ως Επαγγελματίας Οπλίτης. 
     Κυρία και κύριοι συνάδελφοι, αυτή και μόνο ήταν η σκοπιμότητα καθιέρωσης του κριτηρίου της συνέντευξης στα κριτήρια επιλογής των Επαγγελματιών Οπλιτών, όπως την εισηγήθηκε στο Συμβούλιο Αρχηγών Γενικών Επιτελείων η αρμόδια διεύθυνση. Συμπεριλήφθηκε δε στη γνωμάτευση του Σ.Α.Γ.Ε. και στην αιτιολογική έκθεση του σχεδίου προεδρικού διατάγματος. 
     Το σχέδιο του προεδρικού διατάγματος, μετά την απαραίτητη νομοτεχνική επεξεργασία στο Συμβούλιο της Επικρατείας –το οποίο γνωμοδότησε με το υπ’ αριθμόν 69/2005 πρακτικό του- διατύπωσε κάποιες παρατηρήσεις επί του σχεδίου νόμου, χωρίς να εκφέρει καμιά ένσταση όσον αφορά τη θεσμοθέτηση του κριτηρίου της συνέντευξης. Απεναντίας, στο πρακτικό του αναφέρει ότι το σχέδιο, προτεινόμενο αρμοδίως από τον Υπουργό Εθνικής Άμυνας μετά τη γνωμάτευση του Συμβουλίου Αρχηγών Γενικών Επιτελείων, βρίσκει κατ’ αρχήν νόμιμο έρεισμα στην εξουσιοδοτική διάταξη του άρθρου 3, παράγραφος 2 του ν. 2936/2001. 
     Επομένως, οι συνάδελφοι που αμφισβήτησαν τη νομιμότητα του κριτηρίου της συνέντευξης, πρέπει οπωσδήποτε να πάρουν το λόγο τους πίσω. 
     Μετά την υλοποίηση των νομοτεχνικών παρατηρήσεων του Συμβουλίου της Επικρατείας από την υπηρεσία, εκδόθηκε το π.δ. 65 στις 27-4-2005, με το οποίο τροποποιήθηκε το προηγούμενο προεδρικό διάταγμα, καθιερώθηκε η συνέντευξη ως ένα από τα κριτήρια επιλογής των ΕΠ.ΟΠ. και προβλέφθηκε επιτροπή συνέντευξης, αρμόδια για την αξιολόγηση και βαθμολόγηση της προσωπικότητας του υποψηφίου και της δυνατότητάς του να ανταποκριθεί στην άσκηση των καθηκόντων του, με τα οποία συνδέεται άμεσα η θέση που πρόκειται να καταλάβει. 
     Με βάση το ανωτέρω νομικό πλαίσιο, εκδόθηκε στη συνέχεια η υπ’ αριθμόν 97/2005 εγκύκλιος του Γ.Ε.Α. και ακολούθησαν όλες οι προβλεπόμενες σ’ αυτή διαδικασίες διαγωνισμού. Συνεπώς, η νομιμότητα του κριτηρίου της συνέντευξης για την επιλογή των υποψηφίων, όπως είπαμε και προηγουμένως, δεν μπορεί να αμφισβητηθεί από κανένα. 
     Οι επιτροπές συνέντευξης των υποψηφίων ήταν τριμελείς και συγκροτήθηκαν από αξιωματικούς της Πολεμικής Αεροπορίας. Για τις ανάγκες του διαγωνισμού συγκροτήθηκαν οι παρακάτω επιτροπές ανά νομό: Περιοχή Αθηνών δώδεκα, περιοχή Θεσσαλονίκης οκτώ, περιοχή Λάρισας οκτώ, περιοχή Τρίπολης πέντε, περιοχή Ηρακλείου δύο. 
     Όσοι συνάδελφοι νομίζουν ότι μπορεί να χειραγωγηθεί ένα τέτοιο σύστημα, κάνουν μεγάλο λάθος. Το σύστημα αποκεντρώθηκε για να είναι όσο το δυνατόν  αντικειμενικότερο και ενεπλάκησαν όσο το δυνατόν περισσότεροι αξιωματικοί, για να διεκπεραιωθεί η διαδικασία του διαγωνισμού. 
     Πρέπει ακόμα να υπογραμμίσω –γιατί ρωτήσατε με ποιες γνώσεις αυτοί οι αξιωματικοί συμμετείχαν στις επιτροπές συνεντεύξεων- ότι οι αξιωματικοί αυτοί που στελέχωσαν τις επιτροπές συνέντευξης υποψηφίων παρακολούθησαν στο Κέντρο Αεροπορικής Ιατρικής ειδικό σεμινάριο διαρκείας τριών ημερών, το οποίο απαρτιζόταν από ειδικούς ψυχολόγους, που είναι οι αρμόδιοι από την Αεροπορία, τοποθετημένοι εκεί γι’ αυτόν ακριβώς το σκοπό και αφορούσε στην εκπαίδευσή τους επί της διαδικασίας και των ιδιαιτεροτήτων της συνέντευξης, στοιχεία απαραίτητα για την υλοποίηση του έργου τους. 
     Επίσης, εκδόθηκε κάθε σχετικό έντυπο –είναι και αυτά στη διάθεσή σας- αντίστοιχο μ’ αυτό που χρησιμοποιείται στη συνέντευξη των υποψηφίων στους διαγωνισμούς επιλογής στις παραγωγικές σχολές Αξιωματικών και Υπαξιωματικών των Ενόπλων Δυνάμεων, το οποίο ήταν προσαρμοσμένο από τους ειδικούς επιστήμονες στις απαιτήσεις της αξιολόγησης των υποψηφίων Επαγγελματιών Οπλιτών. 
     Η διαδικασία της συνέντευξης ήταν απόλυτα αντικειμενική και σύμφωνα με τις απαιτήσεις που επέβαλαν την καθιέρωση του κριτηρίου της συνέντευξης. Κρατήθηκαν πρακτικά, όπως προβλέπει η εγκύκλιος, οι τριμελείς επιτροπές υπέγραψαν, δεν υπήρχε περίπτωση να αλλοιωθεί απ’ αυτά τίποτα. Επαναλαμβάνω ότι είναι όλα στη διάθεσή σας.
     Η αξιολόγηση του υποψηφίου κατά τη συνέντευξη έχει σκοπό, όπως θα δείτε στη συνέχεια ότι αποδείχτηκε, να διερευνήσει και να εκτιμήσει κατά το δυνατόν την καταλληλότητα του υποψηφίου και την ικανότητά του να ανταποκριθεί στις συνθήκες που θα κληθεί να αντιμετωπίσει. Μην ξεχνάτε ότι ζητούμε μαχητές. Δεν ψάχνουμε για ειδικούς επί θεωρητικών μαθημάτων. Θέλουμε να προσλάβουμε μαχητές.
     Τα χαρακτηριστικά αυτά σαφώς και δεν σχετίζονται άμεσα με το γνωστικό επίπεδο του υποψηφίου και το βαθμό του τίτλου σπουδών του. Ο χαμηλός βαθμός που αναφέρατε -γιατί υπάρχουν τέτοιες περιπτώσεις- του τίτλου σπουδών δεν μπορεί να θεωρηθεί ασύμβατος προς μία, ενδεχομένως, υψηλή βαθμολογία της συνέντευξης, όταν ο υποψήφιος κρίνεται κατάλληλος για τις ιδιαίτερες απαιτήσεις που απορρέουν από την ειδικότητα. 
     ΒΑΣΙΛΕΙΟΣ ΟΙΚΟΝΟΜΟΥ: Για το μετεωρολόγο;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής ‘Αμυνας): Θα δείτε. 
     Αντίστροφα, ο υψηλός βαθμός του τίτλου σπουδών δεν αντιβαίνει κατ’ ανάγκη σε χαμηλή βαθμολογία της συνέντευξης. Αντιθέτως, στους διαγωνισμούς του δημοσίου τομέα η βαθμολόγηση της συνέντευξης μπορεί να φτάσει μέχρι το 120% της συνολικής βαθμολογίας του υποψηφίου. Εδώ κινήθηκε από 25% έως 60%. Είμαστε πολύ κάτω απ’ αυτά που γίνονται στο δημόσιο.
     Ειδικότερα, σ’ ορισμένες ειδικότητες –και αυτό έχει σημασία– τις οποίες χαρακτηρίζουν οι ιδιαίτερες συνθήκες και καταστάσεις κατά την άσκηση των καθηκόντων τους, αστυνομικού, πυροσβέστη, αμύνης αεροδρομίων, αμύνης φρουρού μετά σκύλου που αναφέρατε και άλλων, σημαντικό ρόλο παίζουν τα χαρακτηριστικά που διακρίνουν τον υποψήφιο, τα οποία δεν έχουν άμεση σχέση με την κατάρτιση και το επίπεδο μόρφωσης. Για το λόγο αυτό άλλωστε, σε κάποιες τέτοιες ειδικότητες, ως τίτλος σπουδών καθορίστηκε το απολυτήριο λυκείου και όχι παραπάνω.
     Εδώ θέλω να θέσω μια πολύ σημαντική παράμετρο. Οποιοσδήποτε σήμερα προσλαμβάνει στην υπηρεσία του, στην εργασία του, στο σπίτι του, οποιονδήποτε συνεργάτη ή βοηθό, είναι δυνατόν να τον προσλάβει μόνο και μόνο από ένα βιογραφικό του; Δεν θα τον δει; Δεν θα δει ποιον προσλαμβάνει, ποιον βάζει στη δουλειά του, ποιον βάζει στο σπίτι του; Γιατί τόση αντίδραση σ’ αυτή την υπόθεση, όταν έγινε τόσο νόμιμα και με όλες τις προϋποθέσεις που τηρήθησαν σύμφωνα με το νόμο και το σχετικό προεδρικό διάταγμα;
     Εμείς σαφώς, επιζητούμε στελέχη, τα οποία να έχουν όσο το δυνατόν βεβαίως, περισσότερες εγκυκλοπαιδικές γνώσεις. Αρκεί όμως αυτό; Δεν αρκεί, κυρίες και κύριοι συνάδελφοι. Εμείς στις Ένοπλες Δυνάμεις θέλουμε προσωπικό, το οποίο να έχει πνεύμα μαχητού, συμβατό με την κύρια αποστολή των Ενόπλων Δυνάμεων.
     Και ακούστε τώρα, για να δείτε πόσο άδικο έχετε και πόσο έξω έχετε πέσει, για τις χαμηλές βαθμολογίες τις οποίες λέτε. Είναι μείζον θέμα το εξής. Κατά την συνέντευξη υποβλήθηκαν ερωτήσεις σε υποψηφίους Επαγγελματίες Οπλίτες της Πολεμικής Αεροπορίας και σε εκατόν εξήντα τέσσερις περιπτώσεις δήλωσαν άρνηση χρήσεως όπλου ή και χρήση απαγορευμένων εξαρτησιογόνων ουσιών. Θα τους προσλαμβάνατε; Πώς θα τους βρίσκατε χωρίς τη συνέντευξη που έχει οργανωθεί από ψυχολόγους και απ’ όπου αυτό φαίνεται;
     ΜΙΧΑΛΗΣ  ΚΑΡΧΙΜΑΚΗΣ: Στην επόμενη φάση, κύριε Υπουργέ.
     ΒΑΣΙΛΕΙΟΣ ΟΙΚΟΝΟΜΟΥ: Στα ψυχοτεχνικά, κύριε Υπουργέ.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Τα ψυχοτεχνικά δεν έχουν τέτοια ερωτήματα μέσα, κύριε συνάδελφε. Τα ψυχοτεχνικά είναι άλλα.
     ΒΑΣΙΛΕΙΟΣ ΟΙΚΟΝΟΜΟΥ: Στα αθλητικά και στα ψυχοτεχνικά.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Περιμένετε.
     Είναι αυτοί οι οποίοι έλαβαν τη χαμηλότερη βαθμολογία και βέβαια τα στοιχεία αναλύονται πλήρως από τα τηρούμενα πρακτικά των επιτροπών, τα οποία είναι στη διάθεσή σας.
     Εδώ είναι μείζον το θέμα και δεν είναι τυχαίο. Καλή η κριτική διάθεση, βεβαίως προάγει το διάλογο και τη δημοκρατία, αλλά αυτά, τα οποία ακούστηκαν από την Αξιωματική Αντιπολίτευση σήμερα εδώ, είναι εκτός πραγματικότητας, κατά την πλέον επιεική κρίση, διότι, κυρίες και κύριοι συνάδελφοι, επαναλαμβάνω ότι μιλούμε για τις Ένοπλες Δυνάμεις, γι’ αυτούς οι οποίοι, όταν χρειαστεί θα δώσουν τη ζωή τους και σε ακραίες περιπτώσεις πολέμου θα αναγκαστούν να αφαιρέσουν ζωή άλλων. Θέλει ιδιαίτερες ψυχικές ικανότητες και δεν του φθάνουν μόνο οι επιστημονικές γνώσεις. Γι’ αυτό ακριβώς  καθιερώθηκε η συνέντευξη. 
     Εάν θέλετε μπορώ να σας πω δύο, τρία στοιχεία για τη συνέντευξη, για να μην υπάρχει πλέον αυτή η αντίληψη, ότι δηλαδή η συνέντευξη έγινε μόνο και μόνο για να μπουν μέσα τα γαλάζια παιδιά, και χαρακτηρίσουμε ως εγκάθετους τελικά όλους τους Επαγγελματίες Οπλίτες. Οι ψυχολόγοι του Κέντρου Αεροπορικής Ιατρικής έχουν οι ίδιοι τυπώσει το έντυπο ατομικής συνέντευξης υποψηφίου με οκτώ βασικές απαιτήσεις, όπως είναι τα προσωπικά στοιχεία, η οικογενειακή κατάσταση, το σχολείο και οι επιδόσεις σ' αυτό, προτιμήσεις σχολών, ενδιαφέροντα εκτός σχολείου, ειδικές γνώσεις, κίνητρα, γενικές γνώσεις. Στο τέλος του φύλλου συνέντευξης, το οποίο μπορείτε να δείτε, υπάρχει μια υποχρεωτική ερώτηση που αφορά τα ναρκωτικά, τις εξαρτησιογόνες ουσίες και την αντίδρασή του σε περίοδο κρίσης, εάν χρειαστεί να χρησιμοποιήσει όπλο εναντίον του αντιπάλου. Οι ειδικοί ψυχολόγοι, που ασχολούνται μ’  αυτήν την υπόθεση, λένε ότι πρέπει να είναι υποχρεωτική η εξής ερώτηση: «Ποια είναι η στάση σου για την εκδοχή του πολέμου;». Οι ψυχολόγοι λένε ότι σε πιθανή αρνητική –και το υπογραμμίζουν- απάντηση του υποψηφίου, ότι δηλαδή θα το σκεφτεί κ.λπ., η απόφαση της επιτροπής θα είναι η «ΑΠΟΡΡΙΨΗ» –και το βάζουν με κεφαλαία γράμματα- του υποψηφίου, ανεξαρτήτως εγκυκλοπαιδικών ή ειδικών γνώσεων. 
     Κυρίες και κύριοι συνάδελφοι, εάν και αυτό δεν σας έπεισε, έχω και άλλο στοιχείο να σας πω. Από τους προσληφθέντες το 2003 στο Στρατό Ξηράς τα συμβούλια κρίσεων απεστράτευσαν ως ακατάλληλους στους πέντε χιλιάδες, τους πεντακόσιους είκοσι πέντε, δηλαδή, ένα ποσοστό της τάξεως του 10%. 
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, μπορείτε να το επαναλάβετε αυτό, γιατί δεν το συγκράτησα; 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Από τους πέντε χιλιάδες προσληφθέντες στο Στρατό Ξηράς το 2003...
     ΒΑΣΙΛΕΙΟΣ ΟΙΚΟΝΟΜΟΥ: Θέλετε να ανοίξουμε την κουβέντα και γι’ αυτό το θέμα; 
     ΠΡΟΕΔΡΕΥΩΝ (Ιωάννης Τραγάκης): Όχι, κύριε Οικονόμου. Απλώς, θέλω να ακούσω τα στοιχεία. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Σας δίνω στοιχεία ευχαρίστως. 
     ΒΑΣΙΛΕΙΟΣ ΟΙΚΟΝΟΜΟΥ: Γιατί συνέβη, κύριε Υπουργέ; 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα σας πω. Προσέξτε ότι εκρίθησαν ως ακατάλληλοι για το Στρατό. 
     ΒΑΣΙΛΕΙΟΣ ΟΙΚΟΝΟΜΟΥ: Γιωτάδες. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν είναι Ι-5 ή κάτι τέτοιο, γιατί έχουν περάσει από ιατρούς. Κρίθηκαν ακατάλληλοι λόγω συμπεριφοράς, λόγω χρήσης ναρκωτικών, λόγω άρνησης όπλου. Αυτούς τους πεντακόσιους είκοσι πέντε τους είχατε προσλάβει, τους πληρώνατε και κλείσατε θέσεις άλλων. Αν είχατε κάνει συνέντευξη, δεν λέω όλους, αλλά ενδεχομένως κάποιους θα τους είχατε κόψει και κάποια άλλα παιδιά που άξιζαν θα ήταν μέσα, όχι επειδή είχαν βαθμό απολυτηρίου μεγαλύτερο απ’ αυτούς, αλλά επειδή ήταν παιδιά οργανωμένα εσωτερικά, με τέτοια ψυχοσύνθεση που να είναι οι μαχητές μας στις Ένοπλες Δυνάμεις. Αυτή είναι η διαφορά και η όλη ιστορία της συνέντευξης να προσλαμβάνουμε μαχητές. 
     Έγινε λόγος για το ότι χωρίς τη συνέντευξη θα ήταν άλλα τα αποτελέσματα. Μα, η συνέντευξη είναι και αυτό ένα από τα κριτήρια, το οποίο προστιθέμενο με τα υπόλοιπα δίνει το τελικό αποτέλεσμα. Είπατε, λοιπόν, ότι, εάν δεν υπήρχε συνέντευξη, θα ήταν αλλιώς τα αποτελέσματα. Σας λέω, λοιπόν, και εγώ ότι, εάν δεν είχε αντικειμενικά κριτήρια και είχε μόνο συνέντευξη, θα ήταν αλλιώς τα αποτελέσματα. Ούτε η μια εκδοχή στέκει ούτε η άλλη. Αυτά τα αποτελέσματα είναι το αποτέλεσμα της άθροισης των επιμέρους κριτηρίων και έτσι έγινε νομίμως ο διαγωνισμός. 
     Σχετικά με τον τρόπο ανακοίνωσης των αποτελεσμάτων, οι υποψήφιοι αναγράφονται σε πίνακες καλουμένων και μη καλουμένων για προκαταρκτικές εξετάσεις κατ’ αλφαβητική σειρά, με σκοπό τη διευκόλυνσή τους τόσο από τα γραφεία ενημέρωσης όσο και από τους ίδιους. 
     Μη λέτε, λοιπόν, ότι βγήκαν τα αποτελέσματα έτσι για να μπερδέψουμε τον κόσμο και να κρύψουμε οτιδήποτε. 
     ΚΩΝΣΤΑΝΤΙΝΟΣ ΡΟΒΛΙΑΣ: Τα κρύβετε.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν κρύβουμε τίποτα. 
     ΚΩΝΣΤΑΝΤΙΝΟΣ ΡΟΒΛΙΑΣ: Στους Βουλευτές γιατί δεν τα δίνετε; 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Είπατε και κάτι άλλο. Ότι η Αεροπορία δημοσιοποίησε τα μόρια ενώ ο Στρατός και το Ναυτικό όχι.
     Αν ανοίξετε τις εγκυκλίους θα δείτε ότι ο Στρατός και το Ναυτικό γράφουν ότι θα ανακοινώσουν τα αποτελέσματα. Η Αεροπορία γράφει ότι θα ανακοινώσει και τα μόρια. Δεν υπάρχει κανένας λόγος.
     ΓΕΩΡΓΙΟΣ ΝΤΟΛΙΟΣ: Ξεπεράστε την εγκύκλιο και δώστε τα.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα το λύσουμε και αυτό το πρόβλημα.
     Στους πίνακες που ανακοινώθηκαν για ενημέρωσή σας αναγράφονται αναλυτικά οι βαθμολογίες για κάθε υποψήφιο και η ειδικότητά του, ώστε να υπόκεινται σε έλεγχο εκ μέρους του και να του δίδεται η δυνατότητα ένστασης.
     Ξέρετε πόσες ενστάσεις έγιναν επί των δικαιολογητικών; Χιλιάδες ενστάσεις. Τελείωσε η επιτροπή των ενστάσεων, έγινε ό,τι έπρεπε να γίνει και στη συνέχεια ακολούθησαν οι υπόλοιπες διαδικασίες του διαγωνισμού. Γιατί λέτε ότι δεν δώσαμε δυνατότητα ενστάσεων; Η επιτροπή ενστάσεων έκανε αυτό που έπρεπε να κάνει. 
     Από όλα τα παραπάνω συνάγεται ότι όλες οι καταγγελίες σας, κύριοι συνάδελφοι, είναι παντελώς αβάσιμες, είναι πολιτικά άστοχες. Πραγματικά προσβάλλουν τους νέους. Γιατί αν μας ακούσουν οι νέοι σήμερα τι θα πουν; Ότι εδώ κοπτόμεθα υπέρ της αξιοκρατίας της νεολαίας μας και τελικά όταν βάλουμε τα πράγματα κάτω, τότε θα δούμε πώς οι καταγγέλλοντες μετατρέπονται σε καταγγελλόμενους.
     Θα σας πω τώρα το εξής. Στο διαγωνισμό Επαγγελματιών Οπλιτών της Πολεμικής Αεροπορίας το 2003 διαπιστώθηκε εκ των υστέρων ότι αρκετοί υποψήφιοι είχαν υποβάλλει πλαστά δικαιολογητικά και μ’ αυτά θεωρήθηκαν επιτυχόντες και κατετάγησαν. Αυτές οι υποθέσεις μετά την αποκάλυψή τους από καταγγελίες, διαβιβάστηκαν στους αρμόδιους εισαγγελείς, ασκήθηκαν ποινικές διώξεις και μετά απ’ αυτές κάποιοι από τους επιτυχόντες απολύθηκαν από την Πολεμική Αεροπορία.
     ΜΙΧΑΛΗΣ ΚΑΡΧΙΜΑΚΗΣ: Ποιο είναι το κακό;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα σας πω. Γιατί δεν φροντίσατε να εξετάσετε μετά, πόσα ήταν πλαστά ή όχι, όπως κάνουμε εμείς τώρα.
     Ακούστε, λοιπόν. Αναφέρω μερικά δειγματοληπτικά παραδείγματα. Λέει η υπηρεσία προς την Εισαγγελία Αεροδικείου Λαρίσης ότι «διαβιβάζεται συνημμένα σύμφωνα με την Α σχετική το αντίγραφο του First Certificate in English που υπέβαλε για την κατάταξή του ως επαγγελματίας οπλίτης στην Πολεμική Αεροπορία ο τάδε, το οποίο όπως προκύπτει από τη Δ σχετική δεν συμφωνεί με αυτό του αρχείου του Πανεπιστημίου του Καίμπριτς». Υπάρχει ένας φάκελος γεμάτος με τέτοιες περιπτώσεις. Για οικονομία χρόνου σταματώ. Έχω αρκετούς φακέλους. Και αυτό στη διάθεσή σας. 
     Εμείς για να αποφύγουμε αυτό, κάναμε αυτό που δεν κάνατε εσείς, γιατί και τώρα μπορεί να προκύψουν πλαστά χιλιάδες δικαιολογητικά. Για να αποφύγουμε αυτό εμείς και να είμαστε νόμιμοι, που εδώ εσείς δεν είσαστε …
     BAΣΙΛΕΙΟΣ ΟΙΚΟΝΟΜΟΥ: Ποιος; 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Το Γ.Ε.Α. με την υπ’ αριθμ’ 97/2005 εγκύκλιό του, την προκήρυξη, ρητώς συμπεριέλαβε στην παράγραφο 10, πρόβλεψη συγκρότησης επιτροπής ελέγχου γνησιότητας όλων των δικαιολογητικών των επιτυχόντων και επιλαχόντων ΕΠ.Ο.Π.. Και σας πληροφορώ ότι έχει συγκροτηθεί  αυτή η επιτροπή, η οποία εξετάζει ήδη τα δικαιολογητικά. Και σύμφωνα με την παράγραφο 7στ΄ της ίδιας εγκυκλίου εάν τα απαιτούμενα δικαιολογητικά αποδειχθούν αναληθή ή πλαστά ή για οποιοδήποτε λόγο υποβληθούν μετά την κατάταξη των υποψηφίων, ακυρώνεται η κατάταξή τους και επέρχονται και οι ανάλογες ποινικές κυρώσεις.
     Ποιος τηρεί και ποιος δεν τηρεί το νόμο; Γιατί δεχθήκατε πλαστά δικαιολογητικά, κύριοι συνάδελφοι του ΠΑ.ΣΟ.Κ., στο διαγωνισμό του 2003; 
     ΜΙΧΑΛΗΣ ΚΑΡΧΙΜΑΚΗΣ: Και τώρα μπορεί να έχετε πλαστά δικαιολογητικά.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εάν έχουμε πλαστά θα τα βρούμε και θα τους διώξουμε. Εσείς είχατε πλαστά, δεν το ψάξατε, δεν θέλατε να το ψάξετε, δεν είχατε την πολιτική βούληση να το ψάξετε και τους κρατήσατε. 
     Πάμε τώρα και στον Στρατό Ξηράς για το έτος 2003. Αποδεδειγμένα διαπιστώθηκαν με αποφάσεις διοικητικών δικαστηρίων λανθασμένοι υπολογισμοί στη μοριοδότηση των υποψηφίων, με αποτέλεσμα τη δικαίωση υποψηφίων που είχαν αποτύχει και είχαν προσφύγει στα διοικητικά δικαστήρια.
     Ενδεικτικά θα σας πω τα εξής. Ας υποθέσουμε ότι κάποιος είχε κάνει την αίτησή του να γίνει μετεωρολόγος και η προϋπηρεσία που έπρεπε να έχει για να συνυπολογιστεί στα μόριά του, έπρεπε να ήταν στη μετεωρολογία. Σε πάρα πολλές περιπτώσεις χρεώθηκε προϋπηρεσία άλλης ειδικότητας σ’ αυτούς που  θέλατε να τους περάσετε. Είναι ή δεν είναι προσβολή στη νεολαία μας αυτό που έγινε; Εδώ έχω τα έγγραφα αυτά και είναι στη διάθεσή σας. Επειδή όμως έχουν ονόματα δεν τα καταθέτω αλλά μπορείτε να έλθετε να τα δείτε.
     ΜΙΧΑΛΗΣ ΚΑΡΧΙΜΑΚΗΣ: Πόσοι είναι; 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εδώ μέσα τουλάχιστον πρέπει να είναι πάνω από είκοσι. Οι φάκελοι είναι ενδεικτικοί.
     Κάποιες καταστάσεις καταθέσατε από Υπουργό …
     ΚΩΝΣΤΑΝΤΙΝΟΣ ΡΟΒΛΙΑΣ: Τα «ΝΕΑ» τις είχαν…
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θέλει τεκμηρίωση αυτό, κύριε συνάδελφε.
     ΚΩΝΣΤΑΝΤΙΝΟΣ ΡΟΒΛΙΑΣ: Κάνατε Ε.Δ.Ε.; 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν βγαίνει…
     ΠΡΟΕΔΡΕΥΩΝ (Ιωάννης Τραγάκης): Δεν κατάλαβα, είναι κακό αυτό; Μην απολογείστε …
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν απολογούμαι, αλλά οι κύριοι συνάδελφοι είπαν ότι μας υπέδειξαν οι Υπουργοί ποιους να προσλάβουμε. Και κάναμε μία σύγκριση και είδαμε ότι οι περισσότεροι απ’ αυτούς έχουν πάρει υψηλά μόρια.
     Εγώ το λέω αυτό διότι ο καθένας εδώ μέσα θα μπορεί να καταθέτει μια οποιαδήποτε κατάσταση. Αν είχε υπογραφή θα πηγαίναμε στον αρμόδιο Υπουργό ο οποίος την έστειλε και θα του λέγαμε «τι κατάσταση είναι αυτή, πώς τη στείλατε»; 
     Αν δεν έχετε αυτά τα στοιχεία είναι δημιουργία εντυπώσεων και μάλιστα δυσμενών για σας να κραδαίνετε καταστάσεις οι οποίες έχουν κάποια ονόματα μόνο και αναφέρονται σε οποιονδήποτε Υπουργό. Δηλαδή μπορεί τώρα ξαφνικά να κυκλοφορήσουν κάποιες καταστάσεις εδώ για μένα, για σας, για όλους μας. 
     ΒΑΣΙΛΕΙΟΣ ΟΙΚΟΝΟΜΟΥ: Τα έχουμε…
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ωραία, αφού τα έχετε να τα καταθέσετε να τα δούμε.
     Τελειώνω λέγοντας ότι το αξιόμαχο των Ενόπλων Δυνάμεων, γιατί το έθιξε ο συνάδελφος κ. Οικονόμου, είναι υψηλότερο παρά ποτέ. Το βλέπετε, το βλέπουμε, το ζούμε, το βρίσκουμε μπροστά μας στο εξωτερικό πώς σύμμαχοι και εταίροι επαινούν τις Ένοπλες Δυνάμεις. Βλέπετε ότι η δραστηριότητα των Ενόπλων Δυνάμεων καθημερινά για την υπεράσπιση των εθνικών δικαίων είναι στον ανώτατο δυνατό βαθμό. Υπάρχει αδιαπέραστη ασπίδα για τα συμφέροντα άμυνας και ασφάλειας της χώρας μας και οπωσδήποτε μέσα στη δική μας πρόθεση είναι το προσωπικό που προσλαμβάνουμε να έχει αυτές τις ικανότητες και τις δεξιότητες για να προσθέσει στο αξιόμαχο και όχι απλά και μόνο για να βρει μία θέση στο δημόσιο. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Θα ήθελα να γνωστοποιήσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων είκοσι εννέα μαθητές και μαθήτριες και δύο συνοδοί -καθηγητές από το Λύκειο Λεχαινών Ηλείας. 
     Η Βουλή τους καλωσορίζει.
     (Χειροκροτήματα από όλες τις πτέρυγες)
     Ο Κοινοβουλευτικός Εκπρόσωπος του ΠΑ.ΣΟ.Κ. κ. Καρχιμάκης έχει το λόγο.
     ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, άκουσα με πάρα πολλή προσοχή τον Υπουργό  να αναλύει στην ομιλία του το πόσο σωστός ήταν ο τρόπος με τον οποίο έγινε η επιλογή αυτή των Επαγγελματιών Οπλιτών.
      Ομολογώ ότι κατέβαλε μία φιλότιμη προσπάθεια να καλύψει τα ασυγκάλυπτα. Άκουσα επίσης, απαντώντας στο συνάδελφο κ. Ρόβλια, ότι θα κοινοποιήσει την αγόρευσή του στους πέντε χιλιάδες οκτακόσιους Επαγγελματίες Οπλίτες, οι οποίοι πέτυχαν στο διαγωνισμό.
     Εγώ θα έλεγα, κύριε Υπουργέ, να στείλετε την αγόρευση του κ. Ρόβλια και στους πενήντα επτά χιλιάδες για να  δούμε τι έχει πει ο κ. Ρόβλιας και βεβαίως να στείλετε και τη δική σας αγόρευση, για να δούμε τελικά ποια θα είναι η κρίση των πενήντα ενός χιλιάδων νέων ανθρώπων οι οποίοι στερήθηκαν μιας δίκαιης και αντικειμενικής κρίσης. 
     Είμαστε σήμερα εδώ πραγματικά για να αναδείξουμε ότι η εφαρμογή αυτής της γαλάζιας αδιαφανούς και μαγειρεμένης συνέντευξης, ουσιαστικά αλλοίωσε τα αποτελέσματα. Και τα αλλοίωσε διότι αυτό αποδεικνύεται από δεκάδες στοιχεία τα οποία καθημερινά και οι εφημερίδες και ο Τύπος αλλά και οι συνάδελφοι καταθέτουν. Και όχι μόνο οι δικοί μας αλλά και οι ίδιοι οι δικοί σας. Οι ίδιοι οι δικοί σας Βουλευτές εδώ μέσα και στους διαδρόμους της Βουλής, μιλούσαν ότι θα επιμείνουν για όλες τις καταστάσεις τις οποίες θα καταθέσουν στο Υπουργείο Εθνικής Άμυνας, να πάρουν όλοι τα διακόσια μόρια.
     ΑΠΟΣΤΟΛΟΣ ΚΩΣΤΟΠΟΥΛΟΣ: Δεν πέρασε κανένας. 
     ΜΙΧΑΛΗΣ ΚΑΡΧΙΜΑΚΗΣ: Αυτό, είναι άλλη ιστορία. 
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, παρακαλώ. 
     ΜΙΧΑΛΗΣ ΚΑΡΧΙΜΑΚΗΣ: Θεωρώ, λοιπόν, ότι η Κυβέρνηση της Νέας Δημοκρατίας είναι υπεύθυνη για την κατάσταση  που διαμόρφωσε, αφού άλλα υποσχέθηκε προεκλογικά και δεν κατάφερε να ξεφύγει από τη λογική της πελατειακής σχέσης, καθιερώνοντας την ευνοιοκρατία, το ρουσφέτι και τον κομματισμό και βάζοντας εμπόδια στη σωστή αξιοποίηση ενός πλούσιου ανθρώπινου δυναμικού της χώρας. 
     Και εδώ πρέπει να ξεκαθαρίσουμε: Θέλουμε μαχητές ή θέλουμε ανθρώπους με δεξιότητες; Αυτά τα δύο δεν συμβαδίζουν, κύριε Υπουργέ. Όταν θέλουμε ανθρώπους με δεξιότητες σε ένα στρατό και σε κάποιες ένοπλες δυνάμεις οι οποίες ουσιαστικά εξελίσσονται με σύγχρονα τεχνολογικά μέσα, κυρίως θα πρέπει να δούμε εκείνες τις επιλογές οι οποίες πραγματικά καθορίζουν τις προϋποθέσεις για να έχουμε αξιόμαχο στρατό. Αλλά ας πάρουμε το νήμα από την αρχή. Βεβαίως, με κοινή υπουργική απόφαση δική σας και του Υφυπουργού Οικονομίας και Οικονομικών ορίστηκε ο αριθμός των Επαγγελματιών Οπλιτών για κατάταξη στις Ενοπλες Δυνάμεις για το 2005. Και στη συνέχεια τα Γενικά Επιτελεία Στρατού, Αεροπορίας, Ναυτικού με τις εγκυκλίους τους προκήρυξαν τις θέσεις. Με τις εγκυκλίους αυτές καθοριζόταν ποιοι έχουν δικαίωμα υποβολής αίτησης, τα προσόντα των υποψηφίων, τα δικαιολογητικά. Και επιπλέον δινόταν πληροφορίες σχετικά με την καριέρα στις Ενοπλες Δνάμεις των ΕΠ.ΟΠ., αποδοχές, εξέλιξη, ασφάλιση, κ.λπ.. Και παράλληλα εμφανιζόταν το χρονοδιάγραμμα των διαδικασιών επιλογής, τα καθήκοντα των επιτροπών, οι υποχρεώσεις των υποψηφίων κ.λπ..
     Στις επιτροπές που ίσχυαν στις έως τότε προσλήψεις, προστέθηκε η επιτροπή συνέντευξης υποψηφίων. Η επιτροπή συνέντευξης των υποψηφίων καθιερώθηκε για πρώτη φορά και συνέβαλε τα μέγιστα στην αδιαφάνεια των προσλήψεων. 
     Αποτέλεσμα της τροποποίησης του προεδρικού διατάγματος που προσδιόριζε με αντικειμενικό τρόπο τη μοριοδότηση εισαγωγής στις Ένοπλες Δυνάμεις των Επαγγελματιών Οπλιτών ήταν να υποβληθούν με την ελπίδα της παρέμβασης και της, χωρίς κριτήρια, εισαγωγής πενήντα επτά χιλιάδων αιτήσεων περίπου για επιλογή πέντε χιλιάδων οκτακοσίων ατόμων στις Ένοπλες Δυνάμεις, αφού και προεκλογικά και μετεκλογικά δώσατε την εντύπωση ότι θα μπορούσαν όλοι, σε όσους υποσχεθήκατε, να εισαχθούν ως Επαγγελματίες Οπλίτες. Αυτήν την εικόνα δώσατε και γι’ αυτό είχαμε τα τετρακοσάρια και τριακοσοπενηντάρια και πιέσεις από συναδέλφους Βουλευτές της Νέας Δημοκρατίας προς εσάς. Αλλά βεβαίως, δεν διευκρινίσατε σ’ αυτούς τους ανθρώπους, στους οποίους δώσατε την ελπίδα και σ’ αυτούς οι οποίοι απεκλείσθησαν τελικά, ότι θα επιλέξετε αυτόν τον τρόπο, προκειμένου να βάλετε τον κόσμο, όσο σας παίρνει και όσο σας δόθηκε η δυνατότητα στους Επαγγελματίες Οπλίτες. Και σας το είχα πει, κύριε Υπουργέ, όταν είχαμε έρθει στο Υπουργείο, για να μας ενημερώσετε για κάποιο θέμα, ότι δεν πρέπει να βάλετε τη συνέντευξη, γιατί θα υπάρξουν τεράστια προβλήματα και αξιοπιστίας και σε σχέση με την αξιοκρατία. 
     Το σχέδιο, λοιπόν, είχε τρία σκέλη. Το πρώτο αφορούσε την υφαρπαγή και την εξαφάνιση και τη σκόπιμη απώλεια δικαιολογητικών. Εγώ δεν λέω ότι έδωσε κατεύθυνση ο Υπουργός. Υπήρχαν όμως μηχανισμοί, υπήρχαν διάφορα πρόσωπα τα οποία το μεθόδευσαν. Είχαμε και απώλεια ολόκληρων φακέλων, οι οποίοι δήθεν δεν απεστάλησαν έγκαιρα, με αποτέλεσμα να αποκλείονται οι υποψήφιοι αυτοί από την τελική διαδικασία της προφορικής συνέντευξης αλλά και την τελική κρίση, προκειμένου να επιλεγούν σαν Επαγγελματίες Οπλίτες. Αποτέλεσμα των παραπάνω ενεργειών ήταν τουλάχιστον δεκατρείς χιλιάδες αιτήσεις να κριθούν ελλιπείς και να απορριφθούν. Και στη συνέχεια είχαμε επιλεκτικές ανευρέσεις φακέλων, γιατί οι φάκελοι κάποιων που βρέθηκαν ή τα δικαιολογητικά κάποιων που εξαφανίστηκαν ήταν «δικά μας παιδιά». Υπήρξαν διαμαρτυρίες και στη συνέχεια, όπως είπα, είχαμε επιλεκτικές ανευρέσεις φακέλων αλλά και επιλεκτικές εισαγωγές δικαιολογητικών στους φακέλους. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Είναι λάθος αυτό. 
     ΜΙΧΑΛΗΣ ΚΑΡΧΙΜΑΚΗΣ: Το γεγονός αυτό εμείς το καταγγείλαμε με ερώτησή μας. Όμως συνεχιζόταν η εκτέλεση του σχεδίου αδιαφορώντας για το κόστος της απογοήτευσης, της απόγνωσης και των συνεπειών των νέων ανθρώπων και των οικογενειών τους, που παρακολουθούσαν ανήμποροι να αντιδράσουν τις πρωτόγνωρες για ευνομούμενη πολιτεία μεθόδους υφαρπαγής και εξαφάνισης δικαιολογητικών και φακέλων.
     Το δεύτερο σκέλος του σχεδίου ήταν η προφορική συνέντευξη. Με βάση την προκήρυξη κατά την προφορική συνέντευξη η επιτροπή θα αξιολογούσε και θα βαθμολογούσε την εμφάνιση, την παράσταση, την ικανότητα αντίληψης, τις γνώσεις, τις δεξιότητες που είναι συναφείς με την ειδικότητα και το στρατιωτικό επάγγελμα, την ικανότητα προσαρμογής στο στρατιωτικό περιβάλλον και σε γενικές γραμμές την προσωπικότητά τους και τη δυνατότητά τους να ανταποκριθούν στην άσκηση των καθηκόντων με τα οποία συνδέεται άμεσα η θέση που πρόκειται να καταλάβουν. Όμως, οι επιτροπές συνέντευξης υποψηφίων με ερωτήσεις του τύπου «δεν πιστεύω να έχεις τατουάζ», «πόσες τρύπες έχεις στ’ αυτιά σoυ για σκουλαρίκια;», «πας στα μπαράκια;», «θα χρησιμοποιούσες αναβολικά;», «πώς πρέπει να αντιμετωπιστεί η υπογεννητικότητα;» και τα διάφορα τα οποία είπε και ο συνάδελφος κ. Ρόβλιας επισημοποίησαν ότι αυτά είναι για τα μάτια του κόσμου. Το θέμα είναι να έχεις «βύσμα», αφού κανένας δεν πίστεψε και δεν πιστεύει ότι μπορείς να κριθείς ουσιαστικά και αντικειμενικά μέσα από τέτοιες ερωτήσεις.  
     Βεβαίως, κύριε Υπουργέ, να μας καταθέσετε τις βαθμολογίες που έβαλαν οι επιτροπές στα κέντρα, στα οποία εξέτασαν τους υποψηφίους, εκτός και αν δεν τις έβαλαν τις βαθμολογίες εκεί και τους καλέσατε στην Αθήνα μετά, για να γίνει ο συμψηφισμός και ο συσχετισμός, δηλαδή, τι πρέπει να βάλετε σε κάθε υποψήφιο, γιατί αυτό αποδεικνύεται από το έγγραφο το οποίο κατέθεσε ο κ. Ρόβλιας. Αναφέρομαι στο δημοσίευμα των «ΝΕΩΝ». 
     Όλα αυτά, λοιπόν, κυρίες και κύριοι συνάδελφοι, συμβαίνουν, ενώ ο Υπουργός με ημερομηνία 21 Απριλίου 2005 σε απάντησή του στην ερώτησή μας σχετικά με αλχημείες στις προσλήψεις στους ΕΠ.ΟΠ. αναφέρει:
      «Η επιτροπή συνέντευξης θα εξετάζει τους υποψηφίους αμέσως μετά την επιτροπή ελέγχου δικαιολογητικών, έτσι ώστε ο κάθε υποψήφιος μετά και την αξιολόγησή του αυτή απλώς θα περιμένει από την επιτροπή επιλογής υποψηφίων να συντάξει τους πίνακες βαθμολόγησης, κρίνοντας πλέον ο ίδιος από τη σειρά κατάταξής του στους πίνακες βαθμολογίας.»
     Ποιους πίνακες; Αυτούς που δεν υπήρχαν αναρτημένοι; Πώς θα μπορούσε να κρίνει ο ίδιος εάν δεν ήταν ανηρτημένα τα αποτελέσματα ή δεν μπορούσε να μπει στο σύνολο των αποτελεσμάτων, για να δει τελικά και σε σχέση με κάποιους άλλους συνυποψηφίους του οι οποίοι έκαναν αίτηση, συγκριτικά τι συμβαίνει; Διότι βεβαίως υπήρχαν απόφοιτοι λυκείου οι οποίοι έκαναν αίτηση στην ίδια ειδικότητα με έναν πτυχιούχο και ο απόφοιτος λυκείου έπαιρνε διακόσια ενώ ο πτυχιούχος πανεπιστημίου έπαιρνε δέκα. Και δεν δώσατε τη δυνατότητα ανεύρεσης ή εκτύπωσης των είκοσι εννέα χιλιάδων ονομάτων με τη σειρά προτεραιότητας στην οποία εκατατάχθησαν. 
     Θα τα πούμε παρακάτω.
     Θα προσέλθει, λοιπόν, στην επιτροπή ψυχοτεχνικών και στην επιτροπή αθλητικών δοκιμασιών μετά τη σύνταξη των πινάκων βαθμολογίας. Με αυτό τον τρόπο –ακούστε- επιτυγχάνεται η δυνατότητα να διαμορφώσει ο υποψήφιος πιο ξεκάθαρη εικόνα για την πιθανότητα επιτυχίας του στο θεσμό. 
     Ποια ξεκάθαρη εικόνα; Αφού εμείς δεν είχαμε ξεκάθαρη εικόνα, που τα ζητούσαμε ως μέλη του ελληνικού Κοινοβουλίου -και δεν τα είχαμε στη διάθεσή μας για να κρίνουμε, να πούμε τη γνώμη μας- που είχατε την υποχρέωση και είχαμε το δικαίωμα, σιγά να μην μπορούσαν να τα δουν οι υποψήφιοι.
     Άρα, λοιπόν, είναι μία τυπική απάντηση, μία τυπική εγκύκλιος, η οποία δεν ανταποκρίνεται στην πραγματικότητα. Και ακούστε: Χωρίς να χρειαστεί να υποβληθεί ο υποψήφιος σε άσκοπη ταλαιπωρία αλλά και πρόσθετη οικονομική επιβάρυνση. 
     Κύριοι συνάδελφοι, το χρονοδιάγραμμα των επιλογικών διαδικασιών ήταν διαφορετικό σε κάθε κλάδο των Ενόπλων Δυνάμεων. Και εφόσον λέτε ότι δεν έπρεπε ή δεν πρέπει να υποβληθούν σε άσκοπη ταλαιπωρία αλλά και πρόσθετη οικονομική επιβάρυνση, εγώ ρωτώ: Γι’ αυτούς που έκαναν αίτηση και στους τρεις κλάδους των Ενόπλων Δυνάμεων και αφού δεν θέλατε να τους επιβαρύνετε οικονομικά και δεν θέλατε να τους ταλαιπωρήσετε, γιατί δεν βάλατε την προφορική συνέντευξη την ίδια ημέρα; Γιατί δεν φροντίσατε να είναι με τέτοιο τρόπο ώστε περνώντας από τη συνέντευξη στον ένα κλάδο να μη χρειάζεται να πάνε στον άλλο, αφού οι επιτροπές υποτίθεται ότι έκαναν σωστά τη δουλειά τους; Γιατί το κάνατε αυτό; Γιατί αντιφάσκετε ανάμεσα σ’ αυτά που γράφετε και σ’ αυτά τα οποία συνέβησαν; 
     Το χρονοδιάγραμμα, λοιπόν, των επιλογικών εξετάσεων, όπως είπα, ήταν διαφορετικό σε κάθε κλάδο των Ενόπλων Δυνάμεων. 
     Η ημερομηνία, λοιπόν, που η Πολεμική Αεροπορία θα έπρεπε να ανακοινώσει τις βαθμολογίες σε πίνακες κατά ειδικότητα και κατ’ απόλυτη σειρά επιτυχίας των υποψηφίων που είχαν περάσει από τις επιτροπές ελέγχου δικαιολογητικών και συνέντευξης υποψηφίων, σύμφωνα με τις εγκυκλίους , ήταν η 14η Οκτωβρίου του 2005. 
     Οι βαθμολογίες, κύριοι συνάδελφοι, έπρεπε να περιλαμβάνουν όλα τα στοιχεία που δίδουν μόρια -και είναι δεκατρείς παράμετροι- έτσι ώστε ο συνολικός πίνακας να δίνει κατευθείαν την εικόνα στον υποψήφιο τόσο για τη βαθμολογία που έχει ο ίδιος, όσο και για τη βαθμολογία που έχουν οι συνυποψήφιοί του στις υπάρχουσες θέσεις. 
     Αυτό, όμως, κυρίες και κύριοι συνάδελφοι, δεν έγινε. Και είναι πρωτοφανής η διαδικασία που ακολουθήθηκε. 
     Ποιος από εμάς μέσα σ’ αυτήν την Αίθουσα είχε τη δυνατότητα να δει τον πλήρη πίνακα, έστω και την ημέρα που μπήκε στο site του Υπουργείου; Κανένας. Πολύ περισσότερο δε, οι ίδιοι οι υποψήφιοι. Και αν μεν στην Αεροπορία έγινε, στο Ναυτικό και στο Στρατό Ξηράς δεν έγινε, ενώ προεβλέπετο. 
     Αυτό δεν είναι μία ατέλεια; Δεν είναι μία σκόπιμη παράλειψη; 
     Ο πίνακας, λοιπόν, που ανακοινώθηκε περιείχε δεκαννέα χιλιάδες πεντακόσια ονόματα περίπου με αλφαβητική σειρά. Ήταν ουσιαστικά μη αναγνώσιμος και δεν εμφάνιζε πληροφορίες, συγκεντρωτικά, κατά ειδικότητα και σειρά μορίων. Επίσης, δεν ανέφερε θέσεις, δεν ήταν δηλαδή σύμφωνος με όλα όσα περιγράψαμε και προβλέπονταν από την ισχύουσα νομοθεσία και τις εγκυκλίους της προκήρυξης.
     Στην ιστοσελίδα της Πολεμικής Αεροπορίας –προσέξτε- υπήρχε η δυνατότητα, πληκτρολογώντας το γράμμα άλφα, να εμφανίζονται σε δεκάδες όλοι οι υποψήφιοι που το επώνυμό τους ξεκινούσε από το γράμμα άλφα, παραδείγματος χάρη διακόσιες σαράντα εννιά σελίδες για το γράμμα άλφα. Εκμεταλλευόμενοι τη δυνατότητα αυτή εμείς και αντιγράφοντας και επικολλώντας σε πρόγραμμα excel, κατεβάσαμε όλα τα ονόματα των υποψηφίων. Όταν βέβαια ανακάλυψαν, μετά την ανακοίνωση που κάναμε με τον συνάδελφο κ. Ρόβλια, αυτό το συγκεκριμένο γεγονός, ότι μ’ αυτόν τον τρόπο θα μπορούσαμε να διαπιστώσουμε τα μαγειρέματα, τι φρόντισε το Υπουργείο Εθνικής Άμυνας; Φρόντισε να μην υπάρχει παρόμοια δυνατότητα στα αποτελέσματα των άλλων κλάδων. 
     Ορίστε, δοκιμάστε και εσείς, σας προκαλούμε. Μπείτε μέσα στη σελίδα του Υπουργείου να δείτε: Στο Ναυτικό υπάρχουν οι δεκατρείς παράμετροι μοριοδότησης; Δεν υπάρχουν. Εάν πατήσετε το κουμπί enter με ένα κατάλληλο χειρισμό, θα σας βγάλει τον πίνακα επιτυχίας με βάση τα δεκατρία κριτήρια και τα δεκατρία στοιχεία μοριοδότησης για να βγει η σειρά επιτυχίας; Δεν θα βγει. Το ίδιο ακριβώς έχει γίνει και στο Ναυτικό. Για ποιο λόγο; Βεβαίως επιβεβαιώσατε τις καταγγελίες μας, αφού όλα όσα απαντήσατε στη Βουλή εκείνη την περίοδο δεν ίσχυσαν.
     Για να εξαχθούν, λοιπόν, πολιτικά συμπεράσματα, ο πίνακας που ήδη αναφέραμε χωρίστηκε σε ειδικότητες, όπως προέβλεπε η προκήρυξη του διαγωνισμού, και η αλφαβητική σειρά μετατράπηκε με τη βοήθεια του προγράμματος excel σε σειρά κατάταξης ανά ειδικότητα με βάση το συνολικό βαθμό του κάθε υποψηφίου, μόρια συν βαθμός συνέντευξης. Έτσι, αποκτήθηκε πίνακας κατάταξης ανά ειδικότητα. 
     Πού φτάσαμε! Να καθόμαστε ώρες ατελείωτες, για κάτι το οποίο είναι υποχρεωμένο το Υπουργείο και δικαιούμαστε εμείς, να κάνουμε αλχημείες στους υπολογιστές ή επεμβάσεις στους υπολογιστές, για να δούμε κάτι το οποίο έπρεπε να το έχουμε και ήταν αυτονόητο.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εσείς ξέρετε από αλχημείες.
     ΜΙΧΑΛΗΣ  ΚΑΡΧΙΜΑΚΗΣ: Κύριε Υπουργέ,  μην παίζετε με τις λέξεις. 
     ΑΠΟΣΤΟΛΟΣ ΚΩΣΤΟΠΟΥΛΟΣ: Έτσι το δημοσιοποιήσατε, όπως το δημοσιοποιήσαμε εμείς; 
     ΜΙΧΑΛΗΣ  ΚΑΡΧΙΜΑΚΗΣ: Μη με διακόπτετε.
      ΠΡΟΕΔΡΕΥΩΝ (Ιωάννης Τραγάκης):  Επίκαιρο το βιβλίο του κ. Ανδρουλάκη «Ζητούνται αλχημιστές»!
     ΕΛΕΥΘΕΡΙΟΣ ΖΑΓΟΡΙΤΗΣ: Να μας ενημερώσουν οι συνάδελφοι του ΠΑ.ΣΟ.Κ..
     ΜΙΧΑΛΗΣ ΚΑΡΧΙΜΑΚΗΣ: Την υποχρέωσή σας, κύριε συνάδελφε, αναζητούμε.
      ΠΡΟΕΔΡΕΥΩΝ (Ιωάννης Τραγάκης):  Κρατείται ο χρόνος του από τη δευτερολογία. 
     ΜΙΧΑΛΗΣ ΚΑΡΧΙΜΑΚΗΣ: Βεβαίως. 
     Στη συνέχεια, από το συνολικό βαθμό του κάθε υποψηφίου αφαιρέθηκε ο βαθμός της συνέντευξης και προέκυψε σειρά κατάταξης με βάση τα αντικειμενικά κριτήρια, δηλαδή βαθμός απολυτηρίου ή πτυχίου, προϋπηρεσία, ξένες γλώσσες κ.λπ., ό,τι δηλαδή ίσχυε και εφαρμοζόταν από τις κυβερνήσεις του ΠΑ.ΣΟ.Κ..
     Από τη σύγκριση των πινάκων αυτών, δηλαδή με συνέντευξη αφ’ ενός και χωρίς συνέντευξη αφ’ ετέρου προέκυψε ριζική ανατροπή της αντικειμενικής σειράς κατάταξης με αίτιο το βαθμό της συνέντευξης. Εκατοντάδες υποψήφιοι επιτυχόντες ή επιλαχόντες βάσει των αντικειμενικών μορίων κατεστήθησαν αποτυχόντες μετά την προσθήκη του χαμηλού βαθμού της συνέντευξης. Αντίστοιχα, εκατοντάδες υποψήφιοι αποτυχόντες βάσει των αντικειμενικών μορίων καθίστανται επιτυχόντες ή επιλαχόντες, διότι η συνέντευξή τους με τα γνωστά ερωτήματα βαθμολογήθηκε με εκατόν ενενήντα έως διακόσια μόρια με άριστα το διακόσια. Στις τελευταίες θέσεις επιτυχόντων-επιλαχόντων κάθε ειδικότητας οι υποψήφιοι έχουν βαθμό συνέντευξης από εκατόν ενενήντα έως διακόσια μόρια σχεδόν στο σύνολό τους. 
     Ψάξτε το. Θα το δείτε, κύριοι συνάδελφοι. Με το βαθμό αυτό υποσκέλισαν άλλους που είχαν περισσότερα αντικειμενικά μόρια και τους μετέτρεψαν από επιτυχόντες ή επιλαχόντες σε αποτυχόντες. Βεβαίως, μόνο σύμπτωση δεν είναι το γεγονός ότι οι τελευταίοι ίσου -κατά κανόνα- αριθμού προς αυτούς που κόπηκαν έχουν βαθμό άριστα στη συνέντευξη. 
     Από τη συγκριτική ανάγνωση των πινάκων με μόρια, περιλαμβανομένης της συνέντευξης και των πινάκων με αντικειμενικά μόρια χωρίς τη συνέντευξη, διαπιστώσαμε ότι: Τα ποσοστά ανατροπής της σειράς κατάταξης επιτυχόντων- επιλαχόντων λόγω της συνέντευξης κυμαίνονταν στις διάφορες ειδικότητες από 45% έως 97% με μέσον όρο ποσοστού ανατροπής της σειράς άνω του 77,5%. Αριθμός διακοσίων σαράντα δύο υποψηφίων από τους δύο χιλιάδες τριακόσιους εννιά συνολικά επιτυχόντες-επιλαχόντες, που θα ήταν επιτυχόντες ή επιλαχόντες, μετατρέπονταν σε αποτυχόντες με αντίστοιχο αριθμό ευνοημένων αποτυχόντων, που μετατρέπονται σε επιτυχόντες-επιλαχόντες χάρη στη συνέντευξη. Αριθμός εβδομήντα ενός υποψηφίων –το είπε και ο κ. Ρόβλιας- που είχαν απολυτήριο Λυκείου με βαθμό «10» με άριστα το «20», έλαβαν στη συνέντευξη από εκατόν ενενήνα  έως διακόσια  μόρια με άριστα το διακόσια.
     ΠΡΟΕΔΡΕΥΩΝ (Ιωάννης Τραγάκης): Μπήκανε;
     ΜΙΧΑΛΗΣ  ΚΑΡΧΙΜΑΚΗΣ: Μπήκανε.
     ΠΡΟΕΔΡΕΥΩΝ (Ιωάννης Τραγάκης): Δεν μπήκανε.
     ΚΩΝΣΤΑΝΤΙΝΟΣ ΡΟΒΛΙΑΣ: Όλοι μπήκανε. Και οι εβδομήντα.
     ΜΙΧΑΛΗΣ ΚΑΡΧΙΜΑΚΗΣ: Στους υποψηφίους ειδικών κατηγοριών –παιδιά πολυτέκνων, αναπήρων- που πριμοδοτούνται πολλοί μπήκαν…
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε…
     ΜΙΧΑΛΗΣ ΚΑΡΧΙΜΑΚΗΣ: Δεν έχει σημασία αυτό. Σημασία έχει η προσπάθεια που γίνεται.
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε…
     ΜΙΧΑΛΗΣ ΚΑΡΧΙΜΑΚΗΣ: Πού το ξέρετε; Εδώ, κύριε Πρόεδρε, αναλύουμε τη μεθόδευση και πρέπει να τα πούμε.
     ΠΡΟΕΔΡΕΥΩΝ (Ιωάννης Τραγάκης): Έχω εντρυφήσει τόσο πολύ στους πίνακες, που με «10» απολυτήριο δεν μπήκανε.
     ΜΙΧΑΛΗΣ ΚΑΡΧΙΜΑΚΗΣ: Στους υποψηφίους ειδικών κατηγοριών –παιδιά πολυτέκνων, αναπήρων, κ.λπ.- που πριμοδοτούνται με βάση την υφιστάμενη νομοθεσία με εκατό μονάδες, έγινε σφαγή στην προφορική συνέντευξη με σκοπό το χαμήλωμά τους σε μόρια, για να αποτραπεί η εισαγωγή τους. Η ίδια τακτική εφαρμόστηκε και στους υποψηφίους που είναι κάτοικοι παραμεθορίων περιοχών και πριμοδοτούνταν με πενήντα μονάδες, καθώς και στους υποψηφίους με προϋπηρεσία, που πριμοδοτούνταν με πενήντα έως διακόσιες πενήντα μονάδες.
     Με βάση όλα τα παραπάνω οδηγούμαστε στο να συμπεράνουμε ότι η χειρουργική παρέμβαση στην προφορική συνέντευξη έγινε σε κεντρικό επίπεδο, έτσι ώστε να αποκλειστούν σε πρώτη φάση εκείνοι που ήταν δυνατόν να αποκλειστούν με χαμηλή βαθμολόγηση, ενώ για τους υπόλοιπους θα υπήρχε φροντίδα στο τρίτο σκέλος του σχεδίου, που ονομάζεται «αθλητικές δοκιμασίες».
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΜΙΧΑΛΗΣ ΚΑΡΧΙΜΑΚΗΣ: Θα ολοκληρώσω, κύριε Πρόεδρε.
     Κυρίες και κύριοι συνάδελφοι, από τα όσα μέχρι τώρα ακούστηκαν διαπιστώνουμε πώς οραματίζεται το στρατό του 21oυ αιώνα η Κυβέρνηση της Νέας Δημοκρατίας. Η Νέα Δημοκρατία έχει υποσχεθεί επανίδρυση του κράτους στις αρχές της αξιοκρατίας, της ισότητας, της αμεροληψίας. Βλέπουμε όμως πώς εφαρμόζει τα οράματά της στην πράξη. Και επαναλαμβάνω για άλλη μια φορά ότι στερήσατε το δικαίωμα σε πενήντα μία χιλιάδες νέους ανθρώπους στη δίκαιη και αντικειμενική κρίση. Διαπιστώνουμε, λοιπόν, όχι μόνο την ανακολουθία λόγων και έργων, αλλά και μία επιστροφή σε πρακτικές πελατειακού κράτους με στόχο την επανίδρυση του κράτους, το οποίο επαγγέλλεστε. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. Ευχαριστούμε.
     ΜΙΧΑΛΗΣ ΚΑΡΧΙΜΑΚΗΣ: Ολοκληρώνω, κύριε Πρόεδρε.
     Είπατε κάποια πράγματα, κύριε Υπουργέ, σε σχέση με τα πλαστά χαρτιά. Παντού υπάρχουν και κατατίθενται πλαστά χαρτιά και ανακαλύπτονται μετά από καταγγελίες. Κι εσείς παραδεχθήκατε ότι…
     ΠΡΟΕΔΡΕΥΩΝ (Ιωάννης Τραγάκης): Ωραία ομολογία.
     ΜΙΧΑΛΗΣ ΚΑΡΧΙΜΑΚΗΣ: …και τώρα μπορεί να υπάρχουν πλαστά. Και τα αναζητείτε, όπως κι εμείς τα αναζητούσαμε.
     (Θόρυβος από την πτέρυγα της Νέας Δημοκρατίας)
     Τα αναζητούσαμε γιατί υπήρχαν καταγγελίες. Και υπάρχουν και τώρα καταγγελίες.
     ΠΡΟΕΔΡΕΥΩΝ (Ιωάννης Τραγάκης): Τα αναζητήσατε εκ των υστέρων μέσω των διοικητικών δικαστηρίων.
     ΜΙΧΑΛΗΣ ΚΑΡΧΙΜΑΚΗΣ: Επίσης, επειδή μιλάτε για αγγελικό κράτος, πριν από λίγες ημέρες δεν καταγγέλθηκε δημόσια ότι η Ε.ΘΕ.Λ. προσέλαβε πενήντα άτομα με πλαστά χαρτιά εν γνώσει της; Κι ενώ το Α.Σ.Ε.Π. εγκαλούσε την Ε.ΘΕ.Λ. με αυτόν τον κύριο που είχατε πρόεδρο, η Ε.ΘΕ.Λ. δεν τους απέλυε; Αυτά συμβαίνουν σήμερα στην Κυβέρνηση αυτή.
     ΣΟΦΙΑ ΒΟΥΛΤΕΨΗ: Εμείς τους διώξαμε τους δικούς μας. Εσείς τους κρατάγατε.
     ΜΙΧΑΛΗΣ ΚΑΡΧΙΜΑΚΗΣ: Τους κρατήσατε κι εσείς. Εσείς τους βάλατε μέσα, κυρία συνάδελφε.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, ολοκληρώστε.
     ΕΛΕΥΘΕΡΙΟΣ ΖΑΓΟΡΙΤΗΣ: Να μας κάνετε κανένα φροντιστήριο πώς γίνονται αυτά, γιατί δεν τα ξέρουμε εμείς.
     ΜΙΧΑΛΗΣ ΚΑΡΧΙΜΑΚΗΣ: Εσείς τα μάθατε πολύ καλύτερα, κύριε συνάδελφε, γιατί σε δεκαοκτώ μήνες γίνατε εξπέρ στις αλχημείες και στις παραποιήσεις. Θα τα πούμε και στη δευτερολογία μου.
     Ευχαριστώ.
     ΣΟΦΙΑ ΒΟΥΛΤΕΨΗ: Τον Καραχάλιο κάθε φορά τον ανεβάζατε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Θα ήθελα να ανακοινώσω προς το Σώμα ότι οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Εμπορικής Ναυτιλίας, Τουριστικής Ανάπτυξης, Μακεδονίας-Θράκης και Επικρατείας και η Αναπληρωτής Υπουργός Πολιτισμού κατέθεσαν σχέδιο νόμου: «Δημόσιες Επιχειρήσεις και Οργανισμοί (Δ.Ε.Κ.Ο.)».
     Παραπέμπεται στην Αρμόδια Διαρκή Επιτροπή.
     Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, εάν θέλαμε να επικοινωνήσουμε με ένα παιδί του δημοτικού –μάλιστα του αστικού τρόπου ζωής, γιατί δεν ξέρουν παροιμίες- και μας ρωτούσε τι σημαίνει η παροιμία «φωνάζει ο κλέφτης, για να φύγει ο νοικοκύρης», θα είχα παράδειγμα την επερώτηση των συναδέλφων του ΠΑ.ΣΟ.Κ. σήμερα, για να το διδάξω τι σημαίνει αυτή η παροιμία. Είναι κλασική περίπτωση.
     Και ισχύει και η πρόσθετη παρατήρηση που έκανε ο κύριος Υπουργός. Επειδή δεν ακολουθούμε τις νόρμες και τις προδιαγραφές τις δικές σας στους διαγωνισμούς και στη στελέχωση των επαγγελματιών οπλιτών, διαμαρτύρεστε και προσβάλλετε τους πεντέμισι χιλιάδες ή τους πενήντα πέντε χιλιάδες που διαγωνίστηκαν; 
     Νομίζω ότι ήταν ένα πολύ καλό φροντιστήριο, αλλά κρατήσατε και τα λόγια σας -δεν εκθέσατε αναλυτικά το μήνυμα- για το πώς να γίνονται οι ζαβολιές. Ξέρετε το θέμα και λέτε στον κ. Σπηλιωτόπουλο «Δεν κάνεις. Τι είναι αυτά;» Και κουράστηκε και ο κ. Καρχιμάκης στο κομπιούτερ να βγάλει συμπέρασμα για τον πίνακα των επιτυχόντων.
     Σας πληροφορώ εντίμως, όπως το συνηθίζω πάντοτε να επικοινωνώ, κύριε Ρόβλια, μαζί σας -σας σέβομαι, σας εκτιμώ, ολίσθημα ήταν η επερώτηση αυτή- εν παρενθέσει, όπως μου είπε η κ. Βούλτεψη, η οποία είναι επιμελέστερη εμού και για κάποια άλλα στοιχεία που μου έδωσε, ότι εμείς τέτοια επερώτηση, ενώ είχαμε λόγους πολλούς να κάνουμε, δεν κάναμε. 
     ΒΑΣΙΛΕΙΟΣ ΟΙΚΟΝΟΜΟΥ: Για τους ΕΠ.ΟΠ.;
     ΒΥΡΩΝ ΠΟΛΥΔΩΡΑΣ: Και ξέρετε γιατί; Διότι είχαμε ιεραρχήσει διαφορετικά τα πράγματα. Μας ενδιέφερε πάρα πολύ το αξιόμαχο, η ηρεμία στους οπλίτες, στις Ένοπλες Δυνάμεις με ένα λόγο, και ένα πνεύμα εσωτερικής αυτοεκτίμησης. Μην το σπάτε αυτό το πνεύμα της εσωτερικής αυτοεκτίμησης.
     Θέλω να σας πω ότι ανεξάρτητα από την κριτική απάντηση στην επερώτησή σας, η σκέψη μου στρέφεται στο γεγονός ότι το σύστημα απέτυχε. Και φυσικά στην αποτυχία του συστήματος υπάρχει και ένας χρονικός καταμερισμός της ευθύνης, είκοσι χρόνια ευθύνης εν σχέσει με είκοσι μήνες ευθύνης. Η αποτυχία του συστήματος έγκειται στο γεγονός ότι στοιβάζουμε στους υποψηφίους όλη τη νεολαία για επαγγελματίες οπλίτες. Σοβιετία είναι εδώ; Είκοσι χρόνια δραματικής ολιγωρίας. Δεν μπορείτε να απασχοληθείτε με αυτό; Αυτό είναι δράμα! Απόφοιτοι πανεπιστημίου για επαγγελματίες οπλίτες;
     ΒΑΣΙΛΕΙΟΣ ΟΙΚΟΝΟΜΟΥ: Ναι, γιατί είναι επαγγελματίες, κύριε Πολύδωρα. Στα ηλεκτρονικά συστήματα.
     ΠΡΟΕΔΡΕΥΩΝ (Ιωάννης Τραγάκης): Μην διακόπτετε, κύριε συνάδελφε.
     ΒΥΡΩΝ ΠΟΛΥΔΩΡΑΣ: Σας παρακαλώ! Αν δεν μπορείτε να συλλάβετε το νόημα αυτού του σήματος που σας λέω, λυπούμαι πάρα πολύ. Έπρεπε σ’ αυτό τουλάχιστον να είχαμε συναντίληψη.
     ΒΑΣΙΛΕΙΟΣ ΟΙΚΟΝΟΜΟΥ: Είναι ηλεκτρονικού πολέμου. Ποιος θα πάει τότε;
     ΒΥΡΩΝ ΠΟΛΥΔΩΡΑΣ: Αφήστε τα του ηλεκτρονικού πολέμου. Οι περισσότεροι αστυφύλακες, χωροφύλακες και στρατιώτες υπήρξαν στη Σοβιετία. Κάνατε τη χώρα Σοβιετία. Είκοσι χρόνια ευθύνη δική σας, είκοσι μήνες δική μας ευθύνη.
     Αυτός είναι ο καταμερισμός. Αλλά μη μου κάνετε τους ψύχραιμους. Οι απόφοιτοι πανεπιστημίου θα πάνε για οπλίτες πενταετούς και τι θα γίνει μετά; Αγωνιζόμαστε τώρα να βρούμε γραμμές ρεαλιστικής κοινωνικής και επιστημονικής ανάλυσης για να δούμε πώς θα διευθετηθεί αυτό το κεφάλαιο. Πέντε χρόνια ή δέκα χρόνια και έξω, γιατί δε φαντάζομαι να προβλέπετε, αξιωματικέ κύριε Κορτσάρη, γέροντες πολεμιστές. 
     Η λογική των γεγονότων με πείθει να σας πω μία ευθεία καταγγελία. Ξέρετε, γιατί κάνετε την ένσταση; Γιατί κάθεστε στα βαμβάκια των πεντακοσίων είκοσι χιλιάδων διορισμών του 2000 – 2004. Διορισμοί νόθοι. Και δεν προσθέτω και τους συμβασιούχους που τακτοποιεί ο Παυλόπουλος.
     Συγκρατηθείτε, λοιπόν. Κάντε λιγάκι μία αυτοκριτική. Μία συνομολογία της ζαβολιάς σας κάνατε; Σωπάτε τώρα. Διορισμοί  πεντακόσιες είκοσι χιλιάδες…
     ΠΡΟΕΔΡΕΥΩΝ (Ιωάννης Τραγάκης):  Να προσευχηθούν στο Θεό για τις αμαρτίες τους που άφησαν δυόμισυ εκατομμύρια  και περίμεναν στην ουρά. 
     Συνεχίστε, κύριε συνάδελφε.
     ΒΑΣΙΛΕΙΟΣ ΟΙΚΟΝΟΜΟΥ: Για τους ΕΠ.ΟΠ., κύριε Πρόεδρε;
     ΒΥΡΩΝ ΠΟΛΥΔΩΡΑΣ: Οι εκθέσεις Α.Σ.Ε.Π. μιλούν για παράνομες προσλήψεις κάθε χρόνο, για στημένους διαγωνισμούς, για φωτογραφικές προκηρύξεις, για πλαστά πιστοποιητικά.
     Η έκθεση του Σώματος Επιθεωρητών Δημόσιας Διοίκησης για την περίοδο 2001 – 2003 που δόθηκε στη δημοσιότητα τον Οκτώβριο καταγγέλλει ευθέως «όργιο διαφθοράς και παρανομιών». Εσείς μιλάτε; Οι νόμοι του ΠΑ.ΣΟ.Κ. για τις προσλήψεις, ο ν. 2527/1997 και ο ν. 2839/2000 λένε για δικαίωμα πρόσληψης δεκαπέντε χιλιάδων ατόμων το χρόνο στις κεντρικές υπηρεσίες των Υπουργείων με συμβάσεις έργου, χωρίς διαγωνισμό. Και έρχεται ο ν. 2956/2001 του Γιαννίτση για ενοικιάσεις εργαζομένων. Από πού πέρασαν αυτοί οι καταληψίες; Από τα γραφεία του ΠΑ.ΣΟ.Κ.. Καταγγέλλετε τώρα αυτόν τον εγκυρότατο διαγωνισμό, για τον οποίο δε ρωτάτε καλύτερα τους Βουλευτές της Νέας Δημοκρατίας που κινδυνεύουν να φάνε ξύλο από τους πολίτες που δεν έχουν συμφιλιωθεί ακόμα με την ιδέα ότι έχουμε αντικειμενικά κριτήρια, ότι έχουμε συνέντευξη, ότι έχουμε βαθμούς απολυτηρίου. 
     Και ποιος σας είπε ότι ο βαθμός απολυτηρίου….
     ΒΑΣΙΛΕΙΟΣ ΟΙΚΟΝΟΜΟΥ: Τους ανοίξατε την όρεξη. 
     ΒΥΡΩΝ ΠΟΛΥΔΩΡΑΣ: Ακούστε! Και ποιος σας είπε ότι ο βαθμός του απολυτηρίου είναι και κριτήριο για να γίνει πολεμιστής; 
     Στην Αλβανία απόφοιτοι γυμνασίου έκαναν το έπος του ’40 ή στους πολέμους; Αλλά είχατε αυτήν την κατάσταση της σοβιετοποίησης, ας βάλουμε επαγγελματίες οπλίτες. 
     Μας είπε αγορητής του ΠΑ.ΣΟ.Κ. ότι εδώ είχαμε μία συναντίληψη. Και περιμένω και εγώ να δω την αντίληψη για τους στρατιώτες, τους επαγγελματίες οπλίτες και ήκουσα τις κοινοτοπίες του Λαπαλής, ότι είναι ενιαίο το αμυντικό σύστημα, ότι εδώ είναι επαγγελματικός προσανατολισμός και ότι θέλουμε κατάρτιση, να είναι ενός επιπέδου οι εκθέσεις εδώ πέρα και όχι να είναι σ’ αυτό το επίπεδο, ότι δήθεν αυτά είναι τα δυσνόητα, οι καταπληκτικές πολεμικές συλλήψεις ή μάλλον συλλήψεις για την εθνική άμυνα. 
     Έρχομαι στη συνέντευξη. Μην κάνετε τους αυτοσχέδιους ψυχολόγους. Δεν σας τιμά αυτό, διότι οι ερωτήσεις στα Μάτριξ και στη συνέντευξη έχουν ψυχολογικό υπόβαθρο. Σας τα ανέλυσε ο κ. Σπηλιωτόπουλος, ο Υπουργός. Μην κάνετε τους αυτοσχέδιους ψυχολόγους, γιατί το ευτελίζετε το θέμα. Ξέρετε παραδείγματος χάρη τι σημαίνει ψυχολογικά η ερώτηση «πόσες τρύπες έχεις στο αυτί για σκουλαρίκια». Αυτήν την σαρκάσατε επιθετικά. Τα ξέρετε εσείς οι αυτοσχέδιοι ψυχολόγοι; Τι σημαίνει η ερώτηση «πηγαίνεις στα μπαράκια;». Ξέρετε ποιο είναι το ψυχολογικό υπόβαθρο, πού στοχεύει η ερώτηση όταν είναι από επιστήμονες; Τα ξέρετε όλα! 
     ΒΑΣΙΛΕΙΟΣ ΟΙΚΟΝΟΜΟΥ: Δε θα πει ο νεολαίος όχι. 
     ΒΥΡΩΝ ΠΟΛΥΔΩΡΑΣ: Ε, λοιπόν, δεν τα ξέρετε. 
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, διότι αν τελικά….   δεν κάνει για επόπτης.
     ΒΥΡΩΝ ΠΟΛΥΔΩΡΑΣ: Δε θέλω να κάνω ανάλυση εγώ, γιατί θα είμαι παράσπονδος σ’ αυτό που λέω, ότι δηλαδή σας καταγγέλλω για αυτοσχέδιους ψυχολόγους και έρχομαι εγώ να παραστήσω από το Βήμα εκείνον που καταγγέλλω. Όχι, λοιπόν! 
     Δεχθείτε την επιστημονική κατάσταση.
     Πολλές φορές εμείς οι πολιτικοί διψάμε για να έχουμε επιστημονική ακρίβεια στις αποφάσεις μας, στις εισηγήσεις που λαμβάνουμε. Δεν πρέπει να είμαστε αυτοσχέδιοι ψυχολόγοι. Και οι αριθμοί σας στο κάτω-κάτω της γραφής είναι ασήμαντοι, -αμφισβητούμενοι όσον αφορά το καταγγελόμενον- ως προς το μέγεθος. Έτσι, λοιπόν, νομίζω ότι κατεδείχθη από την ερώτησή σας ότι ξέρετε μια τέχνη και νομίσατε ότι θα κάνουν και οι άλλοι τα ίδια. Είναι η κλασσική περίπτωση του εξ ιδίων κρίνουν τα αλλότρια.
     Θέλω να σας ζητήσω από τους ελέγχοντες τα θέματα των Ενόπλων Δυνάμεων η ιεράρχηση των προτεραιοτήτων να βρίσκεται σε σταθερή σειρά. Πρώτη είναι η επιδίωξη του αξιόμαχου των Ενόπλων Δυνάμεων. Αυτό δεν πρέπει να διαταραχθεί. Μην ρίχνετε ζιζάνια μέσα στους επαγγελματίες οπλίτες ότι είναι εγκάθετοι και προϊόν φαυλισμού. Αυτό δεν είναι σωστό για την ιδέα των Ενόπλων Δυνάμεων.
     ΜΙΧΑΛΗΣ ΚΑΡΧΙΜΑΚΗΣ: Για τους υπόλοιπους πενήντα δύο;
     ΒΥΡΩΝ ΠΟΛΥΔΩΡΑΣ: Για τους υπόλοιπους πενήντα δύο, σας είπα ότι το κάνατε Σοβιετία. Σε λίγο θα έρθουν τα πλαστά. Αντί να λέτε ότι πάντοτε υπήρχαν σαν να ήσασταν ένας παρατηρητής των φυσικών φαινομένων, να πείτε μπράβο, κύριε Σπηλιωτόπουλε, που θέσπισες την επιτροπή εξετάσεως των προϋποθέσεων και των δικαιολογητικών, πράγμα που είχαμε ξεχάσει να κάνουμε εμείς. Έτσι είναι η σειρά ενός ευθέως λόγου υπευθύνων ανδρών.
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Τραγάκης): Πολύ δυσαρεστημένοι είσθε.
     Ολοκληρώστε, κύριε Πολύδωρα.
     ΒΥΡΩΝ ΠΟΛΥΔΩΡΑΣ: Ολοκληρώνω με μία ιστορική αναφορά. Έχουμε υποτιμήσει από τα σχολεία τη μάχη του Μαραθώνα. Αποδίδουμε τη νίκη μας στο στρατήγημα του Μιλτιάδη με το σχήμα που διδάσκεται στις σχολές αξιωματικών των ενισχυμένων κεράτων και του αδύνατου κέντρου για να γίνει ο εγκλωβισμός. Ισχύει και το τέχνασμα είναι καλό. Αλλά στην κοινωνιολογία της ιστορίας το μυστικό ήταν ότι ήταν μόδα στην αρχαία Αθήνα και στη Σπάρτη αλλά εμφατικά στην Αθήνα από τον Πεισίστρατο και μετά η εκγύμναση. Η Αθήνα είχε, τουλάχιστον, πενήντα χιλιάδες παγκρατιστές, δηλαδή μαιτρ των πολεμικών τεχνών. Αυτοί έδωσαν τη μάχη σώμα με σώμα. Γι’ αυτό μην τα αποδίδουμε όλα σε έναν ελιγμό του Μιλτιάδη. Η Αθήνα είχε γυμνασμένους πολεμιστές. Τα ίδια έγιναν και στη Σαλαμίνα διότι εκεί επί των σκαφών είχαμε μάχες εκ του συστάδην.
     Αυτό είναι το σήμα για την εκπαίδευση, για τη γυμναστική, για τη σωματική κατάσταση, για την ψυχική και ηθική κατάσταση του αγωνιζόμενου εάν θέλουμε να έχουμε την πρώτη προτεραιότητα, δηλαδή το αξιόμαχο των Ενόπλων Δυνάμεων.
     Είχαμε τρία αδέλφια. Αυτό το αφιερώνω στον κ. Σταύρου και στον κ Οικονόμου και στους ανθρώπους της αττικής γης. Είχαμε τον Αισχύλο, τον Κυναίγειρο και τον Αμεινία. Αυτοί ήταν πολεμιστές. Ο Αισχύλος είπε μη γράψετε στον τάφο μου ότι είμαι ο συγγραφέας της Ορέστειας αλλά να γράψετε ότι πολέμησα στο Μαραθώνα. Ο Κυναίγειρος ήταν η ηρωϊκή μορφή που άρπαξε το πλοίο, του έκοψαν το χέρι, μετά το άρπαξε με το άλλο χέρι, του το έκοψαν και αυτό, μετά το δάγκωσε και του έκοψαν το κεφάλι. 
     Ο Ιππίας ο τρίτος αδελφός ήταν ο αρχηγός του ναυτικού τμήματος στη Ναυμαχία της Σαλαμίνας. 
     Αυτή είναι η μεγάλη κιβωτός των ηθικών και πολιτικών παραγγελμάτων που λέγεται ελληνική ιστορία. Με αυτήν την αυτοπεποίθηση και από εκεί αντλώντας να υποδεχθούμε αξιοκρατικά όπως προσελήφθησαν και τους επαγγελματίες οπλίτες. 
     Οι τόνοι για την κριτική που την δικαιούστε πρέπει να είναι και ελάσσονες για το αξιόμαχο και για τις ένοπλες δυνάμεις πιο πραγματιστικοί. Δηλαδή, ας θυμόσαστε τι κάνατε και σεις, ας κάνετε και μια εξαγνιστική ομολογία του αμαρτήματος που λέει και ο κ. Τραγάκης. 
     Σας ευχαριστώ.
     (Χειροκροτήματα από τη Νέα Δημοκρατία)
     ΠΡΟΕΔΡΕΥΩΝ (Ιωάννης Τραγάκης): Ο κ. Ρόβλιας έχει το λόγο.
     Εγώ θέλω να κάνω μια διαπίστωση πριν δώσω το λόγο στον κ. Ρόβλια. Ποιο ήταν το ανησυχητικό της όλης υπόθεσης; Όταν για πέντε χιλιάδες εκατό θέσεις επαγγελματιών οπλιτών υποβάλλονται πενήντα μία χιλιάδες αιτήσεις εκ των οποίων οι επτακόσιες πενήντα έξι ήταν ανωτάτων σχολών μήπως θα πρέπει όλοι να κάνουμε την αυτοκριτική μας που οδηγήσαμε τα τελευταία είκοσι χρόνια τη νεολαία. 
     Αυτό ήθελα να πω. Ορίστε, κύριε Ρόβλια, έχετε το λόγο.
     ΚΩΝΣΤΑΝΤΙΝΟΣ ΡΟΒΛΙΑΣ: Απ’ όσα είπε ο κ. Πολύδωρας, συμφωνώ απολύτως με τα τελευταία, διαφωνώ όμως με τα προηγούμενα. 
     Και ήθελα να πω ότι, κύριε Πολύδωρα, δεν αποτελεί ολίσθημα ο κοινοβουλευτικός έλεγχος και δεν κάναμε τη χώρα Σοβιετία αλλά καθιερώνοντας τους επαγγελματίες οπλίτες προσπαθούμε να μειώσουμε τη θητεία των υπολοίπων παιδιών.
     Όσον αφορά τις προσλήψεις για τις οποίες μας κατηγορήσατε, θυμίζω ότι τέτοιο όργιο προσλήψεων που έχει γίνει από τις 7 Μαρτίου 2004 έως και 19 Ιουλίου 2005 δεν έχει προηγούμενο στην πολιτική ιστορία του τόπου. 
     Με δικά σας στοιχεία από απαντήσεις σε ερωτήσεις μας προκύπτουν διακόσιες είκοσι έξι χιλιάδες προσλήψεις από την κυβέρνηση της Νέας Δημοκρατίας σε δεκαέξι μήνες. Εξ αυτών μέχρι τέλος Σεπτεμβρίου έχουμε πενήντα χιλιάδες συμβάσεις έργου, εκατό συμβάσεις έργου την ημέρα. Ποιος μιλάει, λοιπόν, στο σπίτι του κρεμασμένου για σχοινί; Εμείς ή εσείς; 
     Και παρακαλώ πολύ καταθέτω αυτό για τα Πρακτικά. 
     (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Είναι ο κατάλογος των διακοσίων είκοσι έξι χιλιάδων προσλήψεων της Νέας Δημοκρατίας σε 16 μήνες, όπως προκύπτει από απαντήσεις σε ερωτήσεις μας. 
     Κύριε Υπουργέ, διαπράξατε ένα βαρύτατο ολίσθημα, ένα βαρύτατο ατόπημα. Όχι όσον αφορά αυτά που είπατε σε εμένα. Προσβάλατε δεκαεπτά χιλιάδες επαγγελματίες οπλίτες οι οποίοι υπηρετούν, οι οποίοι προσελήφθησαν επί των κυβερνήσεων του ΠΑ.ΣΟ.Κ. και οι οποίοι δεν πέρασαν από συνέντευξη. Τους προσβάλατε διότι δεν τους θεωρείτε αξιόμαχους. 
     Είπατε ότι αφού δεν πέρασαν από συνέντευξη τίθενται σε αμφιβολία το αν είναι αξιόμαχοι ή όχι. Βαρύτατο ολίσθημα. Όσον αφορά δε αυτά τα οποία αποδώσατε σε εμένα, με κάνατε να αμφιβάλω για την ακουστική σας επάρκεια, για να μην πω κάτι άλλο. Εκτός αν επιλέγετε …
     ΠΡΟΕΔΡΕΥΩΝ (Ιωάννης Τραγάκης): Ή ανεπάρκεια εντός εισαγωγικών.
     ΚΩΝΣΤΑΝΤΙΝΟΣ ΡΟΒΛΙΑΣ: …την πολιτική συκοφαντία σε βάρος μου επειδή δεν έχετε να απαντήσετε σε αυτά τα οποία σας κατηγορήσαμε, σε αυτά τα οποία σας εγκαλέσαμε. Και καλό είναι να ζητήσετε συγγνώμη.
     ΠΡΟΕΔΡΕΥΩΝ (Ιωάννης Τραγάκης): Μην το σκληραίνουμε τώρα. Μια χαρά πάμε. 
     ΚΩΝΣΤΑΝΤΙΝΟΣ ΡΟΒΛΙΑΣ: Ελέχθη, κύριε Πρόεδρε, ήσασταν εδώ. 
     ΠΡΟΕΔΡΕΥΩΝ (Ιωάννης Τραγάκης): Δεν ήμουν. 
     ΚΩΝΣΤΑΝΤΙΝΟΣ ΡΟΒΛΙΑΣ: Ακούσατε τι ελέχθη και αν επανέλθει ο Υπουργός επί του συγκεκριμένου θα ζητήσω το λόγο επί προσωπικού. Τώρα κάνω χρήση της δευτερολογίας μου όχι επί προσωπικού. 
     Στην εφημερίδα «ΤΑ ΝΕΑ» υπήρχε φωτοτυπία υπουργικού εγγράφου που σας ζητούσε να ευνοήσετε συγκεκριμένους υποψήφιους ΕΠ.ΟΠ.. Υπήρξε δημοσίευμα στα «ΝΕΑ». Οφείλατε, αν είχατε ευαισθησία, σαν αρμόδιος Υπουργός να διατάξετε Ε.Δ.Ε. και να πείτε αυτοί που προτάθηκαν πώς έγινε και πήραν εκατόν ενενήντα και διακόσια μόρια. Γιατί δεν έχετε αυτήν την ευαισθησία; Να δούμε, λοιπόν, αυτό το χαρτί του Υπουργού που είναι υπαρκτό, υπάρχει το χαρτί και δεν θέλουμε να εκθέσουμε ούτε τον Υπουργό ούτε αυτούς που περιέχονται μέσα σε αυτό. Πάντως μπορούσατε να πείτε:  Που πήγε αυτό το χαρτί μέσα στο Υπουργείο μου;
     Ποιος το πήρε, τι το έκανε, πώς το προώθησε και γιατί πήραν διακόσια μόρια οι ευνοούμενοι; Σας καταθέσαμε δύο φορές αιτήσεις κατάθεσης εγγράφων -συνυπογράφοντες Καρχιμάκης, Ρόβλιας- και ζητάμε να μας δώσετε τα αποτελέσματα με το βαθμό συνέντευξης. Γιατί δεν μας τα δίνετε; Γιατί τα κρύβετε; Με συγχωρείτε πάρα πολύ, αλλά οι αιτήσεις έχουν κατατεθεί αρχές Σεπτεμβρίου. Έχουν περάσει δυόμισι μήνες! Έχετε εξαντλήσει το κοινοβουλευτικό όριο! Βγάζετε στο site τα αποτελέσματα και κρύβετε το βαθμό συνέντευξης. Γιατί δεν μας τα δίνετε; Δεν ξέρετε τις αιτήσεις; Δεν σας πληροφορούν καλά; Δεν λειτουργεί το Υπουργείο σας; 
     Μας λέτε να πάρουμε τα Πρακτικά. Εδώ δεν μας δίνετε τους βαθμούς, τα Πρακτικά μας μάραναν; Εμείς θέλουμε να δούμε πάλι τι βαθμούς βάλατε στο Στρατό και το Ναυτικό.
     Μιλήσατε για σεβασμό διαδικασιών. Ακριβώς επειδή η ερώτησή μας αφορά τις Ένοπλες Δυνάμεις, περιμέναμε από σας να σεβαστείτε περισσότερο τις διαδικασίες και την αξιοκρατία και όχι να μας το γυρνάτε ανάποδα προς εμάς και να κάνετε επικοινωνιακό παιχνίδι με τα δήθεν πλαστά παραστατικά άλλων εποχών. 
     Σήμερα, εγκαλείστε για τη συνέντευξη. Απαντήστε! Είχατε μία επιχειρηματολογία –αβάσιμη κατά την άποψή μας- και αυτό αρκεί, γιατί αν εμείς ανοίξουμε σήμερα χαρτιά άλλων θεμάτων, δεν θα τελειώσουμε εδώ μέσα και νομίζω ότι ο συνάδελφος κ. Καρχιμάκης έχει ουκ ολίγα. 
     Ο κ. Καρχιμάκης σας περιέγραψε τον τρόπο με τον οποίον αποκτήσαμε επιτέλους τα αποτελέσματα. Χάσαμε μέρες στο κομπιούτερ! Εγώ θα σας πω κάτι πιο παραστατικό για να το ακούσει και ο ελληνικός λαός. Όπως ήταν η σειρά κατάταξης χωρίς συνέντευξη, τραβήξαμε μια γραμμή εκεί που τελείωναν οι επιτυχόντες και οι επιλαχόντες και βάψαμε στο κομπιούτερ «γαλάζιους» τους υπόλοιπους. Από κει και κάτω ήταν γαλάζιο χρώμα!
     Μετά, δώσαμε εντολή στο κομπιούτερ, να κάνει ξανά τη σειρά κατάταξης, συμπεριλαμβανομένης της συνέντευξης. Ξέρετε τι έγινε; Τα «γαλάζια ανθρωπάκια» άρχισαν να ανεβαίνουν και έφτασαν στα ύψη της σειράς κατάταξης. Αυτές είναι οι μεθοδεύσεις σας, τις οποίες σας αναλύω παραστατικότατα αυτήν τη στιγμή και αν επιτραπεί η χρήση laptop στην Αίθουσα, θα το δείξουμε να το δει και ο ελληνικός λαός. Πώς οι αποτυχόντες γίνονται επιτυχόντες!
     Θέλω να τελειώσω με μία φράση την οποία πραγματικά δεν θυμάμαι ποιος την έχει πει. Αν ήταν εδώ ο κ. Πολύδωρας, πιθανόν να μας βοηθούσε. Είναι μία φράση που πραγματικά ταιριάζει σ’ αυτήν την ιστορία των συνεντεύξεων: «Εκείνοι που ξεχωρίζουν την πολιτική από την ηθική, δεν θα καταλάβουν ούτε τη μια ούτε την άλλη».
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Το λόγο έχει ο συνάδελφος κ. Οικονόμου για δυο λεπτά. 
     ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, ζήτησα από τον κύριο Υπουργό προηγουμένως να έχω μία λογική ερμηνεία –από τη μεριά του, βέβαια- του πώς εξηγείται αυτοί οι οποίοι έχουν χαμηλότατες επιδόσεις στα μαθήματα τελειώνοντας το Λύκειο, να αριστεύουν στις συνεντεύξεις και να παίρνουν διακόσια στα διακόσια μόρια, το οποίο ήταν ένα συχνό φαινόμενο σ’ αυτόν το διαγωνισμό. Δεν πήρα απάντηση!
     Αντιθέτως, κύριε Υπουργέ, κάνατε μια κακή χρήση «σοφιστείας» και λογοπαιγνίου και προσπαθήσατε να ελιχθείτε μπερδεύοντας -ακόμη και μένα- τη σωματική, σωματοκινητική αρτιότητα ή ικανότητα ενός υποψηφίου με τις γνώσεις του, για τις οποίες το μόνο αντικειμενικό κριτήριο είναι ένα απολυτήριο Λυκείου ή μια σχολική επίδοση, και με το αποτέλεσμα στη συνέντευξη. 
     Προσέξτε, κύριε Υπουργέ! Αν θέλετε πολεμιστές και αγωνιστές της μάχης, είναι τελείως διαφορετικό πράγμα σε σχέση με το αν πάει στα μπαρ ή κάνει χρήση ναρκωτικών -το οποίο μπορείς να διερευνήσεις μέσα από τα ψυχοτεχνικά τεστ- ή αν μπορεί να είναι μάχιμος –το οποίο μπορείς να διερευνήσεις μέσα από τα ψυχοτεχνικά τεστ και μέσα από τις αθλητικές επιδόσεις που περνάνε όλοι οι υποψήφιοι- και διαφορετικό από το θέμα της συνέντευξης που δεν εντάσσεται μέσα στα ψυχοτεχνικά. Στη συνέντευξη πας για να διαμορφώσεις μια εικόνα για την προσωπικότητα και την εν γένει εικόνα του υποψηφίου.
     Άλλο το ψυχοτεχνικό και άλλο η συνέντευξη. Εσείς εδώ ήρθατε και μπερδέψατε το ψυχοτεχνικό, δηλαδή τη δυνατότητα του υποψηφίου ή του μέλλοντα ΕΠΟΠ να μπορεί να ανταποκριθεί στα πολεμικά του καθήκοντα αύριο με τη δυνατότητά του της αντικειμενικής και αξιοκρατικής κρίσεως. Είναι τελείως διαφορετικό πράγμα. Γιατί μπορεί να έχεις έναν ψηλό, ικανό, άρτιο, ο οποίος να είναι πολύ καλός για την ειδικότητα άμυνας αεροδρομίου  -έφυγε κι ο κ. Πολύδωρας- αλλά να μην μπορεί να είναι ο τεχνίτης ηλεκτρονικών τηλεπικοινωνιών, που να τον θέλεις μεν μάχιμο, αλλά να μην είναι ο χειριστής ραντάρ. Γιατί αναρωτήθηκε ο κ. Πολύδωρας: «Μα, του πανεπιστημίου»; Ναι, για τον χειριστή ραντάρ, κύριε Υπουργέ, να απαντήσετε στον κ. Πολύδωρα και να απαντήσετε και στον ελληνικό λαό, ότι δεν θέλεις το γίγαντα ο οποίος απλά θα πάει να πολεμήσει, αλλά θέλεις αυτόν που θα έχει και γνώσεις αναλυτή-προγραμματιστή ηλεκτρονικών υπολογιστών. Εκτός και αν είναι πλασματικές οι προκηρύξεις και θέλεις, τύποις, να έχεις έναν αναλυτή-προγραμματιστή ηλεκτρονικών υπολογιστών και να τον βάλεις στην πρώτη γραμμή του χαρακώματος. Βέβαια κι ο στρατηγός θα πάει στην πρώτη γραμμή του χαρακώματος. Αλλά τώρα, γιατί τον προσλαμβάνεις; Για να γίνει μετεωρολόγος. Ο τεχνίτης ηλεκτρολόγος –και σας λέω συνέχεια ειδικότητες, όπως καταλαβαίνετε- ή  ο τεχνίτης μηχανικός αεροσκαφών φυσικά και δεν θα είναι ο απόφοιτος Γυμνασίου ή Λυκείου και ειδικά του «10» ή του «8». Προφανώς, βάσει και της προκηρύξεως, θα είναι το παιδί που θα έχει τελειώσει και ένα ΙΕΚ, ή έχει τελειώσει ένα ΤΕΙ ή ένα πανεπιστήμιο. Αν δεν θέλετε να γίνει μηχανικός αεροσκαφών και θέλετε να είναι ο αστυνόμος της Αεροπορίας, ο λεγόμενος «αερονόμος», ναι, θα πάρετε αυτόν ο οποίος είναι δίμετρος, ίσως, έχει φαρδιές πλάτες ή τέλος πάντων είναι μάχιμος, κατά τα κοινώς λεγόμενα. Αλλά όταν μου ζητάς μηχανικό ραντάρ, δεν ξέρω τώρα τι θα ψάξετε.
     (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Άρα λοιπόν εδώ έχετε κάνει ένα λογοπαίγνιο και προσπαθείτε να ξεφύγετε. Η λογική ερμηνεία δεν δόθηκε. Ο μετεωρολόγος –και σας λέω ειδικότητες τώρα, δεν μιλάω στον αέρα- που προφανώς θα χειριστεί κάποια μηχανήματα, είναι ένας εξειδικευμένος, μάχιμος όταν θα έρθει η ώρα της μάχης. Αλλά εδώ βάζετε και τους ΕΦ.Υ.Ε.Σ. να πολεμήσουν αύριο, και σε ειρήνη και σε πόλεμο.
     ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε κύριε Οικονόμου. Ολοκληρώσατε.
     ΒΑΣΙΛΕΙΟΣ ΟΙΚΟΝΟΜΟΥ: Άρα, λοιπόν, αυτός ο μετεωρολόγος μπορεί να ανταποκριθεί στα καθήκοντά του κύριε Πρόεδρε, όταν τον προσλαμβάνετε;
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. Έγινε κατανοητό.
     ΒΑΣΙΛΕΙΟΣ ΟΙΚΟΝΟΜΟΥ: Αυτό είναι το μεγάλο ερώτημα, αυτό είναι το μεγάλο πρόβλημα κι εκεί δεν έχετε δώσει πειστική απάντηση.
     ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Υπουργέ, έχετε το λόγο για δέκα λεπτά.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ευχαριστώ, κύριε Πρόεδρε.
     Κυρία και κύριοι συνάδελφοι, ο Κοινοβουλευτικός Εκπρόσωπος του ΠΑ.ΣΟ.Κ. από του πλέον εγκύρου δημοκρατικού Βήματος, στο Κοινοβούλιο, αποκάλυψε πώς το ΠΑ.ΣΟ.Κ. με τις αλχημείες του μέσω των υπολογιστών προσλάμβανε ακόμα και πλαστογράφους για τις Ένοπλες Δυνάμεις ή αρνητές όπλων και χρήστες εξαρτησιογόνων ουσιών. Πού; Στις Ένοπλες Δυνάμεις! Αν είναι δυνατόν! Και είπατε: «Μα, κι εσείς μπορεί να έχετε πλαστογράφους». Αν υπάρχει τέτοια περίπτωση…
     ΜΙΧΑΗΛ ΚΑΡΧΙΜΑΚΗΣ: Μην αλλοιώνετε αυτά που είπα.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εάν υπάρχει τέτοια περίπτωση, εμείς κάναμε αυτό που δεν κάνατε εσείς,…
     ΜΙΧΑΗΛ ΚΑΡΧΙΜΑΚΗΣ: Το κάναμε.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): …που σημαίνει ότι εσείς τους αποδεχτήκατε.
     Εμείς τι κάναμε; Σ’ αυτή την εγκύκλιο συστήσαμε ιδιαίτερη, ειδική επιτροπή, η οποία θα ελέγξει τώρα όλα τα έγγραφα για τη γνησιότητά τους, των επιτυχόντων. Το κάνατε αυτό;
     ΜΙΧΑΗΛ ΚΑΡΧΙΜΑΚΗΣ: Το κάναμε.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Δεν το κάνατε. Από καταγγελίες βρέθηκαν. Δεν είναι στην εγκύκλιό σας. Εμείς το θεσμοθετήσαμε, για να μην μπουν πλαστογράφοι, κύριε Καρχιμάκη, στις Ένοπλες Δυνάμεις. Εσείς δεν το κάνατε.
     ΒΑΣΙΛΕΙΟΣ ΟΙΚΟΝΟΜΟΥ: Καταγγελίες δεν γίνονται;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όσον αφορά τώρα τα διάφορα με τους φακέλους που είπατε, με τα έγγραφα, με τις επιτροπές δικαιολογητικών, ακούστε κάτι. Για να είμαστε όσο το δυνατόν αντικειμενικότεροι, στην Αεροπορία -που ρωτάτε στην επερώτησή σας- η επιτροπή δικαιολογητικών εξέτασε τα ίδια δικαιολογητικά τέσσερις φορές με διαφορετική σύνθεση, για να μην βρεθεί κανείς συγγενής ή φίλος και περάσει δικαιολογητικά λάθος. Εσείς το κάνατε αυτό στις εγκυκλίους σας; Ουδέποτε το κάνατε εσείς αυτό. Γιατί μιλάμε για αντικειμενικότητα. 
     Στο Στρατό Ξηράς, -γιατί  οι κλάδοι έχουν κάποιες διαφοροποιήσεις όπως τις είδαμε στις εγκυκλίους- η επιτροπή που συνεστήθη σε κάθε στρατολογικό γραφείο –γιατί ήταν χιλιάδες οι υποψήφιοι- παραλάμβανε τους φακέλους και γινόταν ο έλεγχος παρουσία του ενδιαφερομένου. Πότε είχε ξαναγίνει αυτό;
     ΜΙΧΑΛΗΣ ΚΑΡΧΙΜΑΚΗΣ: Γιατί δεν μας δίνετε τα στοιχεία;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα σας τα δώσουμε όλα.
     ΜΙΧΑΛΗΣ ΚΑΡΧΙΜΑΚΗΣ: Πότε;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Τώρα βγήκαν τα αποτελέσματα, κύριε Καρχιμάκη. 
     Παρουσία, λοιπόν, του ενδιαφερομένου και στο τέλος ο στρατολόγος υπέγραφε πρωτόκολλο παράδοσης και παραλαβής. Αυτά για πρώτη φορά έγιναν, γιατί θέλαμε τα δικαιολογητικά να είναι καθαρά, να είναι σωστά.
     Όσον αφορά τις επιλεκτικές δήθεν ανευρέσεις φακέλων, κάνετε τεράστιο λάθος. Δηλαδή, τι μας είπατε από εδώ; Ότι οι φάκελοι των παιδιών του ΠΑ.ΣΟ.Κ. χανόντουσαν και δεν τους βρίσκατε, ενώ τους φακέλους των παιδιών της Νέας Δημοκρατίας τους βρίσκατε. Ποιος φακελώνει τον κόσμο, κύριε Καρχιμάκη;
     ΜΙΧΑΛΗΣ ΚΑΡΧΙΜΑΚΗΣ: Εσείς.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εμείς; Όχι βέβαια. Γιατί εμείς τα βρήκαμε όλα ...
     ΜΙΧΑΛΗΣ ΚΑΡΧΙΜΑΚΗΣ: Εσείς με τις ενστάσεις ...
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όσα έγγραφα ήσαν σωστά, τα δεχθήκαμε. Όσα δεν ήταν, τα αφήσαμε απέξω ... 
     ΜΙΧΑΛΗΣ ΚΑΡΧΙΜΑΚΗΣ: Εσείς τους φακελώνετε.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Και να ξέρετε ένα πράγμα: Οι φάκελοι τηρούνται στο αρχείο. Ο οποιοσδήποτε Έλληνας πολίτης έχει έννομο συμφέρον –και μάλιστα ο ίδιος ή ο συγγενής του ή οποιοσδήποτε άλλος και κατά μείζονα λόγο ο Βουλευτής- έχει τη δυνατότητα να δει όλους τους φακέλους. Αυτή είναι η αλήθεια. Εμείς φροντίσαμε να θωρακίσουμε τις εγκυκλίους αυτές με όσο το δυνατόν αντικειμενικότερα στοιχεία και χαρακτηριστικά. Οι πίνακες δημοσιοποιήθηκαν. Πώς λέτε ότι δεν δημοσιοποιήθηκαν; 
     ΜΙΧΑΛΗΣ ΚΑΡΧΙΜΑΚΗΣ: Πού; 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Στο  διαδίκτυο βγήκαν αμέσως ...
     ΜΙΧΑΛΗΣ ΚΑΡΧΙΜΑΚΗΣ: Πάμε τώρα να τα δούμε.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Και μάλιστα εδώ στην Αεροπορία ... 
     ΜΙΧΑΛΗΣ ΚΑΡΧΙΜΑΚΗΣ: Πάμε τώρα.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Καρχιμάκη.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εδώ στην Αεροπορία ...
     ΜΙΧΑΛΗΣ ΚΑΡΧΙΜΑΚΗΣ: Πάμε να τα δούμε τώρα.
     ΠΡΟΕΔΡΕΥΩΝ (Σωτήρης Χατζηγάκης): Κύριε Καρχιμάκη, καθίστε,  παρακαλώ.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εδώ στην Αεροπορία ...
     ΜΙΧΑΛΗΣ ΚΑΡΧΙΜΑΚΗΣ: Πάμε τώρα να τα δούμε.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Λέτε ...
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μισό λεπτό.
     Κύριε Καρχιμάκη, παρακαλώ πολύ. Δεν θα ανεχθώ τέτοιες συμπεριφορές. Παρακαλώ πολύ. Έχετε το δικαίωμα να μιλήσετε μετά.
     Συνεχίστε, κύριε Υπουργέ.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εγώ ζητώ από τον κ. Καρχιμάκη να έλθει επάνω στο Υπουργείο να ανοίξουμε τα κομπιούτερ να τα δούμε αυτά. Ελάτε επάνω να τα δούμε.
     ΜΙΧΑΛΗΣ ΚΑΡΧΙΜΑΚΗΣ: Κύριε Υπουργέ, εδώ να τα ανοίξουμε. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Μιλάτε για δήθεν σκόπιμες παραλείψεις. Λάθος. Καμία παράλειψη. Ή κι αν υπήρξε, δεν υπήρξε σκοπιμότητα. Παραλείψεις δεν έγιναν. 
     Ξέρετε, στις Ένοπλες Δυνάμεις γενικά όλα κινούνται βάσει διαταγών, βάσει κανονισμών και οποιαδήποτε παράλειψη είναι χαρακτηριστική και φαίνεται. Οποιοσδήποτε το ελέγξει, μπορεί να το δει. Άρα, ουδεμία σκόπιμη παράλειψη έγινε. Εξάλλου αν έχουν γίνει παραλείψεις, αυτό είναι αντικείμενο ελέγχου και μάλιστα πειθαρχικού ελέγχου σ’ αυτούς που παρέλειψαν ορισμένα πράγματα. 
     Μιλάτε πάλι για το χαρτί του Υπουργού και γιατί δεν ερευνήσαμε την υπόθεση που ήλθε μέσω εφημερίδας. 
     Αυτά που λέτε για τα χαρτιά που δημοσιοποιήθηκαν, στερούνται σοβαρότητος για έναν και μόνο λόγο. Διότι σας είπα και πάλι ότι οποιοσδήποτε μπορεί να βγάλει από κομπιούτερ –με τα κομπιούτερ είναι πολύ εύκολο- και να στείλει οπουδήποτε ο,τιδήποτε. 
     Λέτε: «Ένας Υπουργός έστειλε αυτό το χαρτί». Στο Υπουργείο επειδή το ελέγξαμε –γιατί λέτε ότι το είδαμε στην εφημερίδα και δεν το ελέγξαμε, δεν κάναμε Ε.Δ.Ε. βέβαια- ψάξαμε να δούμε τι συμβαίνει. Τέτοιο χαρτί σ’ εμάς δεν έχει φτάσει ποτέ για τον απλούστατο λόγο ότι αυτό το χαρτί που είδαμε στην εφημερίδα, έχει μέσα κάποια μόρια, έχει κάποιες παρατηρήσεις, που ουδέποτε γράφονται τέτοιες παρατηρήσεις στα έντυπα του Υπουργείου. 
     Αν δείτε τα αιτήματα βουλευτών, δημάρχων, πολιτευτών, απλών πολιτών όπως έρχονται –υπάρχει σωρεία αιτημάτων- επάνω στο Υπουργείο, κατ’ αρχήν δεν έχουν κανένα χαρακτηρισμό, πολιτικό ή κομματικό. Αυτό να το καταλάβουμε ...
     ΒΑΣΙΛΕΙΟΣ ΟΙΚΟΝΟΜΟΥ: Όλα αυτά τι γίνονται;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όλα τα αιτήματα των πολιτών έρχονται επάνω. Ξέρετε τι ζητάει ο κόσμος σήμερα. Το Υπουργείο Εθνικής Άμυνας έχει μεγάλο κοινωνικό έργο και έχουμε και κοινωνική αποστολή. Έχει φανεί αρωγός σε πολλές περιπτώσεις: σε δήμους, σε συλλόγους, στους συλλόγους των αποστράτων, των εφέδρων. Υπάρχει μεγάλη συμμετοχή του Υπουργείου Εθνικής Άμυνας στο κοινωνικό γίγνεσθαι της χώρας και αυτό φαίνεται. 
     Λέτε ότι βάλατε τα γαλάζια ανθρωπάκια στο κομπιούτερ και τα ανεβάσατε. Αυτά είναι δικά σας συστήματα με τα γαλάζια και τα πράσινα ανθρωπάκια και τα ομολογείτε δημόσια στη Βουλή. Η ειλικρίνειά σας βεβαίως είναι αφοπλιστική. Όμως πολιτικά, το μήνυμα αυτό εκπέμπεται από το Κοινοβούλιο σ’ όλο τον ελληνικό λαό και κυρίως στη νεολαία για να δούμε ποιος τέλος πάντων είναι αυτός που εκμεταλλεύεται τον καημό της νεολαίας για δουλειά και το χαρακτηρίζει «γαλάζια ανθρωπάκια» στο κομπιούτερ τα προσωπικά ή τα κομματικά.
     Παρ’ ότι εξήγησα για τη λογική της συνέντευξης -πώς αυτή μπήκε- και για το νόμιμο της συνέντευξης εξακολουθείτε, κύριοι συνάδελφοι, να επιμένετε στο επιχείρημα ότι αν δεν ήταν η συνέντευξη θα ήταν διαφορετική η σειρά. Μα, βεβαίως θα ήταν διαφορετική η σειρά, αλλά αφού η συνέντευξη είναι μέρος των όλων κριτηρίων, τα οποία αθροιζόμενα δίνουν το αποτέλεσμα, είναι έτσι. Και επαναλαμβάνω και το δικό μου αντεπιχείρημα, ότι θα ήταν άλλη η σειρά, αν δεν υπήρχαν οι άλλες βαθμολογίες και ήταν μόνο η συνέντευξη. Αυτό, λοιπόν, δεν είναι επιχείρημα.
     Ρωτήσατε: «Οι χειριστές ραντάρ και οι μετεωρολόγοι θα πάνε να πολεμήσουν;».
     ΒΑΣΙΛΕΙΟΣ ΟΙΚΟΝΟΜΟΥ: Όχι θα πάνε να πολεμήσουν.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όταν ζητάμε χειριστές ραντάρ, τι φαντάζεστε; Κάποιο ραντάρ σε μια κορυφή που κάθονται όλοι μπροστά στις οθόνες; Αυτό φαντάζεστε;
     ΒΑΣΙΛΕΙΟΣ ΟΙΚΟΝΟΜΟΥ: Αεροπορία ήμουν και ξέρω.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όχι. Υπάρχουν τα κινητά ραντάρ κάτω στις ακτές, στα αεροδρόμια, που ο χειριστής είναι μαχητής. Είναι πρώτα μαχητής με το όπλο του και μετά ρανταρίστας. Και ο μετεωρολόγος στις μετασταθμεύσεις κι αυτός, αν χρειαστεί, θα γίνει μαχητής να πάει κι αυτός να υπερασπιστεί τα όρια της μονάδας στην οποία υπηρετεί.
     ΒΑΣΙΛΕΙΟΣ ΟΙΚΟΝΟΜΟΥ: Ναι, αλλά τον προσλαμβάνετε για συγκεκριμένη δουλειά.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Βεβαίως ναι, αλλά σας λέω ότι πάνω απ’ όλα, όλοι οι υπηρετούντες στις Ένοπλες Δυνάμεις είναι πρώτα μαχητές και μετά, οτιδήποτε άλλο. Αυτή είναι η αξιοπιστία των Ενόπλων μας Δυνάμεων και είμαστε υπερήφανοι γι’ αυτό.
     Τελειώνω, κύριε Πρόεδρε, λέγοντας ότι όλα τα στοιχεία τα οποία είναι διαθέσιμα στους κυρίους συναδέλφους θα μπορούσαν να είχαν εξεταστεί από αυτούς, αλλά δυστυχώς δεν έχουμε συνηθίσει στην ουσιαστική συνεργασία. Ομιλούμε μέσω ερωτήσεων που οι περισσότερες κατατίθενται μόνο και μόνο για να βγουν στις εφημερίδες και τις τηλεοράσεις για να γίνει ο θόρυβος. Ουσία δεν υπάρχει. Εμείς βεβαίως, απαντάμε, αλλά η ουσία της πολιτικής είναι αυτή που σας είπα προηγουμένως. Ο,τιδήποτε χρειαστεί οποιοσδήποτε Βουλευτής, ανά πάσα στιγμή το Υπουργείο είναι στη διάθεσή του να έρθει να τα δει όλα. 
     Και μάλιστα χθες –και είναι προς τιμήν όλων μας- κάλεσα τους εισηγητές του νομοσχεδίου που καταθέσαμε για τις προμήθειες των Ενόπλων Δυνάμεων -ήρθαν οι συνάδελφοι του ΠΑ.ΣΟ.Κ. στο Υπουργείο, οι συνάδελφοι των άλλων δύο κομμάτων είχαν δουλειά και θα έρθουν τη Δευτέρα- και συνεννοηθήκαμε για το μείζον θέμα που θέτει το νομοσχέδιο, δηλαδή τις προμήθειες των Ενόπλων Δυνάμεων. Αυτό χθες το βράδυ ήταν κάτι το καταπληκτικό και πιστεύω ότι έτσι πρέπει να συνεννοούμεθα για τέτοια μείζονα θέματα. Γιατί αυτή η επερώτησή σας, κύριοι συνάδελφοι, από καταγγέλλοντες σας μετέτρεψε σε καταγγελλόμενους. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή, σύμφωνα με το άρθρο 86 του Συντάγματος και το ν. 3126/2003, ποινική ευθύνη των Υπουργών:
     Πρώτον, μηνυτήρια αναφορά κατά των Υπουργών Εσωτερικών, Δημόσιας Διοίκησης και Αποκέντρωσης και Τουριστικής Ανάπτυξης. 
     Δεύτερον, μήνυση κατά του Υπουργού Υγείας και Κοινωνικής Αλληλεγγύης.
     Τρίτον, αναφορά του Εισαγγελέα Πρωτοδικών Αθηνών, με συνημμένη δικογραφία, που αφορά τους διατελέσαντες Υπουργούς Τύπου και Μέσων Μαζικής Ενημέρωσης κατά τα έτη 2001 και 2002.
     Θα δώσω το λόγο στον κ. Καρχιμάκη για πέντε λεπτά για να κλείσουμε τη συζήτηση. 
     ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, με έκπληξή  μου διαπίστωσα ότι ο κύριος Υπουργός επιχείρησε να αλλοιώσει τα λεγόμενά μου. 
     Από πότε, κύριε Υπουργέ, η δική σας υποχρέωση να καταθέσετε στοιχεία στη Βουλή και το δικό μας δικαίωμα να τα έχουμε, είναι κάτι το οποίο εμείς δεν πρέπει να το διερευνούμε και να το ψάχνουμε; Παρά τη δική σας υποχρέωση και το δικό μας δικαίωμα δεν επιτρέψατε να έχουμε αυτά τα στοιχεία τα οποία έπρεπε να έχουμε εγκαίρως για να κρίνουμε πραγματικά αν αυτές οι προσλήψεις έγιναν αντικειμενικά, που δεν έγιναν αντικειμενικά και το ξέρετε πάρα πολύ καλά, γιατί το ομολογούν και οι συνάδελφοί μας σ’ αυτήν την Αίθουσα.
     Μας είπατε  για ρωτήσεις που απαντάτε στη Βουλή «ελάτε στο Υπουργείο». Η Βουλή για ποιο λόγο υπάρχει; Οι ερωτήσεις υποβάλλονται για να απαντώνται. Αυτό λέγατε προεκλογικά για κάποιες περιπτώσεις που δεν παίρνατε απαντήσεις, ότι εμείς προσβάλλουμε τον κοινοβουλευτικό έλεγχο. Εσείς, δηλαδή, σήμερα τι κάνετε όταν σας ζητάμε συγκεκριμένα να μας κατατεθούν οι καταστάσεις των επιτυχόντων με τα δεκατρία κριτήρια, τα οποία προβλέπει η εγκύκλιος, η προκήρυξη, το προεδρικό διάταγμα και δεν τα έχουμε; Δεν είναι προσβολή του κοινοβουλευτικού ελέγχου, όταν δεν έχουμε τη σειρά προτεραιότητας; Δεν είναι προσβολή στην ελληνική κοινωνία, όταν δεν μπορεί κανείς να δει τι ακριβώς συμβαίνει μέσα στη σελίδα του Υπουργείου; Βάζετε διάφορα τεχνικά κόλπα, προκειμένου να μη μπορεί κανείς να έχει μία πλήρη εικόνα. Αυτό έχει συμβεί, κύριε Υπουργέ.
     Όσον αφορά τις πλαστογραφίες κ.λπ., να σας παραπέμψω, κύριε Υπουργέ, σ’ αυτόν τον κύριο που συνελήφθη προχθές, τον ανθυπασπιστή κ. Θιάκο, με δέκα κακουργήματα. Εσείς τον επαναφέρατε. Γιατί δεν ελέγξατε τα πλαστά χαρτιά, τέλος πάντων, τα κακουργήματά του και γιατί διώκεται; Εσείς τον επαναφέρατε με τους εκατοντάδες αποστράτους. Αυτούς δεν τους ελέγχετε; Δεν βλέπετε τι ανθρώπους επαναφέρετε στο στρατό; Ψάξτε το. Ποιος σας τον έδωσε; Δεν οφείλατε να το ερευνήσετε; Από τη μία, δηλαδή, ελέγχουμε και από την άλλη δεν ελέγχουμε; Δηλαδή έχουμε επιλεκτική συμπεριφορά απέναντι στο ένα ή στο άλλο; 
     Βεβαίως, είχαμε κάνει ελέγχους κι εμείς. Βεβαίως ήταν αντικειμενικό το σύστημα. Και αν θέλατε να βάλετε αυτό που λέτε ως συνέντευξη, να το βάζατε, αλλά χωρίς βαθμολόγηση, χωρίς κριτήριο προσαύξησης των μορίων. Και αν κάποιος δεν ήταν εντάξει, βεβαίως να τον κόψετε, όπως το κάνετε και με τα ψυχοτεχνικά. Να το κάνετε εκ των υστέρων, αφού αποτυπωθεί η αντικειμενική βαθμολόγηση. Θα μπορούσατε να επιτύχετε το ίδιο πράγμα, το οποίο επικαλείστε ότι επιτύχατε. Γιατί δεν το κάνατε έτσι; 
     Κύριε Υπουργέ, θέλω να πω και δύο λόγια για τον κ. Πολύδωρα, ο οποίος δυστυχώς λείπει. Μίλησε για ανώτερους διορισμούς. Από το 1994 υπάρχει το σύστημα του νόμου περί Α.Σ.Ε.Π.. Δεν υπήρξαν παρεμβάσεις, όπως και να το κάνουμε. Και αυτό που επικαλείστε περί συμβασιούχων και οι συμβασιούχοι με το Α.Σ.Ε.Π. έμπαιναν και υπήρχε μία σαφής πρόβλεψη που έλεγε ότι οκτώ μήνες υπηρετεί, διακόπτει για τέσσερις μήνες και ξανακάνει αίτηση, αν θέλει να επανεπιλεγεί αντικειμενικά με κριτήρια, με μόρια. Δεν ήταν «τσιμπητοί», όπως θέλετε να περάσετε στον ελληνικό λαό προς τα έξω. Σήμερα το κάνετε αυτό. Δεν είναι πρωτοφανές, όταν έχουμε εξήντα χιλιάδες συμβάσεις έργου, όπως είπε και ο συνάδελφος Ρόβλιας, σε δεκαοκτώ μήνες, οι οποίες δεν προκηρύσσονται και γίνονται κάτω από το τραπέζι και δεν τις γνωρίζει κανείς; 
     Είναι σύστημα διαφάνειας το stage, με το οποίο ουσιαστικά περνάμε δεκαοκτάμηνα, που δεν είναι πλέον ευρωπαϊκά προγράμματα, αλλά είναι με την ευθύνη και από τους προϋπολογισμούς των Υπουργείων για να παρακάμπτεται το Α.Σ.Ε.Π.;  
     Δεν είναι το σύστημα του δανεισμού που επικαλέστηκε ο κ. Πολύδωρας, το σύστημα που είδαμε πριν από λίγο διάστημα να εφαρμόζεται; Ο κ. Γιαννίτσης έφερε νόμο, κύριε Πρόεδρε, για δανεισμό υπαλλήλων σε φορείς οι οποίοι έχουν εξέλθει του Α.Σ.Ε.Π.. 
     Σήμερα τι βλέπουμε; Βλέπουμε να καταπατώνται οι νόμοι και να γίνονται δανεισμοί υπαλλήλων σε φορείς οι οποίοι είναι εντός Α.Σ.Ε.Π. Αυτά πότε έγιναν; Τώρα γίνονται, σήμερα, σ’ αυτήν την Κυβέρνηση. Όλα τα υπόλοιπα είναι υποκρισία, κύριε Πρόεδρε. Η αδιαφάνεια είναι εδώ. Δεν ήταν αυτά που υποσχέθηκε στον ελληνικό λαό η Κυβέρνηση προεκλογικά. Και βεβαίως ο κ. Πολύδωρας δικαιώνεται σε αυτά που είπε προεκλογικά και που του στοίχισε. Αυτό αποδεικνύει για άλλη μία φορά ότι ο κύριος Πρόεδρος της Κυβέρνησης είναι αναξιόπιστος σε σχέση με τη συμπεριφορά του απέναντι στον κ. Πολύδωρα, γιατί αυτός είπε την αλήθεια.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καρχιμάκη 
     Κύριε Υπουργέ, έχετε το λόγο για να κλείσουμε τη συζήτηση. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ο Πρόεδρος της Κυβέρνησης, κύριε συνάδελφε, είναι αξιόπιστος, είναι αποφασισμένος να φέρει το «νοικοκύρεμα» στην Ελλάδα και, επειδή δεν εξαρτάται από κανέναν και από τίποτα, έχει ορθώσει το ανάστημά του και βρίσκεται σε μετωπική σύγκρουση με τη διαπλοκή και τη διαφθορά, την οποία εσείς εκθρέψατε όλα αυτά τα χρόνια σε βαθμό κακουργήματος. 
     Όσον αφορά αυτά που είπατε, ουδέποτε αρνηθήκαμε να σας καταθέσουμε έγγραφα, με τη διαφορά ότι μας ζητάτε εν μέσω διαγωνισμού να σας καταθέσουμε έγγραφα. Ο διαγωνισμός τελείωσε και είναι όλα στη διάθεσή σας. 
     Μη δημιουργείτε ψευδείς εντυπώσεις εδώ μέσα, διότι γνωρίζετε πάρα πολύ καλά τη μεγάλη προσπάθεια που γίνεται για να απαντάμε εν χρόνω σε όλες τις ερωτήσεις σας, ερωτήσεις που ξέρετε πάρα πολύ καλά ότι οι περισσότερες δεν έχουν ουσία…
     ΜΙΧΑΛΗΣ ΚΑΡΧΙΜΑΚΗΣ: Όχι, κύριε Υπουργέ. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Αμυνας): ...είναι υβριστικές προς το προσωπικό του Υπουργείου μας. Είναι υβριστικές και θα έπρεπε να είστε πιο προσεκτικός, όταν χαρακτηρίζετε στελέχη του Υπουργείου Εθνικής Άμυνας ότι δήθεν είναι πίσω από –πώς το είπατε- αυτές τις αναθέσεις και όλα αυτά τα πράγματα. 
     Αν είστε σίγουρος γι’ αυτό, έπρεπε να έχετε κάνει άλλη κίνηση και όχι να κάνετε ερωτήσεις, να τις στέλνετε στον Τύπο και μετά να μην ενδιαφέρεστε για την πορεία της απάντησης, πότε θα έλθει και αν θα έλθει. Γιατί αν ενδιαφερόσασταν για την απάντηση, όσες δεν προλαβαίναμε να τις απαντήσουμε θα τις φέρνατε με τη διαδικασία της επίκαιρης ερώτησης εδώ, αλλά ούτε μία δεν έχετε φέρει εδώ, γιατί δεν σας ενδιαφέρει η ουσία. Σας ενδιαφέρει το σόου. Σας ενδιαφέρει τι θα γράψουν οι εφημερίδες και τι θα πουν οι τηλεοράσεις και επί της ουσίας τίποτα. Μπορώ να αποδεχθώ ως ένα βαθμό αυτό το πράγμα ως μέρος του πολιτικού παιχνιδιού, αλλά τέτοια παιχνίδια σε μας τουλάχιστον δεν «πάνε». 
     Όσον αφορά αυτά που επαναλάβατε, να κοιτάξουμε τα Πρακτικά. Σας εξήγησα από την αρχή το γιατί και πως έγινε η συνέντευξη, τι διαδικασίες ακολουθήθηκαν, ότι ακολουθήθηκε η νομιμότητα 100%, πράγμα το οποίο θα δούμε. Θα δούμε εάν έχουμε προσφυγές -μέχρι τώρα δεν έχουμε καμιά- τι θα αποφανθεί το αρμόδιο δικαστήριο. Θα τα δούμε αυτά τα πράγματα. 
     Έτσι όμως όπως οργανώθηκε η όλη υπόθεση της πρόσληψης των Επαγγελματιών Οπλιτών, τα στοιχεία ήταν αντικειμενικά. Ακόμα και μέσα στη συνέντευξη, που βεβαίως ο εξεταστής, ο βαθμολογητής, έχει το υποκειμενικό στοιχείο μέσα του, είχε όμως μπροστά του «μπούσουλα». Είχε ένα χαρτί, όπως σας έδειξα προηγουμένως από του Βήματος, από τους αρμόδιους του Κέντρου Αεροπορικής Ιατρικής για το πως γίνονται αυτές οι συνεντεύξεις. 
     Σας εξήγησα ότι ακόμα και έναν απλό ανειδίκευτο υπάλληλο, που τον προσλαμβάνουμε για βοηθό στη δουλειά μας και στο σπίτι μας, πρώτα τον βλέπουμε, του λέμε δύο κουβέντες και μετά τον προσλαμβάνουμε, πόσο μάλλον ένα μαχητή στις Ένοπλες Δυνάμεις, οι οποίες βασίζονται στους Επαγγελματίες Οπλίτες. 
     Όπως πολύ καλά γνωρίζετε, ο θεσμός έχει ξεκινήσει από τις δικές σας μέρες και ο Επαγγελματίας Οπλίτης είναι η βάση του στρατεύματος, γι’ αυτό και λέγεται επαγγελματίας και γι’ αυτό φροντίζουμε -και θα έπρεπε να έχετε φροντίσει και εσείς- αυτοί που προσλαμβάνονται για να φέρουν εις πέρας την υψηλή αποστολή των Ενόπλων Δυνάμεων, για την άμυνα και ασφάλεια της χώρας, όπως σας το είπα, να είναι πρώτα μαχητές και μετά οτιδήποτε άλλο. 
     	Αν ήταν αλλιώς τα πράγματα, τότε τι θα κάναμε; Θα κάναμε κάποιες συμβάσεις με πολίτες απ’ έξω, θα τους είχαμε για ένα διάστημα να πάνε, αν χρειαστεί, σε καμία κρίση να ρίξουμε και έναν πυροβολισμό και να τελειώνει η υπόθεση. Όχι. Οι Επαγγελματίες Οπλίτες είναι η βάση του στρατεύματος,  με όλα τα στελέχη του σιγά-σιγά με την εξέλιξή τους δημιουργούν όλη την ιεραρχία, μία ιεραρχία η οποία φροντίζει, κύριε Πρόεδρε, 100% να είναι πλήρως συνεπής στις υποχρεώσεις της και ειδικά στη μεγάλη υποχρέωση να δημιουργήσει την αδιαπέραστη «ασπίδα» που χρειάζονται η άμυνα και η ασφάλεια της χώρας έναντι οποιασδήποτε απειλής. 
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
     Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμό 21/14-11-2005 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εθνικής Άμυνας, σχετικά με το διαγωνισμό του Υπουργείου για τους Επαγγελματίες Οπλίτες (ΕΠ.ΟΠ.) της Αεροπορίας και ερωτάστε αν δέχεστε να λύσουμε τη συνεδρίαση.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.22΄ λύεται η συνεδρίαση για την προσεχή Δευτέρα 5 Δεκεμβρίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερώτησης, σύμφωνα με την ημερήσια διάταξη που θα  διανεμηθεί.
     Η ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ
                                                                  5

