ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΟΘ’

Τετάρτη 8 Ιουνίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Συζήτηση προ ημερήσιας Διατάξεως με πρωτοβουλία της Κυβέρνησης σε επίπεδο Αρχηγών Κομμάτων με θέμα: «Ανάπτυξη-απασχόληση-κοινωνική συνοχή», σελ.
2. Πρόταση του Πρωθυπουργού κ. Κ. Καραμανλή παροχής ψήφου εμπιστοσύνης προς την Κυβέρνηση, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 9 Ιουνίου 2005, σελ.

ΟΜΙΛΗΤΕΣ
Επί της προ ημερησίας Διατάξεως:
ΚΑΡΑΜΑΝΛΗΣ Κ., σελ.
ΜΠΕΝΑΚΗ-ΨΑΡΟΥΔΑ Α., σελ.
ΠΑΠΑΝΔΡΕΟΥ Γ., σελ.

      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α’
      ΣΥΝΕΔΡΙΑΣΗ ΡΟΘ’
      Τετάρτη 8 Ιουνίου 2005
      ----------
      Αθήνα, σήμερα στις 8 Ιουνίου 2005, ημέρα Τετάρτη και ώρα 11.30’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής)
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7 Ιουνίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΟΗ΄ συνεδριάσεώς του, της Τρίτης 7 Ιουνίου 2005, σε ό, τι αφορά την ψήφιση στο σύνολο των σχεδίων νόμων:
     1. «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου της Ανδόρας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις και της Κοινής Δήλωσης Προθέσεων πoυ συνοδεύει μεταξύ της Ευρωπαϊκής Κοινότητας και κρατών - μελών της αφ΄ενός και του Πριγκιπάτου της Ανδόρας αφ΄ετέρου».
     2. «Κύρωση της Συμφωνίας μεταξύ της Ευρωπαϊκής Κοινότητας και της Eλβετικής Συνομοσπονδίας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκωv εισοδημάτων από αποταμιεύσεις, του Μνημονίου Συμφωνίας που τις συνοδεύει μεταξύ της Ευρωπαϊκής Κοινότητας και των κρατών - μελών της αφ' ενός και της Ελβετικής Συνομοσπονδίας αφ' ετέρου, καθώς και της Συμφωνίας υπό μορφή ανταλλαγής επιστολών μεταξύ της Ευρωπαϊκής Κοινότητας και της Ελβετικής Συνομοσπονδίας, σχετικά με την ημερομηνία εφαρμογής της ως άνω Συμφωνίας».
     3. «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Μονακό η οποία προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις και της Δήλωσης Προθέσεων που συνοδεύει μεταξύ της Ευρωπαϊκής Κοινότητας και του Πριγκιπάτου του Μονακό».
     4. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και της Ανγκουίλα σχετικά με την αυτόματη ανταλλαγή πληροφοριών όσον αφορά τα έσοδα από αποταμιεύσεις υπό την μορφή τόκων» 
     5. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Βρετανικών Παρθένων Νήσων για τη φορολόγηση των εισοδημάτων από αποταμιεύσεις». 
     6. «Κύρωση της Συμφωνίας μεταξύ της Ευρωπαϊκής Κοινότητας και της Δημοκρατίας του Αγίου Μαρίνου που προβλέπει μέτρα ισοδύναμα με εκείνα που θεσπίζονται στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τη συνοδεύει μεταξύ της Ευρωπαϊκής Κοινότητας και των κρατών - μελών της αφ΄ενός και της Δημοκρατίας του Αγίου Μαρίνου αφ΄ ετέρου».
     7. «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Λιχτενστάιν που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τις συνοδεύει μεταξύ της Ευρωπαϊκής Κοινότητας και των κρατών-μελών της αφ’ ενός και του Πριγκιπάτου του Λιχτενστάιν αφ΄ ετέρου».
     8. «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων».) 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Aνακοινώνονται προς το Σώμα από τον κ. Μιχαήλ Μπεκίρη, Βουλευτή Αχαΐας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη απομάκρυνσης των αδέσποτων ζώων από την πλατεία Όλγας στην Πάτρα.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μήνυση των μελών της Επιτροπής Ονοματοθεσίας του Δήμου Πατρέων.
      3) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στην ανάγκη εμβολιασμού των καστανοδένδρων του Νομού Λάρισας.
      4) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη  λειτουργίας σταθμού του ΕΚΑΒ στο Δήμο Μακρύ Γιαλού.
      5) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Εμποροβιοτεχνικός Επαγγελματικός Σύλλογος Οροπεδίου Λασιθίου ζητεί την ακύρωση της δημοπράτησης του κυλικείου του Δικταίου Άντρου.
      6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Βασίλειος Κωνσταντινίδης ζητεί να ενημερωθεί για την καταβολή της επιδότησης του ελαιολάδου.
      7) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Νικόλαος Καλαϊτζής επισημαίνει τα προβλήματα που αντιμετωπίζουν οι εποχικοί πυροσβέστες.
      8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος του Οροπεδίου Λασιθίου διαμαρτύρεται για την προκηρυχθείσα ανάδειξη αναδόχου για το κυλικείο του Δικταίου Άντρου.
      9) Οι Βουλευτές Λασιθίου, Ρεθύμνης και Επικρατείας κύριοι ΜΙΧΑΗΛ ΚΑΡΧΙΜΑΚΗΣ, ΙΩΑΝΝΗΣ ΚΕΦΑΛΟΓΙΑΝΝΗΣ και κ. ΜΑΡΙΑ ΔΑΜΑΝΑΚΗ αντίστοιχα, κατέθεσαν αναφορά με την οποία ο Δήμαρχος Ιεράπετρας ζητεί τη χωροθέτηση του Τοπικού Κέντρου Αγροτικής Ανάπτυξης του Νομού Λασιθίου με έδρα την Ιεράπετρα.
      10) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Κυνηγετικός Σύλλογος Νεαπόλεως Κρήτης διαμαρτύρεται για τη μετακίνηση δασοφύλακα.
      11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεαπόλεως ζητεί την ανάκληση της απόφασης με την οποία καταργείται το Δασικό Γραφείο της Νεάπολης.
      12) Οι Βουλευτές Αχαΐας κύριοι ΝΙΚΟΛΑΟΣ ΝΙΚΟΛΟΠΟΥΛΟΣ και ΜΙΧΑΗΛ ΜΠΕΚΙΡΗΣ κατέθεσαν αναφορά με την οποία ο Σύλλογος Γονέων και Κηδεμόνων του 43ου Δημοτικού Σχολείου Πατρών Αχαΐας ζητεί την ανέγερση νέου σύγχρονου κτηρίου για τη στέγαση του σχολείου.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Μόβρης Αχαΐας ζητεί να συνταχθεί μελέτη για την ύδρευση των Δήμων Μόβρης και Λαρισσού από το φράγμα Πείρου – Παραπείρου.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αντιμετώπιση υπόθεσης της κ. Τόνιας Κοκοβίκα από τη Δημοτική Αρχή Πατρέων.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους ελέγχους των Οδοντιατρικών Συλλόγων από την Επιτροπή Ανταγωνισμού.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε καταγγελία για τη λειτουργία του προγράμματος «Βοήθεια στο Σπίτι» στα Καλάβρυτα.
      17) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Μετσόβου Ιωαννίνων ζητεί τη χρηματοδότηση της ολοκλήρωσης εγκαταστάσεων των τριών χιονοδρομικών κέντρων του Μετσόβου.
      18) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί να χορηγηθεί στους συνταξιούχους τυφλούς του δημοσίου το επίδομα απολύτου αναπηρίας.
      19) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Αδελφότητα Σαρακατσαναίων Ηπείρου ζητεί οικονομική ενίσχυση για την επισκευή του επισκέψιμου χώρου της Σαρακατσάνικης Στάνης.
      20) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου της Ελλάδας ζητεί την υιοθέτηση προτάσεων οι οποίες αφορούν στη χάραξη της Ιονίας οδού.
      21) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου της Ελλάδος ζητεί τη δημιουργία φορέα για τη διαχείριση του φυσικού αερίου στην Ήπειρο.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Παναττική Επιτροπή ζητεί οι κεραίες κινητής τηλεφωνίας να εγκαθίστανται εκτός κατοικημένων περιοχών.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα τα οποία αναφέρονται σε κακοδιαχείριση ποσών που προέρχονται από διαθήκες από τον Ερυθρό Σταυρό κ.λπ.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο ζητείται η αποψίλωση του δασυλλίου των Πατρών.
      25) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας με το οποίο ζητείται η ολοκλήρωση της κατασκευής του δρόμου Λάρισας – Φαρσάλων.
      26) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας με το οποίο ζητείται η βιολογική καταπολέμηση της ασθένειας του έλκους που έχει πλήξει τα καστανοπερίβολα του Νομού Λάρισας.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9074/23-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 31138-ΙΗ/12-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9074/23-3-05 την οποία κατέθεσε ο Βουλευτής κ. Στ. Ματζαπετάκης και αφορά στο Τ.Ε.Ι. Κρήτης, σας γνωρίζουμε τα ακόλουθα:
     Βασική προτεραιότητα του YΠ.E.Π.Θ είναι η εύρυθμη λειτουργία όλων των Τεχνολογικών Εκπαιδευτικών Ιδρυμάτων.
     Τα οικονομικό ελλείμματα στα Τ.Ε.Ι. δημιουργήθηκαν σωρευτικά τα τελευταία πέντε χρόνια κυρίως από την αύξηση των Τμημάτων μέσα στο πλαίσιο της Διεύρυνσης. Η αύξηση αυτή των Τμημάτων καθώς και η συνεχής αύξηση του αριθμού των εισακτέων σπουδαστών σχεδόν σε όλα τα Τμήματα των Τ.Ε.Ι. δημιούργησε πολλές νέες εκπαιδευτικές ανάγκες, με αποτέλεσμα την αύξηση του αριθμού του Εκπαιδευτικού Προσωπικού, κυρίως εκτάκτου, την ανάγκη για απόκτηση νέου εξοπλισμού καθώς και νέων κτιριακών εγκαταστάσεων.
     Παράλληλα, δεν προβλέφθηκε η οικονομική κάλυψη των αναγκών των Τμημάτων αυτών μετά τη λήξη του προγράμματος του ΕΠΕΑΕΚ ΙΙ που κάλυπτε τη λειτουργία τους μέχρι 31.8.2004.
     Η προηγούμενη πολιτική ηγεσία του ΥΠ.Ε.Π.Θ. δε φρόντισε να συμπεριλάβει πιστώσεις για τη λειτουργία των Τμημάτων αυτών στον τακτικό προϋπολογισμό του 2004 με αποτέλεσμα από τον προηγούμενο Σεπτέμβριο να υπάρχει πρόβλημα στη λειτουργία τους.
     Το ΥΠ.Ε.Π.Θ. φρόντισε να εξασφαλίσει μια έκτακτη επιχορήγηση ύψους 14.000.000,00 ευρώ, η οποία και δόθηκε το Νοέμβριο του 2004, ώστε να μπορέσουν τα Ιδρύματα να αντιμετωπίσουν ένα μέρος των υποχρεώσεών τους.
     Ειδικότερα, στο Τ.Ε.Ι. Κρήτης χορηγήθηκε το ποσό των 930.000,00 Ευρώ στο πλαίσιο της έκτακτης χρηματοδότησης.
     Επίσης στον προϋπολογισμό του 2005 προβλέπονται συνολικά για τα Τ.Ε.Ι. αυξημένες πιστώσεις κατά 17 % για τις λειτουργικές δαπάνες και κατά 49 % για τις δαπάνες σίτισης.
     Συγκεκριμένα, το ύψος της κρατικής επιχορήγησης προς το Τ.Ε.Ι. της Κρήτης για το έτος 2005, σε ό,τι αφορά λειτουργικές δαπάνες, ανέρχεται στο ποσό των 8.370.000,00 Ευρώ, ήτοι αυξημένο κατά 1.366.000,00 Ευρώ σε σχέση με τον προϋπολογισμό του 2004. Επίσης, αυξημένη είναι και η επιχορήγηση του ίδιου Τ.Ε.Ι. για τις δαπάνες σίτισης.
     Επιπλέον, όλα τα Ιδρύματα έχουν ήδη εκταμιεύσει την πρώτη δόση από τον τακτικό προϋπολογισμό τους για τις λειτουργικές τους δαπάνες και από τα χρήματα αυτά θα μπορέσουν να πληρώσουν τις οφειλές τους στο έκτακτο εκπαιδευτικό προσωπικό.
     Το ΥΠ.Ε.Π.Θ. στοχεύει στην αύξηση των πιστώσεων για πρόσληψη μόνιμου Εκπαιδευτικού Προσωπικού, ώστε αφενός να βελτιωθεί η αναλογία που σήμερα υπάρχει υπέρ του μόνιμου Προσωπικού και αφετέρου να μειωθούν οι δαπάνες για το έκτακτο προσωπικό.
     Το ΥΠ.Ε.Π.Θ., στο πλαίσιο των δυνατοτήτων του προϋπολογισμού του 2005 και των αναγκών των υπολοίπων Τ.Ε.Ι., εξετάζει τη δυνατότητα πρόσθετης επιχορήγησης του Τ.Ε.Ι. Κρήτης για τη διασφάλιση της εύρυθμης λειτουργίας του.
     Η συνολική αύξηση των πιστώσεων για τα ΤΕΙ θα είναι σταδιακή, ώστε να υπάρξει εξισορρόπηση της χρηματοδότησης μεταξύ των Πανεπιστημίων και των ΤΕΙ, και σταδιακά να φτάσει η συνολική χρηματοδότηση για την Παιδεία στο 5% του ΑΕΠ σύμφωνα με τις κυβερνητικές εξαγγελίες.
     Όσον αφορά στη χορήγηση επιδόματος ενοικίου, σας γνωρίζουμε ότι με τις διατάξεις του ν. 3220/28-1-04, όπως συμπληρώθηκε και ισχύει με το ν. 3255/04, χορηγείται ετήσιο στεγαστικό επίδομα ίσο με 1.000,00 ευρώ στους προπτυχιακούς φοιτητές των Ανωτάτων και Ανωτέρων Εκπαιδευτικών Ιδρυμάτων που πληρούν τις προϋποθέσεις του νόμου, γεγονός που ανακουφίζει οικονομικά μεγάλο αριθμό οικογενειών των σπουδαστών.
     Ειδικότερα, το Τ.Ε.Ι. Κρήτης, όπως μας πληροφόρησε με σχετικό έγγραφό του, κατά το 2004 κατέβαλε επιδότηση ενοικίου σε 291 σπουδαστές, ενώ κατά το 2005, ύστερα από την εγκύκλιο, σύμφωνα με την οποία ο σπουδαστής θα πρέπει να επιλέξει μεταξύ της επιδότησης ενοικίου ή του στεγαστικού επιδόματος, ο αριθμός των σπουδαστών που έλαβε την επιδότηση ενοικίου μειώθηκε crτους 227. Τούτο συνέβη διότι οι σπουδαστές προτίμησαν την χορήγηση του επιδόματος των 1.000,00 ευρώ. Εκτιμάται ότι ο αριθμός σπουδαστών που τους χορηγήθηκε το εν λόγω επίδομα είναι αρκετά μεγάλος.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
      2. Στην με αριθμό 9065/23-3-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/760/11-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 9065/23-3-05 ερώτησης της Βουλευτού κας Χρ. Αράπογλου, σχετικά με το ιστορικό χωριό Χορτιάτη, σας πληροφορούμε τα εξής:
     Όσον αφορά τα μνημεία του Χορτιάτη είναι γνωστά στο Υπουργείο Πολιτισμού, το οποίο μεριμνά περί αυτών στο πλαίσιο των ετησίων επιχειρησιακών προγραμμάτων. Για παράδειγμα το έτος 2004 στερεώθηκε ένα μεγάλο τμήμα του παλαιού υδραγωγείου του Χορτιάτη.
     Η δημιουργία μόνιμων αρχαιολογικών συλλογών στο χωριό Χορτιάτη, προϋποθέτει μελέτη τόσο των υπαρχόντων ευρημάτων, όσο και αυτών που θα προκύπτουν από τις ανασκαφές και από τη συντήρηση Μνημείων, ούτως ώστε μετά την αξιολόγησή τους με βάση επιστημονικά κριτήρια να δίνεται μια πλήρης εικόνα της ιστορικής διαδρομής μιας περιοχής. Η απόφαση για ίδρυση ή μη αρχαιολογικής συλλογής εντάσσεται στην ευρύτερη μουσειακή πολιτική του Υπουργείου Πολιτισμού, συνεκτιμώντας και άλλους παράγοντες, όπως καταλληλότητα κτηρίου, ασφαλής έκθεση και φύλαξη των αρχαίων κ.τ.λ.
     Παρ' όλα αυτά, καμμία συγκεκριμένη πρόταση της "Κίνησης Πολιτών Χορτιάτη" περί δημιουργίας μόνιμης αρχαιολογικής συλλογής σε αίθουσα του χωριού δεν έχει κατατεθεί στο Υπουργείο Πολιτισμού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      3. Στην με αριθμό 9064/23-3-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Β-681/12-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 9064/23-3-2005, που κατέθεσε στη Βουλή η Βουλευτής κα Χρύσα Αράπογλου, σύμφωνα και με το έγγραφο αριθμ. 4183/4-4-2005 του Οργανισμού Αστικών Συγκοινωνιών Θεσσαλονίκης (Ο.Α.Σ.Θ.), σας πληροφορούμε τα παρακάτω:
     1. Ο Οργανισμός διαθέτει σήμερα 231 λεωφορεία με σύστημα πρόσβασης ατόμων με κινητικά προβλήματα, επί συνόλου 536 λεωφορείων, ενώ σύστημα πρόσβασης θα διαθέτει και κάθε νέο λεωφορείο που θα προμηθεύεται ο Οργανισμός στο μέλλον.
     2. Αν και ο Οργανισμός ανταποκρίνεται στην κοινωνική του αποστολή, για εξυπηρέτηση όλων των πολιτών στο δικαίωμα της κινητικότητας με τα Μέσα Μαζικής Μεταφοράς, παρατηρούνται σημαντικά προβλήματα προσπελασιμότητας των αναπηρικών αμαξιδίων, από και προς τις στάσεις των λεωφορείων του Ο.Α.Σ.Θ., όπως:
     α. Σε όλες τις στάσεις (παρά τις ρητές ρυθμίσεις του ΚΟΚ για απαγόρευση στάσης και στάθμευσης σε απόσταση 12 μέτρων) είναι πάντοτε παρανόμως παρκαρισμένα οχήματα. Η αντιμετώπιση αυτής της κατάστασης μπορεί να γίνει από πλευράς των Ο.Τ.Α. (εγκατάσταση της κατά τον ΚΟΚ κατακόρυφης και οριζόντιας σήμανσης), από τις αρμόδιες ελεγκτικές αρχές (Τροχαία - Δημοτική Αστυνομία), και με κατάλληλη ενημέρωση των πολιτών.
     β. Εκτός του ως άνω προβλήματος επιβίβασης και αποβίβασης στα αστικά λεωφορεία, ιδιαίτερα σημαντικό πρόβλημα αποτελεί και η αδυναμία προσπελασιμότητας των πολιτών με αναπηρικά αμαξίδια από και προς τις στάσεις λόγω των παρανόμως παρκαρισμένων αυτοκινήτων στις διόδους των αμαξιδίων επί των πεζοδρομίων.
     Η μέριμνα και οι πρωτοβουλίες - μέτρα αντιμετώπισης των ως άνω προβλημάτων δεν ανήκουν στην αρμοδιότητα του Ο.Α.Σ.Θ., και κατ' επέκταση του Υπ.Μ.Ε
     3. Τέλος, θέτουμε υπόψη σας ότι ο Οργανισμός, από την Πέμπτη 7 Απριλίου 2005, πραγματοποιεί, ουσιαστική παρέμβαση στην εξυπηρέτηση των ατόμων με αναπηρικά αμαξίδια, με την κυκλοφορία από 06:00' έως 22:00' δύο (2) ειδικά διασκευασμένων οχημάτων, με τέσσερις (4) θέσεις αναπηρικών αμαξιδίων και θέσεις τεσσάρων (4) συνοδών. Με τα οχήματα αυτά και μετά από προσυνεννόηση (ραντεβού) θα μετακινούνται δωρεάν τα άτομα με αναπηρικά αμαξίδια από και προς τον προορισμό τους.
     Για την ως άνω κοινωνική προσφορά του Ο.Α.Σ.Θ. στην εξυπηρέτηση των ατόμων με αναπηρικά αμαξίδια (είναι ο μοναδικός συγκοινωνιακός φορέας στην Ελλάδα που πρωτοποριακά το πραγματοποιεί), σας επισυνάπτουμε δελτίο τύπου, με όλες τις λεπτομέρειες εφαρμογής, και φωτογραφικό υλικό με τα διασκευασμένα οχήματα.
     Ο Υπουργός
     ΜΙΧΑΛΗΣ ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      4. Στην με αριθμό 9149/29-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ./ΚΕ/768/12-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ’ αρ.πρ.9149/29-3-2005 ερώτησης του Βουλευτή κ. Στ. Ματζαπετάκη σχετικά με τη στήριξη του έργου του ΕΛΙΑ από το Υπουργείο Πολιτισμού, σας πληροφορούμε τα εξής:
     Σύμφωνα με την Προγραμματική Σύμβαση της 10ης Ιουλίου 2003, η Διεύθυνση Γραμμάτων ανέλαβε την υποχρέωση να χρηματοδοτήσει την παραγωγή από το ΕΛΙΑ ενός CD ROM με υλικό από την αλληλογραφία Στρατή Τσίρκα Μ.Μ. Παπαϊωάννου. Σύμφωνα με το κείμενο της Προγραμματικής Σύμβασης, η δαπάνη ανέρχεται στο ποσό των 44.000 ΕΥΡΩ και η καταβολή ορίστηκε σε δύο δόσεις (22.000 ΕΥΡΩ με την υπογραφή της Σύμβασης και 22.000 μετά από 12 μήνες).
     Ήδη η αρμόδια Υπηρεσία του Υπουργείου Πολιτισμού έχει εξοφλήσει την πρώτη δόση και μετά από επικοινωνία με το ΕΛΙΑ και ενημέρωση της Υπηρεσίας για την πορεία του έργου θα ρυθμιστεί το θέμα των υπόλοιπων οφειλών.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      5. Στην με αριθμό 9103/24-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 19070/13-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Μ. Στρατάκης, σχετικά με την ίδρυση Κέντρου Πρόληψης κατά των ναρκωτικών στον Νομό Ηρακλείου, σε συνεργασία ΟΚΑΝΑ και Τοπικής Αυτοδιοίκησης, σας γνωρίζουμε κατά λόγο αρμοδιότητάς μας τα ακόλουθα:
     Στα πλαίσια της από 19-02-2004 Προγραμματικής Σύμβασης, που υπεγράφη και βρίσκεται σε ισχύ, μεταξύ του Υπουργείου μας, του Υπουργείου Υγείας και Κοινωνικής Αλληλεγγύης, του ΟΚΑΝΑ, της Κεντρικής Ένωσης Δήμων και Κοινοτήτων Ελλάδας (ΚΕΔΚΕ) και της Ελληνικής Εταιρείας Τοπικής Ανάπτυξης και Αυτοδιοίκησης (ΕΕΤΑΑ) επιδιώκεται:
     α) η αναβάθμιση της λειτουργίας των Κέντρων Πρόληψης σε θεσμικό, επιστημονικό, επιχειρησιακό και οικονομικό επίπεδο,
     β) η υποστήριξη και η ανάπτυξη τωv Κέντρων Πρόληψης, προκειμένου να καλυφθούν ικανοποιητικά οι ανάγκες της χώρας στον τομέα της πρόληψης, ιδιαίτερα με την παροχή κάθε δυνατής διευκόλυνσης ώστε τα Κέντρα Πρόληψης να επιτελέσουν την αποστολή τους.
     Το θέμα της ανάπτυξης νέων Κέντρων Πρόληψης περιλαμβάνεται στις συμβατικές υποχρεώσεις του ΟΚΑΝΑ, ως αρμόδιου για τον σχετικό σχεδιασμό φορέα, σε συνεργασία με την Κ.Ε.Δ.Κ.Ε.
     Σύμφωνα με την εν λόγω Προγραμματική Σύμβαση, κύρια υποχρέωση του Υπουργείου μας είναι η χρηματοδότηση του 50% τoυ προϋπολογισμού του κάθε Κέντρου Πρόληψης που λειτουργεί ή πρόκειται να λειτoυργήσει το αντίστοιχο έτος, ύστερα από συνεννόηση με τον ΟΚΑΝΑ.
     Στο πλαίσιο αυτό, κατά το έτος 2004, αποδόθηκε για την υλοποίηση προγραμμάτων πρωτογενούς πρόληψης κατά των ναρκωτικών βάσει της υπ' αριθ. 7215/04-02-2004 Κοινής Απόφασης των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών ποσό 9.200.000,00 ευρώ, από το οποίο ποσό 4.042.847,00 ευρώ αφορούσε την κάλυψη υποχρέωσης οικονομικού έτους 2003.
     Για το τρέχον έτος με την υπ' αριθ. 11804/04-03-2005 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών έχει προβλεφθεί για τον εν λόγω σκοπό το ποσό των 6.000.000,00 ευρώ.
     Κατά τα λοιπά, αρμόδια είναι τα συνερωτώμενα Υπουργεία.
     Ο  Υφυπουργός
     ΑΘΑΝΑΣΙΟΣ ΝΑΚΟΣ»
      6. Στην με αριθμό 9101/24-3-05 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ/763/11-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ.πρ.9101/24-3-2005 ερώτησης του Βουλευτή κ. Μ. Παντούλα, σας ενημερώνουμε τα εξής:
     Τα αντικείμενα που προέρχονται από τη Δωδώνη και που κατέχει σήμερα το Εθνικό Αρχαιολογικό Μουσείο ανήκουν στη λεγόμενη Συλλογή του Κωνσταντίνου Καραπάνου. Τη Συλλογή αυτή, την οποία ο Καραπάνος κατείχε νόμιμα στην οικία του στην Αθήνα, τη δώρισε στο Εθνικό Αρχαιολογικό Μουσείο σύμφωνα με το αρ.7018 Δωρητήριο Συμβόλαιο της 22ας Ιουνίου 1902 και το ΒΔ της 30ης Ιουνίου 1902.Ύστερα από τα παραπάνω η Συλλογή εισήχθη στο Εθνικό Αρχαιολογικό Μουσείο με το από 3-8-1902 σχετικό Πρωτόκολλο Παράδοσης και Παραλαβής. Ο πρώτος και σημαντικός όρος του Δωρητήριου Συμβολαίου ανέφερε ότι η Συλλογή θα μείνει διαρκώς στο Εθνικό Αρχαιολογικό Μουσείο και μάλιστα η ειδική αίθουσα με αντικείμενα της Συλλογής θα φέρει αιωνίως την επωνυμία «Αίθουσα Κ.Καραπάνου».
     Αντικείμενα που ανήκουν στη Συλλογή Καραπάνου και που προέρχονται από τις ανασκαφές του στη Δωδώνη έχουν συμπεριληφθεί και στη νέα επανέκθεση της Συλλογής Χαλκών που ετοιμάζεται και θα εκτεθούν σε ειδική ενότητα, η οποία περιλαμβάνει 6 προθήκες και είναι αφιερωμένη στο Ιερό της Δωδώνης. Φυσικά δεν είναι δυνατόν να εκτεθούν όλα τα αντικείμενα από τη Δωδώνη, δεδομένου ότι για μεγάλο αριθμό αντικειμένων γίνονται παράλληλα εργασίες ταύτισής τους. Έτσι στην επανέκθεση εκτίθενται τα σπουδαιότερα και πλέον ενδεικτικά αντικείμενα. Το Εθνικό Αρχαιολογικό Μουσείο και ως το πρώτο και μεγαλύτερο Μουσείο της χώρας έπρεπε να συμπεριλάβει μνημεία του ελληνικού πολιτισμού που προέρχονται από ολόκληρη την ελληνική επικράτεια και αντιπροσωπεύουν κάθε μορφή της αρχαίας ελληνικής τέχνης. Επομένως επειδή σύμφωνα με το Δωρητήριο Συμβόλαιο με τον Κ. Καραπάνο η Συλλογή με τα ευρήματα των ανασκαφών ανήκει στο ΕΑΜ, επίσης τα ευρήματα της Δωδώνης έχουν συμπεριληφθεί στην επανέκθεση της Συλλογής των Χαλκών του Μουσείου και επειδή η Συλλογή Καραπάνου αποτελεί μέρος της ιστορίας του ΕΑΜ είναι ιδιαίτερα δύσκολη η επιστροφή της Συλλογής.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      7. Στην με αριθμό 9188/29-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ/771/13-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ. πρ. 9188/29-3-2005 ερώτησης του Βουλευτή κ. Στ. Ματζαπετάκη, σας πληροφορούμε τα εξής:
     Ο Εκπολιτιστικός Σύλλογος Μυρτιάς Βαρβάρων Πεδιάδας Ηρακλείου Κρήτης Ν. ΚΑΖΑΤΖΑΚΗΣ είχε επιχορηγηθεί από τη Διεύθυνση Νεώτερης Πολιτιστικής Κληρονομιάς στις 18-10-1980 με το ποσό των 3.000.000 δρχ από τον Προϋπολογισμό Δημοσίων Επενδύσεων ΣΑΕ 8014/80 αριθμ. έργου 314006 «Επιχορήγηση ανεγέρσεως, οργανώσεως, εξοπλισμού, κτιρίων λαογραφικού ενδιαφέροντος» για τη δημιουργία του Μουσείου Νίκου Καζαντζάκη στο προαναφερόμενο χωριό.
     Με τη Συμβολαιογραφική Πράξη συστήθηκε Κοινωφελές Ίδρυμα (ΝΠΙΔ) με την επωνυμία ΙΔΡΥΜΑ «ΜΟΥΣΕΙΟ ΝΙΚΟΥ ΚΑΖΑΝΤΖΑΚΗ», ο Οργανισμός του οποίου τροποποιήθηκε με νεώτερο Προεδρικό Διάταγμα το έτος 1998. Μέχρι σήμερα δεν έχει κοινοποιηθεί στην αρμόδια Διεύθυνση του Υπουργείου Πολιτισμού από την αρμόδια Διεύθυνση Εθνικών Κληροδοτημάτων του Υπουργείου Οικονομικών το αντίστοιχο ΦΕΚ Δημοσίευσης της προαναφερόμενης τροποποίησης του Οργανισμού του Ιδρύματος, ούτε έχει προσκομισθεί από το ίδιο το Ίδρυμα για ενημέρωσή σας. Γενικότερα η αλληλογραφία με το Μουσείο Ν. Καζαντζάκη σταματά το 1993 και επομένως λόγω έλλειψης στοιχείων η αρμόδια Υπηρεσία του ΥΠΠΟ δεν μπορεί να εισηγηθεί την ένταξη στα μονίμως επιχορηγούμενα Ιδρύματα από το ΥΠΠΟ, όπως ζητά ο ερωτών Βουλευτής.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      8. Στην με αριθμό 8967/21-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/753/13-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ. αρ.πρ. 8967/21-3-2005 ερώτησης του Βουλευτή κ. Θ. Λεβέντη, σας πληροφορούμε τα εξής:
     Στην περιοχή Πικερμίου Αττικής έχουν διενεργηθεί κατά το παρελθόν δεκάδες παλαιοντολογικές ανασκαφές τόσο από ξένους όσο και από Έλληνες ερευνητές και έχουν αποκαλυφθεί πολύ πλούσια απολιθωμένη πανίδα, αποτελούμενη από περισσότερα από σαράντα είδη, ηλικίας της τάξεως των 7-7,5 εκατ. ετών. Ο συνολικός αριθμός των ευρημάτων ανέρχεται σε δεκάδες χιλιάδες ενώ αξιόλογη συλλογή διαθέτει επίσης το Πανεπιστήμιο Αθηνών, το οποίο διενήργησε ανασκαφές από ελληνικής πλευράς.
     Η θέση Κισδάρι όπου διενεργήθηκε η ανασκαφή του Πανεπιστημίου Αθηνών ανήκει σε ιδιώτη και έχει μεταβληθεί σε χώρο απόθεσης απορριμμάτων. Οι αρμόδιες Υπηρεσίες του Υπουργείου Πολιτισμού προέβησαν σε έγγραφες διαμαρτυρίες στην Κοινότητα Πικερμίου και στο Αστυνομικό Τμήμα Ραφήνας χωρίς όμως αποτέλεσμα. Οι αρμόδιες Υπηρεσίες του ΥΠΠΟ εξετάζουν τη δυνατότητα ανέγερσης Παλαιοντολογικού Μουσείου στην περιοχή Πικερμίου σε συνεργασία με τους εμπλεκόμενους φορείς προκειμένου να αναδειχθεί δημιουργικά η περιοχή.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      9. Στην με αριθμό 8861/16-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Β13-134/6-4-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στις υπ' αριθμ. 8861/16-3-05 ερώτηση που κατέθεσε στη Βουλή των Ελλήνων ο Βουλευτής κ. Μ. Φραγκαδουλάκης με θέμα «Προβλήματα μικρομεσαίων επιχειρήσεων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες μας, σας γνωστοποιούμε τα ακόλουθα:
     Στόχος της νέας διακυβέρνησης είναι να ενισχυθούν οι ρυθμοί ανάπτυξης της ελληνικής οικονομίας τα επόμενα χρόνια και να επιταχυνθούν οι ρυθμοί πραγματικής σύγκλισης, τόσο στα εισοδήματα, όσο και στην ποιότητα ζωής των ελλήνων, με τα αντίστοιχα των ευρωπαίων πολιτών. 
     Οι στόχοι αυτοί για να πραγματοποιηθούν απαιτούν αλλαγές και μεταρρυθμίσεις παντού. Γι' αυτό και το 2005 πρόκειται να είναι έτος θεσμικών αλλαγών και μεταρρυθμίσεων. Αλλαγές στο σύστημα κρατικών προμηθειών, αλλαγές στην ασφαλιστική αγορά, αλλαγές στην αγορά φαρμάκων, αλλαγές στη νομοθεσία περί ανταγωνισμού, αλλαγές στον έλεγχο και την εποπτεία των αγορών.
     Η πρόταση νόμου που έχουμε κοινοποιήσει αφορά κυρίως 12 θεσμικές αλλαγές, που αναφέρονται στην απόλυτη διαφάνεια στον τρόπο και τις διαδικασίες χορήγησης των αδειών των λαϊκών αγορών, του υπαίθριου εμπορίου και των «παζαριών», τον περιορισμό της δράσης των μεσαζόντων, την καταπολέμηση του παραεμπορίου, τη θέσπιση αυστηρότερων, αλλά και αντικειμενικών όρων εμπορικής πολεοδόμησης. Όπως επίσης την καθιέρωση εθνικού πλαισίου ωραρίου για τη λειτουργία των καταστημάτων, την καθιέρωση μόνιμου συστήματος εκπτώσεων και προσφορών και τη δημιουργία επιτελικού και εκτελεστικού οργάνου για τη διαμόρφωση και την άμεση υλοποίηση ενός εθνικού σχεδίου για την αξιοποίηση του ηλεκτρονικού εμπορίου.
     Η πρόταση μας αυτή έχει τεθεί σε δημόσια διαβούλευση με όλους τους φορείς της εργασίας, της επιχειρηματικότητας και των καταναλωτικών οργανώσεων. Επιδιώκουμε την προώθηση συναινετικών μεταρρυθμίσεων. Είμαστε έτοιμοι να ακούσουμε και να υιοθετήσουμε κάθε τεκμηριωμένη πρόταση που συνάδει με την επιδίωξή μας να ξεκινήσουν να λειτουργούν οι αγορές με διαφάνεια, περισσότερο ανταγωνισμό και σύμφωνα με ότι ισχύει στην Ευρωπαϊκή Ένωση. Σε αυτό το πλαίσιο περιμένουμε από τους φορείς μέσα σε είκοσι ημέρες, να καταθέσουν γραπτώς τις απόψεις τους.
     Επιπλέον, ζητάμε τις απόψεις και τις συγκεκριμένες προτάσεις για το πώς πρέπει να ρυθμιστεί, με τρόπο διάφανο και αντικειμενικό, το ζήτημα με τις πωλήσεις κάτω του κόστους.
     Πεποίθηση μας είναι, ότι με τη συνεργασία όλων μας θα καταφέρουμε η Χώρα μας να προωθήσει τις αναγκαίες θεσμικές αλλαγές για να καλύψει το χαμένο έδαφος. Σήμερα και όχι αύριο. Άλλος δρόμος για την ανάπτυξη και την πραγματική σύγκλιση δεν υπάρχει.
     Η πρόταση νόμου μεταξύ άλλων περιλαμβάνει τις ακόλουθες 12 θεσμικές αλλαγές:
     1. Συμπληρώνεται και εκσυγχρονίζεται ο ν. 3190/03 που ρυθμίζει θέματα υπαίθριου εμπορίου.
     Ο νόμος 3190/03 ήταν σύγχρονος, αλλά σε καμία περίπτωση δεν ήταν πλήρης. Υπήρχαν πολλές γκρίζες ζώνες, γιατί δεν είχαν εισαχθεί στο νόμο οι διατάξεις που θα διαμόρφωναν ένα πλήρες, διαφανές και αναπτυξιακό πλαίσιο ανάπτυξης και λειτουργίας του υπαίθριου εμπορίου, το οποίο θα:
     - απέβαινε σε όφελος του καταναλωτή,
     - θα προστάτευε τη νόμιμη μικρή και μεσαία μεγέθους εμπορική επιχείρηση από την ανεξέλεγκτη ανάπτυξη και λειτουργία του υπαίθριου εμπορίου
     - θα έκοβε μια για πάντα τον ομφάλιο λώρο της πελατειακής ομηρίας των επαγγελματιών που δραστηριοποιούνται στο χώρο του υπαίθριου εμπορίου από τα κομματικά κυκλώματα των μεσαζόντων που λυμαίνονται το χώρο.
     - θα δημιουργούσε συνθήκες ουσιαστικής εποπτείας και ελέγχου της εφαρμογής του νόμου.
     Οι διατάξεις του νέου νομοσχεδίου του Υπουργείου Ανάπτυξης, που αφορούν τους όρους και τις προϋποθέσεις ανάπτυξης στη χώρα μας του υπαίθριου εμπορίου, διασφαλίζουν όλες τις παραπάνω προτεραιότητες και προβλέπουν: 
     - Αντιπροσωπευτική συμμετοχή όλων των παραγωγικών φορέων στο νέο σύστημα χορήγησης των αδειών, προκειμένου η ανάπτυξη των αγορών αυτών να είναι σχεδιασμένη και όχι ανεξέλεγκτη.
     - Διαφάνεια σε όλα τα στάδια χορήγησης αδειών υπαίθριου εμπορίου.
     - Διαδικασίες κλήρωσης, τόσο για τη χορήγηση των αδειών, όσο και για τον καθορισμό των θέσεων.
     - Προτεραιότητα στην αδειοδότηση σε συγκεκριμένες οικονομικά αδύναμες κοινωνικές ομάδες με το καθορισμό ποσόστωσης.
     - Ενίσχυση του ρόλου της Αυτοδιοίκησης και των Οργανισμών Λαϊκών Αγορών Αθήνας και Θεσσαλονίκης
     - Διασφάλιση των πόρων που απαιτούνται για την λειτουργία και τη χρηματοδότηση των κλιμακίων ελέγχου σε κάθε Νομαρχία.
     - Αύξηση των προστίμων και συμπλήρωση όλων των κενών που είχε αφήσει ο προηγούμενος νόμος ασαφή ή αρρύθμιστα.
     Πιο συγκεκριμένα, οι βασικότερες αλλαγές που προβλέπει το νέο θεσμικό πλαίσιο που προωθεί το Υπουργείο Ανάπτυξης, προβλέπουν:
     Τάξη και διαφάνεια στο υπαίθριο και στάσιμο πλανόδιο εμπόριο
     - Την αναβάθμιση του ρόλου της Τοπικής Αυτοδιοίκησης.
     Η χορήγηση των αδειών πλανόδιου υπαίθριου εμπορίου θα γίνεται από τη Νομαρχιακή Αυτοδιοίκηση και του υπαίθριου στάσιμου εμπορίου από το Δήμαρχο ή τον Πρόεδρο της Κοινότητας, ύστερα από απόφαση του δημοτικού ή κοινοτικού συμβουλίου. Ταυτόχρονα εξασφαλίζεται η χρηματοδότηση των ελέγχων από κωδικούς οι οποίοι για το σκοπό αυτό λειτουργούν σε κάθε νομαρχία.
     - Την αντιπροσώπευση όλων των παραγωγικών ομάδων.
     Σε κάθε Νομαρχιακή, Αυτοδιοίκηση θα συγκροτηθούν Επιτροπές στην οποία θα εκπροσωπούνται πέραν ο της Νομαρχίας και οι εκπρόσωποι παραγωγικών φορέων (επιμελητήριο, εμπορικός σύλλογος, ομοσπονδία βιοτεχνών και επαγγελματιών, του αντιπροσωπευτικότερου σωματείου μικροπωλητών, της Τοπικής ένωσης Δήμων και Κοινοτήτων, και της Τροχαίας)
     Αντίστοιχα σε κάθε Δήμο στην αντίστοιχη επιτροπή θα συμμετέχουν εκπρόσωποι από το επιμελητήριο, εμπορικό σύλλογο, ομοσπονδία βιοτεχνών και επαγγελματιών, της πανελλήνιας ένωσης μικροπωλητών θρησκευτικών και εμπορικών πανηγύρεων και μικροπωλητών ατόμων με ειδικές ανάγκες, της εθνικής συνομοσπονδίας ατόμων με αναπηρία, των αρμόδιων εφορειών αρχαιοτήτων του Υπ. Πολιτισμού, εφόσον πρόκειται για αρχαιολογικούς χώρους και της Τροχαίας.
     - Την οριοθέτηση του ανώτερου αριθμού χορηγούμενων αδειών κάθε χρόνο.
     Οι Επιτροπές θα γνωμοδοτούν μέχρι τέλος Νοεμβρίου για τον αριθμό αδειών κάθε επαγγέλματος που θα χορηγούνται τον επόμενο χρόνο-και η Ν. Αυτοδιοίκηση και οι Δήμοι ή οι Κοινότητες με απόφαση που θα εκδίδουν μέχρι τις 31 Δεκεμβρίου θα καθορίζουν τον ανώτατο αριθμό ανά κατηγορία επαγγέλματος που θα χορηγείται τον επόμενο χρόνο.
     - Τη θέσπιση καταληκτικής ημερομηνίας για την υποβολή αίτησης
     - (31η Ιανουαρίου) και την εντός 30 ημερών απάντηση των αρμόδιων υπηρεσιών.
     - Τη 3ετή διάρκεια των αδειών, οι οποίες θα είναι προσωποπαγείς, δεν μεταβιβάζονται, δεν εισφέρονται, ούτε μισθώνονται ή παραχωρούνται κατά χρήση.
     - Τον καθορισμό ελάχιστης απόστασης από δημοτικές ή λαϊκές αγορές και τον ορισμό συγκεκριμένου αριθμού θέσεων για άσκηση στάσιμου υπαίθριου εμπορίου, στον προσδιορισμό του οποίου λαμβάνεται υπ όψιν και η γεωγραφική συγκέντρωση του στεγασμένου εμπορίου.
     - Τον καθορισμό ποσόστωσης για τη χορήγηση αδειών σε διάφορες οικονομικά αδύναμες ομάδες. Με ποσόστωση θα χορηγείται άδεια σε άνεργους που είναι άτομα με αναπηρία πάνω από 67%, σε πολύτεκνους και τέκνα πολυτέκνων, ανάπηρους και θύματα ειρηνικής περιόδου, ομογενείς βορειοηπειρώτες ή παλιννοστούντες από την π. ΕΣΣΔ και τον Πόντο.
     - Τη διενέργεια δημόσιας κλήρωσης για τη χορήγηση των αδειών, εφόσον οι αιτήσεις ξεπερνούν τον αριθμό των χορηγούμενων αδειών.
     - Τη διενέργεια δημόσιας κλήρωσης για τις ακριβείς θέσεις που θα καταλαμβάνει κάθε κάτοχος στους χώρους ανάπτυξης του υπαίθριου εμπορίου.
     - Τη θέσπιση αυστηρότερων προστίμων για τους παραβάτες, ύψους από 300 έως 5000 ευρώ, ενώ προβλέπεται μέχρι και η αφαίρεση της άδειας σε περίmωση επαναλαμβανόμενης παραβατικής συμπεριφοράς.
     2. Συμπληρώνεται και εκσυγχρονίζεται ο. ν. 3190/03 που ρυθμίζει θέματα λαϊκών αγορών.
     Τάξη και διαφάνεια στις Λαϊκές Αγορές
     - Καθορίζεται η αρμοδιότητα για τη χορήγηση των αδειών για λαϊκές, κάτι το οποίο ο προηγούμενος νόμος άφηνε ασαφές. Διατηρείται ο διαχωρισμός σε άδειες παραγωγικές και επαγγελματικές. Ο αριθμός των πρώτων δεν περιορίζεται, ώστε να ακολουθεί τις ανάγκες των παραγωγών και να διευκολύνει την παρουσία τους σε λαϊκές αγορές. Αντίθετα ο αριθμός των δεύτερων περιορίζεται Και εδώ εισάγονται αποκλειστικά κοινωνικά κριτήρια για την παροχή προτεραιότητας στην χορήγηση επαγγελματικών αδειών. Εδώ επίσης επιλέγεται η κλήρωση ως πλέον διαφανής και αντικειμενική μέθοδος για την χορήγηση των αδειών, όπου η ζήτηση είναι μεγαλύτερη από τη προσφορά: Εισάγεται πρόβλεψη για την περίπτωση καταστροφών, ώστε να δίδεται η δυνατότητα στις εξαιρετικές αυτές περιπτώσεις να διαθέτουν οι παραγωγοί κάτοχοι αδειών και προϊόντα άλλων παραγωγών, με προφανή οφέλη και για τους πληγέντες παραγωγούς και για τους καταναλωτές. Αυξάνονται οι ποινές για διάφορες παραβάσεις, οι οποίες κυμαίνονται από 300 ευρώ ως 20.000 Ευρώ. Το πιο σημαντικό όμως είναι, ότι θεσπίζονται και στο χώρο αυτό απόλυτα αντικειμενικές και διαφανείς διαδικασίες χορήγησης αδειών, με αποτέλεσμα να μπει ένα οριστικό τέρμα στα κομματικά κυκλώματα μεσαζόντων που λυμαίνονται τη συγκεκριμένη αγορά, με προφανές όφελος και για τους πωλητές και για τη τσέπη του καταναλωτή.
     3. Συμπληρώνεται και εκσυγχρονίζεται ο ν. 3190/03 που ρυθμίζει θέματα παζαριών και «εμποροπανήγυρεις».
     Τάξη και διαφάνεια στα παζάρια και στις «εμποροπανήγυρεις»
     - Αντιμετωπίζεται ριζικά το πρόβλημα των «παζαριών» και των παραδοσιακών «εμποροπανηγυριών», με τρόπο που ενισχύει την παραδοσιακή αυτή δραστηριότητα, αλλά ταυτόχρονα εκκαθαρίζει την αγορά από το παραεμπόριο των μεσαζόντων και ενδιαμέσων, εκμισθωτών και διοργανωτών παζαριών. Για το σκοπό αυτό απαγορεύεται η μίσθωση χώρων από δημόσιους και δημοτικούς οργανισμούς και αρχές σε ιδιώτες για υπομίσθωση ή κατά οποιονδήποτε τρόπο εκμετάλλευσή τους για δραστηριότητες υπαίθριου εμπορίου. Και επιβάλλεται απόλυτη ακυρότητα στις συναλλαγές με τέτοιο αντικείμενο.
     4. Ολοκληρωμένη καταγραφή Χονδρεμπόρων σε όλη την Ελλάδα.
     Τέλος συμπληρώνονται οι διατάξεις για το Μητρώο Χονδρεμπόρων για τη σωστή καταγραφή της αγοράς και την αντιμετώπιση πρακτικών που περιορίζουν τον ανταγωνισμό και τις επιλογές των καταναλωτών. Κυρίως με ;τον τρόπο αυτό επιδιώκεται η παρακολούθηση και ανατροπή των κυκλωμάτων ενδιάμεσων, που με τη μορφή του χονδρεμπόρου αποκομίζουν αδικαιολόγητα κέρδη αυξάνοντας την τελική τιμή στην οποία καλείται να αγοράσει ο καταναλωτής, ενώ ταυτόχρονα, με τον τρόπο αυτό, θα ενισχυθεί η αμεσότερη πρόσβαση του παραγωγού στον καταναλωτή.
     Νέο σύστημα εκπτώσεων: Λογικές τιμές 10 μήνες, πραγματικές εκπτώσεις 2 μήνες το χρόνο.
     5. Καθορίζεται δια νόμου και όχι με εκάστοτε υπουργική απόφαση, νέο σύστημα εκπτώσεων, με το οποίο επιτρέπεται η πώληση εμπορευμάτων με μειωμένες τιμές δύο φορές το χρόνο λόγω τέλους εποχής (τακτικές εκπτώσεις) στις εξής περιοριστικά προσδιοριζόμενες περιπτώσεις: (α) για διάστημα τεσσάρων (4) εβδομάδων από την 20η Ιανουαρίου κάθε έτους αν συμπίπτει με ημέρα Δευτέρα ή σε κάθε άλλη περίπτωση από την αρχή της πρώτης εβδομάδας μετά την παραπάνω ημερομηνία, (β) για διάστημα πέντε (5) εβδομάδων από την 15η Ιουλίου κάθε έτους εφόσον συμπίπτει με ημέρα Δευτέρα ή, σε κάθε άλλη περίπτωση, από την αρχή της πρώτης εβδομάδος μετά την παραπάνω ημερομηνία.
     Καθορίζονται αυστηρότερα πρόστιμα για όσους παραβαίνουν το νόμο που ξεκινούν από 1.000 ΕΥΡΩ και φθάνουν μέχρι 100.000 ΕΥΡΩ ανάλογα με την έκταση της παράβασης ή την πιθανή υποτροπή της επιχείρησης όταν αυτή έχει προβεί σε εικονικές (μαϊμού) εκπτώσεις με στόχο την παραπλάνηση των καταναλωτών.
     Ναι στις προσφορές αλλά με διαφάνεια και έλεγχο.
     6. Επιτρέπονται οι προσφορές ανά κατηγορία προϊόντος ή για συγκεκριμένο προϊόν, για περιορισμένο χρονικό διάστημα, το οποίο δεν μπορεί να υπερβαίνει τις δέκα συνεχόμενες ημέρες και υπό τον όρο ότι σε εμφανή σημεία του καταστήματος και πάντως στο συγκεκριμένο σημείο που βρίσκονται τα σχετικά προϊόντα, αναφέρεται ευκρινώς η παλαιά και η νέα τιμή του προϊόντος. Σε κάθε περίπτωση απαγορεύεται η προσφορά να αφορά αριθμό προϊόντων που υπερβαίνει το 50% του συνόλου των ειδών που διαθέτει το συγκεκριμένο κατάστημα. Προσφορά για το ίδιο προϊόν μπορεί να γίνεται μόνο μετά πάροδο εξήντα ημερών από την προηγούμενη. Κάθε εμπορική επιχείρηση οφείλει να ανακοινώνει τις προσφορές που προτίθεται να κάνει το αργότερο την προηγούμένη της έναρξης αυτών των προσφορών στον οικείο εμπορικό σύλλογο, αναφέροντας το προϊόν ή τα προϊόντα, για τα οποία γίνεται η προσφορά και την διάρκεια της προσφοράς. Σε περίπτωση προσφορών οι οποίες είναι ανακριβείς ή παραπλανητικές ως προς την ποσοστό της μείωσης τιμής, ή ως προς την ποσότητα των' προσφερομένων ή καθ’ οιονδήποτε άλλο, τρόπο, με απόφαση της οικείου Νομάρχη επιβάλλεται πρόστιμο από 500 ΕΥΡΩ και μέχρι 50.000 ΕΥΡΩ, ανάλογα με την έκταση της παράβασης.
     Προσαρμόζεται το ωράριο λειτουργίας των καταστημάτων στα ισχύοντα των χωρών μελών της Ευρωπαϊκής Ένωσης.
     7. Θεσμοθετείται εθνικό πλαίσιο ωραρίου λειτουργίας των καταστημάτων για όλη τη χώρα, προκειμένου, αφενός να μην έχουμε 54 διαφορετικά ωράρια λειτουργίας των καταστημάτων, όσοι και οι νομοί, όπως συμβαίνει μέχρι σήμερα και να εναρμονισθεί το πλαίσιο ωραρίου λειτουργίας των καταστημάτων στην χώρα μας με τα ισχύοντα στις άλλες χώρες μέλη της Ένωσης. Για τη ρύθμιση και όχι για την απελευθέρωση του ωραρίου λειτουργίας την οποία απορρίπτουμε, διότι αυτό θα σήμαινε ασυδοσία. λαμβάνουμε Κατά βάση υπόψη το ισχύον καθεστώς στο-Λεκανοπέδιο της Αττικής. Για το σκοπό αυτό θεσμοθετείται το πλαίσιο λειτουργίας των εμπορικών καταστημάτων καθημερινά και σε όλη την επικράτεια ως τις 21.00 ώρα, και το Σάββατο ως τις 20.00. Με αποφάσεις των οικείων νομαρχιακών συμβουλίων, έπειτα από γνώμη των ενδιαφερόμενων οργανώσεων εργοδοτών και εργαζομένων, το ωράριο λειτουργίας των καταστημάτων μπορεί να διευρύνεται, εφ' όσον οι τοπικές συνθήκες το απαιτούν. Οι εμπορικοί σύλλογοι διατηρούν το δικαίωμα τους να καθορίζουν ελεύθερα το ωράριο λειτουργίας των καταστημάτων μελών τους μέσα στο εθνικό πλαίσιο ωραρίου λειτουργίας των καταστημάτων, δεν μπορούν όμως να απαγορεύουν σε όποιον επιθυμεί, να λειτουργεί μέσα στο εθνικό πλαίσιο ωραρίου. Τα δικαιώματα των εργαζομένων στο λιανικό εμπόριο προστατεύονται απόλυτα. Διότι, ενώ αυξάνεται η δυνητική λειτουργία των καταστημάτων κατά δύο (2) ώρες το καλοκαίρι και κατά επτά (7) ώρες το χειμώνα, οι ώρες εργασίας για τους εμποροϋπαλλήλους παραμένουν 40 ώρες την βδομάδα.
     Επισημαίνεται, ότι στις χώρες του Ευρωπαϊκού Νότου, χώρες όπου ο τουρισμός συμμετέχει σημαντικά στο ΑΕΠ, αλλά και οι κλιματολογικές συνθήκες είναι σχεδόν παρόμοιες με τις δικές μας, οι εβδομαδιαίες ώρες λειτουργίας των καταστημάτων είναι 90 ώρες στην Ισπανία, 126 ώρες στην Πορτογαλία και 78 ώρες στην lταλία. Το μέτρο αυτό δίνει τη δυνατότητα στους καταναλωτές και ιδιαίτερα τους εργαζόμενους καταναλωτές, να κάνουν τα ψώνια τους με περισσότερη άνεση και λιγότερο άγχος και αναμένεται να επηρεάσει θετικά τη δημιουργία περισσότερων θέσεων εργασίας στον κλάδο του λιανικού εμπορίου, όπως έγινε άλλωστε και με την πρώτη διεύρυνση του ωραρίου λειτουργίας των καταστημάτων στη χώρα μας και αποδεικνύεται από τα επίσημα στοιχεία της ΕΣΥΕ.
     Αυστηρότεροι όροι αλλά και αντικειμενικές διαδικασίες για την χορήγηση άδειας μεγάλων καταστημάτων από τις Νομαρχίες της περιφέρειας.
     8. Καθορίζονται αυστηρότερες, διατάξεις που αφορούν την εμπορική πολεοδομία. Οι διατάξεις αυτές, αφ' ενός μεν προφυλάσσουν τις τοπικές κοινωνίες από φαινόμενα γιγαντισμού, που μπορούν να πλήξουν την παραδοσιακή εμπορική δραστηριότητα μέσα στα αστικά κέντρα ή σε περιοχές περιορισμένες γεωγραφικά, όπως τα νησιά και αφ' ετέρου εισάγουν μια απολύτως σαφή και πλήρη διαδικασία εξέτασης αιτημάτων, ώστε να μην εμποδίζεται αδικαιολόγητα η νέα εμπορική δραστηριότητα και η δημιουργία νέων θέσεων εργασίας. Ο πρώτος στόχος επιτυγχάνεται με την επαύξηση των προϋποθέσεων για την εγκατάσταση μεγάλων καταστημάτων και ο δεύτερος με την μεταφορά στην νομοθεσία των συμπερασμάτων της νομολογίας από την μέχρι τώρα εφαρμογή της διάταξης.
     Όχι στις πωλήσεις κάτω του κόστους, αλλά να προσδιορίσουμε με περισσότερη ακρίβεια και διαφάνεια ποιο είναι το πραγματικό κόστος.
     9. Για τις πωλήσεις κάτω του κόστους θεωρούμε ότι πρέπει, μέσα από το διάλογο, να αναζητήσουμε τον καλύτερο τρόπο εφαρμογής της συγκεκριμένης διάταξης και κυρίως να καθορίσουμε με περισσότερη ακρίβεια και διαφάνεια ποιο πρέπει να θεωρούμε πραγματικό κόστος.
     Τέρμα στην αυθαιρεσία του δημοσίου και της τοπικής αυτοδιοίκησης, με τα υπερβολικά μισθώματα για τα ενοικιαζόμενα κυλικεία, που αποτελεί την αιτία των υπερβολικών τιμών στα προϊόντα που διαθέτουν.
     10. Στα κυλικεία που λειτουργούν με ευθύνη του δημοσίου, της τοπικής αυτοδιοίκησης και των δημοσίων επιχειρήσεων θεσπίζεται ανώτατο όριο τιμών λιανικής πώλησης σε βασικά προϊόντα και μπορεί να διαμορφώνεται η κατ' έτος ποσοστιαία αύξηση αυτών. Σε περίπτωση εκμίσθωσης, με πλειοδοτικό διαγωνισμό για λειτουργία κυλικείου, οι ανώτατες τιμές για την πώληση των βασικών προϊόντων αλλά και τυχόν άλλων προϊόντων που ο φορέας επιθυμεί να προσδιορίσει, αποτελεί υποχρεωτικό όρο της προκήρυξης για τη διενέργεια του διαγωνισμού. Με τον τρόπο αυτό βάζουμε ένα οριστικό τέλος σε ένα θέμα που κατ' επανάληψη εξέθετε τη χώρα μας, ιδιαίτερα στα κυλικεία γύρω από αρχαιολογικούς και τουριστικούς χώρους και ζημίωνε, τόσο την εικόνα της χώρας όσο και την τσέπη των καταναλωτών αλλά και' αιφνιδίαζε του επιχειρηματίες του χώρου.
     Μπαίνει τάξη στις εκθέσεις βιβλίων ώστε να μη δημιουργούνται, συνθήκες αθέμιτου ανταγωνισμού εις βάρος των νόμιμα δραστηριοποιούμενων Βιβλιοπωλείων.
     11. Αντιμετωπίζεται ο αθέμιτος ανταγωνισμός στον ευαίσθητο χώρο. του βιβλίου, .θέτοντας αυστηρές προϋποθέσεις για τον αριθμό των εκθέσεων βιβλίου και των δυνατοτήτων πώλησης βιβλίων σε αυτές. Με τις συγκεκριμένες διατάξεις δίνεται η δυνατότητα έκφρασης σε όλους τους συνδικαλιστικούς φορείς στο χώρο του βιβλίου, αλλά και περιορίζεται μια δραστηριότητα που βλάπτει τα βιβλιοπωλεία και πρωτίστως τα μικρότερα «βιβλιοπωλεία της γειτονιάς».
     Η Ελλάδα αποκτά επιτελικό και εκτελεστικό όργανο χάραξης και υλοποίησης επιχειρησιακού σχεδίου για την αξιοποίηση των δυνατοτήτων του ηλεκτρονικού εμπορίου.
     12. Τέλος προωθείται η Ίδρυση Συμβουλίου Ηλεκτρονικού Επιχειρείν και αναλαμβάνει η εκτελεστική επιτροπή αυτής να διαμορφώσει επιτέλους στρατηγικό και επιχειρησιακό σχέδιο δικτύωσης και αξιοποίησης του ηλεκτρονικού εμπορίου, με προφανή οφέλη για το σύνολο των εμπορικών και των πάσης φύσεως επιχειρήσεων στη χώρα μας.
     Οι δώδεκα θεσμικές αλλαγές που προωθούμε:
     - θεσμοθετούν καθαρούς, δίκαιους και διάφανους κανόνες λειτουργίας όλων των αγορών.
     - προσαρμόζουν το θεσμικό πλαίσιο λειτουργίας του εμπορίου στα ισχύοντα των χωρών μελών της Ευρωπαϊκής Ένωσης
     - κατοχυρώνουν με τρόπο απόλυτο και διάφανο τα συμφέροντα των καταναλωτών.
     - προστατεύουν τη μικρή νόμιμη εμπορική επιχείρηση, τόσο από την ανεξέλεγκτη ανάπτυξη των μεγάλων καταστημάτων στην περιφέρεια της χώρας, όσο και από το παράνομο και ανεξέλεγκτο παραεμπόριο.
     - διευκολύνουν την είσοδο νέων επιχειρήσεων στον κλάδο του λιανικού εμπορίου, με την καθιέρωση εθνικού πλαισίου ωραρίου λειτουργίας των καταστημάτων, με προφανή οφέλη για την ανάπτυξη και τη δημιουργία νέων θέσεων εργασίας αλλά και την εξυπηρέτηση των καταναλωτών.
     - δίνουν επιτέλους αξιοπρέπεια και σεβασμό σε όλους αυτούς τους μεροκαματιάρηδες που δραστηριοποιούνται στο κλάδο του υπαίθριου εμπορίου, των λαϊκών αγορών και των εμποροπανηγυριών και οι οποίοι μέχρι σήμερα ήταν είτε στο έλεος των κομμάτων, είτε στο έλεος των κυκλωμάτων μεσαζόντων που λυμαίνονται τους χώρους αυτούς.
     Θεωρώ ότι κάνουμε ένα σημαντικό βήμα μπρος τα εμπρός και αυτό που περιμένουμε τώρα είναι τις σαφείς και συγκεκριμένες παρατηρήσεις και αντιπροτάσεις όλων των φορέων της εργασίας, των επιχειρήσεων και των καταναλωτικών οργανώσεων, ώστε να γίνει πράξη αυτή η μεταρρύθμιση. Υπάρχει ένα χρονικό περιθώριο 20 ημερών μέχρι το νομοσχέδιο να διορθωθεί, να συνθέσει αντικρουόμενες προτάσεις και ενδεχομένως να συμπληρωθεί και να έρθει στη συνέχεια για ψήφιση στη Βουλή.
     13. Σημαντικές μειώσεις στη φορολογία των επιχειρήσεων και ειδικά των μικρομεσαίων επιχειρήσεων
     Προχωρήσαμε στη σημαντική μείωση της φορολογίας των επιχειρήσεων, τόσο για τις προσωπικές επιχειρήσεις, όσο και για τις κεφαλαιουχικές εταιρείες. Συγκεκριμένα, για τις πρώτες μειώνεται ο συντελεστής φορολόγησης των κερδών από 25% σε 24% για τη διαχειριστική περίοδο 2005, σε 22% για το 2006 και 20% για το 2007. Αντίστοιχα, για τις κεφαλαιουχικές εταιρίες μειώνεται από 35% σε 32% για το 2005, σε 29% για το 2006 και σε 25% για το 2007.
     14. Προχωρήσαμε στην ένταξη στο Γ΄ ΚΠΣ για πρώτη φορά του εμπορίου μέσω του Επιχειρησιακού Προγράμματος της Ανταγωνιστικότητας (Ε.Π.ΑΝ)
     Προωθείται η υλοποίηση της Δράσης 2.11.1 που αφορά την ενίσχυση της ανταγωνιστικότητας των πολύ μικρών επιχειρήσεων με την ένταξη για πρώτη φορά στη -Δράση αυτή του τομέα του Εμπορίου. Το πρόγραμμα εποπτεύει η Γενική Γραμματεία Εμπορίου και θα υλοποιηθεί μέσω του Ελληνικού Οργανισμού Μικρομεσαίων Επιχειρήσεων και Χειροτεχνίας (ΕΟΜΜΕΧ).
     Με την αξιοποίηση της συγκεκριμένης δράσης του ΕΠΑΝ μπορούν οι εμπορικές επιχειρήσεις:
     - να υλοποιήσουν ολοκληρωμένα επιχειρηματικά σχέδια για την αναβάθμιση και ανακαίνιση του χώρου, όπου ασκείται η εμπορική δραστηριότητα 
     - να προχωρήσουν στον τεχνολογικό και οργανωτικό εκσυγχρονισμό τους 
     - να χρηματοδοτήσουν την ένταξη μιας μεμονωμένης εμπορικής επιχείρησης σε δίκτυα συνεργαζόμενων επιχειρήσεων με τη μορφή της δικαιόχρησης (franchising)
     Ο συνολικός προϋπολογισμός του προγράμματος ανέρχεται στα 200 εκατ. ευρώ. Από αυτά μέχρι και το 40% (80 εκατ. ευρώ) προέρχεται από δημόσια χρηματοδότηση, ενώ το υπόλοιπο 60%(120 εκατ. ευρώ) θα καλυφθεί από τις επιχειρήσεις που θα συμμετάσχουν στο πρόγραμμα(ιδιωτική συμμετοχή).
     Όσον αφορά το θέμα του αθέμιτου Ανταγωνισμού σας επισυνάπτουμε το με αριθμό πρωτοκόλλου 1492/28-3-2005 έγγραφο του Προέδρου της Επιτροπής Ανταγωνισμού κ. Σπυρίδωνα Ζησιμόπουλου.
     Κατά τα λοιπά αρμόδιο για απάντηση είναι το συνερωτόμενο Υπουργείο Οικονομίας & Οικονομικών.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     10. Στην με αριθμό 8563/8-3-05 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 8563/8-3-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 8563/2005 ερώτηση, που κατατέθηκε στη Βουλή από το Βουλευτή κ. Μ. Παντούλα, σχετικά με τη στελέχωση της θυγατρικής Εταιρείας του ΟΑΕΔ «Επαγγελματική Κατάρτιση», σας πληροφορούμε τα εξής:
     1. Ο Οργανισμός Απασχόλησης Εργατικού Δυναμικού (ΟΑΕΔ) για λόγους λειτουργικότητας δεν προτίθεται να στελεχώσει την θέση του Περιφερειακού Διευθυντή ΚΕΚ Ηπείρου, στην «Επαγγελματική Κατάρτιση Α.Ε.», αλλά οι υποχρεώσεις της θα καλύπτονται από τον κατέχοντα τη θέση του Περιφερειακού Διευθυντή ΚΕΚ Θεσσαλίας.
     2. Η εταιρεία από τις 27-2-2004, υπέβαλε στην Ειδική Υπηρεσία Διαχείρισης του Ε.Π. «Απασχόληση και Επαγγελματική Κατάρτιση» τις προτάσεις της (Τεχνικά Δελτία Έργου), για την υλοποίηση δράσεων επαγγελματικής κατάρτισης ανέργων σε δέκα Περιφέρειες της χώρας, (εκτός της Αττικής, που είχε υποβληθεί από 18-2-2005), μεταξύ των οποίων και της Περιφέρειας Ηπείρου.
     Όπως ήδη γνωρίζετε, από τα έντεκα Τεχνικά Δελτία Ελέγχου (ΤΔΕ), που υπεβλήθησαν τον Φεβρουάριο του 2004, εγκρίθηκαν τα έξι από αυτά. Μεταξύ των απορριφθέντων Τ ΔΕ ήταν και το Τ ΔΕ της Περιφέρειας Ηπείρου.
     Σας γνωρίζουμε ότι η «Επαγγελματική Κατάρτιση Α.Ε.» πρόκειται σύντομα να υποβάλλει νέα Τεχνικά Δελτία Έργου, για την υλοποίηση δράσεων κατάρτισης σε όλη τη χώρα, στα οποία θα περιλάβει και δράσεις κατάρτισης για την Περιφέρεια Ηπείρου.
     Ο Υφυπουργός
     ΓΕΡΑΣΙΜΟΣ ΓΙΑΚΟΥΜΑΤΟΣ»
      11. Στην με αριθμό 8545/8-3-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 2060Β/1-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ανωτέρω σχετικού, σας γνωρίζουμε τα εξής:
      Το ΕΠΙΧΕΙΡΗΣΙΑΚΟ ΠΡΟΓΡΑΜΜΑ «ΠΕΡΙΒΑΛΛΟΝ» (Ε.Π.ΠΕΡ.) 2000-2006 στο πλαίσιο του Μέτρου 7.2 χρηματοδοτεί δράσεις στο τομέα «Αναπλάσεις στο δομημένο περιβάλλον με καινοτόμο χαρακτήρα ή εθνική σημασία» και συγκεκριμένα στην κατηγορία πράξεων «Αποκαταστάσεις αξιόλογων δημόσιων διατηρητέων κτιρίων».
      Σύμφωνα με τους κανόνες εφαρμογής του Γ΄ ΚΠΣ, οι δυνητικοί τελικοί δικαιούχοι για τις ανωτέρω δράσεις, αφού δημοσιοποιηθεί σχετική πρόσκληση, θα πρέπει να υποβάλλουν αίτηση και τεχνικό δελτίο έργου στην Υπηρεσία Διαχείρισης του προγράμματος «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε. προκειμένου να αξιολογηθεί η πρόταση τους, σύμφωνα με τα δημοσιοποιημένα κριτήρια αξιολόγησης.
      Την περίοδο αυτή στο πλαίσιο του συγκεκριμένου προγράμματος δεν υπάρχει ανοιχτή πρόσκληση σε Μέτρα στα οποία θα μπορούσε να ενταχθεί έργο αποκατάστασης αξιόλογου δημόσιου διατηρητέου κτιρίου, όπως το έργο που προτείνεται για την αναπαλαίωση του Μητροπολιτικού Μεγάρου στην πόλη της Λαμίας.
      Στο μέλλον, είναι δυνατόν να δημοσιευθούν προσκλήσεις για τέτοιου είδους δράσεις.
      Η πρόσκληση καθώς και πληροφορίες σχετικά με τις επιλεξιμότητες των Πράξεων, που υποβάλλονται προς αξιολόγηση, τη Μεθοδολογία Αξιολόγησης, τα Κριτήρια Επιλογής Πράξεων και την αντίστοιχη βαθμολογία, τα έντυπα, που είναι απαραίτητο να χρησιμοποιηθούν, τις ημερομηνίες εντός των οποίων, θα πρέπει να υπάρξει ανταπόκριση αλλά και άλλα συναφή θέματα σχετικά με την πρόσκληση δημοσιοποιείται στην ιστοσελίδα του Ε.Π.ΠΕΡ. στο διαδίκτυο, www.epper.gr, καθώς και στον τύπο.
      Ο Υπουργός
      Γ. ΣΟΥΦΛΙΑΣ»
      12. Στην με αριθμό 8574/8-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 2063Β/1-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε ότι:
      Το Δασαρχείο Αλεξ/πολης είναι ο αρμόδιος φορέας για τον έλεγχο και την κατεδάφιση αυθαιρέτων κτισμάτων στο Δέλτα Έβρου, βάσει της Κ.Υ.Α 8586/98 και σύμφωνα με τις διατάξεις του άρθρου 4 του Ν.998/79 (όπως τροποποιήθηκε με το άρθρο 1 του Ν. 3208/2003 καθότι το Δέλτα Έβρου ως υγροβιότοπος εντάσσεται στα δάση και τις δασικές εκτάσεις.
      Δεν προκύπτει από τα παραπάνω αρμοδιότητα του ΥΠΕΧΩΔΕ για τις κατεδαφίσεις στο Δέλτα Έβρου.
      Το πρόβλημα με τις κατεδαφίσεις αυθαιρέτων κτισμάτων η Περιφέρεια Ανατ. Μακεδονίας - Θράκης σε συνεργασία και με τους άλλους συναρμόδιους φορείς που δραστηριοποιούνται στο Δέλτα Έβρου, (Νομαρχία Έβρου, Κέντρο Ενημέρωσης Δέλτα Έβρου κ.λ.π) το αντιμετωπίζουν στα πλαίσια της Κ.Υ.Α και της Ειδικής Περιβαλλοντικής Μελέτης που υφίσταται. Ακόμα, υπάρχουν περιπτώσεις για τις οποίες δεν έχουν εκδοθεί ανάλογες αποφάσεις, επειδή υπάρχει και πρόβλημα έντονα κοινωνικό, ενώ δεν είναι σαφές ποιες από τις πρόχειρες καλύβες εξυπηρετούν ανάγκες των παράκτιων αλιέων, για τους οποίους, έχει προβλεφθεί να προχωρήσει σε επόμενο στάδιο η λήψη ανάλογων μέτρων, (αφού προηγουμένως εξασφαλισθεί η δημιουργία κατάλληλων Αλιευτικών καταφυγίων για την εξυπηρέτησή τους).
      Έχει επισημανθεί το γεγονός αυτό και πρόκειται να αντιμετωπιστεί μετά από σύσκεψη όλων των αρμόδιων Φορέων.
      Το Δασαρχείο Αλεξ/πολης ουδέποτε σχεδίασε, αλλά ούτε και επέτρεψε την ηλεκτροδότηση ή και την υδροδότηση αυθαιρέτων κτισμάτων, προέβη δε στην άμεση κατεδάφιση πολλών από αυτά που διαπίστωσε και δεν διέκοψε τις ενέργειές του αυτές.
      Δεν έγινε καμμιά αλλαγή χρήσης του Δασικού Περιπτέρου στο Δέλτα Έβρου, του οποίου η Παραχώρηση της χρήσης, (που έγινε με την Αριθ. Πρωτ. 4791/8-102001 Απόφαση Γ.Γ. Περιφέρειας Α.Μ.Θ., στο Δήμο Φερρών) έγινε με αποκλειστικό σκοπό την ομαλή λειτουργία των εγκαταστάσεων και την ανάλογη συντήρηση εκ μέρους του Δήμου.
      Σύμφωνα με τους όρους της παραχώρησης και τον Κανονισμό Λειτουργίας (που εγκρίθηκε με την Αριθ. Πρωτ. 3229/13-7-2001 Απόφαση Γ.Γ. Περιφέρειας Α.Μ.Θ.), ο Δασικός Σταθμός λειτουργεί σαν κέντρο οργάνωσης και συντονισμού της προστασίας του Υγροβιοτόπ6υ του Δέλτα του Ποταμού Έβρου και παράλληλα σαν χώρος προσωρινής υποδοχής των επισκεπτών του υγροβιοτόπου αλλά και για τον έλεγχο των επισκεπτών έτσι ώστε να μην κυκλοφορούν ανεξέλεγκτα. Αν διαπιστωθεί ότι δεν τηρούνται οι όροι της παραχώρησης και ο Κανονισμός Λειτουργίας η Περιφέρεια Ανατ. Μακεδονίας - Θράκης θα προχωρήσει στην άμεση ανάκληση της Απόφασης.
      Ο Υπουργός
      Γ. ΣΟΥΦΛΙΑΣ»
      13. Στην με αριθμό 9144/29-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 186/19-4-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 9144/29-3-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Β. Κεγκέρογλου, που κατατέθηκε στη Βουλή των Ελλήνων, όσον αφορά τα θέματα αρμοδιότητος ΥΈN, σας γνωρίζουμε τ' ακόλουθα:
      1. Για την εναρμόνιση της εθνικής νομοθεσίας με το Κοινοτικό Δίκαιο (Κανονισμός Ε.Ο.Κ. 3577/1992 με τον οποίο προβλέπεται η απελευθέρωση του τομέα των θαλασσίων ενδομεταφορών για τα πλοία με σημαία κράτους - μέλους της Ευρωπαϊκής Ένωσης) εκδόθηκε ο ν. 2932/2001 (Α΄ 145).
      Σύμφωνα με τον εν λόγω νόμο, μέχρι 31 Ιανουαρίου κάθε έτους, οι ενδιαφερόμενοι πλοιοκτήτες δηλώνουν τις δρομολογιακές γραμμές στις οποίες επιθυμούν να δρομολογηθούν τα πλοία τους (τακτική δρομολόγηση) κατά την επόμενη δρομολογιακή περίοδο, καθώς και την ανώτατη τιμολόγηση οικονομικής ή ενιαίας θέσης επιβατών και οχημάτων. Εάν οι τιμές αυτές κριθούν αιτιολογημένα ότι αντίκεινται στο δημόσιο συμφέρον, τότε καθορίζεται από το Υ.Ε.Ν. η ανώτατη επιτρεπόμενη τιμολόγηση.
      2. Με γνώμονα το πραγματικό συμφέρον του ταξιδιωτικού κοινού αλλά και την βιωσιμότητα ενός ποιοτικά αναβαθμισμένου ακτοπλοϊκού δικτύου, το αρμόδιο Συμβούλιο Ακτοπλοϊκών Συγκοινωνιών, εξέτασε το θέμα της απελευθέρωσης ναύλων και γνωμοδότησε την απελευθέρωση της τιμολόγησης των παρεχόμενων υπηρεσιών, σε πλοία που προτίθενται να εκτελούν δρομολόγια σε γραμμές από το Λαύριο, την Ελευσίνα, την Κύμη και την Ραφήνα (εκτός των πλοίων που εκτελούν δρομολόγια σε γραμμές δημόσιας υπηρεσίας και στις γραμμές Κύμης - Σκύρου, Λαυρίου - Κέας και Ραφήνας -Μαρμαρίου). Η πρόταση αυτή στοχεύει αφενός στην αποκέντρωση - αποσυμφόρηση του λιμένα του Πειραιά και στην σταδιακή ανάπτυξη της περιφέρειας και αφετέρου απαντά σε σχετικές παρατηρήσεις της Ευρωπαϊκής Επιτροπής σχετικά με την συμμόρφωση της χώρας μας με τον Κανονισμό 3577/1992. Ο ανταγωνισμός, όπως έχει αποδειχθεί από την περίπτωση του λιμανιού της Ραφήνας, οδηγεί σε βελτίωση της ποιότητας των παρεχόμενων υπηρεσιών με αντίστοιχη μείωση των τιμών. Αυτός είναι ο πρωταρχικός στόχος του ΥΕΝ. Σε κάθε περίπτωση, το Κράτος διατηρεί το δικαίωμα παρέμβασης μέσω της Επιτροπής Ανταγωνισμού, εφόσον παραβιάζονται οι κανόνες του υγιούς ανταγωνισμού. Σε περίπτωση διαπίστωσης των παραβάσεων αυτών θα επιβληθούν αυστηρές κυρώσεις.
      3. Οι αγορανομικές διατάξεις εκδίδονται από το αρμόδιο Υπουργείο Ανάπτυξης.
      Το Υπουργείο Εμπορικής Ναυτιλίας, δια των Λιμενικών Αρχών, διενεργεί ελέγχους για την τήρηση των διατάξεων αυτών επί των πλοίων, ενώ κατά την θερινή περίοδο διενεργούνται επιπλέον έλεγχοι από Αξιωματικούς του Λιμενικού Σώματος, οι οποίοι υπηρετούν στην Κεντρική Υπηρεσία.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      14. Στην με αριθμό 9168/29-3-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 188/19-4-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 9168/29-03-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Ν. Νικολόπουλου, που κατατέθηκε στη Βουλή των Ελλήνων, σας γνωρίζουμε ότι η πρoσέλκυση ιδιωτικών επενδυτικών προγραμμάτων στον λιμένα Πατρών θα εξετασθεί από τη Γενική Γραμματεία Λιμέvων και Λιμενικής Πολιτικής του ΥΕΝ, σε συνεργασία με τον αρμόδιο φορέα διoίκησης, χρήσης, διαχείρισης και εκμετάλλευσης του λιμένα, «Ο.Λ.ΠΑ. Α.Ε.», στο πλαίσιο της λιμενικής πολιτικής για την ανάπτυξη του λιμενικού συστήματος Δυτικής Ελλάδας και το Επιχειρηματικό και Στρατηγικό Σχέδιο του εν λόγω Οργανισμού.
      Παράλληλα, θα ληφθεί υπόψη ο ρόλος του λιμένα Πατρών ως βασική πύλη εισόδου στη Χώρα, σε συνδυασμό με τον σχεδιασμό ενός διαμετακομιστικού κέντρου, για την ανάπτυξη της πόλης της Πάτρας στον τομέα της εξυπηρέτησης του διαμετακομιστικού εμπορίου στην περιοχή της Μεσογείου, που συνδέεται άμεσα με την προσέλκυση νέων προϊόντων προς διακίνηση και την ανάπτυξη συνδυασμένων μεταφορών.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      15. Στην με αριθμό 9165/29-3-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 9165/29-3-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 6863/14-4-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτού Κ. Ν. Νικολόπουλου.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      16. Στην με αριθμό 9119/28-3-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1499/19-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 1439/15-4-2005 έγγραφο του Ειδικού Γραμματέα του Γ΄ Κ.Π.Σ. σε απάντηση της ανωτέρω ερώτησης του Βουλευτή κ. Μ. Καρχιμάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
       17. Στην με αριθμό 9159/29-3-05 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. Β-813/18-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9159/29-3-2005, που κατέθεσε στη Βουλή ο Βουλευτής κ. Γιάννης Μανιάτης, σχετικά με την αξιοποίηση του Θριασίου Πεδίου, σύμφωνα και με τα έγγραφα 73339/11-4-2005 και 845/Φ75/14-4-2005 του Ο.Σ.Ε. και της Διαχειριστικής Αρχής, αντίστοιχα, θέτουμε υπόψη σας ότι :
      1. Το νέο Διοικητικό Συμβούλιο της ΘΡΙΑΣΙΟ Α.Ε., που ορίστηκε τον Απρίλιο 2004, προχώρησε με ταχύτατους ρυθμούς στον εντοπισμό των προβλημάτων σε σχέση με αυτό το έργο (π.χ. έλλειψη νομικής σχέσεως ακινήτου και εταιρείας που προκηρύσσει διαγωνισμό, άκυρη πρόσκληση, έλλειψη κανόνων δημοσιότητας κλπ.) και στις νόμιμες διαδικασίες προκειμένου να ολοκληρωθεί το έργο κατασκευής και λειτουργίας του Εμπορευματικού Κέντρου καθότι, σύμφωνα με την απόφαση της Ευρωπαϊκής Ένωσης, προϋπόθεση για την απελευθέρωση της κοινοτικής χρηματοδότησης όλων των έργων του Θριασίου Πεδίου, είναι η κατασκευή και λειτουργία ακριβώς αυτού του Εμπορευματικού Κέντρου Ιδιωτών.
      Αυτή τη στιγμή το όλο ζήτημα βρίσκεται σε ικανοποιητικό στάδιο, όσον αφορά στην επίλυση των προβλημάτων που είχαν ανακύψει από την μεγάλη καθυστέρηση στην ίδρυση της εταιρείας και των εξ' αυτής συνεπειών κατά την πρόοδο των μελετών όπως π.χ. οδικές συνδέσεις με Απική Οδό και Λεωφόρο ΝΑ ΤΟ, σιδηροδρομική σύνδεση με λιμένα Νέου Ικονίου και επιλιμένιος σιδηροδρομικός σταθμός, έγκριση όρων δόμησης από ΥΠΕΧΩΔΕ, έγκριση περιβαλλοντικών όρων.
      2. Η διαδικασία αξιοποίησης του Θριασίου βρίσκεται σε εξέλιξη, εντός των προβλεπόμενων χρονικών ορίων. Με γρήγορους ρυθμούς προωθούνται όλες οι τυπικές προαπαιτούμενες διαδικασίες (τεχνικές, οικονομικές, θεσμικές μελέτες), προς την κατεύθυνση εξεύρεσης των καταλληλότερων παραχωρησιούχων επενδυτών για τη δημιουργία και λειτουργία του Κέντρου αυτού, με στόχο να δημοσιοποιηθεί η σχετική πρόσκληση εκδήλωσης ενδιαφέροντος μέχρι τέλους Οκτωβρίου του 2005.
      Ως προς το χρονοδιάγραμμα υλοποίησης, βάσει των τελευταίων στοιχείων προβλέπεται ότι η ολοκλήρωση του έργου θα επιτευχθεί με παράταση της αρχικής προθεσμίας κατά δύο έτη, η οποία κρίνεται αναγκαία λόγω των καθυστερήσεων που είχαν παρουσιαστεί στο παρελθόν, και πληροφορούμε ότι δεν υπάρχει κίνδυνος απένταξης του έργου.
      3. Όσον αφορά στο καθαυτό σιδηροδρομικό συγκρότημα, τα έργα της Α Φάσης, που αφορούν στην υποδομή του Συγκροτήματος, έχουν ολοκληρωθεί.
      Οι μελέτες για την υλοποίηση της 8 Φάσης, που αφορούν στα κτιριακά και στο λειτουργικό μέρος όπως αυτό προβλέπεται στο εγκεκριμένο master plan του Συγκροτήματος, βρίσκονται σε διαδικασία ανάθεσης (Ελεγκτικό Συνέδριο) με προβλεπόμενο χρόνο έναρξης εκπόνησης εντός του προσεχούς χρονικού διαστήματος. Ο συνολικός προβλεπόμενος χρόνος εκπόνησης-έγκρισης των μελετών αυτών είναι 15 μήνες. Η κατασκευή της Β1 Φάσης, που αφορά στο λειτουργικό μέρος ( οδοποιία - δίκτυα ΟΚΩ - στρώση γραμμών - σηματοδότηση -ηλεκτροκίνηση κλπ), προβλέπεται να ολοκληρωθεί στο τέλος του 2007 και της Β2 Φάσης, που αφορά στα κτιριακά, στις αρχές του 2009.
      Η γραμμή σύνδεσης του Συγκροτήματος με το Σιδηροδρομικό Δίκτυο (Σ.ΚΑ. - Κόρινθος) προβλέπεται να δοθεί σε κυκλοφορία το καλοκαίρι του 2005. Η Στάση Ασπροπύργου (Θριασίου) είναι υπό κατασκευή με συμβατικό χρόνο περαίωσης 20-3-2006. Η γραμμή σύνδεσης με το Λιμάνι του Ικονίου είναι υπό κατασκευή με προβλεπόμενο χρόνο περαίωσης το γ΄ τρίμηνο του 2008.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      18. Στην με αριθμό 9186/29-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-782/18-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 9186/29-03-05 που κατέθεσε στη Βουλή ο Βουλευτής κ. Στ. Mατζαπετάκης, σύμφωνα και με το με αριθμ. πρωτ. ΠΔΣ & ΔΣ/159/12-04-05 έγγραφο της «Ολυμπιακής Αεροπορίας -Υπηρεσίες» Α.Ε., σας πληροφορούμε τα παρακάτω:
      Το προσωπικό της Υπηρεσίας Τηλεφωνικών Κρατήσεων της Εταιρείας, για τον μήνα Μάρτιο, εξυπηρέτησε με τον καλύτερο δυνατό τρόπο 97.822 τηλεφωνικές κλήσεις στο εσωτερικό και εξωτερικό δίκτυο της εταιρείας, ποσοστό που καλύπτει το 98,95% των εισερχομένων κλήσεων, σύμφωνα με τα στοιχεία μας.
      Ο χρόνος αναμονής των κλήσεων του επιβατικού κοινού, κατά την διάρκεια του Μαρτίου, ήταν κατά μέσο όρο 7 λεπτά και επηρεάστηκε καθοριστικά από ιδιαίτερη ζήτηση θέσεων, από το επιβατικό κοινό, κατά την περίοδο πριν και μετά τις τριήμερες διακοπές της Καθαράς Δευτέρας, καθώς και της 25ης Μαρτίου.
      Οι προσπάθειές της Διοικήσεως, επικεντρώνονται τόσο στην ενίσχυση του απασχολούμενου στις τηλεφωνικές κρατήσεις προσωπικού, ιδιαίτερα μάλιστα ενόψει της αυξημένης επιβατικής κίνησης λόγω θερινής περιόδου, όσο και στη συνεχή και καθ' όλη τη διάρκεια της ημέρας λειτουργία του τηλεφωνικού κέντρου (από τις 07:00 μέχρι τις 21 :00), για όλες τις ημέρες της εβδομάδας και με τρόπο ώστε να εξυπηρετούνται και οι σταθμοί εσωτερικού (π.χ. Ηρακλείου ο οποίος είχε αρχικά πενθήμερο ωράριο λειτουργίας), στοχεύοντας πάντα στη βελτίωση των παρεχόμενων, εκ μέρους μας, υπηρεσιών.
      Ο Υπουργός
      ΜΙΧΑΛΗΣ Κ. ΛΙΑΠΗΣ»)


      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 9 Ιουνίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 1004/6-6-2005 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Ανάπτυξης, σχετικά με τον προγραμματισμό επέκτασης του δικτύου του φυσικού αερίου στο Νομό Καστοριάς και την ευρύτερη περιοχή της Δυτικής Μακεδονίας.
      2. Η με αριθμό 1011/6-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς την Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων στέγασης και στελέχωσης που αντιμετωπίζει το Ειδικό Σχολείο Πόμπιας-Μοιρών.
      3. Η με αριθμό 1015/6-6-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με την αξιοποίηση διατηρητέου κτηρίου που βρίσκεται επί της οδού Βασιλίσσης Όλγας 105 στη Θεσσαλονίκη.
      4. Η με αριθμό 1012/6-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με το σχεδιασμό ανάπτυξης και αναβάθμισης του πρασίνου στο Λεκανοπέδιο κλπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 1005/6-6-2005 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προκειμένου να μειωθεί το κόστος των φυτοφαρμάκων και των λιπασμάτων στην αγροτική παραγωγή κλπ.
      2. Η με αριθμό 1010/6-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τα προγράμματα εθελουσίας εξόδου στις ΔΕΚΟ και τον ευρύτερο δημόσιο τομέα.
      3. Η με αριθμό 1016/6-6-2005 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εύρεση κατάλληλου χώρου για την ασφαλή υποδοχή και διάθεση της λυματολάσπης της Ψυττάλειας κλπ..
      4. Η με αριθμό 1014/6-6-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη  προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας του περιαστικού δάσους  «Σέϊχ-Σου» στη Θεσσαλονίκη κλπ..
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης σε επίπεδο Αρχηγών Κομμάτων με θέμα: «Ανάπτυξη – απασχόληση - κοινωνική συνοχή». 
      Σύμφωνα με το άρθρο 143 παράγραφος 4 του Κανονισμού της Βουλής η  διάρκεια της αγόρευσης του Πρωθυπουργού είναι τριάντα λεπτά της ώρας, του Αρχηγού της Αξιωματικής Αντιπολίτευσης και των Προέδρων των άλλων Κοινοβουλευτικών Ομάδων είκοσι πέντε λεπτά της ώρας και των Υπουργών δεκαπέντε λεπτά της ώρας. Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. Στη συζήτηση συμμετέχουν έως δύο Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος ομιλίας του Υπουργού που παρεμβαίνει στο στάδιο των κυρίων αγορεύσεων ή των δευτερολογιών πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων περιορίζεται στο ήμισυ του χρόνου που δικαιούται.
      Ο Πρόεδρος της Κυβέρνησης κ. Κώστας Καραμανλής έχει το λόγο.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, η χώρα μας βρίσκεται σε καμπή καθοριστικής σημασίας για την πορεία της στον 21ο αιώνα. 
      (Στο σημείο αυτό εισέρχεται στην Αίθουσα ο Πρόεδρος του ΠΑΣΟΚ κ. Γεώργιος Παπανδρέου)
      (Χειροκροτήματα από την πτέρυγα του ΠΑΣΟΚ)
      Το κράτος φέρει από το παρελθόν σοβαρές παθογένειες, αγκυλώσεις, νοοτροπίες που υπονομεύουν τη λειτουργία, την αποτελεσματικότητα και τον κοινωνικό του ρόλο. Η οικονομία είναι φορτωμένη με ελλείμματα, με χρέη του παρελθόντος, που δυσκολεύουν το σημερινό της βηματισμό. Η κοινωνία αντιμετωπίζει σοβαρά προβλήματα που διαιωνίζονται εδώ και πολλά χρόνια. Τα λέγαμε ως Αντιπολίτευση και δεν τα ξεχνάμε τώρα, που έχουμε την ευθύνη για τη διακυβέρνηση του τόπου. Είμαστε σε θέση διαρκούς σύγκρουσης με κάθε πρόβλημα που καθηλώνει το κράτος, την οικονομία και την κοινωνία.
      Από αυτά τα προβλήματα αναμφισβήτητα το πιο σοβαρό είναι η ανεργία, γιατί τα ποσοστά των ανέργων στη χώρα μας είναι από τα πιο ψηλά στην Ευρωπαϊκή Ένωση.
     Ήταν στο 2,7% του εργατικού δυναμικού το 1980 και έφτασαν σε υπερτριπλάσια ύψη. Ήταν στο 11,3% το πρώτο τρίμηνο και στο 10,4% το τελευταίο τρίμηνο του 2004. Η πλειοψηφία, περίπου το 64%, είναι γυναίκες. Πάνω από 20% είναι νέες και νέοι έως είκοσι πέντε χρονών. Το 30% είναι άνεργοι για περισσότερο από ένα χρόνο. Το πρόβλημα, κυρίες και κύριοι συνάδελφοι, αποδεικνύεται εξαιρετικά δύσκολο, αφού εδώ και πολλά χρόνια παρουσιάζει τρομακτική δυσκαμψία. 
     Ωστόσο, η σοβαρότητά του δεν βρίσκεται μόνο στην έκτασή του. Πίσω από τους ψυχρούς στατιστικούς δείκτες βρίσκονται άνθρωποι, συμπολίτες μας, οικογενειάρχες με αξιοπρέπεια, νέες και νέοι άνθρωποι με όνειρα για τη ζωή και όρεξη για δημιουργία. Αυτή είναι η αλήθεια, η πικρή αλήθεια. Η ανεργία στερεί και αφοπλίζει. Χωρίς υπερβολή, είναι ένα από τα πιο δύσκολα βιώματα για τον άνθρωπο και αυτό μας αφορά όλες και όλους. 
     Γι’ αυτό, όπως ήδη είχαμε πει σε προηγούμενη προ ημερησίας διατάξεως συζήτηση, υιοθέτησα χωρίς δεύτερη σκέψη την πρόταση του Προέδρου του Συνασπισμού να συζητήσουμε σήμερα αυτό το μεγάλο ζήτημα. Να συζητήσουμε ειδικότερα για τις πολιτικές αντιμετώπισης της ανεργίας, για τις πολιτικές που δημιουργούν νέες θέσεις δουλειάς, δηλαδή για την οικονομία, για την ανάπτυξη, για την απασχόληση.
     Κυρίες και κύριοι συνάδελφοι, πριν από δυόμισι δεκαετίες, η Ιρλανδία βρισκόταν περίπου στην ίδια κατάσταση που βρίσκεται σήμερα η χώρα μας. Τα δημόσια ελλείμματα και τα χρέη ήταν στα ύψη. Η ανταγωνιστικότητα της οικονομίας της ήταν πολύ χαμηλά. Η ανεργία βρισκόταν σε διαρκή έξαρση. Τα συνδικάτα, ισχυρά και μαζικά, υπερασπίζονταν περισσότερο εκείνους που είχαν δουλειά και ουσιαστικά αγνοούσαν τα δικαιώματα εκείνων που βρίσκονταν στο διευρυνόμενο κύκλο των ανέργων. 
     Σ΄ εκείνη ακριβώς τη φάση, κόμματα και συνδικάτα συμφώνησαν σε μία νέα πορεία. Παραμέρισαν τη στείρα αντιπαράθεση και έφεραν στο κέντρο της πολιτικής διαδικασίες συνεννόησης και συνένωσης προσπαθειών. Ξεπέρασαν το παρελθόν και συμφώνησαν στην ανάγκη αλλαγών και μεταρρυθμίσεων. Επένδυσαν στις νέες τεχνολογίες και στις δυναμικές ηλικίες των είκοσι έως είκοσι πέντε ετών. Κατάφεραν τελικά μέσα σε μία δεκαετία να αυξήσουν το κατά κεφαλήν εισόδημα από το 84% του μέσου κοινοτικού όρου το 1994 στο 120% το 2003. Στο ίδιο διάστημα, κατάφεραν να μειώσουν την ανεργία από το 14,3% στο 4,6%. 
     Συμπερασματικά, συμπαρατάχθηκαν και συγκρούστηκαν με τα προβλήματα. Συμφώνησαν και συνεργάστηκαν για το μέλλον. Τόλμησαν και πέτυχαν και από αυτό κέρδισαν όλοι οι πολίτες. 
     Κυρίες και κύριοι συνάδελφοι, για να αντιμετωπιστούν τα συσσωρευμένα προβλήματα, για να διασφαλιστεί μία καλύτερη προοπτική, για να αυξηθεί η απασχόληση και να αντιμετωπιστεί η ανεργία, απαιτούνται ρήξεις με τις αποτυχημένες πρακτικές και την αναβλητικότητα περασμένων δεκαετιών.
     Στη σημερινή εποχή της νέας γνώσης, της τεχνολογίας, οι χώρες που δεν τολμούν, μένουν πίσω. Στον κόσμο της ταχύτητας και των μεγάλων αλλαγών, η ατολμία είναι συνώνυμη με τη συντήρηση. Απαιτείται στρατηγική επένδυσης στο ανθρώπινο κεφάλαιο. Η στρατηγική, όπως τόνισα και στη συζήτηση για τον προϋπολογισμό, συμπυκνώνεται στο τρίπτυχο «εκπαίδευση-ανάπτυξη- απασχόληση». 
     Ξεκινήσαμε εθνικό διάλογο για την παιδεία, για να θεμελιώσουμε μία εκπαιδευτική πολιτική με διάρκεια στο χρόνο, αλλά και με ευελιξία προσαρμογής στο συνεχώς μεταβαλλόμενο περιβάλλον. 
     Να χτίσουμε όλοι μαζί ένα σύστημα, που να μην είναι απομονωμένο απ’ όσα συμβαίνουν στην Ευρωπαϊκή Ένωση και στον ευρύτερο διεθνή χώρο. Να οδηγεί στην αξιοποίηση της νέας γνώσης, της έρευνας, της καινοτομίας. Να συνδέει την εκπαίδευση με την παραγωγική διαδικασία, να τη συνδέει με την αγορά εργασίας. Να συμβάλλει στην ενίσχυση της επιχειρηματικότητας των Ελλήνων και στη βελτίωση της ανταγωνιστικότητας της οικονομίας. Να μην παράγουμε άνεργους πτυχιούχους, αλλά να παρέχουμε στα παιδιά μας τα εφόδια που χρειάζονται, για να πετύχουν στη ζωή τους. Άμεσος στόχος μας είναι να αναβαθμίσουμε την τριτοβάθμια εκπαίδευση. Θεσπίζουμε για το σκοπό αυτό αντικειμενικό σύστημα αξιολόγησης των Ανώτατων Εκπαιδευτικών Ιδρυμάτων με σεβασμό στην αυτοτέλειά τους.
      Κυρίες και κύριοι συνάδελφοι, όλοι κρινόμαστε και όλοι αξιολογούμαστε και αυτή η αυτονόητη αρχή δεν μπορεί να λείπει από το εκπαιδευτικό μας σύστημα.
      (Χειροκροτήματα από την πτέρυγα της Νέας Δημοκρατίας)
      Είναι καίριας σημασίας διαρθρωτική αλλαγή, που προάγει την αξιοκρατία και την ποιότητα. Αναδεικνύει προσπάθειες και επιδόσεις που πρέπει να διακρίνονται και είναι σημαντικό βήμα προς την κατεύθυνση μιας σύγχρονης, ποιοτικής, ανταγωνιστικής τριτοβάθμιας εκπαίδευσης. Είναι σημαντική διαρθρωτική αλλαγή, που ενισχύει την άμιλλα, την ποιότητα, την αναβάθμιση των σπουδών.
      Κυρίες και κύριοι συνάδελφοι, η δημιουργία νέων και βιώσιμων θέσεων εργασίας είναι πρώτα και κύρια ζήτημα εκπαίδευσης, αλλά και ζήτημα ανταγωνιστικού δυναμισμού της οικονομίας. Στα χρόνια που πέρασαν, οι ρυθμοί με τους οποίους αυξανόταν το Ακαθάριστο Εθνικό Προϊόν ήταν πράγματι αρκετά υψηλοί, υπερέβαιναν το μέσο ευρωπαϊκό όρο. Ανάπτυξη, όμως, δεν υπήρχε παρά μόνο σε ορισμένες περιοχές της χώρας και κυρίως στο κέντρο. Δεν αφορούσε παρά μόνο ορισμένους τομείς και κυρίως τον κατασκευαστικό. Δεν έφτανε παρά μόνο σε ορισμένα συμφέροντα και κυρίως στα κρατικοδίαιτα. Δεν δημιουργούσε ούτε αρκετές ούτε σταθερές και βιώσιμες θέσεις εργασίας. Και το σοβαρότερο: Αύξηση του ΑΕΠ με ελλείμματα και δανεικά δεν μπορούσε να συνεχιστεί.
      Η πολιτική αυτή ήταν καταδικασμένη να μην αντέξει στο χρόνο, είχε φτάσει σε πλήρες αδιέξοδο, απέτυχε και κατέρρευσε, αφήνοντας τεράστια δημοσιονομικά προβλήματα. Ανάγκασε τελικά την Ελλάδα να αναζητά πόρους από το σήμερα για να καλύψει βάρη του χθες. Έφερε τη χώρα στο μονόδρομο, που απαιτεί επίμονες και δύσκολες προσπάθειες δημοσιονομικής εξυγίανσης και προσαρμογής. Και βέβαια, πέρα από τα χρέη του χθες, υπάρχει η τεράστια ευθύνη για το σκάνδαλο του Χρηματιστηρίου. 
      Ποιες πρέπει να είναι τώρα οι προτεραιότητές μας; Είναι η υποχρέωση να βελτιώνουμε το παρόν και να διασφαλίζουμε ένα καλύτερο αύριο. Είναι οι πολιτικές που απαιτούνται, προκειμένου να βγει η χώρα δυναμικά μπροστά και να ωφεληθεί ολόκληρη η κοινωνία. Είναι η πρόκληση του δρόμου για μία νέα προοπτική ανάπτυξης, απασχόλησης, κοινωνικής συνοχής. Και στο δρόμο αυτό απαιτούνται επίμονες προσπάθειες, ρήξεις με τις κατεστημένες νοοτροπίες, τομές σε ό,τι καθηλώνει τον τόπο και την κοινωνία.
      Κυρίες και κύριοι συνάδελφοι, για να υπάρξουν νέες και βιώσιμες θέσεις δουλειάς, απαιτούνται νέες επενδύσεις, νέες επιχειρήσεις, νέες οικονομικές δραστηριότητες. Απαιτούνται δράσεις βασισμένες στις νέες τεχνολογίες, τη νέα γνώση, την καινοτομία. Απαιτείται νέα αναπτυξιακή και οικονομική πολιτική. Αυτό δεσμευτήκαμε και αυτό ακριβώς κάναμε. Εργαζόμαστε για να μειώσουμε δραστικά τα κρατικά ελλείμματα. Αποδείξαμε ότι προχωρούμε με τον πιο ήπιο για το κοινωνικό σύνολο τρόπο. Εργαζόμαστε για να δημιουργήσουμε οικονομία ανταγωνιστική, που αναπτύσσεται δυναμικά. Σχεδιάσαμε και εφαρμόζουμε ένα νέο αναπτυξιακό πρότυπο, που βασίζεται στην ενεργοποίηση ολόκληρου του οικονομικού δυναμικού της χώρας, στην ενθάρρυνση της επιχειρηματικότητας του Έλληνα, στην προσέλκυση άμεσων ξένων επενδύσεων, στη δημιουργική συνεργασία κράτους και ιδιωτικού τομέα, στη διαρκή βελτίωση της ανταγωνιστικότητας, στην εξωστρέφεια της οικονομίας. Σχεδιάσαμε και εφαρμόζουμε πρότυπο ανάπτυξης, προσανατολισμένο στη γεφύρωση των κοινωνικών και περιφερειακών ανισοτήτων, ικανό να δημιουργεί περισσότερες ευκαιρίες, μεγαλύτερες δυνατότητες, νέες θέσεις δουλειάς. 
      Αυτός είναι ο δρόμος του μέλλοντος και αυτός είναι ο στόχος μας. 
      Κηρύξαμε για το σκοπό αυτό το 2005 «έτος ανταγωνιστικότητας» και σηματοδοτήσαμε μια διαρκή προσπάθεια για την Ελλάδα της ποιότητας, της παραγωγικότητας και της ανταγωνιστικότητας. Η αλήθεια είναι τόσο απλή όσο και δύσκολη. Όσο υστερούμε στην ανταγωνιστικότητα, όσο διευρύνεται το χάσμα στο εμπορικό ισοζύγιο, όσο αυξάνονται οι εισαγωγές και μειώνονται οι εξαγωγές τόσο περισσότερο χρηματοδοτούμε με τους δικούς μας πόρους τη δημιουργία θέσεων εργασίας στο εξωτερικό. 
      Όμως, εργαζόμαστε εντατικά, για να σπάσουμε το φαύλο κύκλο της χαμηλής ανταγωνιστικότητας. Η ανταγωνιστικότητα των ελληνικών προϊόντων και υπηρεσιών δεν μπορεί να στηριχθεί στο χαμηλό εργατικό κόστος. Γι’ αυτό ακριβώς επιλέγουμε άλλους όρους: όρους τεχνολογικής αναβάθμισης, όρους παραγωγικότητας και καινοτομίας, όρους αναγνωρίσιμων προϊόντων και υπηρεσιών υψηλής ποιότητας, όρους μετατροπής των συγκριτικών πλεονεκτημάτων της χώρας σε ανταγωνιστικά πλεονεκτήματα. 
      Για το σκοπό αυτό θέσαμε ένα συγκροτημένο πρόγραμμα και προχωρούμε με διαρκώς επιταχυνόμενους ρυθμούς. Στους δεκαπέντε μήνες που έχουμε την ευθύνη της διακυβέρνησης, προωθήσαμε πολιτικές και προετοιμάσαμε ογκώδες έργο, που ξεδιπλώνεται μέρα με τη μέρα. 
      Αυτούς ακριβώς τους στόχους επιδιώκει η μείωση των φορολογικών συντελεστών για τις επιχειρήσεις, έως και δέκα ποσοστιαίες μονάδες μέσα στην τριετία. Αυτούς τους στόχους επιδιώκει η παροχή, μέσω του νέου αναπτυξιακού νόμου, ενισχυμένων χρηματοδοτικών και φορολογικών κινήτρων για επενδύσεις από παλιές και νέες επιχειρήσεις, ιδίως μάλιστα για την καινοτομία, την περιφερειακή ανάπτυξη, τις μικρομεσαίες επιχειρήσεις και την αύξηση της απασχόλησης. 
      Τους ίδιους στόχους ικανοποιεί και η επιτάχυνση του ρυθμού εκτέλεσης του Γ΄ Κοινοτικού Πλαισίου Στήριξης. Σημαντικά προγράμματα, όπως αυτό της «Κοινωνίας της Πληροφορίας», διπλασίασαν μέσα στους τελευταίους δεκαπέντε μήνες το ρυθμό υλοποίησής τους. Μάλιστα στο σημείο αυτό, αναφορικά με το Κοινοτικό Πλαίσιο Στήριξης, θέλω να κάνω μια σημείωση που είναι επίκαιρη. 
      Εξαιτίας της ανεύθυνης πολιτικής της προηγούμενης κυβέρνησης, προέκυψε ένα πάρα πολύ σοβαρό ζήτημα. Αναφέρομαι στο πρόστιμο της Ευρωπαϊκής Επιτροπής για τα λάθη, τις αστοχίες, την κακοδιαχείριση, τις παραλείψεις, την κακή νομοθεσία και τη νοοτροπία που είχε η προηγούμενη κυβέρνηση. Εξαιτίας όλων αυτών που αφορούν δημόσιες συμβάσεις και δημόσια έργα από το 2000 έως το 2003, η Ευρωπαϊκή Επιτροπή ζητούσε από τη χώρα μας σχεδόν 1,5 δισεκατομμύριο ευρώ. Επαπειλείτο δε, εξαιτίας αυτών των ιδίων λαθών, η αναστολή πληρωμών για πολλά δισεκατομμύρια ευρώ ακόμη. 
      Η Κυβέρνηση με σκληρές διαπραγματεύσεις μηνών, όπως το αναγνώρισε χθες δημόσια και η αρμόδια Επίτροπος, κατάφερε να μειώσει το πρόστιμο στα 518.000.000 ευρώ και μάλιστα μέσα στην τετραετία!
      (Χειροκροτήματα από την πτέρυγα της Νέας Δημοκρατίας)
      Η υπόθεση αυτή δείχνει την ανευθυνότητα της προηγούμενης κυβέρνησης και το δύσκολο δρόμο που έχουμε για να διορθώνουμε αυτά τα τραγικά λάθη και να οικοδομούμε την ανορθωτική πορεία της χώρας. 
      (Θόρυβος στην Αίθουσα από την πτέρυγα του ΠΑΣΟΚ)
      Στους ίδιους στόχους της βελτίωσης της ανταγωνιστικότητας κατευθύνθηκε και η αναθεώρηση του επιχειρησιακού προγράμματος «ΑΝΤΑΓΩΝΙΣΤΙΚΟΤΗΤΑ», με την ένταξη νέων δράσεων, όπως το εμπόριο, και την αύξηση της προβλεπόμενης χρηματοδότησης. Στο ίδιο πλέγμα παρεμβάσεων εντάσσεται και ο νέος νόμος για την αδειοδότηση των μεταποιητικών επιχειρήσεων που ψηφίστηκε πρόσφατα, όπως επίσης και το νέο πλαίσιο αδειοδότησης των εμπορικών και τουριστικών επιχειρήσεων, που θεσμοθετείται μέσα στο 2005. 
      Δημιουργούμε στις νομαρχίες υπηρεσίες μιας στάσης για τους επενδυτές. Μειώνουμε δραστικά τις γραφειοκρατικές διαδικασίες και μετατρέπουμε τα ΚΕΠ σε κέντρα ολοκληρωμένων συναλλαγών. Ενεργοποιήσαμε νέους τρόπους χρηματοδότησης για τις μικρομεσαίες επιχειρήσεις που αποδεδειγμένα άλλωστε δημιουργούν τις περισσότερες θέσεις δουλειάς. 
      Αναβαθμίσαμε το Εθνικό Συμβούλιο Ανταγωνιστικότητας και Ανάπτυξης και αναβαθμίζουμε την Επιτροπή Ανταγωνισμού. Απελευθερώσαμε την αγορά ηλεκτρικής ενέργειας και προχωρούμε άμεσα στην απελευθέρωση της αγοράς φυσικού αερίου. Προχωρούμε ακόμα στην αναμόρφωση του πτωχευτικού δικαίου και όπως έχω ήδη ανακοινώσει, προετοιμάζουμε θεσμικό πλαίσιο για την αξιολόγηση των επιπτώσεων των νόμων στην ανταγωνιστικότητα.
      Κυρίες και κύριοι συνάδελφοι, βασικός στόχος είναι η ενεργοποίηση σε συνθήκες διαφάνειας και ισονομίας όλων των δημιουργικών δυνάμεων της κοινωνίας σε ολόκληρη τη χώρα. Η αναπτυξιακή πολιτική έχει ήδη στραφεί στην περιφέρεια. Δημιουργούνται πόλοι καινοτομίας εκτός Αττικής.
      Ξεκίνησαν από το ΥΠΕΧΩΔΕ έργα σχεδόν ενός δισεκατομμυρίου ευρώ. Έχουν δημοπρατηθεί έργα 3,5 δισεκατομμυρίων ευρώ, δημοπρατούνται μέσα στο 2005 έργα 5.000.000.000 ευρώ και προωθούνται με συμβάσεις παραχώρησης έξι μεγάλοι οδικοί άξονες αξίας 7.000.000.000 ευρώ. Χρηματοδοτούνται παράλληλα από το Πρόγραμμα «ΘΗΣΕΑΣ» νέες δράσεις των δήμων και των κοινοτήτων όλης της χώρας, ύψους 3,5 δισεκατομμυρίων ευρώ, έως το 2009.
      Οι μελέτες για τα δημόσια έργα γίνονται πλέον στη βάση αντικειμενικού θεσμικού πλαισίου και οι αναθέσεις πραγματοποιούνται με νέο διαφανές σύστημα μειοδοτικών διαγωνισμών. Στο αμέσως επόμενο διάστημα θεσπίζουμε ενιαίο πλαίσιο για τις συμπράξεις δημόσιου και ιδιωτικού τομέα, που ανοίγει καινούργιους δρόμους για την κινητοποίηση σημαντικών ιδιωτικών κεφαλαίων, για την προώθηση έργων πνοής σε ολόκληρη τη χώρα, για την απελευθέρωση πόρων για το κοινωνικό κράτος και βέβαια για τη δημιουργία νέων θέσεων δουλειάς.
      Τους ίδιους στόχους, σε συνδυασμό με την προστασία του περιβάλλοντος, υπηρετεί και η προώθηση ολοκληρωμένου σχεδίου για τις χρήσεις γης. Έχουμε ήδη ολοκληρώσει τη σχετική προετοιμασία και προχωρούμε άμεσα στην προκήρυξη μελετών εθνικού χωροταξικού σχεδίου, αλλά και ειδικών χωροταξικών σχεδίων για τις ανανεώσιμες πηγές ενέργειας για τον τουρισμό και τη βιομηχανία. Ακόμα, διαμορφώνουμε ένα διαφανές θεσμικό πλαίσιο, κοινό για όλους, προκειμένου να «ξεκολλήσουν» μεγάλα έργα στην ελληνική περιφέρεια, που για πολλά χρόνια παρέμεναν καθηλωμένα.
      Κυρίες και κύριοι συνάδελφοι, η Ελλάδα μπαίνει αποφασιστικά στην τροχιά των αλλαγών και των μεταρρυθμίσεων. Στηρίζουμε τη συμφωνία που επετεύχθη μεταξύ της διοίκησης και των εργαζομένων στον ΟΤΕ, γιατί δίνει στον Οργανισμό τα εφόδια που χρειάζεται, για να αντέξει στον ανταγωνισμό και αποτελεί παράδειγμα συνεννόησης για λύσεις χωρίς προκαταλήψεις και δογματισμούς.
      Προωθούμε με πλήρη συναίσθηση ευθύνης μπροστά στο συλλογικό συμφέρον ορθολογική λύση στο ασφαλιστικό ζήτημα των τραπεζών που ελέγχονται από το δημόσιο, για να γίνουν ανταγωνιστικές και να επιβιώσουν. Αναπτύξαμε εξαντλητικό διάλογο για το σκοπό αυτό. Θέλουμε σε κάθε περίπτωση λύσεις μέσα από το διάλογο. Το συμφέρον των πολλών όμως, κυρίες και κύριοι συνάδελφοι, δεν μπορεί να υποτάσσεται στα συντεχνιακά συμφέροντα των λίγων. Αυτή είναι η πραγματικότητα.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Δημιουργούμε με δεκατέσσερα μέτρα-τομές, ανάμεσα στα οποία και η καθιέρωση εθνικού πλαισίου για το ωράριο των καταστημάτων, μια νέα πραγματικότητα για το εμπόριο του αύριο, σε όφελος των καταναλωτών, των επιχειρήσεων και των εργαζομένων. Ανοίξαμε ακόμα διάλογο για μεταρρυθμίσεις σε ορισμένες πτυχές των εργασιακών σχέσεων, με κεντρικό στόχο την τόνωση της απασχόλησης.
      Δρομολογούμε διάλογο μακράς πνοής, με τη συμμετοχή όλων των κοινωνικών εταίρων και των πολιτικών δυνάμεων, προκειμένου να σχεδιαστεί και να προωθηθεί μέσα στα επόμενα χρόνια η επίλυση βασικών προβλημάτων που αφορούν στο μέλλον του ασφαλιστικού συστήματος.
      Ξεκινήσαμε σημαντικές αλλαγές στις δομές και στις λειτουργίες του κράτους. Γιατί, κυρίες και κύριοι συνάδελφοι, ο σπάταλος, ο αντιπαραγωγικός, ο γραφειοκρατικός δημόσιος τομέας δυσχεραίνει την επιχειρηματικότητα, διώχνει τις ξένες επενδύσεις, διευρύνει τα ελλείμματα, προσθέτει βάρη στους φορολογούμενους, αποτελεί τροχοπέδη στην οικονομική ανάπτυξη.
     Αντιμετωπίζουμε αποφασιστικά τη διαφθορά, τη γραφειοκρατία, τη σπατάλη. Χτίζουμε ένα πραγματικά σύγχρονο και παραγωγικό κράτος, με μικρότερη παρουσία στην οικονομία και μεγαλύτερη προσφορά στην κοινωνία και κυρίως σε αυτούς που το έχουν ανάγκη. 
     Κυρίες και κύριοι συνάδελφοι, η απάντηση στο αίτημα της κοινωνίας για καλύτερη ζωή -και ειδικότερα στο πρόβλημα της ανεργίας- απαιτεί σοβαρή δουλειά, μακροχρόνιο σχεδιασμό, μεγάλης διάρκειας προσπάθειες, απαιτεί συντονισμένες πολιτικές για την ενίσχυση της εγχώριας παραγωγής με εξωστρεφή προσανατολισμό, προσπάθειες για τη διαρκή βελτίωση της ανταγωνιστικότητας, για την απελευθέρωση των δημιουργικών δυνάμεων της κοινωνίας, για τη δυναμική, τη βιώσιμη, την ισόρροπη ανάπτυξη. Έτσι και μόνο έτσι μπορεί να τονωθεί η απασχόληση και να μειωθεί η ανεργία. 
     Με αυτό το σκεπτικό εναρμονίζουμε τις προσπάθειές μας στη στρατηγική της Λισαβόνας και εφαρμόζουμε εθνικά σχέδια δράσης, με ιδιαίτερη έμφαση στο ανθρώπινο κεφάλαιο, την προσαρμογή στην κοινωνία της γνώσης, την ενδυνάμωση του επιχειρηματικού πνεύματος, την ενίσχυση της ισότητας των δύο φύλων, την ενσωμάτωση των οικονομικών μεταναστών στην αγορά εργασίας. Ακόμα προσανατολίζουμε τις παρεμβάσεις του Υπουργείου Απασχόλησης και του ΟΑΕΔ σε ενεργητικές πολιτικές που δεν εξαντλούνται στην επιδότηση της ανεργίας, αλλά προτάσσουν τη στήριξη της απασχόλησης. 
     Υπογραμμίζω εδώ την υποστήριξη νέων επενδύσεων με τη διάθεση στις ενδιαφερόμενες επιχειρήσεις ποιοτικά καταρτισμένου εργατικού δυναμικού, μέσα από προγραμματικές συμβάσεις εγγυημένης απασχόλησης, την επιχορήγηση νέων ελεύθερων επαγγελματιών που αξιοποιούν την εγγυοδοσία του Ταμείου Εγγυοδοσίας Μικρών και Πολύ Μικρών Επιχειρήσεων και παρουσιάζουν αξιόπιστο επιχειρηματικό σχέδιο, τη δημιουργία από τα κέντρα προώθησης στην απασχόληση δικτύων συνεργασίας μεταξύ των κοινωνικών εταίρων, το σχεδιασμό τοπικού χαρακτήρα παρεμβάσεων σε περιοχές που πλήττονται πιο έντονα από την ανεργία. 
     Συνοπτικά, επιδοτούνται επιχειρήσεις για τη δημιουργία νέων θέσεων εργασίας και την πρόσληψη ανέργων. Επιχορηγείται η αυτοαπασχόληση. Εφαρμόζονται προγράμματα απόκτησης εργασιακής εμπειρίας. Επιχορηγούνται συνδυασμένες δράσεις για τη δημιουργία νέων και βιώσιμων επιχειρήσεων. Αναπτύσσονται δράσεις για την ισότητα ευκαιριών μεταξύ ανδρών και γυναικών, όπως επίσης και για την κοινωνική ενσωμάτωση ατόμων που απειλούνται με κοινωνικό αποκλεισμό. 
     Ειδικότερα για τις άνεργες γυναίκες προωθούνται –σε συνεργασία με τη Γενική Γραμματεία Ισότητας- ολοκληρωμένες παρεμβάσεις που περιλαμβάνουν δημιουργία θέσεων απόκτησης εργασιακής εμπειρίας, επιχορήγηση επιχειρήσεων που προσλαμβάνουν άνεργες γυναίκες, επιδότηση άνεργων γυναικών που θέλουν να δημιουργήσουν τη δική τους επιχείρηση και παράλληλα εφαρμόζεται πρόγραμμα επιχορήγησης νέων ελεύθερων επαγγελματιών για άνεργους και άνεργες στους τομείς του πολιτισμού και του περιβάλλοντος. 
     Προετοιμάζονται προγράμματα ειδικά για τους νέους ελεύθερους επαγγελματίες σε περιοχές με ιδιαίτερα κοινωνικά και οικονομικά προβλήματα και προωθείται πρόγραμμα επιχορήγησης ανέργων, γυναικών και ανδρών, που θέλουν να ανοίξουν επιχειρήσεις στους τομείς της Κοινωνίας της Πληροφορίας.
     Κυρίες και κύριοι συνάδελφοι, στη χώρα μας για πολλά χρόνια διαιωνίζονταν μεγάλα προβλήματα, συντηρούνταν παθογένειες που καθήλωναν την πρόοδο, αναβάλλονταν οι αναγκαίες αλλαγές. Έτσι συντηρήθηκε η αβεβαιότητα και η ανασφάλεια για το μέλλον. Έτσι χάθηκε η εμπιστοσύνη των πολιτών στο κράτος. Έτσι δημιουργήθηκε δυσπιστία απέναντι στην πολιτική και τους πολιτικούς.
      Υπάρχουν, λοιπόν, εκκρεμότητες που οφείλουμε να αντιμετωπίσουμε. Για να αρθούν όλα αυτά, για να χτιστεί η εμπιστοσύνη στο κράτος, για να εδραιωθεί δυναμική ανάπτυξη, για να υπάρξει ευημερία, είναι ανάγκη να προχωρήσουμε αποφασιστικά. Αυτό ακριβώς κάνουμε.  
     Είπαμε όλη την αλήθεια στους Έλληνες. Δεν κρύψαμε τίποτα. Δεν αιφνιδιάσαμε και δεν αιφνιδιάζουμε κανέναν. Ξεκινήσαμε διάλογο με τους κοινωνικούς εταίρους. Ακούσαμε, συζητήσαμε, προτείναμε. Συζητούμε με όλους, ώστε οι διαρθρωτικές αλλαγές στις δομές του κράτους και της οικονομίας να γίνουν με την πιο πλατιά δυνατή συναίνεση. Σε κάθε περίπτωση όμως, οφείλουμε να προχωρήσουμε. Η Κυβέρνηση είναι αποφασισμένη να προχωρήσει σε αλλαγές και μεταρρυθμίσεις. 
     (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
     Δεν υπάρχει άλλος τρόπος, για να ξεπεραστεί η κρίσιμη οικονομική κατάσταση που κληρονομήσαμε. Δεν υπάρχει άλλος δρόμος για μια νέα προοπτική ανάπτυξης και προόδου. Δεν γίνεται να επιβαρύνονται συνεχώς οι επόμενες γενιές με τα λάθη, τις παραλείψεις, τις παθογένειες του παρελθόντος. Δεν γίνεται να λέγεται ότι χρειάζονται μεταρρυθμίσεις, αλλά να οργανώνονται αντιδράσεις για όλα. Δεν μπορεί να μιλούμε για αλλαγές, αλλά να κατασκευάζονται αιτιάσεις συντήρησης. 
     Προχωρούμε σταθερά μπροστά, κυρίες και κύριοι συνάδελφοι, με μετριοπάθεια και κοινωνική ευαισθησία αλλά και με ρεαλισμό, με την τόλμη και την αποφασιστικότητα που απαιτεί το συλλογικό συμφέρον. Οι αλλαγές και οι μεταρρυθμίσεις δεν γίνονται για τους λίγους. Υπαγορεύονται από τα συμφέροντα του κοινωνικού συνόλου. Υποδεικνύονται από την πραγματικότητα γύρω μας και την απλή λογική, τον κοινό νου.
     (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
     Γίνονται για να ωφεληθεί το κοινωνικό σύνολο, να ωφεληθούν οι φορολογούμενοι, να δημιουργηθούν νέες θέσεις δουλειάς. Γίνονται μαζί με τους πολίτες, μαζί με τους εργαζόμενους, μαζί με τους συμπολίτες μας που ψάχνουν μια θέση δουλειάς. Οι αλλαγές και οι μεταρρυθμίσεις, κυρίες και κύριοι συνάδελφοι, δεν κατευθύνονται από δόγματα και ιδεοληψίες, δεν σημαίνουν αντιπαράθεση ιδεολογιών αλλά σύγκρουση με τα χρόνια προβλήματα. Είναι η ρεαλιστική απάντηση στο τέλμα που βολεύει μόνο ειδικά συμφέροντα, απάντηση για το μέλλον του τόπου και το συλλογικό, το κοινωνικό συμφέρον. 
     Είπαμε να αλλάξουμε το κλίμα στασιμότητας και το αλλάζουμε. Είπαμε να παραμερίσουμε τη λογική του «τίποτα δεν θα αλλάξει σ’ αυτόν τον τόπο» και την παραμερίζουμε. Δεν διστάσαμε και δεν διστάζουμε να συγκρουστούμε με οργανωμένα κρατικοδίαιτα συμφέροντα και κλαμπ προνομιούχων. Δεν δικαιούμαστε και δεν πρόκειται να κάνουμε πίσω. Δεν είναι προοδευτική αντίληψη η εμμονή στη συντήρηση αποτυχημένων πρακτικών και νοοτροπιών του χθες. Ο ασφαλέστερος δρόμος για την οικονομική ανάπτυξη και την κοινωνική συνοχή, ο ασφαλέστερος δρόμος για νέες θέσεις δουλειάς, για καλύτερη ζωή για όλους, είναι ο δρόμος των αλλαγών και μεταρρυθμίσεων που ήδη ξεκινήσαμε. 
     (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
     Η Ελλάδα ξεφεύγει οριστικά από τη λογική των χαμένων ευκαιριών, ξεφεύγει από τη λογική της αναβλητικότητας και τα φοβικά σύνδρομα που στέκονται εμπόδιο στην πρόοδο. Το 2005 είναι χρονιά αλλαγών και μεταρρυθμίσεων. Παίρνουμε τις γενναίες αποφάσεις που χρειάζεται ο τόπος. Προχωράμε μπροστά με συνολικό πλάνο, με όραμα, με πρόγραμμα, με σχέδιο, προσανατολισμένο στο τελικό κοινωνικό όφελος και όχι στις εφήμερες εντυπώσεις, στις σκοπιμότητες, στον λαϊκισμό. Προχωρούμε με μέθοδο και σιγουριά, με πνεύμα συνεννόησης αλλά και βούληση αποτελεσματικότητας, με σκοπό μια κοινωνία που παράγει, μια κοινωνία που προοδεύει, μια κοινωνία με συνοχή και αλληλεγγύη, με αυτοπεποίθηση. 
     Αυτή είναι η στρατηγική μας επιλογή, επιλογή για το συμφέρον των πολιτών, επιλογή που τολμούμε με τη δύναμη που μας δίνει η ελληνική κοινωνία, με τη σιγουριά της επιτυχίας, με τη σιγουριά της ανάπτυξης και της προόδου για όλες και για όλους. 
     Σας ευχαριστώ. 
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γεώργιος Παπανδρέου.
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ακούσαμε, κυρίες και κύριοι  Βουλευτές, πολλά από τον κ. Καραμανλή σήμερα: Να υπόσχεται, όπως παλαιότερα, να κατηγορεί το ΠΑΣΟΚ, όπως παλαιότερα, να δίνει μάχες μεγαλοπρεπείς, όπως παλαιότερα, με διακηρύξεις, να κάνει προεκλογικές εξαγγελίες, όπως παλαιότερα. 
    Αλλά σας ερωτώ ευθέως: Τον εμπιστεύεστε; 
    ΠΟΛΛΟΙ ΒΟΥΛΕΥΤΕΣ (Από την πτέρυγα της Νέας Δημοκρατίας): Ναι. 
    (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κόμματος): Δεν τον εμπιστεύεται πια ο ελληνικός λαός!
    (Χειροκροτήματα από την πτέρυγα του ΠΑΣΟΚ)
    (Θόρυβος-ζωηρά και παρατεταμένα χειροκροτήματα από την πτέρυγα της Νέας Δημοκρατίας)
    Χαίρομαι για την ιδιαίτερη χαρά σας …
    (Θόρυβος από την πτέρυγα της Νέας Δημοκρατίας)
    (Κωδωνοκρουσίες)
    ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριοι συνάδελφοι!
    Τελείωσαν οι εκδηλώσεις. Παρακαλώ!
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κόμματος): …που όμως όλο και περισσότερο δείχνει το μεγάλο χάσμα μεταξύ της παράταξής σας και των πραγματικών συμφερόντων του ελληνικού λαού. Το χάσμα μεταξύ της πραγματικότητας και της δικής σας ανέμελης κατάστασης!
    (Χειροκροτήματα από την πτέρυγα του ΠΑΣΟΚ)
      Διότι η αλήθεια καθημερινά αποκαλύπτεται. Αποκαλύπτεται από τις εκθέσεις των διεθνών οργανισμών, αποκαλύπτεται από την Ευρωπαϊκή Ένωση, αποκαλύπτεται από τα στελέχη της ίδιας σας της Κυβέρνησης, ανακαλύπτεται καθημερινά από τον πολίτη, από τον εργαζόμενο λαό και ο εργαζόμενος λαός ψάχνει απεγνωσμένα να βρει διέξοδο στα καθημερινά οικονομικά του προβλήματα. Το συμπέρασμα, κύριε Καραμανλή, είναι ότι η πραγματικότητα σας εξέθεσε και μαζί κατέρρευσε η προπαγάνδα σας. 
    Φίλες και φίλοι, ποιος μπορεί να έχει εμπιστοσύνη πια σ’ αυτά που λέτε; Ήρθατε με το σύνθημα ότι θα πείτε την αλήθεια και μάλιστα –το είπατε και τώρα- όλη την αλήθεια στον ελληνικό λαό. Προπαγανδίσατε στον ελληνικό λαό τη δική σας ηθική αφοσίωση και διαφάνεια. Μας κατηγορήσατε ότι είχατε πλασματικούς προϋπολογισμούς. 
    Κύριοι συνάδελφοι, εγώ σας ζήτησα τον προϋπολογισμό του 2005 να μην τον ψηφίσετε διότι ήταν πλασματικός, δεν απηχούσε την πραγματικότητα και τον ρεαλισμό των πραγματικών στοιχείων και της οικονομίας. Σας είπα ότι θα αναγκαστείτε να ξαναψηφίσετε τον προϋπολογισμό μέσα σε λίγους μήνες, νέο προϋπολογισμό, και ήρθε σε τρεις μήνες νέος φορολογικός νόμος. Επικαλέστηκα την κοινοβουλευτική σας ευαισθησία και ήθος. Δεν με πιστέψατε. Εμπιστευτήκατε τον Αρχηγό σας, εμπιστευτήκατε τον Υπουργό Οικονομίας, εμπιστευτήκατε την Κυβέρνηση και την παράταξή σας. Σε τρεις μήνες όμως διαψευστήκατε. Σας έφερε ο κ. Αλογοσκούφης νέα φορολογικά μέτρα. 
    Τώρα, όμως, ακούμε ότι δεν είναι ο προϋπολογισμός απλώς ανεδαφικός, μη ρεαλιστικός και πλασματικός. Σήμερα, μαθαίνουμε από τα πιο επίσημα χείλη της Κυβέρνησής σας ότι έφτιαξε -η δική σας κυβέρνηση- εν γνώσει της, προϋπολογισμό «μαϊμού». Μας ομολογούν ότι είναι πλαστός, ότι έκαναν ενσυνείδητη πλαστογραφία. Αγαπητοί συνάδελφοι, καταλάβατε τι σας έκαναν; Σας εξαπάτησαν και μαζί εξαπάτησαν και τους ψηφοφόρους σας, και μαζί εξαπάτησαν και τον ελληνικό λαό. Θυμόσαστε πώς χαρακτήριζε ο κ. Καραμανλής τον προϋπολογισμό αυτόν; Ο πρώτος αξιόπιστος προϋπολογισμός της χώρας. 
    Με την ίδια αξιοπιστία, σήμερα, μας μιλάει για μεταρρυθμίσεις. Βέβαια, έχει κάνει μία πρόοδο ο κ. Καραμανλής. Εκεί που έλεγε το «θα», τώρα υπάρχει ο ενεστώτας διάρκειας. Σε λίγο να ακούσουμε όμως τον απολογισμό των έργων, διότι εκεί είναι που ο ελληνικός λαός πονάει. 
    (Χειροκροτήματα από την πτέρυγα του ΠΑΣΟΚ)
      Μπορείτε να εμπιστευτείτε τα λόγια του Υπουργού σας, του κυρίου Αλογοσκούφη; Μας είπατε για τις συντάξεις προεκλογικά. Τι γίνονται οι συντάξεις; Τι γίνονται οι συμβασιούχοι; Μπορείτε να τον εμπιστευτείτε για την ανάπτυξη; Μιλήσατε για το 5,5% και τώρα τα φορτώνετε στην κυβέρνηση του ΠΑΣΟΚ. Ο ίδιος ο δικός σας Υπουργός Οικονομίας λέει στη δική του έκθεση: «Είχαμε οικονομική δραστηριότητα ιδιαίτερα έντονη, ανάπτυξη που έφτασε το 4,7% υπερβαίνοντας το μέσο όρο της Ευρωζώνης. Η συμβολή της συνολικής εγχώριας ζήτησης στην άνοδο του ΑΕΠ ήταν 5,8 ποσοστιαίες μονάδες, ενώ το ισοζύγιο αγαθών και υπηρεσιών είχε αρνητική συμβολή 1,3 εκατοστιαίων μονάδων. 
      Η ιδιωτική κατανάλωση και οι επενδύσεις διατηρήθηκαν σε υψηλά επίπεδα. Συνέβαλαν περισσότερο από 6,2% στην αύξηση του ΑΕΠ. Υψηλές ήταν οι δημόσιες επενδύσεις. Συνδέονταν με εισροές από την Ευρωπαϊκή Ένωση. Οι πόροι του Ταμείου Συνοχής και Επιτάχυνσης προετοιμασίας των Ολυμπιακών Αγώνων συνοδεύτηκαν με ισχυρές ιδιωτικές επενδύσεις. Οι εξελίξεις στην αγορά εργασίας ήταν μάλλον θετικές. Η συνολική απασχόληση το 2003 αυξήθηκε κατά 1,3%, λόγω της αυξημένης ζήτησης στους Ολυμπιακούς Αγώνες κλπ.».
      Αυτή είναι η δική σας έκθεση για την περίοδο του ΠΑΣΟΚ. Δεν χρειάζεται εγώ να απολογηθώ για οτιδήποτε άλλο. Εσείς έχετε βάλει τη σφραγίδα της επιτυχημένης Κυβέρνησης του ΠΑΣΟΚ!
      (Χειροκροτήματα από την πτέρυγα του ΠΑΣΟΚ)
      Ποια είναι η αύξηση φέτος; Προϋπολογίσατε 3,9%. Ο ΟΟΣΑ μιλάει για 2,9%. Πώς να σας εμπιστευθούμε, όταν ο πρώτος νόμος τον οποίο εσείς φέρατε, ήταν ο νόμος για τον επαναπατρισμό των κεφαλαίων, των λαθραίων, παράνομων κεφαλαίων του μαύρου χρήματος –που βεβαίως και αυτός ο νόμος τίποτα δεν σας απέφερε;
      Πώς να σας εμπιστευθούμε, όταν ο δεύτερος και πολυδιαφημισμένος νόμος ήταν το φορολογικό, με μια μεγάλη καινοτομία: τη μείωση του φορολογικού συντελεστή των διανεμόμενων κερδών. Δηλαδή, τι κάνατε; Το φορολογικό σύστημα ωθεί τον επιχειρηματία να βάλει τα κέρδη του στην τσέπη του, αντί να τα επανεπενδύσει στην εταιρεία του. Αυτή είναι, κύριε Αλογοσκούφη και κύριε Καραμανλή, η συνεισφορά σας στην αντιμετώπιση της ανεργίας;
      Πώς να εμπιστευθεί ο ελληνικός λαός το οικονομικό επιτελείο, όταν η επόμενη μεγάλη επιτυχία είναι ο αναπτυξιακός νόμος; Τον έφερε με ένα χρόνο καθυστέρηση. Στο μεταξύ, ο υπάρχων τότε νόμος έμεινε ανενεργός. Αυτό είχε ως αποτέλεσμα να εξετάζονται σήμερα οι πρώτες αιτήσεις ένταξης στον αναπτυξιακό νόμο, δηλαδή οι πρώτες επενδύσεις να αρχίσουν το νωρίτερο να κινούνται τον επόμενο χρόνο.
      Για να μην αναφερθώ στο φιάσκο του «Βασικού Μετόχου», που διέσυρε τη χώρα μας και θα δημιουργούσε βεβαίως μια γραφειοκρατία τεράστια, εάν θα είχε εφαρμοστεί. Ο τρόπος με τον οποίο εσείς τον χειριστήκατε αμαύρωσε και τον πολιτικό και τον επιχειρηματικό κόσμο, με αόριστες κατηγορίες και υπόνοιες.
      Πώς να εμπιστευθεί κανείς μια Κυβέρνηση που από την έλλειψη συντονισμού, από την έλλειψη ικανότητας και από την αδιαφορία σας, κατάφερε όχι μόνο να μην απορροφά τα κοινοτικά κονδύλια, αλλά για πρώτη φορά να έρχονται να μας κόβουν με πρόστιμο πάνω από 500.000.000 ευρώ από το Γ΄ Κοινοτικό Πλαίσιο Στήριξης; 
      Ό,τι και να λέει η Κυβέρνηση, η ευθύνη βαρύνει εσάς! 
      (Χειροκροτήματα από την πτέρυγα του ΠΑΣΟΚ)
      Το πρόβλημα ήταν γνωστό! Ούτε ήταν το πρώτο πρόβλημα το οποίο είχαμε διαπραγματευθεί ως χώρα με την Ευρωπαϊκή Ένωση. Εμείς με συστηματικές διαπραγματεύσεις, είχαμε διασφαλίσει και συμφωνήσει με την Ευρωπαϊκή Ένωση. Ήταν ένα συγκεκριμένο σχέδιο δράσης –αναφέρεται στην επιστολή του κ. Μέντοουζ- που θα επέτρεπε να ξεπεραστούν τα προβλήματα, χωρίς περικοπές και χωρίς πρόστιμα για τη χώρα μας. 
      Αυτά βέβαια ίσχυαν μέχρι τις εκλογές του 2004. Υπήρχε όμως στο σχέδιο μια προθεσμία, η ημερομηνία λήξης: 30 Σεπτεμβρίου 2004. Τι έκανε η Κυβέρνηση για να εφαρμόσει το σχέδιο που είχε συμφωνηθεί με την Ευρωπαϊκή Ένωση; Τίποτα απολύτως! Ή μάλλον, να κάνω μια διόρθωση. Συνέχισε να περιφέρεται εδώ και στις Βρυξέλλες και να κατηγορεί την προηγούμενη Κυβέρνηση και τη χώρα, ως εάν να επιδίωκε να μας επιβληθεί το πρόστιμο. 
      Το Νοέμβριο του 2004, η Ευρωπαϊκή Ένωση διαπιστώνοντας ότι δεν έχει γίνει το παραμικρό από τη δική σας Κυβέρνηση, απείλησε για πρώτη φορά με αναστολή πληρωμών. Αυτό το πρόγραμμα δράσης το οποίο όφειλε να έχει προχωρήσει η Κυβέρνησή σας ως τις 30 Σεπτεμβρίου, δεν έχει εφαρμοστεί ούτε καν μέχρι σήμερα και έτσι, βεβαίως, ήλθε η χθεσινή οριζόντια διόρθωση. Αν αυτό ήταν αποτέλεσμα σκληρής διαπραγμάτευσης, ο Θεός να μας φυλάξει από τη διαπραγματευτική σας δεινότητα!
      (Παρατεταμένα χειροκροτήματα από την πτέρυγα του ΠΑΣΟΚ) 
    Χειροκροτήσατε εσείς, το ότι χάσαμε 500.000.000 ευρώ από την Ευρωπαϊκή Ένωση. Μπορεί να σας εμπιστευτεί ο ελληνικός λαός;
    (Χειροκροτήματα από την πτέρυγα του ΠΑΣΟΚ)
    Ξέρουμε, όμως, για τη διαπραγματευτική σας δεινότητα. Ξέρουμε για τη δεινότητά σας. Το αποδείξατε …
    ΙΩΑΝΝΗΣ ΚΕΦΑΛΟΓΙΑΝΝΗΣ: Να μπει ο εισαγγελέας μέσα, κυρία Πρόεδρε.
    (Θόρυβος-διαμαρτυρίες από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι. Παρακαλώ, ηρεμία.
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ξέρουμε για τη δεινότητά σας τη διαπραγματευτική. Το αποδείξατε στο Κυπριακό, στις Βρυξέλλες για την ευρωπαϊκή πορεία της Τουρκίας, για το όνομα της FYROM, για την υπεράσπιση, δήθεν, του Συντάγματός μας και το «Βασικό Μέτοχο». Το αποδείξατε με το αποτέλεσμα της αυστηρής επιτήρησης από την Ευρωπαϊκή Ένωση. Είναι η τρίτη απανταχούσα από την Ευρωπαϊκή Ένωση και πολύ σύντομα η λέξη «καρπαζοεισπράκτορες» θα είναι μια λογική λέξη για την Κυβέρνησή σας.
    (Χειροκροτήματα από την πτέρυγα του ΠΑΣΟΚ)
    ΙΩΑΝΝΗΣ ΚΕΦΑΛΟΓΙΑΝΝΗΣ: Τι ωραία λέξη! Τι κοινοβουλευτική έκφραση είναι αυτή!
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Όλα προϊόντα της δικής σας σκληρής διαπραγμάτευσης. Διαπραγματεύσεις που μας αφήνουν εκθέτους. 
    Μήπως, τελικά, αγαπητοί συνάδελφοι, δεν εμπιστεύονται την Κυβέρνηση της Νέας Δημοκρατίας ούτε στην Ευρωπαϊκή Ένωση; Μήπως και αυτοί, πολύ γρήγορα, σας έχουν πάρει χαμπάρι; Μήπως έχουν καταλάβει τη δική σας προχειρότητα, διγλωσσία και ασυνέπεια; 
      Σας προειδοποίησα εγώ και πολλοί συνάδελφοι, πολλάκις, για τα κονδύλια του Κοινοτικού Πλαισίου Στήριξης. Στην ουσία κάνατε μια δεύτερη απογραφή. Και ισχύει στην Ευρώπη ότι όταν δυσφημείς την προηγούμενη κυβέρνηση, δυσφημείς τη χώρα σου. Όταν προπαγανδίζεις ενάντια στην προηγούμενη κυβέρνηση, προπαγανδίζεις ενάντια στη χώρα σου. Αλλά η προπαγάνδα σας έχει καταρρεύσει και η αλήθεια κτυπά αδυσώπητα τη δικιά σας πόρτα.
      Πώς να σας εμπιστευθεί ο ελληνικός λαός όταν βλέπει την εξέλιξη της εκτέλεσης του Προϋπολογισμού του 2005; Καταφεύγετε σε πρόσθετο δανεισμό. Μας μίλησε, σήμερα, σαν να ζει σ’ έναν άλλον κόσμο, σ’ έναν άλλο πλανήτη ο κ. Καραμανλής, για το χρέος. Το δημόσιο χρέος το 2005 ανεβαίνει με ξέφρενους ρυθμούς, αγγίζοντας τα 204.000.000.000 ευρώ, δηλαδή αύξηση περίπου 1,5 μονάδες ως ποσοστό του ΑΕΠ. Τα έσοδα, παρά την αύξηση που εσείς επιβάλατε με το ΦΠΑ, παραμένουν μακριά από το στόχο και πέρα από την μικρή απόδοση, έχουν δημιουργήσει ένα σοκ στη ζήτηση, στην κίνηση, που είναι πια ένας φαύλος κύκλος. Η πορεία αυτή θα συνεχίσει και θα είναι ολοένα πιο αρνητική.
      Πώς να σας εμπιστευτούν στην περιφέρεια –άκουσα πάλι για την ώρα της περιφέρειας, δεκαπέντε μήνες το ακούμε αυτό- οι αγρότες, οι Βορειοελλαδίτες, οι Ηπειρώτες, οι νησιώτες, οι Θεσσαλείς, οι Πελοποννήσιοι και οι γειτονιές της Αθήνας; Το πρόγραμμα των δημοσίων επενδύσεων το έχετε κόψει κατά 50%. Η στροφή στη περιφέρεια έχει γίνει πια κακόγουστο αστείο. 
    Πώς να σας εμπιστευτούμε την πορεία μας στην Ευρωπαϊκή Ένωση; Ακόμα και το νέο πρόγραμμα σταθερότητας και ανάπτυξης που αναγκάστηκε να υποβάλει η Κυβέρνηση, το ενέκρινε βεβαίως το ECOFIN, αλλά με επισήμανση: Θα πάρετε και άλλα μέτρα, δεν επαρκούν για να πέσει το έλλειμμα κάτω από το 3% ... 
    ΙΩΑΝΝΗΣ ΚΕΦΑΛΟΓΙΑΝΝΗΣ: Ποιος φταίει;
    ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Τώρα ακούμε για τα νέα μέτρα. Μήπως είναι αυτά τα μέτρα που ανακοινώνετε; Ποια μέτρα; Ακούμε για δημόσια έργα. Έχει καταρρεύσει το σύστημα των δημοσίων έργων. Χαρακτηριστικό είναι ότι το 2003 δημοπρατήθηκαν δεκατρείς χιλιάδες μικρά και μεσαία έργα, ενώ το 2004, επί δικιάς σας Κυβέρνησης, μόνο τρεις χιλιάδες έργα. Είναι εξήντα πέντε χιλιάδες άνεργοι στον κατασκευαστικό τομέα, σύμφωνα με το Τεχνικό Επιμελητήριο.
    Χρόνος εργασίας. Τον βαφτίζεται μεταρρύθμιση, αλλά είναι μια προσπάθεια απορύθμισης των εργασιακών σχέσεων. Η διευθέτηση του χρόνου εργασίας ισχύει και σήμερα, αλλά απαιτείται συλλογική σύμβαση με σωματεία και ενώσεις προσώπων. Η επιβολή της, με μόνο το διευθυντικό δικαίωμα ή την ατομική συμφωνία, σε μια αγορά εργασίας που ουσιαστικά δεν ελέγχεται, όπως θα πρέπει, αφαιρεί κάθε δυνατότητα διασφάλισης των συμφερόντων των εργαζομένων. 
    Εμπόριο και ωράριο καταστημάτων. Ποιος το ζητά; Δεν το ζητούν οι εμπορικοί σύλλογοι ή ο σύνδεσμος των super markets. Ουσιαστικά είναι απαίτηση πολυεθνικών υπερκαταστημάτων για την επαρχία, διότι και στην Αθήνα αυτά έχουν ρυθμιστεί σε βάρος χιλιάδων εργαζομένων και χιλιάδων μικρομεσαίων επιχειρήσεων που θα βάλουν λουκέτο.
    Επανίδρυση του κράτους. Μεγάλα λόγια περί αξιοκρατίας. Εσείς μιλήσατε για το σπάταλο κράτος. Έχετε δει εσείς ότι έχετε δημιουργήσει νέα γενιά συμβασιούχων; Ξέρετε πόσους έχετε προσλάβει; Εκατόν έντεκα χιλιάδες τετρακόσιοι εξήντα δύο έκτακτοι προσλήφθηκαν στους τελευταίους δεκατέσσερις μήνες. 
    Αυτά είναι τα «γαλάζια παιδιά» του κ. Χούπη και του κ. Παυλόπουλου. 
    (Θόρυβος-Κωδωνοκρουσίες)
    Ποιος μπορεί να σας εμπιστευθεί; Πού είναι η αξιοπιστία σας;
    Μας μιλάτε τώρα για ανάπτυξη. Χάσατε τη μεγαλύτερη ιστορική ευκαιρία για την ανάπτυξη της χώρας με τους Ολυμπιακούς Αγώνες. Ήταν Ολυμπιακοί Αγώνες που μας έδωσαν τεχνογνωσία, ένα σημαντικό δυναμικό και μία εμπειρία, η οποία θα μπορούσε μ’ ενθουσιασμό να βοηθήσει και το δημόσιο και τον ιδιωτικό τομέα σε πάρα πολλά επίπεδα. 
    Δυστυχώς, έχετε χάσει από τη δική σας εμπάθεια και μιζέρια και αυτό το κεφάλαιο. 
    Ποια είναι η αλήθεια για τις λεγόμενες μεταρρυθμίσεις; Τις προθέσεις σας τις αποκάλυψε ο κ. Ρεγκούζας. Έχετε πανικοβληθεί με την πορεία της οικονομίας. Τώρα έφτασε ο κόμπος στο χτένι. Η επίκληση των διαρθρωτικών αλλαγών, δεν είναι παρά μία επίκληση που προσπαθεί να καλύψει τη μεγάλη πια «μαύρη τρύπα», που εσείς δημιουργείτε με τη δική σας πολιτική. Είναι προσπάθεια εκποίησης της δημόσιας περιουσίας. Είναι, τελικά, εισπρακτική και μόνο λογική. 
    Η συμφωνία στον ΟΤΕ, το ασφαλιστικό των τραπεζών, η με σπουδή ανακοίνωση μιας νέας γενιάς ιδιωτικοποιήσεων, η πώληση του ΟΠΑΠ, η ΕΜΠΟΡΙΚΗ, η προσπάθεια να περάσετε στον τζόγο για να βρείτε έσοδα, τα λιμάνια, όλα αυτά, έχουν ένα κοινό παρανομαστή. Είναι, απλώς, εισπρακτικές πολιτικές.
    Διαλύσατε, ουσιαστικά, τους εισπρακτικούς μηχανισμούς. Ακολούθησε η κατάρρευση των εσόδων. Μετά ακολούθησε η φορολογική επιδρομή, κοινωνικά άδικη απέναντι στον Έλληνα χαμηλόμισθο και  χαμηλοσυνταξιούχο, το μέσο πολίτη, τα αδύναμα κοινωνικά στρώματα. 
    Τα φορολογικά μέτρα αναμένεται για το 2005 να αποδώσουν επιπλέον έσοδα περίπου το 1.000.000.000 ευρώ, περίπου δηλαδή όσο είναι η μείωση των φόρων που εσείς κάνατε για τα μεγάλα εισοδήματα στα διανεμόμενα κέρδη. 
    Στις δαπάνες, αντί να έχουμε περιορισμό, έχουμε παύση πληρωμών. Τι σημαίνει αυτό; Δεν εξοφλεί το δημόσιο τις ανειλημμένες του υποχρεώσεις. Δεν πληρώνει την παιδεία, δεν πληρώνει την υγεία, ούτε τα ασφαλιστικά ταμεία. Δεν πληρώνει την αυτοδιοίκηση, δεν πληρώνει τους έκτακτους υπαλλήλους. Υποβαθμίζει τις βασικές υπηρεσίες που αποτελούν αρωγή για το μέσο και χαμηλόμισθο Έλληνα πολίτη. 
    Η Κυβέρνηση, μ’ αυτή τη  δική της λογική, χτυπά τα πιο ευαίσθητα στρώματα της κοινωνίας και χτυπά τομείς αναγκαίους για τη συνοχή, την ανάπτυξη, αλλά και την απασχόληση. 
    Εγώ θα ήθελα να ξεκαθαρίσω τη θέση μας. Το ΠΑΣΟΚ δεν εγκρίνει τη συνέχιση της ζωής του αδιεξόδου στον ελληνικό δημόσιο τομέα, με τις περιπτωσιακές, σκανδαλωδώς προνομιακές ρυθμίσεις. Το δημόσιο πρέπει να μικρύνει, πρέπει να γίνει αποτελεσματικό και στρατηγικό. Πρέπει να πάψει να βασανίζει τους πολίτες πάνω στην καθημερινότητά τους. Οφείλει να γίνει υπηρέτης του πολίτη και όχι δυνάστης του. 
    (Θόρυβος-Κωδωνοκρουσίες)
    Οφείλει να υπάρχουν λιγότεροι υπάλληλοι στην κεντρική διοίκηση, και να γίνεται επιλογή αρίστων και όχι όσων δεν έχουν αλλού μοίρα επαγγελματικής αποκατάστασης, και ταυτόχρονα αυτοί να έχουν γενναίες μισθολογικές απολαβές. 
    (Θόρυβος-Κωδωνοκρουσίες)
    Κανείς δεν αμφισβητεί πως οι κρατικές επιχειρήσεις στην Ελλάδα πρέπει να αναδιοργανωθούν. Ποιος, όμως, προώθησε σημαντικές τομές; Εμείς κάναμε μετοχοποιήσεις στον ΟΤΕ, σταδιακά έφυγε από τον ασφυκτικό κρατικό έλεγχο. Δώσαμε εξουσίες στην Ανεξάρτητη Αρχή Τηλεπικοινωνιών, αυτήν την οποία εσείς θέλετε να μετατρέψετε σε κυβερνητικό όργανο.
    Μειώσαμε το προσωπικό στον ΟΤΕ, τον κάναμε κερδοφόρο. Δώσαμε άδεια για κινητή τηλεφωνία, κάτι που δεν είχε κάνει η Νέα Δημοκρατία.
    Προωθήσαμε αποκρατικοποιήσεις στις τράπεζες, για να γίνουν κόμβος για την ευρύτερη περιοχή, για τα Βαλκάνια, για χρηματοπιστωτικές υπηρεσίες. 
      Αυτές οι μεταρρυθμίσεις απαίτησαν θάρρος, γνώση και σχέδιο. Τίποτα από αυτά δεν έχετε κάνει και δεν προωθείτε εσείς. Οι λεγόμενες μεταρρυθμίσεις σας είναι τουφεκιές στον αέρα. Από πουθενά δεν προκύπτει πως η γενναιόδωρη ρύθμιση για τον ΟΤΕ θα λύσει τα προβλήματα ανασυγκρότησής του. Αυτό το ομολογεί και ο ίδιος ο διοικητής του. Λόγω αδυναμίας επιλογής αυτών που θα έπρεπε να αποχωρήσουν, λέει ότι το πιθανότερο είναι να φύγουν οι ικανότεροι, οι οποίοι θα βρουν αμέσως δουλειές σε ανταγωνιστικές εταιρείες του δημόσιου τομέα. Θα μείνουν στον ΟΤΕ οι λιγότερο αποτελεσματικοί.
      Το δεύτερο, βέβαια, είναι το ζήτημα του κόστους της ρύθμισης. Είναι αδιανόητο, ο μέσος φορολογούμενος, ο σκληρά εργαζόμενος μισθωτός του ιδιωτικού τομέα, ο χαμηλοσυνταξιούχος, να επιβαρυνθούν για να χρηματοδοτηθούν τα μπόνους και τα προνόμια των «ρετιρέ» των κρατικών επιχειρήσεων.
      Άκουσα με ιδιαίτερο στόμφο τον  κ. Καραμανλή να λέει ότι θα χτυπήσετε τα συντεχνιακά συμφέροντα. Μα, εσείς βοηθάτε, εσείς επενδύετε, εσείς εκμαυλίζετε τα συντεχνιακά συμφέροντα. Αυτή είναι η πολιτική σας. Καμία πολιτική υπέρ των ασθενέστερων τάξεων. Είναι αδιανόητο το γεγονός ότι σκεφτήκατε μια τέτοια ρύθμιση. 
       (Χειροκροτήματα από την πτέρυγα του ΠΑΣΟΚ )
      Πράγματι, και οι κρατικές επιχειρήσεις και οι τράπεζες πρέπει να εκσυγχρονιστούν, πρέπει να γίνουν πιο ανταγωνιστικές. Πρέπει να υπάρξουν νόμοι που να μην πνίγουν την ανάπτυξή τους. 
      (Θόρυβος, διαμαρτυρίες από την πτέρυγα της Νέας Δημοκρατίας)
      ΙΩΑΝΝΗΣ ΚΕΦΑΛΟΓΙΑΝΝΗΣ: Με ποιο τρόπο; 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Το κόστος θα πρέπει να το αναλάβουν εξ ολοκλήρου οι επιχειρήσεις, οι τράπεζες. Ας χρησιμοποιήσουν μέρος των εσόδων τους, ας προχωρήσουν σε δανεισμό, ας εκποιήσουν τα περιουσιακά τους στοιχεία, ας προεξοφλήσουν μελλοντικές επικερδείς δραστηριότητές τους, ας αντιμετωπίσουν ως επιχειρήσεις με όλα τα σχετικά ρίσκα την πρόκληση των μεταρρυθμίσεων.
      Πώς μπορεί αυτή η Κυβέρνηση να εξηγήσει στο χαμηλόμισθο που παίρνει 500 με 600 ευρώ το μήνα, και στο χαμηλοσυνταξιούχο που προσπαθεί να τα βολέψει με μία σύνταξη 300 ευρώ, τις σκανδαλώδεις παροχές για την εθελούσια έξοδο στον ΟΤΕ; Είναι δυνατόν ο ελληνικός λαός να επιδοτήσει την τιμή της μετοχής μιας τράπεζας, για να πουληθεί σε καλύτερη τιμή; Είναι δυνατόν να επιδοτούνται με αυτόν τον τρόπο και να πλουτίζουν σε βάρος του ελληνικού λαού οι ιδιώτες μέτοχοι; Τι μήνυμα δίνουμε στην κοινωνία, όταν βλέπει άτομα που δεν έχουν θεμελιώσει συνταξιοδοτικά δικαιώματα, να βγαίνουν πρόωρα στη σύνταξη με πλασματικά έτη; Μιλάτε, λοιπόν, για αντιπαράθεση με τα «ρετιρέ», αλλά τελικά εσείς κάνετε ρήξεις, όχι με τα «ρετιρέ»  αλλά με την ελληνική κοινωνία.
      Φίλες και φίλοι, η Κυβέρνηση παίρνει λεφτά από το δημόσιο για να πληρώσει αβαρίες και χρέη, υποχρεώσεις στον Ο.Τ.Ε. και στις τράπεζες. Δεν υπάρχει καμία αμφιβολία ότι χρειάζονται μεταρρυθμίσεις. Αλλά σε ποια κατεύθυνση; Με ολοκληρωμένο σχέδιο για την ανάπτυξη και την απασχόληση και όχι ένα τέτοιο συνονθύλευμα...
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ ηρεμία. 
      (Θόρυβος από την πτέρυγα του ΠΑΣΟΚ)
      ΓΕΩΡΓΙΟΣ ΛΙΑΝΗΣ: Μα, διακόπτουν συνέχεια. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Καταλαβαίνω πολύ καλά, κυρία Πρόεδρε, ότι δεν είναι καθόλου ευχάριστο για τους συναδέλφους της Νέας Δημοκρατίας να ακούνε αυτά τα οποία τους λέω, αλλά νομίζω ότι θα κατανοήσετε λίγο περισσότερο την πραγματικότητα που έχετε μπροστά σας, αν ακούσετε. 
      Δεύτερον, πρέπει να ρωτήσουμε ποιος πληρώνει το κόστος για τη μεταρρύθμιση. 
      Τρίτον και πιο σημαντικό, μεταρρύθμιση με συναίνεση, με κοινωνική συμφωνία, μαζί με τους εργαζόμενους, μαζί με το εργατικό κίνημα, μαζί με την κοινωνία. Και όλα αυτά απαιτούν εμπιστοσύνη. Και εμπιστοσύνη δεν υπάρχει, φίλες και φίλοι, για εσάς. 
      Δεν θα μπω στις κατευθύνσεις της πολιτικής του ΠΑΣΟΚ, γιατί δεν υπάρχει ο χρόνος, αλλά θα πω, πολύ απλά, ότι ολοένα και περισσότερο οι Έλληνες νιώθουν την απειλή της νέας φτώχειας. Παρακολουθούν ανήμποροι αυτές τις ημέρες μια παράσταση. 
      Πρώτη παράσταση. Ο Πρωθυπουργός λέει ότι είναι μεταρρυθμιστής. Εμφανίζεται ως μεταρρυθμιστής μετά από δεκαπέντε μήνες διακυβέρνησης.
      Η δεύτερη, όμως, είναι αποκάλυψη. Όσο εξελίσσεται αυτή η διαδικασία, αποκαλύπτονται οι πραγματικές πολιτικές, το πραγματικό πρόσωπο της Νέας Δημοκρατίας. Αποκαλύπτεται το κλασικό πρόσωπο της Νέας Δημοκρατίας, της Δεξιάς που διαχρονικά έχουμε γνωρίσει στη χώρα μας και διεθνώς, της συντήρησης, του αυταρχισμού, της εξυπηρέτησης συμφερόντων, της σύγκρουσης, όχι με τα προβλήματα του τόπου αλλά της σύγκρουσης με την ίδια την κοινωνία. 
      Η δήθεν ήπια προσαρμογή, τώρα πάει περίπατο. Κηρύσσεται πόλεμος και ο πόλεμος δεν είναι για τα «ρετιρέ», αλλά για τα «υπόγεια» και τα «ισόγεια» στα οποία στέλνετε το λογαριασμό.
      Φίλες και φίλοι, σήμερα έχουμε χαμηλότερη ανάπτυξη. Ο συνταξιούχος και ο μισθωτός στενάζουν. Ο αγρότης αισθάνεται εγκατάλειψη. Η ανεργία αυξάνεται στη γυναίκα και στο νέο. Οι πτωχεύσεις στην αγορά διπλασιάζονται. Υπάρχει ακρίβεια για κάθε νοικοκυριό. Πολλές οικογένειες δεν έχουν να πληρώσουν και το ηλεκτρικό. Αν ακούγεται υπερβολικό, να ξέρετε ότι το 2005 έχουμε διπλασιασμό, σύμφωνα με τα στοιχεία, διακοπών ρεύματος σε σχέση με το 2003. Ανασφάλεια, αβεβαιότητα, οπισθοδρόμηση, είναι η προσφορά της Νέας Δημοκρατίας και του κ. Καραμανλή στη σημερινή κοινωνία. Είναι η πολιτική του φόβου που καλλιεργείται και μέσα από την πολιτική του φόβου προσπαθείτε να περάσετε αντιδραστικές πολιτικές. Δεν θα σας αφήσουμε να περάσετε αντιδραστικές πολιτικές. Παίρνει κατήφορο η Νέα Δημοκρατία, αλλά δεν θα αφήσουμε να πάρει τον κατήφορο η χώρα μας. Εμείς θα σταματήσουμε αυτόν τον κατήφορο. 
      (Χειροκροτήματα από την πτέρυγα του ΠΑΣΟΚ)
      Μας ζητήσατε συναίνεση. Εμείς την προσφέραμε από την πρώτη στιγμή και μάλιστα από τις προγραμματικές δηλώσεις, να σας στηρίξουμε προκειμένου να πάει η χώρα μπροστά, να εντοπίσουμε από κοινού θέματα, όπως η εξωτερική πολιτική, η δημόσια διοίκηση, η υγεία, η παιδεία.
      Αναφορικά με την παιδεία, συμμετείχαμε στη διαδικασία διαλόγου. Ποιος διάλογος; Μονόλογος ήταν. Δεν μας ενημερώνετε καν για τις αποφάσεις. Και ήλθε η αξιολόγηση. Εμείς ζητήσαμε την αξιολόγηση, αλλά αξιολόγηση με συνέπειες. Εσείς κάνατε νόμο για την αξιολόγηση χωρίς συνέπειες. Φτιάξτε νόμο που θα προσδιορίζει το κόστος των μέτρων της αξιολόγησης, αλλά και τις συνέπειες για τα πανεπιστήμια όπου υπάρχουν ανάγκες. Δεν έχετε φτιάξει ουσιαστικό νομοσχέδιο για την αξιολόγηση. 
      Εμείς, σε αυτήν την προσφορά συναίνεσης, βρήκαμε ένα τείχος άρνησης και υποκρισίας. Καμία πρότασή μας δεν συζητήθηκε, καμία πρότασή μας δεν ακούστηκε. Σε καμία περίπτωση δεν έδειξε να εννοεί αυτά τα μεγάλα λόγια περί συναίνεσης η Νέα Δημοκρατία. Δεν μας πείθετε ότι είσαστε ειλικρινείς. Αποδείξατε ότι για σας, η συναίνεση αποτελεί μόνο ένα σωσίβιο για την Κυβέρνησή σας, με συνέπεια να συνεχίζετε μία καταστροφική για τη χώρα πολιτική σε βάρος του ελληνικού λαού και των συμφερόντων της χώρας.
      Πολύ σύντομα, ο ελληνικός λαός θα αποφασίσει ότι το μεγάλο πρώτο βήμα για διαρθρωτικές αλλαγές στη χώρα, θα είναι να ξαναβρεθεί η Νέα Δημοκρατία στα θρανία της Αντιπολίτευσης. 
      (Χειροκροτήματα από την πτέρυγα του ΠΑΣΟΚ)
      Κλείνω λέγοντας ότι, η ευθύνη για όλα όσα ανέφερα βαρύνει την Κυβέρνηση και τον Πρωθυπουργό. Ο καθ’ ύλην αρμόδιος Υπουργός Οικονομίας έχει βαρύτατη προσωπική πολιτική ευθύνη για τις εισηγήσεις, αλλά και τους χειρισμούς του.
      Σας ενημερώνω, κυρία Πρόεδρε, ότι προχωρούμε σήμερα στην κατάθεση πρότασης δυσπιστίας κατά του αρμόδιου Υπουργού Οικονομίας και Οικονομικών, σύμφωνα με το άρθρο 142 του Κανονισμού της Βουλής.
      (Χειροκροτήματα από την πτέρυγα του ΠΑΣΟΚ)
      Με την πρόταση αυτή, η Βουλή θα έχει τη δυνατότητα να συζητήσει αναλυτικά, με τη συμμετοχή όλων των Βουλευτών, την οικονομική κατάσταση της χώρας και το αδιέξοδο στο οποίο εσείς έχετε οδηγήσει την οικονομία. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Σας ανακοινώνω, κύριοι συνάδελφοι, ότι ο Αρχηγός της Αξιωματικής Αντιπολίτευσης, διετύπωσε πρόταση δυσπιστίας κατά του Υπουργού Οικονομίας και Οικονομικών. 
      Έτσι δεν είναι, κύριε Πρόεδρε;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Μάλιστα,  κυρία Πρόεδρε.
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Πρόεδρος της Κυβερνήσεως κ. Κώστας Καραμανλής.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρία Πρόεδρε, άκουσα την πρόταση. Αισθάνομαι, όμως, την ανάγκη να πω το εξής. Η οικονομία και ο προϋπολογισμός δεν είναι θέμα ενός προσώπου. Είναι γενικότερη, συνολικότερη, πολιτική της Κυβέρνησης. Γι’ αυτό, λοιπόν, σύμφωνα με τα άρθρα 84 του Συντάγματος και 141 του Κανονισμού της Βουλής, ζητώ να μετατραπεί αυτή η συζήτηση σε συζήτηση για ψήφο εμπιστοσύνης στην Κυβέρνηση. 
    (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Εκεί θα υπάρχει πλήρης ευχέρεια να συζητήσουμε όλα τα θέματα και να φανούν και οι υπεύθυνοι για την οικονομική κατάσταση αλλά και τα πεπραγμένα των κυβερνήσεων του ΠΑΣΟΚ τα παρελθόντα χρόνια. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, εφόσον κατά τον Κανονισμό υπεβλήθη πρόταση ψήφου εμπιστοσύνης με προφορική δήλωση του Πρωθυπουργού, θα ακολουθήσει η σχετική συζήτηση μετά από δύο ημέρες. 
      Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κύριε Πρόεδρε, χαίρομαι ιδιαιτέρως γιατί η Κυβέρνηση αναγνωρίζει ότι υπάρχει πρόβλημα εμπιστοσύνης. Εμείς χαιρόμαστε που θα συζητήσουμε γι’ αυτό το θέμα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Σύμφωνα με τον Κανονισμό διακόπτεται η συζήτηση και επανερχόμεθα με ειδική ημερήσια διάταξη μετά από δύο ημέρες για τη συζήτηση της προτάσεως παροχής εμπιστοσύνης στην Κυβέρνηση.
      Λύεται η συνεδρίαση.
      Ώρα λήξης: 12.36΄.
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 8-6-05

