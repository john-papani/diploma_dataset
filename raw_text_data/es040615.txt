      Τρίτη 15 Ιουνίου 2004
      ΣΥΝΕΔΡΙΑΣΗ Λ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Κ. Μητσοτάκη, Π. Αλεβιβάτου, Β. Παπανδρέου, Α. Ανδριανόπουλου, Κ Περλέπε-Σηφουνάκη , Κ. Κουλούρη και Ε. Φραγκιαδουλάκη, σελ.
      3. Συζήτηση επί του Κανονισμού, σελ.
      4. Συζήτηση ένστασης Αντισυνταγματικότητας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής των άρθρων και του συνόλου του σχεδίου νόμου του Υπουργείου Ανάπτυξης: «Κύρωσης της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας σχετικά με την πραγματοποίηση της διασύνδεσης Τουρκίας-Ελλάδος για τη μεταφορά αερίου και την προμήθεια φυσικού αερίου από τη Δημοκρατία της Τουρκίας προς την Ελληνική Δημοκρατία», σελ.
      2. Ψήφιση επί της αρχής των άρθρων και του συνόλου των σχεδίων νόμων του Υπουργείου Εθνικής Άμυνας: α) «Κύρωση του Πρωτοκόλλου Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Λαϊκής Δημοκρατίας της Κίνας», σελ.
      β) «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Μολδαβίας κατά πλειοψηφία σε μόνη συζήτηση», σελ.
      γ) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για τη συμμετοχή στο Πολυεθνική Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ)», σελ.
      3. Συζήτηση επί της αρχής του σχεδίου νόμου του Υπουργείου Εσωτερικών Δημόσιας Διοίκησης και Αποκέντρωσης: «Μερική απασχόληση στο Δημόσιο, στους Ο.Τ.Α. και στα νομικά πρόσωπα δημοσίου δικαίου», σελ.
      4. Κατάθεση σχεδίου νόμου: Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εσωτερικών και Δημόσιας Τάξης κατέθεσαν σχέδιο νόμου: «Ευρωπαϊκό ένταλμα σύλληψης, τροποποίηση του ν. 2928/2001 για τις εγκληματικές οργανώσεις και άλλες διατάξεις», σελ.
      ΟΜΙΛΗΤΕΣ
      1.Επί του Κανονισμού.
      ΒΕΝΙΖΕΛΟΣ Ε., σελ.
      ΠΑΥΛΟΠΟΥΛΟΣ Π., σελ.
      2. Επί της Αντισυνταγματικότητας
      ΒΕΝΙΖΕΛΟΣ Ε., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης.
      ΑΡΑΠΟΓΛΟΥ Χ., σελ.
      ΒΕΝΙΖΕΛΟΣ Ε., σελ.
      ΒΡΕΤΤΟΣ Κ., σελ.
      ΓΕΙΤΟΝΑΣ Κ., σελ.
      ΓΚΙΟΥΛΕΚΑΣ Κ., σελ.
      ΚΑΛΑΝΤΖΑΚΟΥ Σ, σελ.
      ΚΑΛΟΓΗΡΟΥ Χ., σελ.
      ΚΟΣΜΙΔΗΣ Σ., σελ.
      ΚΟΥΒΕΛΗΣ Φ., σελ.
      ΚΟΥΤΣΟΥΚΟΣ Ι. σελ.
      ΝΑΚΟΣ Α. σελ.
      ΝΤΟΛΙΟΣ Γ., σελ.
      ΞΗΡΟΤΥΡΗ ΑΙΚΑΤΕΡΙΝΑΡΗ Α., σελ.
      ΠΑΥΛΟΠΟΥΛΟΣ Π., σελ.
      ΠΕΤΣΑΛΝΙΚΟΣ Φ., σελ.
      ΠΟΛΥΔΩΡΑΣ Β. σελ.
      ΠΟΛΥΖΟΣ Ε., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΖΙΜΑΣ Μ., σελ.
      ΤΣΙΟΓΚΑΣ Δ., σελ.
      ΦΟΥΣΑΣ Α., σελ.
      ΧΡΙΣΤΟΦΙΛΟΠΟΥΛΟΥ Π. σελ.
      
      ΠΡΑΚΤΙΚΑ  ΒΟΥΛΗΣ
      ΙA΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  Λ΄
      Τρίτη 15 Ιουνίου 2004
      
      	Αθήνα, σήμερα στις 15 Ιουνίου 2004, ημέρα Τρίτη και ώρα 18.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ- ΨΑΡΟΥΔΑ.
      ΠΡΟΕΔΡΟΣ ( Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Κωνσταντάρα, Βουλευτή Α΄ Αθήνας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά παραίτηση ηγετικού στελέχους του ΠΕΣΥ Κρήτης.
      2) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Καθολική Επισκοπή Σύρου διαμαρτύρεται για τον τρόπο μεταχείρισης καθολικού στρατιώτη κατά την ορκωμοσία νεοσύλλεκτων.
      3) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία Τοπικά Συμβούλια, Φορείς και Κάτοικοι των Δημοτικών Διαμερισμάτων Ανθόφυτου, Γάβρου, Πυλήνης και Καταφυγίου, Αναβρυτής Αποδοτίας ζητεί την αποκατάσταση της βατότητας της 24ης ε.ο. – διακλάδωση προς Γάβρο.
      4) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία η Ομοσπονδία Ενώσεων Βιοκαλλιεργητών Ελλάδας ζητεί την ικανοποίηση οικονομικού αιτήματος μελών της.
      5) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί τη λειτουργία Λιμενικού Σταθμού στην Ελαφόνησο.
      6) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Πέτρας Λέσβου ζητεί την ένταξη σε κοινοτικό πρόγραμμα του έργου «Ανάδειξη – αξιοποίηση νερόμυλων κοιλάδας Λιγώνα».
      7) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Σύλλογος Διπλωματούχων Μηχανικών Αιγιαλείας ζητεί την ανάκληση αιτιολογικής έκθεσης που αφορά καθορισμό ειδικών όρων δόμησης σε χώρο πράσινου – αναψυχής του Δήμου Αιγίου.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μεταφορά ψυχασθενών κρατουμένων σε ψυχιατρεία.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα διάθεσης της εαρινής πατάτας.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μονιμοποίηση συμβασιούχων των ΚΕΠ.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση καταβολής επιχορηγήσεων σε Αθλητικό Σωματείο.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη επιβατικών σταθμών και στεγάστρων  στο λιμάνι της Πάτρας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη διάθεση – κατανομή χρηματικών ποσών για τη διαφήμιση της Πολιτιστικής Πρωτεύουσας της Ευρώπης 2006.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα από τη λειτουργία του κτηματολογίου της Πάτρας.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία Φορείς του Δ.Δ. Αραχωβίτικων του Δήμου Ρίου διαμαρτύρονται για τη χάραξη της σιδηροδρομικής γραμμής Κορίνθου – Πατρών.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανάγκη εκτέλεσης  λιμενικών έργων στο Κουφονήσι.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί να συμπεριληφθεί στο πρόγραμμα του δρομολογίου της Ολυμπιακής Φλόγας και ο Δήμος Οροπεδίου Λασιθίου.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ζητεί την ικανοποίηση αιτήματος από τον ΟΓΑ του κ. Ιωάννη Σταματάκη.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ζητεί την ικανοποίηση αιτήματος από το ΙΚΑ του κ. Αλέξανδρου Σταματάκη.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δικηγορικός Σύλλογος Λασιθίου ζητεί την άμεση τοποθέτηση Ειρηνοδικών στα Ειρηνοδικεία Ιεράπετρας και Σητείας.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο ΤΟΕΒ Ιεράπετρας ζητεί χρηματοδότηση για την αποπεράτωση του έργου των τσιμεντενέσεων στις πηγές Μαλαύρας.
      22) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Νομάρχης Ηλείας ζητεί την υλοποίηση του έργου «νέο κτίριο αεροσταθμού και διαμόρφωσης περιβάλλοντα χώρου στο αεροδρόμιο Ανδραβίδας».
      23) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία η Νομαρχιακή Αυτοδιοίκηση Χανίων ζητεί έκτακτη χρηματοδότηση για την πληρωμή οφειλών.
      24) Ο Βουλευτής Επικρατείας κ. ΑΝΔΡΕΑΣ ΑΝΔΡΙΑΝΟΠΟΥΛΟΣ κατέθεσε αναφορά με την οποία το Βιοτεχνικό Επιμελητήριο Πειραιά ζητεί την αξιολόγηση παρατηρήσεων και προτάσεων, επί φορολογικών θεμάτων.
      25) Ο Βουλευτής Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία η Ιερά Μονή Οσίου Μελετίου Μάνδρας Αττικής διαμαρτύρεται για την εγκατάσταση αιολικού σταθμού στο όρος Πάστρα.
      26) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία Εργαζόμενοι στην Αναπτυξιακή Δημοτική Επιχείρηση του Δήμου Ηρακλείου ζητούν τη μετατροπή της σύμβασης εργασίας τους σε αορίστου χρόνου.
      27) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία Αδιόριστοι Νηπιαγωγοί 2ετούς φοίτησης ζητούν το διορισμό τους σε δημόσια  νηπιαγωγεία.
      28) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Συντονιστική Επιτροπή Κατοίκων Ροδόπολης Σερρών ζητεί να τηρηθεί ο αρχικός σχεδιασμός στάθμευσης της ολυμπιακής φλόγας στη Ροδόπολη.
      29) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η κυρία Πασχαλιά Κιοσσέ, φιλόλογος, ζητεί το διορισμό της στη δευτεροβάθμια εκπαίδευση.
      30) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Εργατοϋπαλληλικό Κέντρο Εύβοιας ζητεί οι εργαζόμενοι στη «ΦΑΡΜΑ ΜΑΝΙΤΑΡΙΩΝ» να επανέλθουν στον ασφαλιστικό φορέα του ΙΚΑ.
      31) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αχελώου Καρδίτσας ζητεί την ίδρυση και λειτουργία πυροσβεστικού σταθμού στην περιοχή του.
      32) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία Επιτροπή αναπληρωτών νηπιαγωγών από ΑΣΕΠ ζητεί να συνταχθεί νέος πίνακας αναπληρωτών νηπιαγωγών που θα περιλαμβάνει την προϋπηρεσία στα σχολεία.
      33) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Σύνδεσμος Επαγγελματιών Αλιέων Πτελεού Μαγνησίας «Ο ΑΓΙΟΣ ΝΙΚΟΛΑΟΣ» ζητεί την ίδρυση Λιμενικού Σταθμού στην παραλία Πτελεού Μαγνησίας.
      34) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την τοποθέτηση προστατευτικών κιγκλιδωμάτων στον οδικό άξονα Χάρακα – Κυπαρίσσι  Λακωνίας.
      35) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Πανμεσσηνιακός Σύλλογος Ελαιοτριβέων ζητεί την επέκταση του καθορισμού των κριτηρίων ασφάλισης στο ΤΕΒΕ προκειμένου να συμπεριληφθούν και οι ελαιοτριβείς.
      36) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Οργανισμός Ιστορικού Κέντρου Καλαμάτας Μεσσηνίας ζητεί την επισκευή και συντήρηση του Κάστρου της Καλαμάτας.
      37) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την αναθεώρηση του κανονιστικού  πλαισίου που καθορίζει το μέγιστο επιτρεπόμενο ύψος αμαξωμάτων, των φορτηγών ανατρεπόμενων αυτοκινήτων.
      38) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Αγροτικών Συνεταιρισμών Πηλίου – Β. Σποράδων ζητεί να της ανατεθεί το έργο της εξισωτικής και στρεμματικής αποζημίωσης των νησιών, για την περιοχή της.
      39) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η λήψη μέτρων για την πάταξη της παράνομης αλιείας στον Αμβρακικό Κόλπο.
      40) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο καταγγέλλεται η ρύπανση της λιμνοθάλασσας του Μεσολογγίου και ζητείται να ληφθούν μέτρα για τη διάσωσή της.  
      41) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Μοιρών «Η ΦΑΙΣΤΟΣ» διαμαρτύρεται για το χαμηλό επίπεδο παροχής ιατρικής περίθαλψης στα μέλη του.
      42) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κορθίου Άνδρου ζητεί την έναρξη και υλοποίηση του προγράμματος Θράκη – Αιγαίο – Κύπρος.
      43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί την αλλαγή του δικτύου ύδρευσης της νήσου Αντιπάρου.
      44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ερμούπολης Σύρου ζητεί την επέκταση του διαδρόμου προσγείωσης του αεροδρομίου Σύρου.
      45) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Μήλου ζητεί τη λήψη μέτρων για την εξασφάλιση επάρκειας πόσιμου ύδατος για τη νήσο Μήλο.
      46) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Συνταξιούχων Ναυτικών Σύρου ζητεί την άμεση εξόφληση  των οφειλών προς τους ιατρούς που είναι συμβεβλημένοι με τον Οίκο Ναύτη.
      47) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας Πάρου ζητεί να μην περικοπούν οι εφημερίες των ιατρών του.
      48) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Οδηγών ΟΑΣΘ ζητεί να καταργηθεί το ανώτερο όριο αποζημιώσεως των εργαζομένων.
      49) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση Χειμαρριωτών «Η ΧΕΙΜΑΡΡΑ» ζητεί να χορηγηθεί στα μέλη της η ελληνική υπηκοότητα μαζί με την αλβανική.
      50) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Επταμελές Δ.Σ. Μαθητών του ΤΕΕ Ωραιοκάστρου ζητεί να μην περικοπούν οι ειδικότητες ηλεκτρολόγων εγκαταστατών, αργυροχρυσοχοϊας και επιπλοποιών από το πιο πάνω ΤΕΕ.
      51) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία Επιτροπή Αναπληρωτών Νηπιαγωγών από ΑΣΕΠ ζητεί να συνταχθεί νέος πίνακας αναπληρωτών νηπιαγωγών που να περιλαμβάνει την προϋπηρεσία στα σχολεία.
      52) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Ιερά Μονή Οσίου Μελετίου Μάνδρας Αττικής ζητεί να μην επιτραπεί η εγκατάσταση αιολικού πάρκου στο όρος Πάστρα.
      53) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η ΕΚΟ Συνταξιούχων Δασκάλων Νομού Ιωαννίνων ζητεί να μην καταργηθούν τα βιβλιάρια ασθενείας των τέκνων των συνταξιούχων εκπαιδευτικών.
      54) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Εργατοϋπαλληλικό Κέντρο Νομού Ιωαννίνων ζητεί την άμεση έναρξη των εργασιών της Εγνατίας Οδού.
      55) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Μακρύ Γιαλού Λασιθίου ζητεί την προαγωγή του αστυνομικού σταθμού Κουτσουρά, σε αστυνομικό τμήμα.
      56) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί την αναβάθμιση του αγροτικού ιατρείου της περιοχής του.
      57) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί οι εκπαιδευτικοί με αναπηρία 50% και οι γονείς παιδιών με αναπηρία 67% να διορίζονται εκτός διαγωνισμών ΑΣΕΠ.
      58) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Σύλλογος Σχολικών Τροχονόμων Νομού Αχαΐας ζητεί τη στήριξη του θεσμού του σχολικού τροχονόμου.
      59) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα της εκπαίδευσης στα σχολεία του Νομού Ηρακλείου.
      60) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται να μεταφερθεί ο σταθμός της ΔΕΗ από τον οικισμό Σταλίδας του Δήμου Μαλίων, σε περιοχή εκτός σχεδίου πόλεως.
      61) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται να επιτραπεί η προσωρινή μεταφορά της έδρας των ΤΑΞΙ σε τουριστικές περιοχές του Νομού Ηρακλείου.
      62) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η στήριξη του Κέντρου υποδοχής επενδυτών Ηρακλείου.
      63) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία Επιτροπή αναπληρωτών νηπιαγωγών από ΑΣΕΠ ζητεί να συνταχθεί νέος πίνακας αναπληρωτών νηπιαγωγών που να περιλαμβάνει την προϋπηρεσία στα σχολεία.
      64) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Ηρακλείου ζητεί τη χρηματοδότηση των δαπανών διαμόρφωσης χώρων για την υλοποίηση Κέντρου Εξυπηρέτησης Πολιτών στο Ηράκλειο.
      65) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί τη δωρεάν διάθεση τροφίμων σε όλους τους πολύτεκνους ανεξάρτητα από το εισόδημά τους.
      66) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί τη δωρεάν διάθεση τροφίμων σε όλους τους πολύτεκνους ανεξάρτητα από το εισόδημά τους.
      67) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Εκπαιδευτικών πρωτοβάθμιας εκπαίδευσης Μοιρών «Η ΦΑΙΣΤΟΣ» ζητεί την αναβάθμιση των παρεχόμενων υπηρεσιών υγείας προς τα μέλη του.
      68) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Αθανάσιος Αδαμαντίδης κάτοικος Μηλεών Μαγνησίας ζητεί την ικανοποίηση αιτήματος από το ΙΚΑ Βόλου.
      69) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Στάθης Τοπαλίδης, Ομοσπονδιακός προπονητής καταδύσεων, ζητεί την κατασκευή καταδυτηρίου στο Κολυμβητήριο της Νέας Ιωνίας Βόλου.
      70) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία μεταταγέντες υπάλληλοι του Εθνικού Οργανισμού Κοινωνικής Φροντίδας στους ΟΤΑ και στα ΝΠΔΔ των ΟΤΑ ζητούν την επίλυση ασφαλιστικού προβλήματος.
      71) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία Κτηνοτρόφοι Νομού Μαγνησίας αναφέρονται στα προβλήματα που τους δημιουργεί η ανασύσταση του χώρου της πρώην λίμνης Κάρλας.
      72) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Ηλίας Γιαννάκος, κάτοικος Χλόης Βελεστίνου Μαγνησίας, ζητεί να συμπεριληφθούν στο καθεστώς των επιδοτήσεων τα κληροτεμάχια της περιοχής του που επανακαλλιεργήθηκαν μετά το 1996.
      73) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Ηλίας Γιαννάκος, κάτοικος Χλόης Βελεστίνου Μαγνησίας, ζητεί την άμεση ηλεκτροδότηση των ακινήτων της περιοχής του.
      74) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κυρία Φωτεινή Φροξυλιά – Ψήφου, συνταξιούχος εκπαιδευτικός, ζητεί το διορισμό όλων των πτυχιούχων των τμημάτων μουσικών σπουδών των ΑΕΙ, στα υπάρχοντα κενά της Α΄/βάθμιας και Β΄/βάθμιας εκπαίδευσης.
      75) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Ωρομισθίων Εκπαιδευτικών ΤΕΕ ΟΑΕΔ Βόλου Μαγνησίας ζητεί την αναγνώριση της προϋπηρεσίας της διδασκαλίας των εκπαιδευτικών στα ΤΕΕ του ΟΑΕΔ.
      76) Ο Γ΄ Αντιπρόεδρος της Βουλής και  Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμαρχος Περάματος ζητεί την παραχώρηση στο Δήμο του έκτασης από τον ΟΛΠ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 251/23-4-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 67/12-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Π. Αντωνακόπουλος, σας πληροφορούμε τα εξής:
      1. Όσον αφορά τις ζημιές που προκλήθηκαν από τα ακραία καιρικά φαινόμενα του Ιανουαρίου και Φεβρουαρίου του 2003 στο φυτικό και ζωικό κεφάλαιο και στις εγκαταστάσεις στο Ν. Ηλείας, έχουν ενταχθεί στο Πρόγραμμα χορήγησης οικονομικών ενισχύσεων RAGBY, αρμοδιότητας ΠΣΕΑ.
      Ειδικότερα το πρόγραμμα αυτό κατατέθηκε προς έγκριση το Μάιο 2003 στην Ε.Ε. και εγκρίθηκε πρόσφατα, στις 23-4-2004, οπότε σύντομα θα ακολουθήσει η κοινοποίηση των πορισμάτων εκτίμησης και θα καταβληθούν στους δικαιούχους παραγωγούς οι προβλεπόμενες οικονομικές ενισχύσεις.
      2. Στα πλαίσια του έργου «Έργα αντιμετώπισης εκτάκτων αναγκών» του Προγράμματος Δημοσίων Επενδύσεων (ΣΑΕ 081), κατ΄ έτος διατίθεται πίστωση για αποκατάσταση ζημιών σε εγγειοβελτιωτικά έργα από ανωτέρα βία, με βάση τα αιτήματα των αρμόδιων Φορέων.
      Για το έτος 2003 χορηγήθηκε πίστωση 950.000 € (στον Κ.Α. 08100000) και απορροφήθηκε από τους ΟΕΒ της Νομικής Αυτ/σης Ηλείας το ποσό των 926.000,00 €.
      Για το τρέχον έτος έχει υποβληθεί σχετικό αίτημα από την Νομική Αυτ/ση Ηλείας, το οποίο θα αντιμετωπιστεί στα πλαίσια της συνολικής πίστωσης του έργου. .
      Ο Υπουργός
      Σ. ΤΣΙΤΟΥΡΙΔΗΣ»
      2. Στην με αριθμό 241/23-4-04 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 65/12-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Ντόλιος, σας πληροφορούμε τα εξής:
      Οι ζημιές που προξενήθηκαν από τις αντίξοες καιρικές συνθήκες Μαρτίου 2002-Μαρτίου 2003, σε διάφορες καλλιέργειες του Ν. Έβρου περιελήφθησαν στο πρόγραμμα χορήγησης Κρατικών Ενισχύσεων RAGBY, αρμοδιότητας ΠΣΕΑ, το οποίο εγκρίθηκε από την Επιτροπή Ανταγωνισμού της Ε.Ε. στις 23-4-2004.
      Η κοινοποίηση των πορισμάτων εκτίμησης των ζημιών αυτών, θα γίνει εντός του μηνός Ιουνίου τρέχοντος έτους και 15 μέρες περίπου αργότερα θα καταβληθούν στους δικαιούχους παραγωγούς οι προβλεπόμενες οικονομικές ενισχύσεις.
      Ο Υπουργός
      Σ. ΤΣΙΤΟΥΡΙΔΗΣ»
      3. Στην με αριθμό 446/4-5-04 ερώτηση των Βουλευτών κυρίων Άγγελου Τζέκη, Γιώργου Χουρμουζιάδη, Λεωνίδα Γρηγοράκου, Νίκου Γκατζή και Δημητρίου Τσιόγκα δόθηκε με το υπ’ αριθμ. 34/14-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης, Γ. Χουρμουζιάδης, Λ. Γρηγοράκος, Ν. Γκατζής και Δ. Τσιόγκας, για τα θέματα της αρμοδιότητάς μας, σας πληροφορούμε τα εξής:
      Η υφιστάμενη επιστημονική γνώση είναι περιορισμένη και ανεπαρκής σχετικά με τις επιπτώσεις της καλλιέργειας γενετικά τροποποιημένων οργανισμών στη βιοποικιλότητα, αλλά κυρίως στη γενετική καθαρότητα αγρίων και καλλιεργουμένων ειδών, ενώ τα μέχρι σήμερα αποτελέσματα ερευνητικών πειραμάτων αλλά και υφιστάμενων καλλιεργειών γενετικά τροποποιημένων οργανισμών είναι αρνητικά - και ανησυχητικά. Έως ότου η επιστήμη αποφανθεί επαρκώς και με ασφάλεια για τις επιπτώσεις. των γενετικά τροποποιημένων οργανισμών στη δημόσια υγεία και στο περιβάλλον, η Ελλάδα ως χώρα θα 'παραμείνει σταθερά 'αντίθετη στην εισαγωγή και στην καλλιέργεια γενετικά τροποποιημένων, οργανισμών.
      Υπενθυμίζουμε ότι κατά τις εργασίες του Συμβουλίου Υπουργών στις 26 Απριλίου 2004 στο Λουξεμβούργο, όπου εκρίθη το θέμα, η Ελλάδα καταψήφισε ως μειοψηφία την πρόταση, για διάθεση στην αγορά γλυκού αραβόσιτου από γενετικώς τροποποιημένο αραβόσιτο της σειράς BΗ.
      Ο Υφυπουργός
      Ε. ΜΠΑΣΙΑΚΟΣ»
      4. Στην με αριθμό 359/29-4-04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. 86/18-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ: Μωραΐτης, σας πληροφορούμε τα εξής:
      Η μη υιοθέτηση από τη χώρα μας της θέσης της ολικής αποσύνδεσης σε συνεργασία με καπνοπαραγωγικά Κράτη - Μέλη της Ευρωπαϊκής Ένωσης (Ε.Ε.), αποσκοπεί στη συνέχιση της καπνοκαλλιέργειας, την αποφυγή της εγκατάλειψης της υπαίθρου και του μαρασμού πόλεων, κωμοπόλεων και χωριών, που σχετίζονται αποκλειστικά με την καλλιέργεια εμπορία και διακίνηση του καπνού, καθώς και την αποφυγή όλων των δυσάρεστων οικονομικών και κοινωνικών επιπτώσεων στην απασχόληση εργατικού δυναμικού στον τομέα της μεταποίησης.
      Με τη συμβιβαστική πρόταση επίσης εξασφαλίσθηκε η κατά ένα έτος παράταση του ισχύοντος καθεστώτος (εσοδεία 2005) και η εφαρμογή από την εσοδεία 2006 τετραετούς μεταβατικού σταδίου (μέχρι και την εσοδεία 2009), που διασφαλίζει το εισόδημα για τους καπνοπαραγωγoύς. Για το μεταβατικό αυτό στάδιο παρέχεται η ευελιξία στο Κ-Μ να υιοθετήσει τα κατάλληλα ποσοστά συνδεδεμένης και αποσυνδεδεμένης ενίσχυσης, σύμφωνα με αντικειμενικά κριτήρια ανάλογα με τις περιοχές και τις ποικιλίες ποιότητας, αρχής γενομένης από ποσοστό αποσυνδεδεμένης ενίσχυσης τουλάχιστον 40%.
      Πέραν της εξασφάλισης του τετραετούς μεταβατικού σταδίου, διασφαλίσθηκε ο χρονικός ορίζοντας των Κοινοτικών επιδοτήσεων μέχρι το 2013 και απαλείφθηκε η υποχρέωση της Επιτροπής να συνοδεύει την έκθεση που θα υποβάλλει μέχρι 31-12-2009 με νομοθετικές προτάσεις.
      Από το 2010 και μετά εφαρμόζεται η πλήρης αποδέσμευση των ενισχύσεων από την παραγωγή με καταβολή του 50% του ποσού που αντιστοιχεί στο ποσό αναφοράς ως ενιαία ενίσχυση στους παραγωγούς και μεταφορά του υπολοίπου 50% στην αγροτική ανάπτυξη των καπνοπαραγωγικών περιοχών με μέτρα αναδιάρθρωσης.
      Ο Υφυπουργός
      Α. ΚΟΝΤΟΣ»
      5. Στην με αριθμό 297/27-4-04 ερώτηση των Βουλευτών κυρίων Σταύρου Σκοπελίτη και Άγγελου Τζέκη δόθηκε με το υπ’ αριθμ. 76/12-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Σ. Σκοπελίτης και Α. Τζέκης; σας πληροφορούμε τα εξής:
      Για την περίοδο 2002-2003 από το Υπουργείο μας καθορίσθηκαν τα κριτήρια για τον προσδιορισμό των αποδεκτών προς ενίσχυση ποσοτήτων ελαιολάδου με την έκδοση των υπ' αριθμ. 271063/9-10-2003 και 282653/4-12-2003 αποφάσεων.
      Ειδικότερα σε εφαρμογή των ως άνω αποφάσεων και μετά τη διεξαγωγή των διασταυρωτικών ελέγχων για το Νομό Χίου, μέχρι 35-2004 είχαν εκδοθεί από τον ΟΠΕΚΕΠΕ εντολές πληρωμής ύψους 2.839.056,78€, για 7.783 παραγωγούς με αιτηθείσα ποσότητα ελαιολάδου 2.374.238 κιλά.
      Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δίνεται το δικαίωμα ένστασης σύμφωνα με την αριθμ. 216796/12-1-2004 απόφασή μας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002-2003», όπως τροποποιήθηκε και ισχύει. Οι 1.263 αιτήσείς θεραπείας- ενστάσεις που υποβλήθηκαν στα πλαίσια της ως άνω απόφασης από το νομό Χίου ελέγχονται από το Περιφερειακό Γραφείο Αττικής και Νήσων του ΟΠΕΚΕΠΕ.
      Οι διαδικασίες πληρωμής των ελαιοπαραγωγών, όσο και η διαδικασία εξέτασης των ενστάσεων, υλοποιούνται εκ παραλλήλου. Η διαδικασία χορήγησης της προκαταβολής της ενίσχυσης, θα ολοκληρωθεί μετά την εξέταση των ενστάσεων και την έκδοση των σχετικών υπουργικών αποφάσεων.
      Σημειώνεται ότι, δίνεται προτεραιότητα στην ολοκλήρωση των πληρωμών των αρχικών υποβολών των δικαιούχων ελαιοπαραγωγών.
      Ο Υπουργός
      Σ. ΤΣΙΤΟΥΡΙΔΗΣ»
      6. Στην με αριθμό 285/27-4-04 ερώτηση του Βουλευτή κ. Βασίλειου Κεγκέρογλου δόθηκε με το υπ’ αριθμ. 75/12-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
      Για την πληρωμή της ενίσχυσης στην παραγωγή αίτηση ενίσχυσης υποβάλλεται από τους ελαιοκαλλιεργητές στην Οργάνωση Παραγωγών ανήκουν, έως την 30η Ιουνίου κάθε περιόδου.
      Ειδικότερα εάν ένας ελαιοπαραγωγός υποβάλλει αίτηση πέραν της ημερομηνίας αυτής, το ποσό που δικαιούται ο ελαιοκαλλιεργητής μειώνεται κατά 1 % για κάθε εργάσιμη ημέρα καθυστέρησης, πλην των περιπτώσεων ανωτέρας βίας. Πέραν δε των είκοσι πέντε εργασίμων ημερών εκπρόθεσμης υποβολής, η αίτηση δεν είναι αποδεκτή σε καμία περίπτωση, σύμφωνα με τη παρ. 3 του άρθρου 12 του (ΕΚ) 2366/98.
      Ο Υπουργός
      Σ. ΤΣΙΤΟΥΡΙΔΗΣ»
      7. Στην με αριθμό 198/22-4-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 54/13-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στη παραπάνω ερώτηση που κατέθεσε ο Βουλευτής κ. Μ Στρατάκης, για τα θέματα της αρμοδιότητάς μας, σας πληροφορούμε τα εξής:
      Οι εισαγωγές των γαρύφαλλων είναι ελεύθερες, επιβαρύνονται με τον ισχύοντα κοινοτικό δασμό και υφίστανται ποιοτικό και φυτοϋγειονομικό έλεγχο.
      Λόγω των δυσμενών καιρικών συνθηκών που επικράτησαν εφέτος (παγετοί τη χειμερινή περίοδο), η παραγωγή των γαρύφαλλων είναι μειωμένη και οι τιμές διάθεσης παρουσίασαν αξιόλογη αύξηση.
      Με βάση τα εβδομαδιαία στοιχεία αποστέλλονται στην COMMISSION οι τιμές των γαρύφαλλων τύπου STANDARD την εβδομάδα 31/3 - 7/4 του 2003 ήταν 0,07 €/τεμάχιo, ενώ την εβδομάδα 29/3 - 6/4 του 2004 ήταν 0,10 €/τεμάχιo.
      Το Υπουργείο μας στα. πλαίσια των υφιστάμενων κανονισμών και οδηγιών, έλαβε όλα τα μέτρα για την προστασία της Ελληνικής παραγωγής από την εισαγωγή επικίνδυνων εχθρών και ασθενειών και την προστασία των Ελλήνων Ανθοπαραγωγών από αθέμιτο ανταγωνισμό.
      Ο Υφυπουργός
      Ε. ΜΠΑΣΙΑΚΟΣ»
      8. Στην με αριθμό 242/23-4-04 ερώτηση των Βουλευτών κυρίων Σταύρου Σκοπελίτη και Ελπίδα Παντελάκη δόθηκε με το υπ’ αριθμ. 66/13-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσαν οι Βουλευτές κύριοι Σ. Σκοπελίτης και Ε. Παντελάκη, για τα θέματα της αρμοδιότητάς μας, σας πληροφορούμε τα εξής:
      Στα πλαίσια του μέτρου 2.1 του Ε.Π.Α.Α. & Α.Υ. 2000-2006, για την υλοποίηση του επενδυτικού σχεδίου του φορέα ΕΝΩΣΗ ΜΑΣΤΙΧΟΠΑΡΑΓΩΓΩΝ ΧΙΟΥ, με τίτλο ΜΕΤΕΓΚΑΤΑΣΤΑΣΗ & ΕΚΣΥΓΧΡΟΝΙΣΜΟΣ ΜΟΝΑΔΑΣ ΕΠΕΞΕΡΓΑΣΙΑΣ, TYΠΟΠΟΙΗΣΗΣ & ΣΥΣΚΕΥΑΣΙΑΣ ΦΥΣΙΚΗΣ ΜΑΣΤΙΧΑΣ, θα πρέπει ο φορέας να προσκομίσει αναμορφωμένη μελέτη, η οποία θα εξετασθεί από τις αρμόδιες υπηρεσίες για οριστική έγκριση.
      Επίσης στα πλαίσια της πρώτης πρόσκλησης του Μέτρου 4.3 «Προώθηση εξαγωγών και Συλλογικοί Φορείς του Γ΄ ΚΠΣ, έχουν εγκριθεί για την Ένωση Μαστιχοπαραγωγών. Χίου, ποσό 66.163,46€ για δράσεις προβολής και προώθησης των προϊόντων τους και ποσό 9.000€ για εφαρμογή συστημάτων διασφάλισης ποιότητας, στα πλαίσια δε της δεύτερης πρόσκλησης του ίδιου Μέτρου δεν έχει υποβληθεί άλλη συμπληρωματική πρόταση.
      Ο Υπουργός
      Σ. ΤΣΙΤΟΥΡΙΔΗΣ»
      9. Στην με αριθμό 522/5.5.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 42063/ΙΗ/18.5.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 522/5-5-2004, που κατέθεσε ο Βουλευτής κ. Μανώλης Σοφ. Στρατάκης σχετικά με το καθεστώς της Εκκλησίας της Κρήτης, σας γνωρίζουμε ότι δεν έχει τεθεί θέμα αλλαγής του ημιαυτόνομου που απολαμβάνει σήμερα η Εκκλησία της Κρήτης.
      Το Οικουμενικό Πατριαρχείο είχε υποβάλει πρόταση για κατάρτιση νέου Καταστατικού Χάρτη της Εκκλησίας της Κρήτης. Την πρόταση αυτή θα συζητήσει επιτροπή από εκπροσώπους του Πατριαρχείου, της Εκκλησίας της Κρήτης και της Ελληνικής Πολιτείc εφόσον εξακολουθεί να υπάρχει ανάλογο ενδιαφέρον.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      10. Στην με αριθμό 277/27.4.04 ερώτηση του Βουλευτή κ. Θανάση Λεβέντη δόθηκε με το υπ’ αριθμ. 74Β/13.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Aπαντώντας στην ερώτηση με αριθμό 277 που κατατέθηκε στις 27-4-04 από το Βουλευτή κ. Θανάση Λεβέντη, σας πληροφορούμε ότι:
      Ο Οργανισμός της Αθήνας ύστερα από αίτημα του Δήμου εκπονεί μελέτη τροποποίησης του Γενικού Πολεοδομικού Σχεδίου Δήμου Ελευσίνας. Η πρόταση του Δήμου Ελευσίνας για την τροποποίηση του εγκεκριμένου ΓΠΣ, βασίζεται σε μελέτη που ανέθεσε ο αναπτυξιακός σύνδεσμος Θριασίου και στην οποία περιλαμβάνετο και πρόταση αφορούσα τη λιμενική ζώνη της περιοχής - Master Plan του Οργανισμού Λιμένος Ελευσίνας.
      Παράλληλα ο ΟΡΣΑ με επιχορήγηση της Νομαρχίας Δ. Αττικής ανέθεσε το ερευνητικό πρόγραμμα "Σχεδιασμός Μητροπολιτικής Περιφέρειας για μια βιώσιμη ανάπτυξη" στο ΙΟΒΕ και ΙΠΑ (Ινστιτούτο Περιφερειακής Ανάπτυξης) το οποίο ολοκληρώθηκε τον Μάρτιο του 2004, και στο Πανεπιστήμιο Θεσσαλίας το ερευνητικό πρόγραμμα "Ολοκληρωμένη διαχείριση παράκτιας περιοχής Δυτ. Σαρωνικού" που βρίσκεται σε στάδιο ολοκλήρωσης.
      Στο πλαίσιο των συμπερασμάτων των ανωτέρω προγραμμάτων και σε συνεργασία με τους ΟΤΑ της περιοχής, ο ΟΡΣΑ προχωρεί:
      α. Σε πρόταση τροποποίησης του ΓΠΣ των Δήμων Θριασίου και στην παρούσα χρονική στιγμή του Δ. Ελευσίνας 
      β. Σε μελέτη καθορισμού χρήσεων γης των εκτός σχεδίου περιοχών της Δυτ.Αττικής (ΖΟΕ Δυτ.Αττικής) και 
      γ. Σε ειδική μελέτη καθορισμού όρων και περιορισμών δόμησης καθώς και προσδιορισμένων ειδικών παρεμβάσεων στο παράκτιο μέτωπο του αστικού τμήματος Δ.Σαρωνικού (αντίστοιχο με αυτό του Αν. Σαρωνικού) στο οποίο περιλαμβάνεται και η λιμενική Ζώνη Θριασίου.
      Στο πλαίσιο των παραπάνω θα αντιμετωπιστούν τα αιτήματα της τοπικής κοινωνίας για χρήση αναψυχής μέρους του παράκτιου μετώπου του Δήμου, τα οποία όμως θα συνεκτιμηθούν ταυτόχρονα με τα προγράμματα των κρατικών φορέων για χωροθέτηση λειτουργιών μητροπολιτικής ή και εθνικής εμβέλειας, όπως πχ τα κτίρια του Λιμενικού Σώματος.
      Επίσης σας ενημερώνουμε' ότι, όσον αφορά στο θεσμικό καθεστώς δόμησης των λιμενικών ζωνών, ισχύει ο Ν. 2932/01, βάσει του οποίου ορίζεται μια διαδικασία έγκρισης λειτουργικών και επιχειρησιακών σχεδίων των λιμένων καθώς και των επιτρεπομένων χρήσεων και των σχετικών όρων και περιορισμών δόμησης.
      Όσον αφορά στο συγκεκριμένο ακίνητο που έχει παραχωρηθεί στο ΥΕΝ για την ανέγερση της ναυπηγοεπισκευαστικής βάσης του Λιμενικού Σώματος, (που μετεγκαταστάθηκε από τον Πειραιά) και Εκπαιδευτικού Κέντρου Προστασίας Θαλασσίου Περιβάλλοντος επισημαίνουμε ότι οι όροι δόμησης έχουν εγκριθεί με νομοθετική ρύθμιση του ΥΕΝ, με το Αρ 9α του Ν 2987/02 ΦΕΚ 27/Α/02.
      Τέλος σας πληροφορούμε ότ,ι έχει εκδοθεί η με Α.Π. 83417/9.5.02 Κ.Υ.Α. Έγκρισης Περιβαλλοντικών όρων για το έργο Ελλιμενισμός και συντήρηση σκαφών Λιμενικού Σώματος στην Ελευσίνα.
      Ο Υπουργός
      Γ. ΣΟΥΦΛΙΑΣ»
      11. Στην με αριθμό 237/23.4.04 ερώτηση των Βουλευτών κυρίων Νάσου Αλευρά, Φώτη Κουβέλη, Αθανασίου Λεβέντη δόθηκε με το υπ’ αριθμ. 7779/12.5.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στα ανωτέρω σχετικά με τα οποία μας διαβιβάστηκε η με αριθμ. 237/2004 ερώτηση και η αριθμ. 767/19-4-2004 Αναφορά της Γενικής Συνομοσπονδίας Εργατών Ελλάδας, που κατατέθηκε στη Βουλή από τους Βουλευτές κυρίους Αλευρά, Φ. Κουβέλη και Αθ. Λεβέντη, για τα θιγόμενα σ' αυτές θέματα, σας πληροφορούμε τα εξής:
      Σύμφωνα με τις διατάξεις της παρ. 4 του άρθρου 21 του v. 3144/2003 (ΦΕΚ 111/τ.Α), η εκλογή του Αντιπροέδρου της εργατικής πλευράς γίνεται μεταξύ των τριών προτεινομένων εκπροσώπων στο Δ.Σ. από την ανώτατη συνδικαλιστική οργάνωση των εργαζομένων (Γ.Σ.Ε.Ε). Εάν δεν επιτευχθεί ομοφωνία επαναλαμβάνεται η ψηφοφορία μέσα σε τρεις (3) ημέρες από την προηγούμενη και ο Αντιπρόεδρος εκλέγεται από τους εκπροσώπους των τριών μερών με απόλυτη πλειοψηφία.
      Εάν δεν επιτευχθεί απόλυτη πλειοψηφία ο Υπουργός Απασχόλησης και Κοινωνικής Προστασίας, διορίζει τον Αντιπρόεδρο εκ των τριών προτεινομένων εκπροσώπων των εργαζομένων στο Δ. Σ.
      Στη συγκεκριμένη περίπτωση, ο εκλεγείς Αντιπρόεδρος της εργατικής πλευράς, περιλαμβάνεται μεταξύ των τριών προτεινομένων εκπροσώπων στο Δ.Σ. από την ανώτατη συνδικαλιστική οργάνωση των εργαζομένων (Γ.Σ.Ε.Ε.) και εξελέγη από τους εκπροσώπους των τριών μερών με απόλυτη πλειοψηφία, όπως ορίζουν οι ανωτέρω διατάξεις.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
       11. Στην με αριθμό 330/28-4-04 ερώτηση της Βουλευτού κυρίας Μαρίας Δαμανάκη δόθηκε με το υπ’ αριθμ. 81/13-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Μ. Δαμανάκη, σας πληροφορούμε τα εξής:
      Το Υπουργείο μας μέσω των οκτώ Περιφερειακών Κέντρων Προστασίας Φυτών και Ποιοτικού Ελέγχου (Π.Κ.Π. Φ.& Π.Ε.) και των Διευθύνσεων Γεωργίας Αγροτικής Ανάπτυξης των Νομαρχιακών Αυτοδιοικήσεων, ασκεί τους προβλεπόμενους από την Εθνική και Κοινοτική Νομοθεσία ποιοτικούς και φυτοϋγειονομικούς ελέγχους σε όλα τα στάδια της εμπορίας γεωργικών προϊόντων φυτικής προέλευσης, έτσι ώστε να διασφαλίζεται η ποιότητα, η υγιεινή κατάσταση και η καταλληλότητά τους, για την προστασία του καταναλωτή.
      Όσον αφορά τους ελέγχους για τα βαρέα μέταλλα, ασκούνται, δειγματοληπτικοί έλεγχοι στα πλαίσια του ΚΑΝ. (ΕΚ) 466/2001 σε νωπά και μεταποιημένα τρόφιμα φυτικής προέλευσης. Η συγκεκριμένη χρονική περίοδος, όσον αφορά τον έλεγχο στα βαρέα μέταλλα, θεωρείται μεταβατική, αφού βρίσκεται σε εξέλιξη η διαδικασία διαπίστευσης των. εργαστηρίων των οκτώ Π.Κ.Π. Φ.& Π.Ε., με την ολοκλήρωση της οποίας οι' παραπάνω έλεγχοι θα οργανωθούν σε προγραμματισμένη ετήσια βάση, με αποτελέσματα τα οποία θα είναι, αξιόπιστα και πλήρως αξιοποιήσιμα.
      Οι δειγματοληπτικοί έλεγχοι βαρέων μετάλλων σε εισαγόμενα γεωργικά προϊόντα φυτικής προέλευσης, γίνονται με συχνότητες οι οποίες καθορίζονται κατόπιν ανάλυσης κινδύνου που προκύπτουν μέσω του Κοινοτικού Συστήματος Έγκαιρης Προειδοποίησης για τα τρόφιμα και τις ζωοτροφές (Rapid Alert System for Food and Feed-RASFF).
      Όσον αφορά τους υγειονομικούς ελέγχους των τροφίμων ζωικής προέλευσης, η Διεύθυνση Κτηνιατρικής Δημόσιας Υγείας του Υπουργείου μας, σε συνεργασία με τις Διευθύνσεις Κτηνιατρικής των Νομαρχιακών Αυτοδιοικήσεων της χώρας, κάθε χρόνο συντάσσει και υλοποιεί το Εθνικό Πρόγραμμα Ελέγχου Καταλοίπων.
      Εφαρμόζει δε την Εθνική και Κοινοτική Νομοθεσία δηλαδή τα Π. Δ/τα 497/89 και 259/98 (Οδηγίες 86/363/ΕΟΚ, 96/22/ΕΟΚ και 96/23/ΕΟΚ) πραγματοποιώντας ελέγχους σε τρόφιμα ζωικής προέλευσης για την ύπαρξη υπολειμμάτων (απαγορευμένων ουσιών και επιτρεπόμενων με όρια), όπως π.χ. μεταξύ των άλλων, ορμονών, αντιβιοτικών, φαρμάκων και περιβαλλοντικών ρύπων (βαρέα μέταλλα) σε διάφορα είδη ζώων και σε όλη τη διάρκεια του έτους, σε συνεργασία με ένα δίκτυο καλά οργανωμένων εργαστηρίων του' Υπουργείου μας, που είναι διάσπαρτα σε όλη τη χώρα και αφορούν καταρχήν την εγχώρια παραγωγή αλλά και τρόφιμα προερχόμενα από Κράτη - Μέλη και τρίτες χώρες.
      Σύμφωνα με το παραπάνω εθνικό πρόγραμμα καταλοίπων, πραγματοποιούνται αναλύσεις στην πρωτογενή παραγωγή της χώρας μας και για βαρέα μέταλλα σε δείγματα κρέατος, ήπατος και νεφρών διαφόρων ειδών ζώων, όπως επίσης και σε ψάρια. Επίσης πραγματοποιούνται αναλύσεις αμολύβδου, κάδμιο και υδράργυρο στα ψάρια.
      Για τον περιορισμό του φαινομένου και για την προστασία της δημόσιας υγείας, έχουν δοθεί οδηγίες στις Διευθύνσεις Κτηνιατρικής των Νομαρχιακών Αυτοδιοικήσεων, που είναι οι εξής:
      Ο συνεχής έλεγχος των τροφίμων σε βαρέα μέταλλα αλλά και των ζωοτροφών και του νερού, η λήψη μέτρων για τη μείωση ή καταστολή της ρύπανσης του περιβάλλοντος, με τη μείωση της εκπομπής μολύβδου στην πηγή της ρύπανσης και των βελτιώσεων, όσον αφορά την εξασφάλιση ποιότητας της χημικής ανάλυσης, η εφαρμογή ορθής γεωργικής πρακτικής (λογική χρήση λιπασμάτων), η αποφυγή δημιουργίας κτηνοτροφικών εκμεταλλεύσεων σε περιοχές με υψηλά ποσοστά ρύπανσης και η μη κατανάλωση ζωοκομικών προϊόντων από ζώα μεγάλης ηλικίας, τα οποία προέρχονται από βιομηχανικές ή μεταλλοφόρες περιοχές.
      Σημειώνουμε ότι: οι συγκεκριμένοι έλεγχοι διενεργούνται και από το Υπουργείο Οικονομίας και Οικονομικών (μέσω του Γενικού Χημείου του Κράτους) και από το Υπουργείο Ανάπτυξης (μέσω του ΕΦΕΤ).
      Ο Υφυπουργός
      Ε. ΜΠΑΣΙΑΚΟΣ»
      13. Στην με αριθμό 243/23-4-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ.ΓΠ/39294/12-5-04 έγγραφο από τον Υπουργό Υγείας και Κοινωνικής Αλληεγγύης η ακόλουθη απάντηση:
      «Απαντώντας στην με αρ. 243/23-4-2004 ερώτηση που κατατέθηκε στη Βουλή από τους Βουλευτές κ.κ. Ν. Γκατζή και Τ. Τσιόγκα σχετικά με την ολοκλήρωση των έργων του Ν.Γ.Ν. Βόλου, σας γνωρίζουμε τα παρακάτω:
      1. Σε ό,τι αφορά τα τεχνικά θέματα που τίθενται, το Υπουργείο Υγείας και Κοινωνικής Αλληλεγγύης έχει απαντήσει σε προηγούμενη σχετική ερώτηση (79/6-4-04) των ιδίων Βουλευτών, με το έγγραφό του, με αρ. ΓΠ 35418, που κατατέθηκε στη Βουλή στις 28-4-04.
      2. Όσον αφορά το θέμα της πρόσληψης προσωπικού σας πληροφορούμε τα εξής:
      Εντός του 2003 έχουν προκηρυχθεί οι παρακάτω θέσεις:
      (8) θέσεις Νοσηλευτικού και Λοιπού προσωπικού
      (19) θέσεις προσωπικού διαφόρων κλάδων και ειδικοτήτων
      (55) θέσεις προσωπικού διαφόρων κλάδων και ειδικοτήτων μέσω του ΟΑΕΔ
      (18μηνης διάρκειας) για την απόκτηση εργασιακής εμπειρίας.
      Εντός του 2004 προκηρύχθηκαν:
      (1) θέση Νοσηλευτικού προσωπικού
      (8) θέσεις προσωπικού διαφόρων κλάδων και ειδικοτήτων
      Επιπλέον, με τα αρ. Y10β/ΓΠ33057 /5-4-04 και Y10β/ΓΠ33051/1-4-04 έγγραφα του
      Υπουργείου Υγείας και Κοινωνικής Αλληλεγγύης έχει ζητηθεί από το ΥΠΕΣΔΔΑ η κατ’ εξαίρεση έγκριση πρόσληψης 8121 θέσεων μόνιμου προσωπικού διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ΙΔΟΧ διαφόρων κλάδων και ειδικοτήτων, διάρκειας μέχρι 12 μήνες, για τη στελέχωση όλων των Νοσηλευτικών Ιδρυμάτων της χώρας.
      Ο Υπουργός
      Ν. ΚΑΚΛΑΜΑΝΗΣ»
      14. Στην με αριθμό 182/21-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ.ΓΠ/38993/12-5-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 182/21-4-2004 ερώτηση που κατατέθηκε στη Βουλή από το Βουλευτή κ. Μ. Καρχιμάκη σχετικά με την έλλειψη προσωπικού στο Μαιευτικό Τμήμα του ΝΓΝ-ΚΥ Ιεράπετρας, σας γνωρίζουμε τα εξής:
      Εντός του έτους 2004 προσλήφθηκε προσωπικό για δύο (2) θέσεις κλάδου ΤΕ Μαιών, με σύμβαση εργασίας ΙΔΟΧ, διάρκειας 8 μηνών.
      Με τα αρ. Y10β/ΓΠ 33057/5-4-04 και Y10β/ΓΠ 33051/1-4-04 έγγραφα του Υπουργείου Υγείας και Κοινωνικής Αλληλεγγύης έχει ζητηθεί από το ΥΠΕΣΔΔΑ η κατ’ εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ΙΔΟΧ, διαφόρων κλάδων και ειδικοτήτων, διάρκειας μέχρι 12 μήνες, για τη στελέχωση των Νοσηλευτικών Ιδρυμάτων της χώρας.
      Με το αρ. 442/4-3-2004 έγγραφό του το ΝΓΝ-ΚΥ Ιεράπετρας μας γνωρίζει ότι στον Οργανισμό του προβλέπονται οκτώ (8) θέσεις κλάδου ΤΕ Μαιών και είναι καλυμμένες οι έξι (6).
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      15. Στην με αριθμό 380/30-4-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 19268/ΕΥΣ/13-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ως άνω ερώτηση του βουλευτή κ. Μ. Φραγκιαδουλάκη, σας γνωρίζουμε τα ακόλουθα:
      Η λειτουργία των Μονάδων Κοινωνικής Μέριμνας, των Κέντρων Δημιουργικής Απασχόλησης Παιδιών και οι βρεφικοί και παιδικοί σταθμοί που δημιουργήθηκαν στο πλαίσιο του Β΄ ΚΠΣ, συγχρηματοδοτήθηκε για δύο επιπλέον έτη και στο Γ΄ ΚΠΣ στο πλαίσιο του Ε.Π. «Απασχόληση και Επαγγελματική Κατάρτιση».
      Η χρηματοδότηση της λειτουργίας τους στο Γ΄ ΚΠΣ στόχευε στην προώθηση των ίσων ευκαιριών μεταξύ ανδρών και γυναικών (οριζόντια αρχή που διαπνέει ολόκληρο το Γ΄ ΚΠΣ) και στη βελτίωση της πρόσβασης και συμμετοχής των γυναικών στην αγορά εργασίας (στρατηγικός στόχος που ενσωματώνεται στα Επιχειρησιακά Προγράμματα).
      Στο πλαίσιο της αναθεώρησης του ίδιου Επιχειρησιακού Προγράμματος «Απασχόληση και Επαγγελματική Κατάρτιση» εξετάζεται το ενδεχόμενο περαιτέρω χρηματοδότησης των ανωτέρων Δομών.
      Πρόσθετες πληροφορίες θα δοθούν από το Υπουργείο Απασχόλησης και Κοινωνικής Προστασίας, Υγείας και Κοινωνικής Αλληλεγγύης, στα οποία απευθύνεται η παρούσα ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      16. Στην με αριθμό 283/27-4-04 ερώτηση του Βουλευτή κ. Βασίλειο Κεγκέρογλου δόθηκε με το υπ’ αριθμ. 18747/ΔΕ-3816 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του βουλευτή Βασ. Κεγκέρογλου σχετικά με το οδικό έργο Χερσόνησος - Καστέλλι - Αρκαλοχώρι του Νομού Ηρακλείου, σας γνωρίζουμε ότι στο ΠΔΕ του τρέχοντος έτους (ΣΑΜΠ 002/3), εντάχθηκε έργο για την ολοκλήρωση της μελέτης Εθνικής Οδού Χερσόνησης - Καστέλι - Βιάννος, με προϋπολογισμό 293.470,00 ευρώ και πίστωση 100.000,00 Ευρώ για το έτος 2004.
      Οι ενέργειες που απαιτούνται για την ολοκλήρωση της μελέτης εμπίπτουν στις αρμοδιότητες της Περιφέρειας και ήδη οι Τεχνικές Υπηρεσίες προχωρούν στην υλοποίησή της, όπως μας ενημέρωσαν.
      Ο Υφυπουργός
      ΧΡΗΣΤΟΣ ΦΩΛΙΑΣ»
      17. Στην με αριθμό 385/30-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 19269/ΔΕ-3982/10-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του βουλευτή κ. Μιχάλη Καρχιμάκη σχετικά με την κατασκευή της λιμνοδεξαμενής Αγ. Γεωργίου στο οροπέδιο Λασιθίου, σας γνωρίζουμε ότι μετά από εισήγηση του ΥΠΕΧΩΔΕ (Φεβρουάριος 2004) εντάχθηκε στο ΠΔΕ για το 2004 (ΣΑΕ 072) το νέο έργο Λιμνοδεξαμενή Αγ. Γεωργίου Οροπεδίου Λασιθίου με προϋπολογισμό 21.000.000,00 Ευρώ και πιστώσεις 200.000,00 για το τρέχον έτος, όπως ζητήθηκε.
      Η αρμοδιότητα για την δημοπράτηση και εκτέλεση του έργου ανήκει στο ΥΠΕΧΩΔΕ το οποίο είναι συναποδέκτης της παρούσας.
      Ο Υφυπουργός
      ΧΡΗΣΤΟΣ ΦΩΛΙΑΣ»
      18. Στην με αριθμό 187/21-4-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 7763/14-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 187/2004 ερώτηση, που κατατέθηκε στη Βουλή από τους Βουλευτές κυρίους Ν. Γκατζή και Τ. Τσιόγκα, για τα θιγόμενα σ’ αυτή θέματα, σας πληροφορούμε τα εξής:
      Η επιχείρηση «ΚΟΝΤΙ ΑΒΕΕ» εδρεύει στη περιοχή του, Βόλου, δραστηριοποιείται στο χώρο των μεταλλικών κατασκευών και απασχολεί συνολικά 203 εργατοϋπαλλήλους οι οποίοι αμείβονται με τις εκάστοτε ισχύουσες κατά ειδικότητα και κλάδο Συλλογικές Συμβάσεις Εργασίας και Διαιτητικές αποφάσεις.
      Σχετικά με τις απολύσεις των εργαζομένων από την επιχείρηση σας κάνουμε γνωστά τα κάτωθι:
      α. Στις 11-3-2004 στο Τμήμα Κοινωνικής Επιθεώρησης Μαγνησίας, προσέφυγε ο Κωνσταντίνος Χαρμάνης εργαζόμενος της ανωτέρω επιχείρησης, και δήλωσε ότι η επιχείρηση κατήγγειλε μονομερώς την ατομική του σύμβαση. Συντάχθηκε πρόσκληση εργατικής διαφοράς, η οποία προσδιορίστηκε για τις 12-3-2004 και μετά από αίτημα αναβολής της επιχείρησης το οποίο έγινε δεκτό, προσδιορίστηκε νέα συνάντηση στις 19-3-2004.
      Την παραπάνω ημέρα προσήλθαν τα ενδιαφερόμενα μέρη, ο Πρόεδρος του Επιχειρησιακού Σωματείου, καθώς και εκπρόσωπος του Εργατικού Κέντρου Βόλου και της Π.Ο.Ε.Μ.
      Μετά από διεξοδική συζήτηση και προσπάθεια της τοπικής μας υπηρεσίας με σκοπό να ανακληθεί η απόλυση του Κωνσταντίνου Χαρμάνη, διατυπώθηκαν οι απόψεις των μερών, σύμφωνα με τις οποίες:
      1) ο μεν απολυθείς και οι συνδικαλιστικοί φορείς θεώρησαν την καταγγελία της σύμβασης παράνομη και καταχρηστική, επειδή δεν τηρήθηκε ο εσωτερικός κανονισμός εργασίας της επιχείρησης
      2) η δε εργοδότρια θεωρεί την απόλυση νομότυπη, (επίδοση εγγράφου καταγγελίας σύμβασης και καταβολή της νόμιμης αποζημίωσης), παρόλο που κατά καιρούς είχε παρατηρήσει τον προσφεύγοντα για πολλαπλή παράβαση των συμβατικών του υποχρεώσεων, δίχως να συμμορφώνεται, δίνοντάς του την ευκαιρία κάθε φορά από νέες θέσεις και αρμοδιότητες να συνετισθεί.
      Η ως άνω τοπική υπηρεσία του Σώματος Επιθεώρησης Εργασίας, μετά από ανεπιτυχή προσπάθεια επαναπρόσληψης του απολυθέντος εργαζόμενου και θεωρούσα ότι θα έπρεπε να εξαντληθούν τα όρια που προβλέπονται από τον Κανονισμό Εργασίας, συνέστησε στον απολυθέντα να προσφύγει στα αρμόδια πολιτικά δικαστήρια για τη δικαίωσή του.
      β. Στις 2-4-2004 προσέφυγε στην τοπική μας υπηρεσία ο Σοφοκλής Πέππας απολυθείς από την ίδια εταιρεία, θεωρώντας την απόλυσή του παράνομη και καταχρηστική. Προσδιορίστηκε ημερομηνία συζήτησης για τις 14-4-2004 και μετά από αίτημα αναβολής της εργοδότριας για τις 15-4-2004, κατά την οποία προσήλθε ο απολυθείς, ο Πρόεδρος του Εργοστασιακού Σωματείου και οι εκπρόσωποι του Εργατικού . Κέντρου και της Π.Ο.Ε.Μ αντίστοιχα, η προσωπάρχης και ο πληρεξούσιος δικηγόρος της επιχείρησης.
      Και στην περίπτωση αυτή, η εργοδότρια επικαλέστηκε αδυναμία προσαρμογής του απολυθέντος στις συνθήκες εργασίας, πλημμελή εκτέλεση των καθηκόντων του και αντισυναδελφική συμπεριφορά, αιτίες απόλυσης, τις οποίες απέρριψε, τόσο ο προσφεύγων, όσο και οι παριστάμενοι συνδικαλιστές, θεωρώντας την απόλυση παράνομη και καταχρηστική, βασιζόμενη στη μαρτυρία του εργοδηγού - προϊστάμενου του.
      Καταβλήθηκαν προσπάθειες και έγιναν προτάσεις από όλους προκειμένου να ανακληθεί η απόφαση της εργοδότριας και να δοθεί στον εργαζόμενο μία ευκαιρία να εργαστεί σε άλλο πόστο, δίχως αποτέλεσμα.
      Στο σημείο αυτό, η τοπική υπηρεσία του Σ.ΕΠ.Ε. συνέστησε και πάλι, την προσφυγή του εργαζόμενου στα αρμόδια πολιτικά δικαστήρια για τη δικαίωσή του.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»)
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εσωτερικών, Δημόσιας Διοίκησης και Aποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μερική απασχόληση στο Δημόσιο, στους ΟΤΑ και στα νομικά πρόσωπα δημοσίου δικαίου».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας σχετικά με την πραγματοποίηση της διασύνδεσης Τουρκίας-Ελλάδος για τη μεταφορά αερίου και την προμήθεια φυσικού αερίου από τη Δημοκρατία της Τουρκίας προς την Ελληνική Δημοκρατία». 
      Η σύμβαση αυτή ψηφίστηκε στην επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ ( Άννα Μπενάκη - Ψαρούδα): Συνεπώς το νομοσχέδιο του Υπουργείου Ανάπτυξης «Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας σχετικά με την πραγματοποίηση της διασύνδεσης Τουρκίας-Ελλάδος για τη μεταφορά αερίου και την προμήθεια φυσικού αερίου από τη Δημοκρατία της Τουρκίας προς την Ελληνική Δημοκρατία» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: 
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Άννα Μπενάκη - Ψαρούδα): Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Λαϊκής Δημοκρατίας της Κίνας». 
      Ομοίως η σύμβαση αυτή ψηφίστηκε ομοφώνως στην επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Εθνικής Άμυνας «Κύρωση του Πρωτοκόλλου Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Λαϊκής Δημοκρατίας της Κίνας» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: 
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Άννα Μπενάκη - Ψαρούδα): Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Μολδαβίας».
      Το νομοσχέδιο αυτό ψηφίστηκε στην επιτροπή κατά πλειοψηφία. Εισάγεται προς συζήτηση με τη διαδικασία του άρθρου 108, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. 
      Θέλει κάποιος συνάδελφος, από τα κόμματα που διεφώνησαν, να λάβει το λόγο; Κανείς.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Μολδαβίας».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Εθνικής Άμυνας «Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Μολδαβίας» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Άννα Μπενάκη - Ψαρούδα): Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για τη συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ).»
      Αυτό το νομοσχέδιο ψηφίστηκε κατά πλειοψηφία στην επιτροπή και εισάγεται προς συζήτηση, σύμφωνα με το άρθρο 108, δηλαδή οι συνάδελφοι οι οποίοι έχουν αντίρρηση επί της κυρώσεως αυτής της Συμφωνίας, μπορούν να πάρουν το λόγο.
      Υπάρχει κάποιος συνάδελφος που θέλει να λάβει το λόγο, για να εκφράσει αντιρρήσεις; Κανείς.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για τη συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ).»
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Εθνικής Άμυνας «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για τη συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ)» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση. 
      Θα ήθελα να ανακοινώσω στο Σώμα ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, και Δημόσιας Τάξης κατέθεσαν σχέδιο νόμου: «Ευρωπαϊκό ένταλμα σύλληψης, τροποποίηση του ν. 2928/2001 για τις εγκληματικές οργανώσεις και άλλες διατάξεις».
      Παραπέμπεται στην αρμόδια Διαρκή Επιτροπή.
      Κύριοι συνάδελφοι, επανερχόμαστε στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Μερική απασχόληση στο Δημόσιο, στους Ο.Τ.Α. και στα νομικά πρόσωπα δημοσίου δικαίου.»
      Το νομοσχέδιο αυτό συζητήθηκε στη Διαρκή Επιτροπή σε δύο συνεδριάσεις. Η Διάσκεψη των Προέδρων αποφάσισε στη συνεδρίασή της στις 3.6.2004 τη συζήτηση του νομοσχεδίου αυτού σε δύο συνεδριάσεις. 
      Το λόγο έχει ο εισηγητής της Πλειοψηφίας κ. Κωνσταντίνος Γκιουλέκας. 
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρία Πρόεδρε, κύριε Υπουργέ, κύριε Υφυπουργέ, κυρίες και κύριοι συνάδελφοι, εισάγεται σήμερα, δύο μόλις ημέρες μετά από τη διενέργεια των εκλογών για το Ευρωπαϊκό Κοινοβούλιο, προς συζήτηση στην Ολομέλεια του Σώματος το νομοσχέδιο για τη μερική απασχόληση στο δημόσιο, στους Οργανισμούς Τοπικής Αυτοδιοίκησης και στα νομικά πρόσωπα δημοσίου δικαίου.
      Εξαιτίας αυτής της συγκυρίας πάντως, των πρόσφατων εκλογών, είμαστε υποχρεωμένοι να σταθούμε για λίγο στη 13η Ιουνίου και στο αποτέλεσμά της με το οποίο επαναβεβαιώθηκε μέσα σε διάστημα μόλις τριών μηνών η εμπιστοσύνη του ελληνικού λαού προς την Κυβέρνηση της Νέας Δημοκρατίας και τον Πρωθυπουργό Κώστα Καραμανλή. Αυτό σημαίνει, κυρίες και κύριοι συνάδελφοι ότι οι Έλληνες πολίτες εναποθέτουν τις ελπίδες και τις προσδοκίες τους στη νέα Κυβέρνηση του τόπου προς την οποία για δεύτερη φορά έδωσαν απλόχερα την εμπιστοσύνη τους περιμένοντας λύσεις στα χρόνια προβλήματα που τους ταλανίζουν, προβλήματα που δεν βρήκαν τη λύση τους στις προηγούμενες κυβερνήσεις παρά τις περί του αντιθέτου δεσμεύσεις και τις πομπώδεις διακηρύξεις που ακούγονταν όλα τα προηγούμενα χρόνια για την επίλυση αυτών των προβλημάτων. 
      Η ανεργία παραμένει στα ύψη στην πατρίδα μας, οι οικονομικά ασθενέστεροι έβλεπαν όλα αυτά τα χρόνια τη θέση τους να επιδεινώνεται. Περισσότερο από το 20% των Ελλήνων ζει στο όριο της φτώχειας και κάτω απ’ αυτό και γενικώς το βιοτικό επίπεδο του Έλληνα πολίτη μετά από είκοσι τέσσερα χρόνια που πέρασαν από την ένταξή μας στην Ευρωπαϊκή Ένωση βρίσκεται καθηλωμένο στο 70% περίπου του κοινοτικού μέσου όρου, εκεί δηλαδή όπου βρισκόταν και τότε που ενέτασε τη χώρα μας στην Ευρωπαϊκή Ένωση ο ιδρυτής της δικής μας παράταξης, ο Κωνσταντίνος Καραμανλής. Και όλα αυτά παρά το γεγονός ότι με τη συμμετοχή της χώρας μας στην Ευρωπαϊκή Ένωση την οποία τότε είχατε πολεμήσει λυσσαλέα, κύριοι συνάδελφοι της Αντιπολίτευσης, διαχειριστήκατε τρία Κοινοτικά Πλαίσια Στήριξης τα οποία είτε δεν απορροφήθηκαν σε ένα μεγάλο μέρος τους είτε καταστρατηγήθηκαν, πάντως όμως δεν έφεραν στον τόπο μας την πολυπόθητη ανάπτυξη που θα οδηγούσε στην ευημερία του ελληνικού λαού. 
      Κυρίες και κύριοι συνάδελφοι, αυτήν την ανάπτυξη, αυτήν την ευημερία και αυτήν την κοινωνική δικαιοσύνη θέλει να φέρει στον τόπο με το πρόγραμμα που ήδη άρχισε να εφαρμόζεται, με τις προγραμματικές δεσμεύσεις της η νέα διακυβέρνηση του τόπου. Σ’ αυτήν την κατεύθυνση κινείται και το υπό συζήτηση νομοσχέδιο, το οποίο συζητείται σήμερα και αύριο στην Εθνική Αντιπροσωπεία.
      Ο θεσμός της μερικής απασχόλησης εφαρμόζεται με πολύ μεγάλη επιτυχία για μακρό χρονικό διάστημα, όπως είναι γνωστό, σε πολλές χώρες της Ευρώπης και είναι μία εναλλακτική μορφή εργασίας, η οποία δεν έχει σκοπό να καταπολεμήσει δραστικά το μέγα πρόβλημα της ανεργίας, αλλά να ανακουφίσει, να δώσει την ευκαιρία να εργαστούν άτομα που ανήκουν σε κοινωνικά ευπαθείς ομάδες, άτομα που υπό άλλες συνθήκες ίσως δεν θα μπορούσαν να απασχοληθούν ή δεν θα μπορούσαν να έχουν τις ίσες ευκαιρίες, το δικαίωμα να εργαστούν, όπως επιτάσσει και ο καταστατικός χάρτης της χώρας. 
      Κατά τη συζήτηση που προηγήθηκε στην αρμόδια Διαρκή Επιτροπή ακούστηκαν διάφορες απόψεις για την ίδια τη φύση της μερικής απασχόλησης. Κάποιοι ανέφεραν ότι γενικώς δεν πιστεύουν και δεν δέχονται τη μερική απασχόληση, επικαλούμενοι ακριβώς αυτό που προαναφέραμε κι εμείς, ότι δηλαδή οι εργαζόμενοι πρέπει να είναι ίσοι απέναντι στο Σύνταγμα, απολαμβάνοντας τα ίδια και τα πλήρη δικαιώματα με τους υπολοίπους. Και ακριβώς αυτό έρχεται να καλύψει ο θεσμός της μερικής απασχόλησης, να δώσει δηλαδή την ευκαιρία σε εκείνους που δεν έχουν τη δυνατότητα της πρόσβασης στο χώρο εργασίας να μπορέσουν να απασχοληθούν, να μπορέσουν να εργαστούν. 
      Σκεφτείτε μόνο ένα χαρακτηριστικό παράδειγμα, μητέρες ανηλίκων τέκνων οι οποίες δεν μπορούν να απασχοληθούν με πλήρη απασχόληση στο δημόσιο τομέα, θέλουν όμως να συμπληρώσουν το οικογενειακό εισόδημα, τον οικογενειακό προϋπολογισμό και για το λόγο αυτό επιθυμούν τη μερική απασχόληση. Αυτό είναι ένα μόνο από τα πολλά παραδείγματα.
      Μάλιστα ο εκπρόσωπος του Συνασπισμού, ο κ. Κουβέλης, την προηγούμενη φορά στην επιτροπή στη συζήτηση επί της αρχής του νομοσχεδίου είχε αναφέρει ότι αποδομείται η έννοια της εργασίας και ότι ουσιαστικά θίγεται ο προστατευτικός ιστός που πρέπει να εξασφαλίζεται κάθε φορά. 
      Με όλο το σεβασμό, βέβαια, προς τις διαφορετικές απόψεις οι οποίες ακούγονται και θα ακουστούν σ΄ αυτήν την Αίθουσα φαντάζομαι κατά τη συζήτηση του νομοσχεδίου, επιτρέψτε μου να παρατηρήσω ότι θα πρέπει να βάλουμε το θέμα στις σωστές του διαστάσεις.
      Ο θεσμός της μερικής απασχόλησης δεν πατάσσει την ανεργία -αυτό τονίστηκε επαρκέστατα και στη συζήτηση που προηγήθηκε στην επιτροπή- αλλά δίνει τη δυνατότητα, όπως είπαμε, σε συγκεκριμένα άτομα να απασχοληθούν πάνω σε συγκεκριμένους τομείς για ένα συγκεκριμένο χρόνο. Θα ήμασταν –φαντάζομαι- όλοι ευτυχείς σε αυτήν την Αίθουσα, κυρίες και κύριοι συνάδελφοι, αν υπήρχε η δυνατότητα να απορροφηθούν όλοι οι ενδιαφερόμενοi για εργασία στον ευρύτερο δημόσιο τομέα με σχέση μόνιμη και με πλήρη απασχόληση. Αυτό όμως, για μια σειρά από ευνόητους λόγους, δεν είναι εφικτό για το σύνολο των ενδιαφερομένων. 
      Πρέπει στο σημείο αυτό να διευκρινίσουμε κάτι. Επειδή από τις προηγούμενες κυβερνήσεις ο θεσμός των εκτάκτων, των εποχικών, των συμβασιούχων υπαλλήλων χρησιμοποιήθηκε πολλές φορές για την εξυπηρέτηση πελατειακών σχέσεων και μικροπολιτικών σκοπιμοτήτων, γι’ αυτό και γεννάται σε πολλούς η αμφιβολία και η καχυποψία για το θεσμό αυτό. Είναι άλλο θέμα οι μόνιμοι υπάλληλοι που εργάζονται στον ευρύτερο δημόσιο τομέα και είναι άλλο θέμα οι εποχικοί, οι έκτακτοι, οι μερικώς απασχολούμενοι. Αυτό πρέπει επιτέλους να ξεκαθαριστεί οριστικά, ώστε ούτε οι εργαζόμενοι και οι απασχολούμενοι γενικώς να διατηρούν ελπίδες για μονιμότητα, όταν προσλαμβάνονται ως έκτακτοι, ως εποχικοί ή ως μερικώς απασχολούμενοι, ούτε να τελούν όμως και υπό την ιδιότυπη ομηρία, υπό την οποία τελούσαν με τις προηγούμενες κυβερνήσεις, οι οποίες προσπαθούσαν να καρπωθούν πολιτικά οφέλη, καλλιεργώντας ψευδαισθήσεις και φρούδες ελπίδες σε χιλιάδες συνανθρώπους μας. 
      Είμαστε όλοι μάρτυρες για το τι συνέβη με τους συμβασιούχους. Από το 1999 οι προηγούμενες κυβερνήσεις έπρεπε να έχουν δρομολογήσει το θέμα και τελικώς ήλθε η νέα Κυβέρνηση του Κώστα Καραμανλή στους πρώτους τρεις μήνες του βίου της για να τρέψει, όπως δεσμεύτηκε και προεκλογικά, σε αορίστου χρόνου εκείνες τις συμβάσεις των ανθρώπων που καλύπτουν πάγιες και διαρκείς ανάγκες στο δημόσιο τομέα.
      Κάτι αντίστοιχο θα συμβεί και με το υπό ψήφιση νομοσχέδιο. Σε καμία περίπτωση δεν ανατρέπεται η οργανική δομή της Δημόσιας Διοίκησης και αποκλείεται να δημιουργηθούν με τη νέα ρύθμιση στρατιές ομήρων ή εμπόριο ελπίδων. Εξάλλου η μερική απασχόληση δεν έχει το νόημα να υποκαταστήσει το μόνιμο υπάλληλο, αλλά θα αποτελεί το μέσο για την παροχή από το δημόσιο πρόσθετων κοινωνικών -κυρίως- υπηρεσιών και θα διευκολύνει πολλές κατηγορίες ατόμων που για διάφορους λόγους είτε δεν δύνανται είτε δεν επιθυμούν να απασχοληθούν σε πλήρη βάση. Από τη σωστή εφαρμογή της νέας ρύθμισης κερδισμένοι βγαίνουν πρώτοι απ’ όλους οι πολίτες -και ιδίως εκείνοι που ανήκουν σε κοινωνικά ευπαθείς ομάδες- αλλά και οι λοιποί εργαζόμενοι στο δημόσιο τομέα που απαλλάσσονται από πρόσθετα καθήκοντα και εν τέλει το ίδιο το κράτος. 
      Όλα αυτά, κυρίες και κύριοι συνάδελφοι, οδηγούν σε μία ευελιξία στην αγορά εργασίας και, εφόσον εφαρμοστούν σωστά, δεν υφίσταται κίνδυνος να απορυθμιστούν οι εργασιακές σχέσεις. Αντίθετα εγκαινιάζεται μια νέα πολιτική που βάζει φραγμό στην απορύθμιση και επιχειρεί να αντιμετωπίσει το όλο ζήτημα με την ανεύρεση νέων αντισταθμισμάτων στις αβεβαιότητες και τις ανασφάλειες του παρελθόντος με νέες ευέλικτες μορφές απασχόλησης. Αυτή η νέα ρύθμιση συνθέτει τον καινούριο χάρτη του κοινωνικού κράτους στην Ελλάδα, το οποίο καθίσταται πιο δυναμικό και πιο αξιόπιστο, γιατί δίνει περισσότερες ευκαιρίες σε πολλούς συνανθρώπους μας και παράλληλα πολλαπλασιάζει τις υπηρεσίες του κράτους προς τον πολίτη αλλά και αυξάνει τις θέσεις απασχόλησης, κάτι που νομίζω είναι ζητούμενο από όλες τις πλευρές.
      Αυτό που ανέφερα είναι και μία απάντηση προς τους αξιοτίμους συναδέλφους της Αξιωματικής Αντιπολίτευσης, οι οποίοι με την επιχειρούμενη διεύρυνση των κοινωνικών κριτηρίων που εισάγει το νομοσχέδιο κατηγόρησαν την Κυβέρνηση στη συζήτηση στην επιτροπή ότι επιχειρεί να πράξει εκείνο το οποίο οι ίδιοι ακολούθησαν ως πάγια πολιτική, δηλαδή να έχουμε σε ομηρία τους εργαζομένους. Εμείς υποστηρίζουμε τη νέα ρύθμιση ακριβώς γιατί είναι πιο ευέλικτη, δίνει περισσότερες ευκαιρίες σε περισσότερους συνανθρώπους μας, κάτι που υποστηρίζει με πάθος και ένας δικός σας -ιδεολογικά- άνθρωπος, αξιότιμοι συνάδελφοι της Αξιωματικής Αντιπολίτευσης, ο καθ’ όλα έγκριτος καθηγητής εργατικού δικαίου του Αριστοτελείου Πανεπιστημίου Θεσσαλονίκης και ευρωβουλευτής του ΠΑΣΟΚ έως πρότινος, ο κ. Ιωάννης Κουκιάδης. Αυτά όσον αφορά στη φιλοσοφία και στις επιδιώξεις του νέου σχεδίου νόμου. 
      Κυρίες και κύριοι συνάδελφοι, βρισκόμαστε εδώ για να υπηρετήσουμε τα συμφέροντα του ελληνικού λαού και να εξασφαλίσουμε καλύτερους ποιοτικούς όρους για το δημοκρατικό μας πολίτευμα. Μέσα σε αυτό το πλαίσιο κατανοούμε όλοι την ανάγκη της θέσπισης ενός νέου νομικού καθεστώτος, το οποίο έρχεται ουσιαστικά να αλλάξει το σύστημα πρόσληψης των μερικώς απασχολουμένων, βασιζόμενο σε τρεις άξονες: στην αξιοκρατία, την αποτελεσματικότητα και την αξιοπιστία.Τρεις έννοιες που κλονίστηκαν ιδιαίτερα στη συνείδηση των Ελλήνων πολιτών και οι οποίες δοκιμάστηκαν και από την εφαρμογή του καταργούμενου νόμου. Θέλουμε να αποκαταστήσουμε αυτές τις τρεις βασικές αρχές και θέλουμε να τονώσουμε την εμπιστοσύνη του πολίτη στο αξιοκρατικό, το αποτελεσματικό και το αξιόπιστο του συστήματος πρόσληψης των μερικώς απασχολουμένων.
      Αυτό εξάλλου επιχείρησε η Κυβέρνηση του Κώστα Καραμανλή από την πρώτη μέρα του βίου της. Αυτό επιχείρησε και με τα μέτρα που πήρε για τον περιορισμό της γραφειοκρατίας να ενισχύσει δηλαδή την αξιοπιστία του κράτους, να ενισχύσει την αξιοκρατία. Το ίδιο επιχείρησε και με την μετατροπή σε κακούργημα του εγκλήματος της απιστίας και με μία σειρά άλλων μέτρων που ήδη έχουν ληφθεί ή δρομολογήθηκαν και πρόκειται να ληφθούν το επόμενο διάστημα.
      Γι’ αυτό βασική μας επιδίωξη σε μια εποχή που δυστυχώς τα αυτονόητα είναι ζητούμενα, είναι να ξαναφέρουμε αυτά τα αυτονόητα στην ελληνική κοινωνία και στον δημόσιο βίο των Ελλήνων. Αυτή είναι μια από τις βασικές αρχές της νέας διακυβέρνησης του τόπου και θα την υπερασπιστούμε μέχρι κεραίας. 
      Τι επιτυγχάνεται, λοιπόν, και πώς εξυπηρετούνται αυτοί οι τρεις βασικοί άξονες με το υπό συζήτηση νομοσχέδιο; Πρώτον η αξιοκρατία. Από το πλέγμα των διατάξεων 4 και 103 παράγραφος 7 του Συντάγματος, αλλά και από το ν. 2190/94 συνάγεται ως έκφραση της αρχής της ισότητας το στοιχείο της αξιοκρατίας κάτι που επιτυγχάνεται με την εισαγωγή ευρύτερων κοινωνικών κριτηρίων που πολύ πιο έντονα προβλέπονται στο παρόν νομοσχέδιο. Με την ειδική ρύθμιση που προβλέπεται παρεμβαίνει ενεργά στη διαδικασία ελέγχου των προκηρύξεων το ΑΣΕΠ, δηλαδή η Ανεξάρτητη Διοικητική Αρχή εγκρίνοντας ή απορρίπτοντας την κάθε προκήρυξη πριν αυτή δημοσιοποιηθεί και εισάγεται ασφαλιστική δικλείδα σε σχέση με τις παραπάνω συνταγματικές επιταγές. 
      Επίσης αναβαθμίζεται η αρμόδια Τριμελής Επιτροπή ελέγχου των επιχειρησιακών σχεδίων των φορέων με τη συμμετοχή των Υφυπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας. 
      Το κυριότερο όμως είναι ότι η πρόσληψη των εργαζομένων θα γίνεται από τούδε και στο εξής με την ευθύνη του ίδιου του φορέα ο οποίος εν προκειμένω είναι δημόσια υπηρεσία, ΟΤΑ ή ΝΠΔΔ χωρίς την προϋπόθεση ανάθεσης της διαδικασίας  αυτής σε τρίτους, όπως ήταν η ΕΕΤΑ , όπως οι αστικές εταιρείες μη κερδοσκοπικού χαρακτήρα. Αυτό έχει πέραν όλων των άλλων και το στοιχείο της αξιοκρατικότερης επιλογής γιατί οι δημόσιοι φορείς κατά τεκμήριο εξυπηρετούν το δημόσιο συμφέρον και γνωρίζουν καλύτερα από κάθε άλλον τις κοινωνικές ανάγκες που οι ίδιοι καλούνται να καλύψουν. Έτσι θα καθορίζουν οι ίδιοι μέσω των επιχειρησιακών σχεδίων που θα καταρτίζουν σε ετήσια βάση, τις πραγματικές ανάγκες σε θέσεις μερικής απασχόλησης. Το αποτέλεσμα θα είναι οι τελικώς επιλεγέντες από τους άμεσα ενδιαφερόμενους να είναι και οι πλέον άξιοι για το συγκεκριμένο έργο από εκείνους που θα επέλεγαν τα παρένθετα, τα τρίτα πρόσωπα.
      ΄Οσον αφορά στην αποτελεσματικότητα, η νέα ρύθμιση έτσι όπως εισάγεται σε αντίθεση με την παλαιά η οποία απ’ ότι φαίνεται και από πλευράς χρονικής διεκπεραίωσης έχει αποτύχει, εξασφαλίζει την ταχύτητα ολοκλήρωσης των διαδικασιών. Είναι χαρακτηριστικό ότι η Τριμελής Επιτροπή σύμφωνα με το άρθρο 8 του σχεδίου νόμου επιταχύνει τις διαδικασίες για το παρόν έτος, για το 2004, στο πλαίσιο του υπολοίπου της εγκριθείσας χρηματοδότησης, ώστε να μη χαθεί πλέον άλλος πολύτιμος χρόνος. 
      Επιπλέον επιτυγχάνουμε την έχουμε αποτελεσματικότητα με την κατάργηση των παρένθετων προσώπων. Πλέον δεν υφίσταται για τους φορείς που διενεργούν τις προσλήψεις η επιβάρυνση από την πρόσθετη δαπάνη για αμοιβή της ΕΕΤΑ ή των αστικών εταιρειών μη κερδοσκοπικού χαρακτήρα, αμοιβή που επιβαρύνεται και από το ΦΠΑ του 18% αλλά και από τον παρακρατούμενο φόρο του 8%.
      Η ανάγκη για τη νέα ρύθμιση, πέρα από τη μη ορθολογική κατανομή των μερικώς απασχολουμένων, έπασχε και από την μη επαρκή χρηματοδότηση. Η προηγούμενη κυβέρνηση προέβλεπε ένα ποσό 80 εκατομμυρίων ευρώ για την πρόσληψη είκοσι πέντε χιλιάδων ατόμων. Αυτό ενεγράφη στον προϋπολογισμό, παρά το γεγονός ότι αργότερα με συμπληρωματικές δηλώσεις είπαν ότι αυτό αφορούσε μόνο ένα εξάμηνο. Και πράγματι έπρεπε να γίνει συμπληρωματική δήλωση γιατί άλλως τα 80 εκατομμύρια ευρώ δεν επαρκούσαν για είκοσι πέντε χιλιάδες άτομα αλλά μόνο για τα μισά, δηλαδή για δώδεκα, δωδεκάμισι χιλιάδες άτομα.
      Και, τέλος, με τη νέα ρύθμιση, όσον αφορά την αποτελεσματικότητα, αντιμετωπίζεται και το πρόβλημα της ανεργίας, χωρίς να υποστηρίζουμε ότι το νομοσχέδιο αυτό καταπολεμά το μείζον αυτό πρόβλημα που ταλανίζει την ελληνική κοινωνία. 
      Ένας τρίτος βασικός άξονας που εξυπηρετεί το παρόν νομοσχέδιο είναι η αξιοπιστία. Σήμερα εξυπηρετείται καλύτερα το δημόσιο συμφέρον και ικανοποιείται παράλληλα και το περί δικαίου αίσθημα των πολιτών, επειδή ακριβώς καταργούνται οι ενδιάμεσοι τρίτοι και αναλαμβάνουν οι φορείς την πρόσληψη των μερικών απασχολουμένων. Έτσι, πέραν των άλλων, διασφαλίζεται από εκείνους των οποίων οι ανάγκες εξυπηρετούνται, η ορθολογική κατανομή του προσωπικού στις διάφορες υπηρεσίες. Καθίσταται επομένως σαφές ποιος είναι ο εργοδότης, δηλαδή  το δημόσιο πρόσωπο που μπορεί να απασχολήσει άτομα –κάτι που δεν ήταν διευκρινισμένο με το προηγούμενο καθεστώς του ν.3174- και πάνω απ’ όλα ο εργοδότης, δηλαδή το δημόσιο πρόσωπο, μπορεί να απασχολεί περισσότερα άτομα για μικρότερο χρονικό διάστημα ή λιγότερα άτομα για μεγαλύτερο χρονικό διάστημα ανάλογα με τις ανάγκες που αυτός αποκλειστικά καλύτερα από κάθε άλλον γνωρίζει.
      Έτσι και η κατανομή των κονδυλίων βρίσκεται σε πλήρη αντιστοιχία με την εξυπηρέτηση των πραγματικών αναγκών και του δημοσίου συμφέροντος. Μ΄ αυτόν τον τρόπο επιπλέον μπορούμε να πούμε ότι τελικώς αποκαθίσταται στον πολίτη το περί δικαίου αίσθημα το οποίο έως τώρα είχε κλονιστεί για διάφορους λόγους.
      Για τα κριτήρια επιλογής των μερικώς απασχολουμένων, επειδή γίνονται περισσότερο κοινωνικά θα πω δυο λόγια. Πέρα από την πιο ορθολογική κατανομή των μερικώς απασχολουμένων προβλέπουμε το ποσοστό του 10% στους πολυτέκνους που διανύουν την τελευταία πενταετία πριν από την συνταξιοδότηση και ειδικές ρυθμίσεις για τους μακροχρόνια άνεργους και όχι για τους ευκαιριακά άνεργους αφού η κατάταξή τους θα γίνεται με το συγκεκριμένο χρόνο εγγραφής τους στα μητρώα του ΟΑΕΔ. Επεκτείνεται το όριο της ανηλικότητας των τέκνων για τις μητέρες που έχουν ανήλικα τέκνα έως δεκαοκτώ χρονών. Θα έχουν την ειδική προνομιακή μεταχείριση με βάση τη νέα ρύθμιση. Είναι γνωστό ότι τα παιδιά των ηλικιών από δώδεκα έως δεκαοκτώ ετών επιβαρύνουν τους οικογενειακούς προϋπολογισμούς με πολύ μεγαλύτερα έξοδα. 
      Με το υπό συζήτηση νομοσχέδιο δημιουργούμε ένα νομικό καθεστώς πλήρους διαφάνειας, αξιοκρατίας, αξιοπιστίας και αποτελεσματικότητας με πολύ πιο έντονα τα κοινωνικά κριτήρια απ’ ότι ίσχυε στο παρελθόν. Παρά τις εκκρεμούσες αιτήσεις οι διαδικασίες πρόσληψης δεν έχουν προχωρήσει παρά για ελάχιστα άτομα σύμφωνα με τα στοιχεία που υπάρχουν από τις περιφέρειες όλης της χώρας. Όμως για τα άτομα για τα οποία έχουν ολοκληρωθεί οι διαδικασίες υπάρχει ειδική πρόβλεψη στο παρόν νομοσχέδιο ότι δεν  θίγονται. Δηλαδή όσων ατόμων τα ονόματα έχουν περιληφθεί στους πίνακες κατάταξης  κρίνονται με το ν. 3174 και δεν θίγονται. Τα υπόλοιπα άτομα θα πρέπει να επαναϋποβάλλουν τις αιτήσεις τους υπαγόμενα στην ευρύτερη επιλογή των κοινωνικών κριτηρίων.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, κατά τη συζήτηση αυτού του νομοσχεδίου ο Κοινοβουλευτικός Εκπρόσωπος του Κομμουνιστικού Κόμματος ορίζει ως ειδικό αγορητή το Βουλευτή κ. Τσιόγκα.
      Το λόγο έχει ο εισηγητής του ΠΑΣΟΚ κ. Γεώργιος Ντόλιος.
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, θα ξεκινήσω και εγώ μ΄ ένα σχόλιο για το αποτέλεσμα των προχθεσινών εκλογών. Ήταν εντελώς φυσιολογικό το αποτέλεσμα. Ήταν έντιμη και ηθική η στάση των Ελλήνων πολιτών, του ελληνικού λαού, απέναντι σ’ αυτό που έκαναν προ τριμήνου. Επιβεβαίωσαν την εμπιστοσύνη τους προς τη Νέα Δημοκρατία. Και αν δούμε την εκλογική συμπεριφορά του ελληνικού λαού επί δεκαετίες δεν θα μπορούσαμε να περιμένουμε κάτι διαφορετικό.
      Το θέμα το οποίο τίθεται είναι τι κάνουμε εμείς, τι κάνει η πολιτική ηγεσία του τόπου, τι κάνουν τα κόμματα μπροστά σ’ αυτήν τη στάση του ελληνικού λαού. Η πρώτη απορία που μου δημιουργείται μιλώντας σε ηθικό επίπεδο είναι γιατί καταψηφίστηκε ο προηγούμενος νόμος από την Κυβέρνηση της Νέας Δημοκρατίας. Προσπάθησα με όση καλή διάθεση διαθέτω –και είμαι καλοπροαίρετος άνθρωπος- να κατανοήσω γιατί τον καταψήφισαν. Προσπαθώ να κατανοήσω γιατί έχουμε αυτό το νομοσχέδιο μπροστά μας. Είναι ένα νομοσχέδιο που δεν είναι απλώς αχρείαστο αλλά είναι και επιζήμιο. Δεν κάνει καμία ουσιαστική αλλαγή επί της φιλοσοφίας για τη μερική απασχόληση, που την υιοθετεί και σαν τρόπο απασχόλησης αλλά και σαν επιλογή προσφοράς μιας σειράς συμπληρωματικών υπηρεσιών κοινωνικού, κυρίως, χαρακτήρα ενώ εκείνο το οποίο πράττει με απόλυτη σαφήνεια και ασφάλεια είναι να ματαιώσει τις διαδικασίες πρόσληψης που βρίσκονται στο στάδιο της ολοκλήρωσης χωρίς σε καμία περίπτωση να έχουν καταγγελθεί αυτές οι διαδικασίες.
      Θέμα αξιοκρατίας δεν ετέθη και δεν τίθεται για τη διαδικασία που προέκυψε από τον προηγούμενο νόμο. Τι θα συμβεί; Θα ξανακληθούν κύριοι συνάδελφοι, δεκάδες χιλιάδες άνθρωποι, ιδιαίτερα βεβαρημένοι από μακροχρόνια ανεργία, από οικονομικά προβλήματα, από προβλήματα συνταξιοδότησης αλλά και από άλλα ειδικά προβλήματα, να ξαναυποβάλουν τα ίδια δικαιολογητικά για τον ίδιο ακριβώς λόγο. Αν αυτό δεν αποτελεί πλήγμα κατά της αξιοπιστίας του κράτους τότε δεν ξέρω πως μπορούμε να το χαρακτηρίσουμε. Και βεβαίως θα προκληθεί μια αλγεινότατη εντύπωση σ’ αυτούς τους δεκάδες χιλιάδες ανθρώπους για τον τρόπο λειτουργίας της πολιτικής ζωής της χώρας. Οι συνειρμοί που θα γίνουν στο μυαλό τους όσοι από αυτούς καταφέρουν να διαβάσουν και τους δύο νόμους είναι ευνόητοι. 
      Την ίδια έκπληξη, κύριοι συνάδελφοι, θα νοιώσουν οι φορείς που θα κληθούν να ξαναυποβάλουν τα ίδια επιχειρησιακά σχέδια με τον ίδιο τρόπο και για τον ίδιο λόγο. Όλα αυτά χωρίς κανένα απολύτως λόγο. Τα κριτήρια δεν αμφισβητήθηκαν όσον αφορά τη σαφήνειά τους. ΄Ηταν σαφή όσον αφορά την επιλογή των ατόμων. Οι προτεινόμενες διαφοροποιήσεις δεν είναι σημαντικές για να δικαιολογούν την κατάθεση ενός νέου σχεδίου νόμου και προπαντός σε καμιά περίπτωση δεν είναι σημαντικές για να δικαιολογούν τη ματαίωση των μέχρι τώρα σχεδόν ολοκληρωμένων διαδικασιών. 
      Νομίζω ότι αυτός είναι ο στόχος της κατάθεσης του νομοσχεδίου και έτσι χάνουμε για φέτος τη δυνατότητα να απασχολήσουμε είκοσι δυόμισι περίπου χιλιάδες άτομα και μάλιστα ευπαθών κοινωνικών ομάδων σε μια εποχή που όλοι ξέρουμε ότι η ανεργία αποτελεί μείζον κοινωνικό πρόβλημα και μόλις πρόσφατα ο Υπουργός Απασχόλησης διατυπώνει φόβους για το τι θα συμβεί με αυτό το θέμα αμέσως μετά τους Ολυμπιακούς Αγώνες.
      Με το νομοσχέδιο αυτό που ξεκάθαρα επιτυγχάνεται είναι η εξοικονόμηση πόρων για τον προϋπολογισμό του 2004 ύψους 80 εκατομμυρίων ευρώ, που περικόπτονται από τις δαπάνες κοινωνικού χαρακτήρα. Αυτό γίνεται με εύκολο τρόπο. Η ευκολία με την οποία το πράττει η Κυβέρνηση αναδεικνύει και το βαθμό της ευαισθησίας της απέναντι στο θέμα της ανεργίας, ιδιαίτερα των ευπαθών κοινωνικά ομάδων. Συγχρόνως στερεί τους πολίτες αυτής της χώρας από μια σειρά συμπληρωματικών υπηρεσιών κοινωνικού χαρακτήρα οι οποίες δεν παρέχονται με άλλον τρόπο. Από την άλλη η Τοπική Αυτοδιοίκηση χάνει τη δυνατότητα για μια ακόμη φορά να βρεθεί πιο κοντά στους πολίτες ασκώντας χρήσιμο έργο και επιλύοντας προβλήματα.
      Θέλω να επισημάνω εδώ ιδιαίτερα τη στάση της ΚΕΔΚΕ, της ΕΝΑΕ και της ΟΚΕ, ειδικότερα για το άρθρο 8 που ματαιώνει τις μέχρι τώρα διαδικασίες που εξελίχθηκαν με βάση τον προηγούμενο νόμο, χωρίς σε καμία περίπτωση να έχουν καταγγελθεί. 
      Αν αναζητήσουμε κάποιους άλλους λόγους και αυτό γίνεται γιατί δεν μπορεί να εξηγήσει κανείς την ανάγκη που μας οδήγησε στην κατάθεση αυτού του σχεδίου νόμου εκτός από τους δημοσιονομικούς που αναφέρθηκα προηγουμένως, τότε εύκολα νομίζω πως μπορούμε να διακρίνουμε την πρόθεση της Κυβέρνησης να ελέγξει απόλυτα τις διαδικασίες έγκρισης των επιχειρησιακών σχεδίων. Στόχος είναι να αναπτυχθούν προνομιακές σχέσεις με δημάρχους και νομάρχες. Γι’ αυτό ακριβώς καταργείται η επιτροπή που προβλέπει ο προηγούμενος νόμος σε επίπεδο περιφέρειας. Μια επιτροπή την οποία αποτελούσε ο περιφερειάρχης αλλά και με δύο υπηρεσιακούς παράγοντες, το διευθυντή της Τοπικής Αυτοδιοίκησης και το διευθυντή των επιθεωρητών εργασίας.
      Έτσι αναδεικνύεται και μάλιστα από το αρμόδιο Υπουργείο, το ΥΠΕΣΔΑ, ένας φόβος για τις αποκεντρωμένες διαδικασίες. Για θέματα που αφορούν αποκλειστικά την περιφέρεια θα αποφασίζει η επιτροπή εξ Υφυπουργών η οποία θα λειτουργήσει στο κέντρο. Ο φόβος αυτός αναδεικνύεται από το αρμόδιο Υπουργείο, το ΥΠΕΣΔΑ. 
      Κατά τη γνώμη μου, αναδεικνύεται και μία έλλειψη εμπιστοσύνης και ένας φόβος προς υπηρεσιακούς παράγοντες, προς τη διοίκηση εν γένει. Είναι ένα πολύ άσχημο μήνυμα, ιδιαίτερα μάλιστα αυτήν την εποχή που καλούμαστε να συζητήσουμε μία σειρά νόμων που τους αναμένουμε και έχουν σχέση με τη Δημόσια Διοίκηση, την επανίδρυση του κράτους, την περιφερειακή συγκρότηση της χώρας κλπ. Θεωρώ μείζον ζήτημα στο συζητούμενο νομοσχέδιο την κατάργηση αυτής της επιτροπής. Είναι εντελώς διαφορετική φιλοσοφία. 
      Για τους λόγους που ανέφερα προηγουμένως, συγκροτείται μία επιτροπή αμιγώς κυβερνητική με τρεις Υφυπουργούς ή τρεις γενικούς γραμματείς. Μάλιστα, ανατίθεται και ειδικός ρόλος στον περιφερειάρχη για να υπάρχει ένας απόλυτος έλεγχος. Η αφαίρεση της διάταξης στο άρθρο 1 βάσει της οποίας καταργείται η συνοδευτική εισήγηση του περιφερειάρχη στα επιχειρησιακά σχέδια, δεν αναιρεί την παρουσία και τον ρόλο του περιφερειάρχη.  
       ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς την καταργήσαμε!
      ΓΕΩΡΓΙΟΣ ΝΤΟΛΙΟΣ: Εφόσον καταργείται, η διάταξη, γιατί δεν επανασυγκροτείται κατ’ αρχήν η επιτροπή στα πλαίσια της περιφέρειας, αλλά και γιατί υπάρχει άλλη διάταξη που ορίζει ότι ο περιφερειάρχης μπορεί να παρευρίσκεται με δικαίωμα λόγου στη συνεδρίαση της επιτροπής στην Αθήνα, όταν θα συζητούνται θέματα που θα αφορούν τους Δήμους και τις Νομαρχίες της Περιφέρειας; 
      Για να διευρυνθεί δε ακόμα περισσότερο η δυνατότητα ανάπτυξης προνομιακών σχέσεων με δημάρχους και νομάρχες κυρίως, προστίθεται και διάταξη με βάση την οποία θα υπάρχει η δυνατότητα προσαύξησης των θέσεων κατά 10% σε κάθε φορέα για υπηρεσίες μη κοινωνικού χαρακτήρα, μετά από αιτιολόγηση επί της οποίας η κρίση ανατίθεται στην γνωστή εξ Υφυπουργών επιτροπή με την παρουσία βεβαίως και του περιφερειάρχη. Αντιλαμβάνεστε την διεύρυνση των δυνατοτήτων της ανάπτυξης προνομιακών σχέσεων με μία σειρά φορέων την οποία επιχειρεί το Υπουργείο με την συγκεκριμένη διάταξη. 
      Κύριοι συνάδελφοι και κύριε Υπουργέ, επιθυμώ να διατυπώσω την επισήμανση ότι επιλέξατε δύο πολύ άσχημους χώρους για να επιχειρήσετε αυτά τα πράγματα. Ο ένας είναι ο χώρος των ανέργων και μάλιστα των ιδιαίτερα βεβαρημένων ανέργων, των ευπαθών κοινωνικών ομάδων. Το εξάμηνο για εμάς φαίνεται ένας πολύ μικρός πιθανός χρόνος, αλλά είναι ένας τεράστιος χρόνος για τον άνεργο ο οποίος επί δώδεκα ή δεκαοχτώ ή και περισσότερους μήνες δεν έχει απασχόληση και αναμένει πώς και πώς να απασχοληθεί. Αλλά επελέγη και ο χώρος της Τοπικής Αυτοδιοίκησης, ένας χώρος ο οποίος έχει δώσει αγώνες για την απεξάρτηση από το κεντρικό κράτος. Μάλιστα γίνεται και το εξής απίστευτο, δηλαδή να υπάρξει μία προσπάθεια –και μάλιστα θεσμοθετημένη- κομματικού ελέγχου των διαδικασιών που προβλέπονται από το συγκεκριμένο νομοσχέδιο.
      Αντιλαμβάνεστε ότι δεν υπάρχει κανένας απολύτως λόγος να ψηφίσουμε αυτό το νομοσχέδιο, γιατί ακριβώς δεν υπάρχει κανένας λόγος να φτιάξουμε έναν καινούργιο νόμο ο οποίος δεν αλλάζει σε τίποτα τον παλιό, παρά μόνο ματαιώνει τις μέχρι τώρα υπάρχουσες διαδικασίες και έτσι χάνουμε την δυνατότητα για το 2004 να απασχολήσουμε εικοσιδυόμισι χιλιάδες άτομα, κάνουμε μία οικονομία στον προϋπολογισμό του 2004 κατά 80 εκατομμύρια ευρώ και στερούμε από την Τοπική Αυτοδιοίκηση τη δυνατότητα να επιλύσει προβλήματα και να βρεθεί για μία ακόμη χρονιά πιο κοντά στους πολίτες και βεβαίως αφαιρούμε από τους πολίτες της χώρας τη δυνατότητα να απολαύσουν μία σειρά συμπληρωματικών υπηρεσιών οι οποίες δεν προσφέρονται κατά άλλο τρόπο. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο ειδικός αγορητής του Κομμουνιστικού Κόμματος κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ:  Ασφαλώς και για τα σχόλια της προχθεσινής εκλογικής αναμέτρησης θέλουμε να επισημάνουμε δύο πράγματα:
       Πρώτον, ότι το εκλογικό ποσοστό που συγκέντρωσε το ΚΚΕ περικλείει πολύ μεγαλύτερη δυναμική από αυτήν που εκφράστηκε σε ψήφους και ποσοστά. Πολλοί περισσότεροι από πριν κατανοούν ότι η αντίθεση του ΚΚΕ στην Ευρωπαϊκή Ένωση, ότι τα συνθήματα της αντίστασης, της ανυπακοής, της απειθαρχίας και της αποδέσμευσης ισοδυναμούν με θέσεις και αιτήματα πάλης για τη δημιουργία προϋποθέσεων υπέρ μιας Ευρώπης των λαϊκών δικαιωμάτων, της ειρήνης, υπέρ της Ευρώπης του σοσιαλισμού. 
      Ένα μεγάλο κομμάτι των εργαζομένων που ψήφισε τη Νέα Δημοκρατία, δεν έχει αποσαφηνίσει τον αντιλαϊκό χαρακτήρα του προγράμματος και της πολιτικής της Νέας Δημοκρατίας. Επίσης ένα μεγάλο κομμάτι δεν κατανόησε ότι το ΠΑΣΟΚ δεν μπορεί να παίξει το ρόλο του λαϊκού υπερασπιστή απέναντι στην πολιτική της Νέας Δημοκρατίας. Τέλος η προπαγάνδα του Συνασπισμού για την απομόνωση του ΚΚΕ δεν έπιασε. Εμείς από την πλευρά μας θα συνεχίσουμε τους αγώνες για τη δημιουργία ενός πλατιού λαϊκού μετώπου πάλης για την υπεράσπιση και διεύρυνση των δικαιωμάτων του ελληνικού λαού.
      Όσον αφορά στο νομοσχέδιο το οποίο φέρνει η Κυβέρνηση στη Βουλή σήμερα για τη μερική απασχόληση, είναι ένα δείγμα της πολιτικής της ακριβώς δύο μέρες μετά τις εκλογές, δηλαδή, το μοίρασμα μιας θέσης εργασίας σε δύο και τρία άτομα, την απαξίωση των εργαζομένων, την εφαρμογή μιας πολιτικής όπου οι άνεργοι δεν πρόκειται να πάρουν ποτέ σύνταξη και βεβαίως μια πολιτική που τους οδηγεί στη φτώχεια και στην εξαθλίωση. 
      Η εμπειρία της εφαρμογής της μερικής απασχόλησης στον ιδιωτικό τομέα έχει οδυνηρές συνέπειες για τους εργαζόμενους -πρώτα απ’ όλα για τους μερικά απασχολούμενους- αφού αυτοί οι απασχολούμενοι δεν έχουν πλήρη και σταθερή εργασία με πλήρη δικαιώματα. Έχουμε πάρα πολλά παραδείγματα από τον ιδιωτικό τομέα όπου εφαρμόζεται η μερική απασχόληση, όπου οι ιδιώτες εργολάβοι και βιομήχανοι χρησιμοποιούν τους εργαζόμενους ως αναλώσιμη ύλη, χρησιμοποιούν τους εργαζόμενους χωρίς δικαιώματα, με συμβάσεις έργου, με συμβάσεις ορισμένου χρόνου, με συμβάσεις δελτίου παροχής υπηρεσιών, με ωρομίσθια, με δίωρα, με τρίωρα και με τετράωρα. Σε πολλούς κλάδους, σε πολλές χώρες, ιδιαίτερα στον ιδιωτικό τομέα όπου εφαρμόστηκε η μερική απασχόληση, οι εργαζόμενοι δεινοπαθούν. Κυριολεκτικά δεν βγάζουν ούτε τα εισιτήρια για να πάνε και να γυρίσουν στη δουλειά.
       Με την ψήφιση του νόμου και την εφαρμογή της μερικής απασχόλησης στο δημόσιο, στους ΟΤΑ, στον ευρύτερο δημόσιο τομέα, δημιουργούνται δύο και τρεις κατηγορίες εργαζομένων με διαφορετικά δικαιώματα και υποχρεώσεις, ακριβώς όπως και στον ιδιωτικό τομέα. Φυσικά αυτοί οι εργαζόμενοι μπορούν να χρησιμοποιηθούν ως απεργοσπαστικός μηχανισμός από τους φορείς που θα τους απασχολούν, όταν θα κινητοποιούνται οι εργαζόμενοι οι οποίοι θα είναι με πλήρη απασχόληση. Και αυτό το νομοσχέδιο, όπως και το προηγούμενο της κυβέρνησης του ΠΑΣΟΚ, η σημερινή Κυβέρνηση το καταργεί πριν ακόμα συμπληρώσει χρόνο, πριν ακόμα εφαρμοστεί, πριν ακόμα λειτουργήσει, αφού δεν έχει μπει καν σε εφαρμογή. Το κάνει αυτό γιατί θέλει να καθυστερήσει, να κερδίσει χρόνο, να δουλέψει με την εκλογική πελατεία και αυτήν τη φορά θέλει οι άνεργοι να περάσουν από τα δικά της βουλευτικά γραφεία. Θέλει όπως λέει και το νομοσχέδιο σε ένα άρθρο, οι άνεργοι να έχουν μόρια. Οι μακροχρόνια άνεργοι συγκεντρώνουν μόρια για να πιάσουν δουλειά. Η μεγαλύτερη πρόκληση απέναντι στους ανέργους είναι αυτό το άρθρο του νομοσχεδίου, ότι οι άνεργοι έχουν πλεονέκτημα να έχουν κάποια μόρια για να βρουν δουλειά. Είναι η ειρωνεία, η ασυδοσία, η υποκρισία απέναντι στους ανέργους σε όλο της το μεγαλείο. 
      Το συζητούμενο νομοσχέδιο συνεχίζει το καθεστώς των συμβασιούχων. Ταυτόχρονα δείχνει τις προθέσεις της Κυβέρνησης για τους συμβασιούχους.
      Εάν η Κυβέρνηση  ήθελε πραγματικά να λύσει το πρόβλημα των δεκάδων χιλιάδων συμβασιούχων, τότε γιατί δεν μονιμοποιεί αυτούς τους συμβασιούχους στις θέσεις και στα κενά που υπάρχουν κατά δεκάδες χιλιάδες οργανικές θέσεις στον ευρύτερο δημόσιο τομέα, στην Τοπική Αυτοδιοίκηση πρώτου και δεύτερου βαθμού; Μ’ αυτούς τους συμβασιούχους μπορούν να καλυφθούν αυτές οι ανάγκες και οι ελλείψεις που υπάρχουν. Όμως εσείς μαζί με το ΠΑΣΟΚ ψηφίσατε το Σύνταγμα που απαγορεύει τη μετατροπή των συμβάσεων από ορισμένου χρόνου σε αορίστου χρόνου. 
      Επίσης γίνεται πολύ σπέκουλα και πολύ κουβέντα για την περίφημη κοινοτική οδηγία η οποία ως δια μαγείας θα λύσει το πρόβλημα των συμβασιούχων. Πουθενά, μα πουθενά η κοινοτική οδηγία δεν λέει ότι οι συμβασιούχοι μπορεί να γίνουν αορίστου χρόνου, ότι μπορεί να γίνουν μόνιμοι και πέφτει χοντρό δούλεμα στις πλάτες των συμβασιούχων με την κοινοτική οδηγία. Η κοινοτική οδηγία διευρύνει, μεγαλώνει τη μερική απασχόληση και με νέες μορφές απασχόλησης. Είναι, βεβαίως, γνωστό ότι η Ευρωπαϊκή Ένωση προωθεί τη μερική απασχόληση. Είναι γνωστό επίσης ότι υπάρχουν χώρες στην Ευρωπαϊκή Ένωση που έχουν και 40% μερική απασχόληση, 30% μερική απασχόληση και εδώ σ’ αυτήν την Αίθουσα τις έχετε φέρει πολλές φορές ως παράδειγμα εκσυγχρονισμού, ως παράδειγμα προόδου, ως παράδειγμα λύσης των προβλημάτων των ανέργων. Τέτοια λύση, τέτοια πρόοδο για τους ανέργους, να τη χαίρεστε. 
      Το νομοσχέδιο δείχνει τις προθέσεις της Κυβέρνησης να επεκτείνει τη μερική απασχόληση και στο δημόσιο, στους ΟΤΑ, στις υπηρεσίες κοινωνικού χαρακτήρα ιδίως στην κατ’ οίκον κοινωνική μέριμνα και φροντίδα, όπως λέει το νομοσχέδιο, δηλαδή, τη γνωστή βοήθεια στο σπίτι, η οποία περνάει σήμερα μέσα από τους δήμους. Ή αν θέλετε τη φύλαξη των σχολείων όπου υπάρχουν πάνω από τρεις χιλιάδες σχολικοί φύλακες. Ή αν θέλετε την ασφάλεια των μαθητών με τους σχολικούς τροχονόμους. Ή αν θέλετε την καθαριότητα των σχολείων από τις καθαρίστριες των σχολείων. Γιατί, λοιπόν, αυτοί οι εργαζόμενοι να εργάζονται με μερική απασχόληση έως είκοσι ώρες την εβδομάδα όπως προβλέπει και το νομοσχέδιο; Γιατί να μην έχουν πλήρη εργασία με όλα τα δικαιώματα εργασιακά και ασφαλιστικά, αφού σήμερα είναι γνωστό ότι σχολικοί φύλακες υπάρχουν και επιτελούν σημαντικό έργο με οκτάωρη απασχόληση αλλά είναι με ειδικό πρόγραμμα από την Ευρωπαϊκή Ένωση εδώ και τρεισήμισι χρόνια; Δουλεύουν με διακόσιες χιλιάδες το μήνα, είναι ανασφάλιστοι, δουλεύουν Σάββατα, Κυριακές, μέρα, νύχτα, Χριστούγεννα, Πάσχα και δεν δικαιούνται ούτε δώρο Χριστουγέννων, ούτε άδεια, ούτε δώρο Πάσχα, ούτε επίδομα αδείας, ούτε κοινωνικές παροχές από την Εργατική Εστία, ούτε από τον ΟΑΕΔ επίδομα παιδιών. Δεν έχουν καμία ασφάλιση και δουλεύουν πάνω από τρία χρόνια ανασφάλιστοι για να αποκτήσουν δήθεν εργασιακή εμπειρία. Έτσι λέγεται τώρα η πολιτική ομηρία, «εργασιακή εμπειρία». 
      Τώρα με το συζητούμενο νομοσχέδιο τους καλείτε και αυτούς να κάνουν αιτήσεις για πρόσληψη με μερική απασχόληση. Γιατί αυτούς τους σχολικούς φύλακες δεν τους μονιμοποιείτε με πλήρες ωράριο και πλήρη δικαιώματα; Απαντήστε μας εδώ στη Βουλή: Οι τρεις χιλιάδες σχολικοί φύλακες θα μονιμοποιηθούν, ναι ή όχι, αφού εργάζονται πάνω από τρία χρόνια χωρίς καμία διακοπή καλύπτοντας πάγιες και διαρκείς ανάγκες; Και βέβαια υπάρχουν τεράστιες ανάγκες για ακόμη περισσότερες προσλήψεις. Ή θα τους πάτε και αυτούς στη μερική απασχόληση; Απαντήστε μας: Οι καθαρίστριες που εργάζονται στα σχολεία για δεκαετίες, ως εργολάβοι με πενιχρές αποδοχές, με 70.000, 80.000, 100.000 το μήνα, θα μονιμοποιηθούν στην καθαριότητα των σχολείων ή όχι; Μήπως θα τις καλέσετε και αυτές να κάνουν αιτήσεις για τη μερική απασχόληση; 
      (Στο σημείο αυτό την Προεδρική ΄Εδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ) 
      Οι σχολικοί τροχονόμοι οι οποίοι εργάζονται στην οδική ασφάλεια των μαθητών με 50.000 το μήνα, μπορούν να απασχολούνται τις υπόλοιπες ώρες στη φύλαξη των δημοτικών σχολείων και να έχουν πλήρες ωράριο με όλα τα δικαιώματα και κανονικό μισθό. Το ίδιο μπορεί να γίνει και με τη φροντίδα στο σπίτι. Εκεί που έχει μία εργαζόμενη ένα σπίτι με μερική απασχόληση, είναι πολύ εύκολο να πάρει και ένα δεύτερο σπίτι και να συμπληρώσει το οκτάωρο, ούτως ώστε να έχει ένα κανονικό μισθό, να έχει ασφάλεια, να έχει πλήρη δικαιώματα. 
      Γιατί, λοιπόν, δεν επεκτείνονται αυτές οι υπηρεσίες με περισσότερους εργαζόμενους και τους καλείτε τώρα να καταθέσουν τα χαρτιά τους με μερική απασχόληση; 
      Το νομοσχέδιο προβλέπει ότι η απασχόληση δεν θα ξεπερνά τις είκοσι ώρες την εβδομάδα. Μπορεί, δηλαδή, να είναι και τέσσερις ώρες την εβδομάδα, μπορεί να είναι και οκτώ ώρες ή και δέκα ώρες την εβδομάδα. Δεν το αποκλείει κανένας αυτό ούτε το λέει πουθενά το νομοσχέδιο. 
      Με αυτό το καθεστώς οι εργαζόμενοι προσβάλλονται. Είναι πρόκληση απέναντι στους εργαζόμενους, γιατί γίνονται αντικείμενο άγριας εκμετάλλευσης, γιατί πουλάτε ελπίδα στους ανέργους. Εμπορεύεστε το δικαίωμα της εργασίας με εκβιαστικούς και ταπεινωτικούς όρους σε βάρος των εργαζομένων. 
      Ταυτόχρονα με αυτόν τον τρόπο θέλετε να δείξετε πιο χαμηλούς δείκτες ανεργίας. Βλέπουμε πώς θέλετε να αντιμετωπίσετε την ανεργία, μοιράζοντας μια θέση εργασίας σε δύο ή τρία άτομα και, βέβαια, με εξευτελιστικούς μισθούς πείνας που δεν θα φθάνει να ζήσει ο ίδιος και η οικογένειά του. 
      Έρχεστε και λέτε: «Μα γιατί να μην πάνε να δουλέψουν; Από το ολότελα καλή είναι και η Παναγιώταινα.» Ο εισηγητής είπε: «Έχει τα παιδιά. Ποιος θα της τα κρατάει; Ας πάει να δουλεύει και τέσσερις ώρες, να έχει ένα συμπλήρωμα για το σπίτι.» Γιατί δεν φτιάχνετε βρεφονηπιακούς σταθμούς; Γιατί δεν φτιάχνετε παιδικούς σταθμούς, να πάνε όλες οι εργαζόμενες μητέρες να αφήνουν τα παιδιά τους και να έχουν δουλειά με πλήρες ωράριο, πλήρη δικαιώματα και καλό μισθό, ώστε να φθάνουν να ζήσουν στο σπίτι και να μην ζουν κάτω από τα όρια φτώχειας, όπως είπε ο εισηγητής της Πλειοψηφίας; Είπε, δηλαδή, ότι δύο εκατομμύρια διακόσιες χιλιάδες Έλληνες ζουν κάτω από τα όρια της φτώχειας. Ποιος τους έχει οδηγήσει εκεί; Η πολιτική των κυβερνήσεων που εναλλάσσονται στην εξουσία . 
      Δείτε, όμως, πως μόνο στην περίπτωση που δουλεύει είκοσι ώρες την εβδομάδα μπορεί να έχει ένα ένσημο. Γιατί για να βάλει ένα ένσημο ένας εργαζόμενος σήμερα, χρειάζεται να δουλέψει τουλάχιστον τέσσερις ώρες την ημέρα. Αν, όμως, είναι λιγότερες οι ώρες, αν, δηλαδή, δεν είναι είκοσι και είναι δεκαπέντε ή δέκα την εβδομάδα, τότε δεν πρόκειται να βάζει καν το ένσημο της ημέρας. Το πολύ να βάζει δύο ένσημα την εβδομάδα ή καμιά δεκαριά ένσημα το μήνα. 
      Όπως καταλαβαίνετε, αυτοί οι εργαζόμενοι με μερική απασχόληση δεν πρόκειται ποτέ να βγουν σε σύνταξη. Βεβαίως, έτσι όπως προβλέπει το νομοσχέδιο να δουλεύουν, με δεκαέξι μήνες σύμβαση και με τέσσερις μήνες κενό, δεν αποκτούν ποτέ δικαίωμα να γίνουν μόνιμοι. Το ευθυγραμμίζετε και το ταυτίζετε με την κοινοτική οδηγία και το Σύνταγμα. Έτσι, λοιπόν, εσείς, όπως και η προηγούμενη κυβέρνηση, όλους αυτούς τους ανέργους που τους έχετε στις ουρές του ΟΑΕΔ για να συγκεντρώνουν μόρια, τους έχετε μαυρίσει τη ζωή, τους οδηγείτε στη φτώχεια και στην εξαθλίωση. 
      Οι άνεργοι οι οποίοι θα δουλεύουν με τη μερική απασχόληση ανακυκλώνονται μοιράζοντας την ανεργία, το μισθό, την άδεια, το επίδομα άδειας, το δώρο Χριστουγέννων, το δώρο Πάσχα, τη σύνταξη, τη ζωή τους, τη μιζέρια τους, τη φτώχεια τους. Τέτοια παραδείγματα υπάρχουν πολλά και στο δημόσιο και στον ιδιωτικό τομέα. Υπάρχουν παραδείγματα με ανέργους που τους προσλαμβάνουν διάφοροι εργολάβοι ακόμα και στο δημόσιο τομέα. 
      Πάρτε για παράδειγμα τα νοσοκομεία. Τώρα προεκλογικά πηγαίναμε περιοδείες και στο Νοσοκομείο των Τρικάλων και της Καρδίτσας και στο Πανεπιστημιακό Νοσοκομείο της Θεσσαλίας στη Λάρισα και στο Γενικό Νοσοκομείο της Λάρισας. Εργολάβοι έχουν την καθαριότητα. Τους πληρώνουν για τέσσερις ώρες και τους απασχολούν για οκτώ. Πού είναι το κράτος για να τους ελέγξει; Ή κάνετε πλάτες στους εργολάβους για να έχουν τους εργάτες δούλους, να τους πληρώνουν για τετράωρα και να τους απασχολούν οκτάωρα είτε στον ΟΣΕ είτε στα νοσοκομεία είτε στη φύλαξη είτε στην καθαριότητα; 
      Μήπως δεν τα γνωρίζετε αυτά; Γιατί, λοιπόν, δεν κάνετε απολύτως κανένα έλεγχο; Γιατί δεν πιάνετε κανένα απ’ αυτούς; Γιατί δεν πήγε κανένας απατεώνας απ’ αυτούς μέσα; Αυτό, όμως, εσείς έρχεστε τώρα να το γενικεύσετε και να το νομιμοποιήσετε. Να, λοιπόν, ποια είναι η πολιτική που είπε ο κύριος Πρωθυπουργός, μόλις προχθές, ότι θα εφαρμόσει μέχρι κεραίας. Αυτό είναι το πρόγραμμα της Νέας Δημοκρατίας. Αυτό, λοιπόν, το πρόγραμμα της Νέας Δημοκρατίας είναι ένα πρόγραμμα που στρέφεται σαφώς κατά των δικαιωμάτων των εργαζομένων. Βεβαίως όλοι αυτοί οι εργοδότες, οι αεριτζήδες, αυτοί που ξεκοκαλίζουν τα διάφορα προγράμματα, έχουν γεμίσει τα πορτοφόλια τους από χρήματα των επιδοτήσεων. 
      Αντίθετα οι απασχολούμενοι με μερική απασχόληση ζουν με 100.000 το μήνα. Βεβαίως –και τελειώνω, κύριε Πρόεδρε- οι αμοιβές, όπως μας είπαν οι ίδιοι, είναι 300-350 ευρώ το μήνα. Γιατί δεν πάτε να ζήσετε εσείς με τόσα λεφτά ή γιατί δεν στέλνετε τα παιδιά σας με τόσα λεφτά και προγραμματίζετε και υλοποιείτε και εφαρμόζετε τέτοιες πολιτικές, ώστε να ζουν οι εργαζόμενοι με 350 ευρώ το μήνα; Απαντήσεις θα δώσετε σ΄ αυτά;
      Κλείνοντας, θέλω να πω, ότι βεβαίως εμείς τέτοια νομοσχέδια όχι μόνο δεν τα ψηφίζουμε, αλλά θα τα παλέψουμε, θα αγωνιστούμε για να τα καταργήσουμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Ο κ. Κουβέλης έχει το λόγο για δεκαπέντε λεπτά.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι ακριβές αυτό που επεσήμανε ο εισηγητής της Πλειοψηφίας, ότι ισχυρίστηκα –αλλά και ισχυρίζομαι, κύριε Γκιουλέκα- ότι ο θεσμός της μερικής απασχόλησης και μάλιστα εισηγμένος στο χώρο το ευρύτερου δημόσιου τομέα αποτελεί πλήγμα κατά της εργασίας και του προστατευτικού ιστού της.
      Το παρόν σχέδιο νόμου προδίδει τις προθέσεις του ευθύς εξαρχής με το άρθρο 1, κυρίες και κύριοι συνάδελφοι. Δεν πρόκειται για μερική απασχόληση, η οποία επιχειρεί να αντιμετωπίσει ζητήματα παροχής υπηρεσιών κοινωνικού χαρακτήρα προς τους πολίτες. Θα διαπιστώσετε, αν σκύψετε πάνω από το σχέδιο νόμου, ότι ομιλεί «κυρίως» για παροχή υπηρεσιών κοινωνικού χαρακτήρα προς τον πολίτη, πράγμα που σημαίνει ότι δημιουργείται ένα μεγάλο πεδίο αυτό το «κυρίως» να αξιοποιηθεί και έτσι να έχουμε τη μερική απασχόληση και για τομείς λειτουργίας του ευρύτερου δημόσιου τομέα, που δεν έχουν σχέση με την παροχή υπηρεσιών κοινωνικού χαρακτήρα.
      Πράγματι πλήττεται η εργασία, διότι η μερική απασχόληση σημαίνει μερική αμοιβή, σημαίνει μερική κοινωνική ασφάλιση. Αν, κύριε Υπουργέ, όπως σας είπα και στη Διαρκή Επιτροπή, διαπιστώνετε την ύπαρξη κενών εργασιακών θέσεων, ακριβέστερα θέσεων που πρέπει να καλυφθούν, εγκαταλείψτε τη λογική της μερικής απασχόλησης και προσλάβετε κανονικά εργαζόμενους, έτσι ώστε αυτοί να έχουν κανονική εργασία, κανονική αμοιβή και βεβαίως κανονική κοινωνική ασφάλιση.
      Περαιτέρω, κυρίες και κύριοι συνάδελφοι, διαμορφώνεται μια εξαιρετικά επικίνδυνη κατάσταση, την οποία θέτω στην κρίση σας. Μιλάμε για συμβασιούχους δεκαοκτώ μηνών, η σύμβαση των οποίων μπορεί να ανανεώνεται μετά την παρέλευση τεσσάρων μηνών. Για σκεφτείτε: Θα έχουμε επαναλαμβανόμενο το φαινόμενο των συμβασιούχων, οι οποίοι θα προσδοκούν –και ορθά- και θα διεκδικούν –επίσης ορθά- αυτή η σχέση της εργασίας ορισμένου χρόνου, βεβαίως με το κενό διάστημα των τεσσάρων μηνών, να μετατραπεί κάποια στιγμή σε σχέση εργασίας αορίστου χρόνου.
      Γνωρίζω τον αντίλογο. Θα μου πει ο κύριος Υπουργός ότι υπάρχει η συνταγματική ρύθμιση, η οποία δεν το επιτρέπει. Ανεξάρτητα, όμως, από τη συνταγματική ρύθμιση, θα έχει διαμορφωθεί ένα δικαίωμα στην ελπίδα, θα έχει διαμορφωθεί το δικαίωμα στη διεκδίκηση αυτή, η επαναλαμβανόμενη σύμβαση των δεκαοκτώ μηνών να τραπεί κάποτε σε σύμβαση αορίστου χρόνου, ώστε αυτός ο οποίος επί σειρά ετών εργάζεται με αυτές τις αποσπασματικές και μερικές συμβάσεις να μπορεί να τακτοποιηθεί, όπως δικαιούται και πρέπει να τακτοποιηθεί.
      Και θα φτάσουμε, κυρίες και κύριοι συνάδελφοι, στο να έχουμε μια δεύτερη κατηγορία εργαζομένων προβληματική, όπως σήμερα είναι οι συμβασιούχοι ορισμένου χρόνου, οι οποίοι διεκδικούν τη μετατροπή της σύμβασής τους σε σύμβαση αορίστου χρόνου.
      Και βεβαίως δεν είναι η ώρα να ανταλλάξουμε απόψεις με τον εισηγητή του ΚΚΕ αναφορικά με το τι λέει η κοινοτική οδηγία, αλλά θέλω να πιστεύω ότι όσοι έχουν ασχοληθεί με την κοινοτική οδηγία, γνωρίζουν πως εάν δεν υπήρχε αυτή η οδηγία, δεν θα υποχρεωνόταν η Κυβέρνηση να προωθήσει σχέδιο προεδρικού διατάγματος, έτσι ώστε να ελπίσουν αυτοί οι συμβασιούχοι εργασίας ορισμένου χρόνου να εξασφαλίσουν τη σύμβαση εργασίας αορίστου χρόνου.
      Κυρίες και κύριοι συνάδελφοι, θέλω να επισημάνω τούτο. Και στις επιμέρους ακόμη ρυθμίσεις διαπιστώνουμε ότι υπάρχουν φοβερά περιθώρια. Εξ αντικειμένου  -εγώ δεν λέω ότι υπάρχει κάποια πρόθεση- να προκύψουν ζητήματα στη δομή λειτουργίας του δημόσιου και του ευρύτερου δημόσιου τομέα με τους μερικώς απασχολούμενους. Διότι και πάλι το σχέδιο νόμου με αοριστία, όσο και με μια γενικότητα, επιχειρεί να αποδεσμεύσει τους μερικώς απασχολούμενους από τη δομή λειτουργίας της δημόσιας υπηρεσίας. Και υποστηρίζω την άποψη αυτή, όχι γιατί έρχεται να αμβλύνει τις άλλες παρατηρήσεις και τους άλλους πολιτικούς μου ισχυρισμούς αλλά γιατί θα έχουμε επιπροσθέτως ένα πρόβλημα στη λειτουργία της Δημόσιας Διοίκησης, η οποία είναι προβληματική, είναι αναποτελεσματική ούτως ή άλλως, είναι μη ενταγμένη στην παραγωγική διαδικασία αυτού του τόπου. Άρα ούτε ζητήματα ανεργίας αντιμετωπίζονται ούτε ζητήματα αποτελεσματικότητας της Δημόσιας Διοίκησης και του ευρύτερου δημόσιου τομέα και ειδικότερα των ΟΤΑ, αλλά αντιθέτως, κυρίες και κύριοι συνάδελφοι, προστίθενται πάρα πολλά προβλήματα  που, επαναλαμβάνω, αγαπητέ συνάδελφε της Πλειοψηφίας, πλήττουν και εξ αυτού του σημείου την εργασιακή σχέση, όπου μέσα από ελαστικές μορφές της που έχουν προωθηθεί, μέσα από μερικεύσεις, μέσα από αποσπάσεις δικαιωμάτων έχουν καταστήσει την εργασία ως μέγεθος υποκείμενο σε ποικίλες σκοπιμότητες της αγοράς αλλά και μιας οικονομίας η οποία θέτει τα κέρδη πάνω από τους ανθρώπους.
      Προσέξτε, κυρίες και κύριοι συνάδελφοι, δεν πρόκειται για ένα αθώο σχέδιο νόμου, πρόκειται για ένα σχέδιο νόμου, το οποίο με ένα δυναμικό τρόπο βάζει τη μερική απασχόληση στο δημόσιο, δηλαδή θεσμοθετείται στο κυρίαρχο στοιχείο της κοινωνικής μας ζωής που είναι ο δημόσιος τομέας. Από εκεί και πέρα, είναι σωστές οι παρατηρήσεις που διατυπώνονται και υπάρχουν, ότι η μερική απασχόληση στον ιδιωτικό τομέα έχει καταστήσει τον εργαζόμενο αιχμάλωτο της ανάγκης, αλλά κυρίως αιχμάλωτο εκείνων που διαθέτουν τα οικονομικά μέσα, αξιοποιούν την εργασία του, προκειμένου αυτοί να κερδίζουν και όχι να απολαμβάνουν οι εργαζόμενοι αυτό που αντιστοιχεί στην εργασία όλων εκείνων που την προσφέρουν κάτω από πράγματι σκληρές συνθήκες.
      Κυρίες και κύριοι συνάδελφοι, βεβαίως στην κατ’ άρθρον συζήτηση θα πούμε πολύ περισσότερα, αλλά επιτρέψτε μου την επισήμανση και στην επί της αρχής συζήτηση του νομοσχεδίου. Το άρθρο 1 ομιλεί για το επιχειρησιακό σχέδιο, το οποίο εξυπηρετεί αποκλειστικώς ανάγκες Οργανισμών Τοπικής Αυτοδιοίκησης πρώτου ή δευτέρου βαθμού, προκειμένου να δικαιολογηθούν προσλήψεις με μερική απασχόληση, αλλά στην προκειμένη περίπτωση θέλει τη συνοδεία αυτού του επιχειρησιακού σχεδίου από τη σχετική έκθεση του Γενικού Γραμματέα της Περιφέρειας. Αντιλαμβάνεστε ότι η παρουσία του Γενικού Γραμματέα της Περιφέρειας και στον τομέα αυτό πόσο μπορεί να λειτουργήσει –και επαναλαμβάνω, κύριε Υπουργέ, πέρα και έξω από προϋποθέσεις- καταλυτικά για τον ίδιο το σχεδιασμό των ΟΤΑ, αφού ο Γενικός Γραμματέας της Περιφέρειας, ο εκπρόσωπος δηλαδή, ο μακρύς βραχίονας της εκτελεστικής εξουσίας θα μπορεί να παρεμβαίνει και να διαμορφώνει συνθήκες πρόσληψης για μερική απασχόληση, όπως η εκτελεστική εξουσία κάθε φορά επιλέγει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πάντως η εισήγηση του Γενικού Γραμματέα αφαιρέθηκε μετά από συζήτηση στην επιτροπή.
      ΦΩΤΗΣ ΚΟΥΒΕΛΗΣ: Ναι αλλά δεν το λέει στο σχέδιο νόμου. 
      Χαίρομαι που ακούω από τον κύριο Υπουργό ότι αφαιρέθηκε η σχετική ρύθμιση. Αυτό είναι πάρα πολύ θετικό και  είμαι υποχρεωμένος να το επαινέσω, παρά το γεγονός ότι επιμένω σε όλες τις άλλες επισημάνσεις και διαπιστώσεις, κύριε Υπουργέ. 
      Περαιτέρω -και ολοκληρώνω, διότι νομίζω ότι έχω διατυπώσει τις απόψεις μου για όλα αυτά τα ζητήματα- θέλω να πω ότι έχω μια ριζική αντίρρηση με το άρθρο 6, κύριε Υπουργέ. Είναι μια αντίρρηση η οποία ξεκινάει από την παραδοχή μου ότι η εκτελεστική εξουσία-Κυβέρνηση πρέπει αυτά τα πράγματα να τα καθορίζει με ένα σαφή τρόπο και να μη ζητάει νομοθετική εξουσιοδότηση, διότι αυτές οι νομοθετικές εξουσιοδοτήσεις –πολύ δε περισσότερο όταν είναι ευρείες- αφήνουν περιθώριο και πάλι διαμόρφωσης πελατειακών σχέσεων. 
      Στο άρθρο 6, λοιπόν, κύριοι συνάδελφοι, αναφέρεται ότι με απόφαση του Υπουργού Εσωτερικών Δημόσιας Διοίκησης και Αποκέντρωσης, θα καθορίζεται ο τρόπος δημοσιοποίησης των ανακοινώσεων, η προθεσμία υποβολής των αιτήσεων και άλλα σχετικά με τη διαδικασία αυτή. Είναι τόσα λίγα και τόσο απλά όλα εκείνα, κύριε Υπουργέ, που συγκροτούν τη διαδικασία, ώστε δεν χρειάζεστε νομοθετική εξουσιοδότηση για να εκδώσετε υπουργική απόφαση. Μπορείτε με το κείμενο του νόμου να καθορίσετε και τους τρόπους δημοσιοποίησης των ανακοινώσεων αλλά και τις προθεσμίες υποβολής των σχετικών αιτήσεων, έστω για την πρόσληψη για μερική απασχόληση, κύριοι συνάδελφοι. 
      Πάρα πολλά έχουν δει τα μάτια μας. Όλοι γνωρίζουμε διαδικασίες και συντετμημένες προθεσμίες που κάποιους τους καθιστούν ανίκανους να παρακολουθήσουν αυτές τις διαδικασίες και αυτούς τους διαγωνισμούς, με αποτέλεσμα να παίρνουν μέρος στους διαγωνισμούς οι ημέτεροι, εκείνοι, δηλαδή, που έχουν την ικανότητα της άμεσης πληροφόρησης και προφανώς όχι από την σχετική ανακοίνωση η οποία θα δημοσιεύεται σε κάποια έντυπα. Επομένως οφείλει η Κυβέρνηση να το ορίσει αυτό το ζήτημα, να το καθορίσει εδώ σε αυτό το σχέδιο νόμου και να μη διατηρήσει το δικαίωμα με υπουργική απόφαση να ορίζονται όλα αυτά τα σχετικά θέματα. 
      Τέλος με δεδομένη την αντίρρησή μου, κύριε Υπουργέ, για τη μερική απασχόληση και με την κριτική που έχω να κάνω και έκανα για το χαρακτήρα αυτής της απασχόλησης, θέλω να αναφερθώ στο ότι εδώ ορίζεται ποιοι μπορεί να τύχουν αυτής της μερικής απασχόλησης. 
      Σας ζήτησα στη Διαρκή Επιτροπή να συμπεριλάβετε, έστω σε ένα μικρό ποσοστό, και μια άλλη κατηγορία συμπολιτών μας, κυρίες και κύριοι συνάδελφοι. Είναι κυρίως οι νέοι και οι νέες που, αποθεραπευμένοι από την τοξικοεξάρτηση, αναζητούν εργασία. Γνωρίζετε πάρα πολύ καλά ότι αυτός που έδωσε τη μάχη και την κέρδισε και απεξαρτήθη από τις ναρκωτικές ουσίες, δεν μπορεί να βρει εργασία, διότι δυστυχώς τον ακολουθεί αυτό το στίγμα, του πρώην τοξικοεξαρτημένου.
      Σας ζήτησα να συμπεριλάβετε και αυτήν την κατηγορία ως μια ιδιαίτερη κατηγορία που θα μπορεί να προσλαμβάνεται με μερική απασχόληση στο δημόσιο, στον ευρύτερο δημόσιο τομέα και στους Οργανισμούς Τοπικής Αυτοδιοίκησης. Όπως έχουμε και τις άλλες περιπτώσεις, κυρίες και κύριοι συνάδελφοι, κάποιων επίσης συμπολιτών μας, που κάποια στιγμή απέκλιναν από τους κανόνες της κοινωνίας, δικάστηκαν, κλείστηκαν στις φυλακές, εξέτισαν την ποινή τους, αλλά απέδειξαν ότι βρίσκονται στη διαδικασία της ένταξής τους, με άλλες συνθήκες ψυχής και μυαλού, σ΄ αυτήν την κοινωνία. Και αυτοί πρέπει να βρουν εργασία.   
      Και αν τη μερική απασχόληση θέλετε να τη λειτουργήσετε και προς την κατεύθυνση ενός κοινωνικού έργου, τότε θα πρέπει να συμπεριλάβετε και τις δύο αυτές κατηγορίες, τις οποίες σας πρότεινα. Βεβαίως και οι πολύτεκνοι, βεβαίως οι συμπολίτες μας που βρίσκονται στην παρατεταμένη ανεργία αλλά βεβαιότατα, κύριοι συνάδελφοι, και αυτές οι δύο κατηγορίες στις οποίες αναφέρθηκα, πολύ δε περισσότερο όταν η υπόθεση των ναρκωτικών δεν είναι πρόβλημα της διπλανής πόρτας, είναι δυνάμει πρόβλημα της κάθε πόρτας, του κάθε σπιτιού. 
      Με αυτές τις σκέψεις, καταψηφίζω –για τους λόγους που εξέθεσα- το σχέδιο νόμου. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Κουβέλη. 
      Κυρίες και κύριοι συνάδελφοι, οι Βουλευτές κύριοι Κυριάκος Μητσοτάκης, Πέτρος Αλιβιζάτος, Βάσω Παπανδρέου, Ανδρέας Ανδριανόπουλος, Κατερίνα Περλεπέ-Σηφουνάκη, Κίμων Κουλούρης και Εμμανουήλ Φραγκιαδουλάκης ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τις ζητηθείσες άδειες. 
      Κυρίες και κύριοι συνάδελφοι, πριν προχωρήσουμε στους αγορητές επί της αρχής, στους εγγεγραμμένους, ζήτησε το λόγο για μια ολιγόλεπτη παρέμβαση ο Υπουργός Εσωτερικών. 
      Ο κ. Παυλόπουλος έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. Ζητώ συγγνώμη από τους συναδέλφους γι’ αυτήν την παρέμβαση. Την κάνω μόνο και μόνο γιατί έθεσε το Επιστημονικό Συμβούλιο της Βουλής στην έκθεσή του ένα ζήτημα συνταγματικότητας σχετικά με τη ρύθμιση εκείνη η οποία προβλέπει ενισχυμένη συμμετοχή σε ό,τι αφορά την πρόσληψη για μερική απασχόληση των γυναικών, καθώς και των μητέρων ανηλίκων τέκνων. 
      Εκείνο που θέλω να τονίσω, είναι το εξής: Πρώτα πρώτα σχετικά με το θεσμό γενικότερα, μιας και αναφέρθηκαν ορισμένα ζητήματα, ξαναλέω ότι ο θεσμός της μερικής απασχόλησης είναι χρήσιμος όταν τοποθετείται στις σωστές του διαστάσεις και μπορεί να αποβεί επικίνδυνος, αν χρησιμοποιείται για στόχους αλλότριους.
      Η Κυβέρνηση διευκρίνισε από την αρχή ότι ο θεσμός αυτός δεν αποτελεί πανάκεια για την καταπολέμηση της ανεργίας ούτε χρησιμοποιείται για να δοθεί η αίσθηση ότι κάποιος καταλαμβάνει μια θέση η οποία έχει, έστω και καθ’ υποφοράν, την έννοια της μονιμότητας. Βοηθάει και τις δημόσιες υπηρεσίες να αντιμετωπίσουν έκτακτες και εποχιακές καθαρά ανάγκες, όπως βοηθάει κι εκείνους που δεν μπορούν να προσφέρουν διαρκώς τις υπηρεσίες τους, αλλά μπορούν να απασχοληθούν μερικώς και μόνον. Άρα δεν αποτελεί θεσμό πάταξης της ανεργίας. Γι’ αυτό και γίνεται η προσαρμογή του ν. 3174 στις σωστές του διαστάσεις. Γι’ αυτό ακριβώς βλέπετε ότι δεν παρεμβάλλονται μεσάζοντες, αλλά υπάρχει η δυνατότητα της υποβολής του κάθε επιχειρησιακού σχεδίου ευθέως από τον οικείο φορέα. Γι’ αυτό και τα κριτήρια γίνονται περισσότερο κοινωνικά. Γι’ αυτό άλλωστε και υπάρχει η ρύθμιση ότι από τώρα και πέρα αρχίζει η εφαρμογή του νόμου -επειδή υπάρχουν όλες αυτές οι προϋποθέσεις- κι εκείνοι που έχουν υποβάλει ήδη υποψηφιότητα αλλά δεν έχει ολοκληρωθεί η σχετική διαδικασία, μπορούν να ξαναβάλουν, έχοντας όμως ίδιες ευκαιρίες με εκείνους που έχουν περισσότερη ανάγκη κοινωνικώς. Για να μπορέσει να λειτουργήσει όλο αυτό το σύστημα από την αρχή του μέσα στις σωστές διαστάσεις –επαναλαμβάνω- του θεσμού της μερικής απασχόλησης και με κριτήρια τα οποία είναι κοινωνικώς δίκαια. 
      Τώρα σε ό,τι αφορά το ζήτημα το οποίο έθεσε το Επιστημονικό Συμβούλιο, το έθεσε με την εξής λογική. Θεωρεί το Επιστημονικό Συμβούλιο ότι τίθεται ζήτημα προσαρμογής της σχετικής διάταξης και στα δεδομένα του Συντάγματος, αλλά και στα δεδομένα του Ευρωπαϊκού Κοινοτικού Δικαίου. Γιατί; Γιατί στηρίζει την όλη προβληματική του –το τονίζω- ως προς το ποσοστό των γυναικών το οποίο προτιμάται, –το οποίο είναι 60%- όπως επίσης και για τις μητέρες που έχουν ανήλικα τέκνα σε ποσοστό 10%, όπως προβλέπει ο νόμος, στην εξής ρύθμιση της Συνθήκης και συγκεκριμένα στο άρθρο 141: Λέει μεταξύ άλλων, το άρθρο 141 της Συνθήκης της Ευρωπαϊκής Ένωσης: «Προκειμένου να εξασφαλισθεί εμπράκτως η πλήρης ισότητα μεταξύ ανδρών και γυναικών στην εργασία, η αρχή της ίσης μεταχείρισης δεν εμποδίζει τα κράτη-μέλη να διατηρήσουν ή να θεσπίσουν μέτρα που προβλέπουν ειδικά πλεονεκτήματα τα οποία διευκολύνουν το λιγότερο εκπροσωπούμενο φύλο να συνεχίσει μια επαγγελματική δραστηριότητα, ή προλαμβάνουν ή αντισταθμίζουν τα μειονεκτήματα στην επαγγελματική σταδιοδρομία». Στηριζόμενο σ’ αυτή τη ρύθμιση, το Επιστημονικό Συμβούλιο λέει ότι πρέπει να υπάρχουν συγκεκριμένοι λόγοι που να δικαιολογούν την προτίμηση αυτή. 
      Πάντως η βάση της σχετικής προβληματικής του –όπως το ίδιο ομολογεί- είναι αυτή η διάταξη, με τη μόνη διαφορά ότι, όπως προκύπτει από την ίδια τη διάταξη, αυτή εφαρμόζεται μόνο στις περιπτώσεις που έχουμε συγκεκριμένη σταδιοδρομία και πρέπει ειδικώς να αιτιολογείται η προτίμηση της γυναίκας σε ό,τι αφορά τη σταδιοδρομία. Γιατί πράγματι, βεβαίως όταν έχουμε μια σταδιοδρομία, αυτό προϋποθέτει προαγωγές, μισθολογικές ή άλλες και επομένως θέλει να υπάρχει συγκεκριμένη αιτιολόγηση τού γιατί η γυναίκα προτιμάται και δεν οδηγεί αυτή η προτίμηση σ’ αυτό που λέμε reverse discrimination, δηλαδή, στην αντίστροφη, αν θέλετε, διάκριση υπέρ των γυναικών αυτή τη φορά.
       Όμως αυτό –το τονίζω- προϋποθέτει πρόσληψη σε θέσεις που έχουν σταδιοδρομία, μια ανέλιξη, κάτι το οποίο δεν συμβαίνει με το συγκεκριμένο θεσμό της μερικής απασχόλησης. Αντιθέτως ο θεσμός της μερικής απασχόλησης ούτε σταδιοδρομία δημιουργεί ούτε μπορεί να θεωρηθεί ότι έχει οποιασδήποτε μορφής μονιμότητα, έτσι ώστε να τους τεθεί η προβληματική την οποία θέτει το Επιστημονικό Συμβούλιο. Κατά τούτο, λοιπόν, ο θεσμός της μερικής απασχόλησης είναι πέρα και έξω από το πλαίσιο του άρθρου 141 και γι’ αυτό δεν τίθεται θέμα σε ό,τι αφορά την προσαρμογή της συγκεκριμένης διάταξης στα δεδομένα του άρθρου 141, για το οποίο μίλησα προηγουμένως. Και αυτό είναι και μια απάντηση σ’ αυτό που ελέχθη, ότι μπορεί να δημιουργηθεί νέα στρατιά συμβασιούχων οι οποίοι έχουν προσδοκίες. Δεν μπορεί να γίνει πέραν του δεκαοκταμήνου. Διότι εκείνοι που έχουν δεκαοκτάμηνο ήδη είναι πάρα πολύ δύσκολο να έχουν τις προϋποθέσεις πλέον να επαναπροσληφθούν, αν κοιτάξει κανείς ποιοι έχουν το δικαίωμα αυτό σύμφωνα με τις συγκεκριμένες διατάξεις του νόμου.
      Επομένως θέλω να τονίσω ότι κατά την Κυβέρνηση -όπως ακριβώς προέκυπτε με το ν. 3174- ζήτημα συνταγματικότητας γι’ αυτού του είδους την προτίμηση των γυναικών και των μητέρων που έχουν ανήλικα τέκνα δεν τίθεται. Συνεπώς εμμένουμε σ’ αυτή τη ρύθμιση, όπως ακριβώς έχει τώρα και όπως είχε προηγουμένως και με την κείμενη νομοθεσία. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Κυρίες και κύριοι συνάδελφοι, οι Βουλευτές κ. Βενιζέλος και κ. Γείτονας έχουν ζητήσει το λόγο επί του Κανονισμού.
      Παρακαλώ, κύριε Βενιζέλο, να μου πείτε σε τι συνίσταται η παραβίαση του Κανονισμού. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ο κύριος Υπουργός των Εσωτερικών, έλαβε το λόγο για να παρέμβει στη συζήτηση, αλλά από το περιεχόμενο της παρέμβασής του συνάγω το συμπέρασμα ότι θέτει ζήτημα συνταγματικότητας της διάταξης του νομοσχεδίου, στην οποία αναφέρθηκε κατά το άρθρο 100 του Κανονισμού της Βουλής. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, δεν θέτω τέτοιο ζήτημα.
      ΕΥΑΓΓΕΛΟΣ ΒΕΝΙΖΕΛΟΣ: Έθεσε, κύριε Πρόεδρε, και απάντησε αρνητικά επί του ζητήματος.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, λοιπόν, αναπτύξτε το θέμα σας.
      ΕΥΑΓΓΕΛΟΣ ΒΕΝΙΖΕΛΟΣ: Υπάρχει ζήτημα ερμηνείας και εφαρμογής του άρθρου 100 του Κανονισμού, διότι αφ’ ης στιγμής μέλος της Κυβέρνησης θέτει το ζήτημα, αυτό πρέπει να συζητηθεί. Προτείνω, λοιπόν, να συζητηθεί και ζητώ να λάβω το λόγο επί του ζητήματος αυτού.
      Με την ευκαιρία θέτω εγώ άλλο ζήτημα συνταγματικότητας που αφορά τη σχέση του νομοσχεδίου, με την τυπολογία προσωπικού που καθορίζει το άρθρο 103 του Συντάγματος, ώστε να το αποσαφηνίσουμε και να ξέρουμε ποια είναι με καθαρό τρόπο η βάση της ρύθμισης για τη μερική απασχόληση, για να μην οδηγήσουμε ανθρώπους στο μέλλον σε ομηρία αντίστοιχη με την ομηρία των συμβασιούχων.
      Άρα, λοιπόν, θέλω το λόγο διπλά και για να απαντήσω στον κύριο Υπουργό και για να θέσω το θέμα της σχέσης με το άρθρο 103 του Συντάγματος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, απήντησα σε μια αιτίαση του Επιστημονικού Συμβουλίου. Ίσα-ίσα, είπα ότι δεν τίθεται θέμα συνταγματικότητας. Και το έκανα διότι θεωρώ χρέος του Υπουργού, όταν το Επιστημονικό Συμβούλιο με το κύρος που έχει θέτει ένα ζήτημα, να ενημερωθεί η Εθνική Αντιπροσωπεία και οι συνάδελφοι για το ζήτημα αυτό. Άρα δεν έθεσα θέμα συνταγματικότητας κατά το άρθρο 100 του Κανονισμού της Βουλής.
      Πέραν τούτου θα ήθελα να πω στον κ. Βενιζέλο, ότι το άρθρο 100 προβλέπει ποια είναι η διαδικασία που τίθεται αυτό το ζήτημα.
      ΕΥΑΓΓΕΛΟΣ ΒΕΝΙΖΕΛΟΣ: Όχι, τίθεται οποτεδήποτε επί της αρχής. Τώρα θέσαμε δύο θέματα!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, μισό λεπτό. Μπορεί να τεθεί επί της αρχής, αλλά –ξανατονίζω- ουδείς από τους εισηγητές -και ο εισηγητής της Αξιωματικής Αντιπολίτευσης- δεν έθεσε το ζήτημα της συνταγματικότητας. Εάν ο κ. Βενιζέλος θεωρεί ότι το έθεσα εγώ, τον διαβεβαιώ ότι δεν το έθεσα. Και δεν το έθεσα για τον εξής απλό λόγο: Διότι δεν θεωρώ ότι υπάρχει.
      Επίσης ο ν. 3174, κύριε Βενιζέλε, που ψηφίστηκε επί των ημερών σας όταν ήσασταν κυβέρνηση, περιείχε ακριβώς τους ίδιους θεσμούς με περίπου τις ίδιες διατάξεις. Διαφοροποιούνται σε ό,τι αφορά τα κοινωνικά κριτήρια. Ο θεσμός ήταν ακριβώς ο ίδιος. Έχετε καθ’ όλα το δικαίωμα να χρησιμοποιήσετε τον Κανονισμό, όμως το ερώτημα είναι γιατί τίθεται σήμερα αυτό το ζήτημα και δεν ετέθη από την πλευρά της δικής σας κυβέρνησης, όταν ψηφίζατε το ν. 3174. 
      Κατ’ εμέ δεν υπάρχει ζήτημα συνταγματικότητας ούτε με βάση αυτά τα οποία έθεσε το Επιστημονικό Συμβούλιο της Βουλής ούτε βεβαίως με τη διάταξη την οποία μνημονεύσατε προηγουμένως –το άρθρο 103- διότι ο θεσμός αυτός δεν έχει να κάνει απολύτως τίποτα με ζητήματα συμβασιούχων, που καλύπτουν πάγιες και διαρκείς ανάγκες. Ίσα-ίσα ο θεσμός εξ ορισμού οδηγεί στο συμπέρασμα ότι δεν δημιουργούνται τέτοιες κατηγορίες και γι’ αυτό ακριβώς γίνεται και η διευκρίνιση σήμερα. Δικαίωμά σας είναι να το θέσετε, δικαίωμα επίσης της Βουλής είναι να το συζητήσει. Πάντως η Κυβέρνηση δεν το έθεσε.
      ΠΡΟΕΔΡΕΥΩΝ (Σωτήρης Χατζηγάκης): Είναι κατανοητή η θέση της Κυβέρνησης. 
      Κύριε Βενιζέλο, δεν θα σας δώσω το λόγο. Ήδη ο κ. Παυλόπουλος εξήγησε ότι δεν υπάρχει συνταγματικό ζήτημα, η Κυβέρνηση δεν θέτει συνταγματικό ζήτημα. Επομένως, προχωρώ στους αγορητές επί της αρχής.
      ΕΥΑΓΓΕΛΟΣ ΒΕΝΙΖΕΛΟΣ: Μισό λεπτό, κύριε Πρόεδρε. Μπορώ να έχω το λόγο για το άλλο ζήτημα της συνταγματικότητας;
      ΠΡΟΕΔΡΕΥΩΝ (Σωτήρης Χατζηγάκης): Εάν έχετε άλλο θέμα, κύριε Βενιζέλο, με τον τρόπο με τον οποίο ο Κανονισμός της Βουλής επιτρέπει, αυτό έληξε.
      ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε, κύριε Πρόεδρε. Ακριβώς επ’ αυτού του τρόπου θέλω να πάρω το λόγο. Το θέμα της συνταγματικότητας δεν έληξε! Διότι είπα προηγουμένως ότι υπάρχει διπλό ζήτημα ερμηνείας και εφαρμογής του άρθρου 100 του Κανονισμού. 
      Το πρώτο ήταν εάν θέτει ο εκπρόσωπος της Κυβέρνησης θέμα αντισυνταγματικότητας. Λέει ότι δεν το θέτει. Κατά τη γνώμη μου, το έθεσε και εκκρεμεί στο Σώμα, γιατί αφ’ ης στιγμής λεχθεί κάτι, είναι κοινό κτήμα του Σώματος. 
      Δεύτερον, θέτω εγώ ζήτημα αντισυνταγματικότητας…
      ΠΡΟΕΔΡΕΥΩΝ (Σωτήρης Χατζηγάκης): Υπάρχει διαδικασία, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Η διαδικασία είναι αυτή.
      ΠΡΟΕΔΡΕΥΩΝ (Σωτήρης Χατζηγάκης): Δεν είναι αυτή. Υπάρχει άλλη διαδικασία.
      ΕΥΑΓΓΕΛΟΣ ΒΕΝΙΖΕΛΟΣ: Ποια είναι η διαδικασία; Για να μου την υποδείξετε. Πείτε μου ποια είναι η διαδικασία, αν δεν είναι αυτή.
      ΠΡΟΕΔΡΕΥΩΝ (Σωτήρης Χατζηγάκης): Το άρθρο 100 παράγραφος 2. Στη συζήτηση πρότασης της προηγουμένης παραγράφου μετέχουν ένας από αυτούς που διατυπώνουν και ένας από τους αντιλέγοντες, οι πρόεδροι …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Διαβάστε την παράγραφο 1.
      ΠΡΟΕΔΡΕΥΩΝ (Σωτήρης Χατζηγάκης): Και η παράγραφος 1. Λοιπόν, δεν εμπίπτει αυτό εδώ. 
      ΕΥΑΓΓΕΛΟΣ ΒΕΝΙΖΕΛΟΣ: Έχω ζητήσει το λόγο επί του Κανονισμού και θέτω ζήτημα αντισυνταγματικότητας …
      ΠΡΟΕΔΡΕΥΩΝ (Σωτήρης Χατζηγάκης): Θέσατε το θέμα επί του Κανονισμού. Θα τα πείτε, κύριε Βενιζέλο…
      ΕΥΑΓΓΕΛΟΣ ΒΕΝΙΖΕΛΟΣ: Θέλω να αναπτύξω ένσταση…
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό, κύριε Βενιζέλο.
      Θέσατε το θέμα επί του Κανονισμού για να πείτε ότι ο κύριος Υπουργός έθεσε θέμα συνταγματικότητας. Ο κύριος Υπουργός ρητώς…
      ΕΥΑΓΓΕΛΟΣ ΒΕΝΙΖΕΛΟΣ: Είπα ότι έθεσα δύο θέματα. Το ένα, να διευκρινίσει ο κ. Παυλόπουλος τι εννοούσε, το έκανε και το δεύτερο…
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός ρητώς σας απάντησε…
      ΕΥΑΓΓΕΛΟΣ ΒΕΝΙΖΕΛΟΣ: … ότι έχω εγώ θέμα αντισυνταγματικότητας.
      Σας παρακαλώ εφαρμόστε τον Κανονισμό. Δώστε μου το λόγο να  αναπτύξω ένσταση αντισυνταγματικότητας.
      ΠΡΟΕΔΡΕΥΩΝ (Σωτήρης Χατζηγάκης): Θα πρέπει να υποβάλετε καινούργια αίτηση…
      ΕΥΑΓΓΕΛΟΣ ΒΕΝΙΖΕΛΟΣ: Όχι, είναι η αίτηση επί του Κανονισμού.
      ΠΡΟΕΔΡΕΥΩΝ (Σωτήρης Χατζηγάκης): Επί της αιτήσεως την οποία κάνατε, χρειάζεται ειδική διαδικασία. 
      ΕΥΑΓΓΕΛΟΣ ΒΕΝΙΖΕΛΟΣ: Όχι. Σας παρακαλώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Εν πάση περιπτώσει, επιφυλάσσεται το Προεδρείο.
      Ο κ. Φούσας έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, με συγχωρείτε. Να επιφυλαχθώ να ακούσω τον κ. Φούσα με μεγάλη χαρά…
      ΑΝΤΩΝΙΟΣ ΦΟΥΣΑΣ: Ευχαριστώ πολύ.
      ΕΥΑΓΓΕΛΟΣ ΒΕΝΙΖΕΛΟΣ: …για να συμβουλευθείτε τις υπηρεσίες και την Πρόεδρο, αλλά θέλω το λόγο για να αναπτύξω το ζήτημα αυτό. 
      Αν θέλετε να μην ταλαιπωρώ το συνάδελφο που ανέβηκε στο Βήμα, ευχαρίστως, αλλά το κάνω από συναδελφική αβροφροσύνη, όχι γιατί εφαρμόζεται ο Κανονισμός. Παρακαλώ πολύ θέλω το λόγο μετά τον κ. Φούσα.
      ΠΡΟΕΔΡΕΥΩΝ (Σωτήρης Χατζηγάκης): Θα το δούμε στη συνέχεια, κύριε Βενιζέλο.
      Ορίστε, κύριε Φούσα, έχετε το λόγο.
      ΑΝΤΩΝΙΟΣ ΦΟΥΣΑΣ: Και εγώ με χαρά σάς ακούω, κύριε Βενιζέλο και μάλιστα σας ακούω πολύ ορμητικό και πολύ δυναμικό. Φαίνεται δεν σας επηρέασε ούτε το αποτέλεσμα των εκλογών ούτε άλλα γεγονότα. Και φαίνεται ότι είσθε πολύ πιο ενθουσιώδης και πιο ικανοποιημένος απ΄ ό,τι πριν από τις  ευρωεκλογές.
      ΕΥΑΓΓΕΛΟΣ ΒΕΝΙΖΕΛΟΣ: Τρώτε το χρόνο σας, κύριε συνάδελφε.
      ΑΝΤΩΝΙΟΣ ΦΟΥΣΑΣ: Ο χρόνος, είναι πολύ πιο ευχάριστο, να είναι για σας και να σας ακούω τόσο ορμητικό.
      Ο κ. Κουβέλης είπε πως το νομοσχέδιο αυτό δεν είναι καθόλου αθώο. Ο κ. Παυλόπουλος, ο Υπουργός Εσωτερικών, είπε ότι είναι δυνατόν το νομοσχέδιο αυτό να αποβεί επικίνδυνος θεσμός για την κοινωνία μας. 
      Πράγματι, αν αυτός ο θεσμός δε χρησιμοποιηθεί σωστά, υπάρχει κίνδυνος να συμβούν και τα δυο. Δηλαδή και το νομοσχέδιο να μην είναι αθώο, αλλά επίσης να είναι και επικίνδυνο. 
      Αυτό το φαινόμενο το είδαμε δυστυχώς με το νομοσχέδιο του 2003, όταν σε προεκλογική περίοδο ήρθε η τότε κυβέρνηση του ΠΑΣΟΚ και θεσμοθέτησε τον ειδικό νόμο για τη μερική απασχόληση και δημιούργησε κι άλλα πολλά προβλήματα. Ακριβώς αυτά τα προβλήματα θέλει να θεραπεύσει αυτό το νομοσχέδιο και αυτό επιχειρεί να κάνει, όπως εξέθεσε και ανέπτυξε ο εισηγητής της Πλειοψηφίας.
      Συζητούμε, λοιπόν, αυτό το νομοσχέδιο μόλις δύο ημέρες μετά τα γνωστά αποτελέσματα των ευρωεκλογών και αισθάνομαι την ανάγκη, την υποχρέωση και τη χαρά να συγχαρώ και τον Πρωθυπουργό της χώρας και το κόμμα μας και την Κυβέρνηση για το πολύ καλό αποτέλεσμα αυτών των ευρωεκλογών. 
      Το λέω αυτό γιατί πράγματι προηγήθηκε και η δική σας τοποθέτηση, κύριε εισηγητά της Μειοψηφίας. Βεβαίως έχουμε ένα στοίχημα ακόμη ως χώρα. Και έχουμε και το στοίχημα μόνο…
      (Θόρυβος στην Αίθουσα)
      Είδατε, κύριε Βενιζέλο, ότι ανάψατε φωτιές;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      Συνεχίστε, κύριε Φούσα.
      ΑΝΤΩΝΙΟΣ ΦΟΥΣΑΣ: Επαναλαμβάνω ότι έχουμε ακόμη ένα στοίχημα. Και το στοίχημα είναι των Ολυμπιακών Αγώνων. 
      Θα τελειώσει λοιπόν και το θέμα αυτό και είμαστε όλοι βέβαιοι πως θα είναι και πολύ καλοί αγώνες και πολύ ασφαλείς. Και μετά από το μέγα αυτό ζήτημα ασφαλώς η Κυβέρνηση και όλη η πολιτική ηγεσία του τόπου μας θα ασχοληθεί με τα καθημερινά προβλήματα του πολίτη, όπως ασφαλώς έχουμε υποχρέωση.
      Μου έκανε εντύπωση, όμως, ότι ο εισηγητής της Πλειοψηφίας, ο κ. Ντόλιος, διέθεσε το ένα δεύτερο περίπου του χρόνου της αγορεύσεώς του ασχολούμενος ειδικότερα με το θέμα του άρθρου 8 παράγραφος 4 του νομοσχεδίου, που πράγματι αναφέρεται στο ότι διαδικασίες οι οποίες έχουν αρχίσει και δεν έχουν ολοκληρωθεί μέχρι τις 10 Μαΐου 2004, ματαιώνονται. Το επιχείρημα του κυρίου εισηγητού σας είναι, όπως ήταν και επιχείρημα στη Διαρκή Επιτροπή, ότι δια του τρόπου αυτού δεν έχουμε συνέχεια του κράτους, ότι δια του τρόπου αυτού αδικούνται οι νέοι άνεργοι, οι οποίοι υπέβαλαν τις σχετικές αιτήσεις τους.
      Η απάντησή μας, λοιπόν, είναι ότι δεν πρόκειται περί αυτού. Αντίθετα, όπως γνωρίζετε, μ’ αυτό το νομοσχέδιο, πλέον, καθιερώνονται άλλες διαδικασίες και είναι άλλες οι προϋποθέσεις που προβλέπονται προκειμένου να υποβληθούν αιτήσεις. Επίσης θα ήταν ιδιαίτερα άδικο, εάν μ’ αυτές τις νέες διαδικασίες και τις νέες προϋποθέσεις δεν δίναμε τη δυνατότητα και στα νέα παιδιά και σ’ άλλους ανθρώπους, να λάβουν μέρος σ’ αυτήν τη διαδικασία. 
      Ακριβώς αυτό θέλει να θεραπεύσει η θεσμοθέτηση του άρθρου 8 παράγραφος 4, με την οποία ρητά ορίζεται ότι πράγματι –για να το ξεκαθαρίσουμε και αυτό- εκκρεμείς διαδικασίες πρόσληψης, σύμφωνα με τις διατάξεις του δικού σας νόμου, για τις οποίες δεν έχουν δημοσιοποιηθεί οι πίνακες των προσλαμβανομένων μέχρι τις 10 Μαΐου 2004, ματαιώνονται. Αντίθετα δεν ματαιώνονται οι προηγούμενες διαδικασίες. 
      ΝΙΚΟΛΑΟΣ ΣΑΛΑΓΙΑΝΝΗΣ: Υπάρχει έστω μία διαδικασία; Ούτε μία δεν είναι.
      ΑΝΤΩΝΙΟΣ ΦΟΥΣΑΣ: Ξέρω ότι δεν είναι πολλές, γιατί δυστυχώς δεν υλοποιήσατε το δικό σας νόμο επί τόσο καιρό και αυτή είναι η δική σας ευθύνη.
      Επομένως, λοιπόν, επαναλαμβάνω ότι είναι δίκαιο και σωστά αυτή η Κυβέρνηση και ο Υπουργός και το Υπουργείο καθιερώνει αυτήν τη διαδικασία της ματαίωσης.
      Ήθελα τώρα να σημειώσω και τα εξής, παρά το ότι ο χρόνος για ένα τόσο μεγάλο θέμα ασφαλώς είναι πολύ μικρός. Η κυβέρνηση του ΠΑΣΟΚ το 2003, έχω τη γνώμη ότι έκανε ένα πολύ μεγάλο λάθος, διότι σε χρόνο προεκλογικό έφερε αυτό το νομοσχέδιο για ένα τεράστιο θέμα. Θυμηθείτε ότι ήταν Αύγουστος του 2003 και Σεπτέμβριος του 2003, όταν είχαμε τις γνωστές εξαγγελίες του τότε Πρωθυπουργού κ. Σημίτη στη Θεσσαλονίκη και μετά από λίγο, μετά δηλαδή από επτά μήνες, είχαμε εκλογές. 
      Ο τρόπος που, πράγματι, το θεσμοθετήσατε, αδίκησε το ίδιο το μεγάλο θέμα της μερικής απασχόλησης. Είναι μέγα λάθος –όπως επιχειρήθηκε τότε να ειπωθεί και να υποστηριχθεί- να θεωρηθεί, ότι δια του τρόπου αυτού θα λυθεί το μέγα πρόβλημα της ανεργίας. Όχι βέβαια! Δια του θεσμού της μερικής απασχόλησης ασφαλώς είναι δυνατόν να επιλυθούν προσωρινά τεράστια προβλήματα σ’ ανθρώπους που έχουν ειδικές ανάγκες, σε πολύτεκνες οικογένειες, σε μητέρες ανηλίκων, σε φοιτητές, σε πρόσωπα με ειδικά προσόντα, σε άλλες ευπαθείς κατηγορίες και βεβαίως και στους άνεργους. Αυτό δεν το έκανε για όλες τις κατηγορίες ο νόμος εκείνος, ενώ αντίθετα αυτό το νομοσχέδιο συμπληρώνει, κατ’ αυτόν τον τρόπο, τον προηγούμενο νόμο. 
      Είναι λάθος, λοιπόν, να υποστηρίζουμε ότι δια του τρόπου αυτού, όπως τότε έγινε, θα μειωθεί η ανεργία. Και είναι λάθος, κυρίες και κύριοι συνάδελφοι, διότι εάν πράγματι έτσι αντιμετωπιστεί το μέγα αυτό ζήτημα, όπως τότε αντιμετωπίστηκε, πράγματι υπάρχει μέγα ζήτημα να υποβαθμιστεί η έννοια της πλήρους εργασίας, να ναρκοθετηθεί το μέγα πρόβλημα του ασφαλιστικού και συνταξιοδοτικού μας συστήματος.
      Βεβαίως, σωστά ειπώθηκε, ότι είναι δυνατόν να δημιουργηθούν τεράστιες στρατιές ανέργων που θα έχουν την ελπίδα, είτε να έχουν μία μόνιμη εργασία στο δημόσιο, είτε βεβαίως μία συνεχή και πλήρη εργασία στον ιδιωτικό τομέα. Αυτό το νομοσχέδιο αυτά τα προβλήματα θέλει να θεραπεύσει και πολύ ορθά το κάνει το Υπουργείο Εσωτερικών και Δημόσιας Διοίκησης.
      Αντίθετα, λοιπόν, το ΠΑΣΟΚ –και πρέπει αυτά κάποτε να γίνουν κατανοητά- επί τόσα χρόνια κρατούσε αιχμάλωτους τόσους ανθρώπους και μάλιστα ανθρώπους με τεράστια προβλήματα και όχι μόνο αιχμάλωτους, αλλά δυστυχώς τους δημιουργούσε και τεράστια οικογενειακά και κοινωνικά προβλήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε μισό λεπτό.
      Το μέγα ζήτημα είναι, αφού το ίδιο το ΠΑΣΟΚ θέλησε να θεσμοθετήσει αυτόν το νόμο τον Αύγουστο του 2003, γιατί δεν ψηφίζει τώρα αυτό το νομοσχέδιο;  Τι είναι πράγματι αυτό που το κάνει να μην  τον ψηφίζει; 
      Η απάντηση είναι πολύ απλή. Δεν έχετε τη γενναιότητα να πείτε «παρ’ ότι είμαστε Αντιπολίτευση, έχουμε το θάρρος να ψηφίσουμε ένα τέτοιο νομοσχέδιο», που ασφαλώς βελτιώνει το προηγούμενο δικό σας νόμο. Δε βρίσκετε τη δύναμη, γιατί είσθε σε μια  περίοδο μετά τις εκλογές, με τα γνωστά ασφαλώς αποτελέσματα και τις γνωστές συνέπειες που έχετε στο κόμμα σας.
      Είναι γενναιότητα, όμως να βρείτε τη δύναμη να ψηφίζετε τέτοια νομοσχέδια. Εμείς το κάναμε πολλές φορές ως Αντιπολίτευση και μας δικαίωσε ο ελληνικός λαός. Εσείς φαίνεται ότι έχετε και άλλα προβλήματα.  Εμείς, επαναλαμβάνω, θα συνεχίσουμε το έργο μας, η Κυβέρνηση θα συνεχίσει το έργο της. Καθημερινά δικαιώνεται η Κυβέρνησή μας και αυτό το νομοσχέδιο είναι δείγμα της καλής πολιτικής που εφαρμόζουμε.
      Για το λόγο αυτό, ασφαλώς ψηφίζω το νομοσχέδιο και πρέπει να βρείτε και εσείς τη δύναμη να το ψηφίσετε. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, υπάρχει αίτηση του κ. Βενιζέλου και του κ. Γείτονα με την οποία παρακαλούν να τους δοθεί ο λόγος, για να θέσουν ζήτημα αντισυνταγματικότητος κατά τη συζήτηση του νομοσχεδίου, σύμφωνα με το άρθρο 100 του Κανονισμού της Βουλής.
      Κύριε Βενιζέλο, έχετε το λόγο για πέντε λεπτά, βάσει του άρθρου 100 παράγραφος 2, για να αναπτύξετε τις αντιρρήσεις σας για τη συνταγματικότητα και επί του θέματος αυτού θα αποφανθεί η Βουλή. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η Κυβέρνηση έκανε την πολιτική επιλογή να καταργήσει τον πρόσφατο νόμο για τη μερική απασχόληση, που ψηφίστηκε το 2003 και να εισηγηθεί στη Βουλή ένα νέο νομοσχέδιο που επιφέρει αλλαγές στο καθεστώς αυτό και επιπλέον προβλέπει τη ματαίωση των διαδικασιών πρόσληψης προσωπικού για μερική απασχόληση που εκκρεμούν.
      Μεσολάβησαν, όμως, ορισμένα πολύ σημαντικά πράγματα και στο πολιτικό και στο νομικό πεδίο, γιατί προεκλογικά ετέθη το θέμα της μονιμοποίησης των συμβασιούχων. Δόθηκε η υπόσχεση του Πρωθυπουργού για τη μονιμοποίηση διακοσίων πενήντα χιλιάδων συμβασιούχων, τέθηκε το θέμα της προσαρμογής της εθνικής μας νομοθεσίας στην κοινοτική οδηγία για τις συμβάσεις ορισμένου χρόνου, εκκρεμεί προς επεξεργασία στο Συμβούλιο της Επικρατείας σχέδιο προεδρικού διατάγματος και έτσι το νομοσχέδιο που έρχεται τώρα για τη μερική απασχόληση πρέπει να εναρμονιστεί με όλα τα ζητήματα που εκκρεμούν σε σχέση με τις συμβάσεις ορισμένου χρόνου και την ομηρία των συμβασιούχων. Γιατί η μερική απασχόληση είναι απασχόληση στο δημόσιο, τα νομικά πρόσωπα δημοσίου δικαίου και τους Οργανισμούς Τοπικής Αυτοδιοίκησης με σύμβαση ιδιωτικού δικαίου ορισμένου χρόνου μερικής απασχόλησης.
      Άρα πρέπει να αποσαφηνιστεί, τουλάχιστον θα έλεγα να αποσαφηνιστεί με διατυπώσεις συμπληρωματικού χαρακτήρα στη συζήτηση που διεξάγεται τώρα, ποια είναι η σχέση αυτών των ρυθμίσεων με τις κατηγοριοποιήσεις που προβλέπει το άρθρο 103 του Συντάγματος. 
      Το άρθρο 103 του Συντάγματος προβλέπει δυνατότητα πρόσληψης προσωπικού στο δημόσιο και το δημόσιο τομέα με σύμβαση ιδιωτικού δικαίου αορίστου ή ορισμένου χρόνου σε τρεις μόνο περιπτώσεις, αυστηρά απαριθμούμενες: Είτε για την κάλυψη οργανικών θέσεων είτε για την κάλυψη πρόσκαιρων αναγκών είτε για την κάλυψη απρόβλεπτων και επειγουσών αναγκών. Το αν η απασχόληση θα είναι μερική ή ολική, δεν έχει σημασία.
      Πρέπει συνεπώς τώρα να αποσαφηνιστεί σε ποια κατηγορία προσλήψεων του άρθρου 103 του Συντάγματος υπάγονται οι κοινωνικές ανάγκες, στις οποίες αναφέρεται το νομοσχέδιο και οι οποίες προβλέπεται να καλύπτονται με προσωπικό μερικής απασχόλησης και πολύ περισσότερο οι ανάγκες δημοσίου συμφέροντος, που μπορεί να καλύπτονται από το 10% του προσωπικού μερικής απασχόλησης.
      Άρα ή πρέπει να προβλεφθεί η σύσταση οργανικών θέσεων μερικής απασχόλησης ή πρέπει  οι ανάγκες να είναι σαφέστατα πρόσκαιρες ή επείγουσες και απρόβλεπτες. Άλλη εκδοχή δεν υπάρχει. Και είναι εφικτό να γίνει αυτό και πρέπει να γίνει αυτό, αλλιώς θα έχουμε μια νέα γενιά ατόμων υπό δραματικές συνθήκες ομηρίας, μετά από το καθεστώς που θα έχουμε διαμορφώσει για την απασχόληση με σύμβαση ορισμένου χρόνου μέσω του διατάγματος με το οποίο προσαρμόζεται η ελληνική νομοθεσία στην κοινοτική οδηγία. 
      Επειδή τώρα έχουμε τη μεταβατική διάταξη του άρθρου 118 παράγραφος 7 του Συντάγματος, που μας επιτρέπει να λύσουμε γενναία και οριστικά το ζήτημα, αλλά μετά από ένα ή δύο ή δέκα χρόνια δεν θα έχουμε μεταβατική διάταξη και θα βρεθούμε όλοι αντιμέτωποι με ένα τεράστιο κοινωνικό θέμα, εφάμιλλο του κοινωνικού θέματος του ασφαλιστικού καθεστώτος και της συνταξιοδοτικής προοπτικής του προσωπικού που θα απασχολείται με μερική απασχόληση, γι’ αυτό πρέπει όλα αυτά να αποσαφηνιστούν τώρα. 
      Εάν δεν αποσαφηνιστούν, δημιουργούνται δύο προβλήματα: Ένα κοινωνικό πρόβλημα, το οποίο είναι και το πιο σημαντικό, αλλά και ένα πρόβλημα αντισυνταγματικότητας που θα υφέρπει και το οποίο θα φέρει αντιμέτωπο το δημόσιο, τους Οργανισμούς Τοπικής Αυτοδιοίκησης και τα νομικά πρόσωπα δημοσίου δικαίου σε λίγο καιρό ή έστω σε λίγα χρόνια με μία νομολογία των ελληνικών δικαστηρίων, η οποία θα είναι πάρα πολύ τιμωρητική γι΄ αυτήν τη συμπεριφορά την οποία προκαλεί η Κυβέρνηση. 
      Η Κυβέρνηση εφαρμόζει μεθοδικά το εξής σύστημα: Καταργεί ολόκληρους νόμους ή επαναλαμβάνει ψηφισμένες και ισχύουσες διατάξεις και δημιουργεί την εντύπωση νομοθετικών πρωτοβουλιών και πολιτικού ριζοσπαστισμού, ενώ ουσιαστικά δημιουργεί νέα προβλήματα αντί να λύνει τα προβλήματα που υπάρχουν. 
      Άρα εδώ χρειάζονται σαφείς απαντήσεις προς τη Βουλή, την κοινωνία και προς τους ανέργους που έχουν αυτήν την αγωνία, απαντήσεις οι οποίες να έχουν και κοινωνικό και πολιτικό και νομικό περιεχόμενο, γιατί αλλιώς θα βρεθούμε να είμαστε επιμηθείς και να μη μπορούμε να λύσουμε ως πολιτεία ένα πρόβλημα που οι ίδιοι θα δημιουργήσουμε, επειδή δε δώσαμε αυτές τις απαντήσεις με τις ρυθμίσεις του νομοσχεδίου, οι οποίες ρυθμίσεις πρέπει να αντιστοιχούνται πλήρως με την αυστηρή τυπολογία του άρθρου 103 του Συντάγματος.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε πολύ.
      Ο κ. Πολύδωρας έχει το λόγο για πέντε λεπτά.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θα μου επιτρέψετε να παρατηρήσω ότι ο ισχυριζόμενος την αντισυνταγματικότητα του νομοσχεδίου συνάδελφος, ο κ. Βενιζέλος, δε με διευκολύνει στην αντίκρουσή μου. Το λέω τούτο, διότι ο νομικός του συλλογισμός είναι εμπλουτισμένος από διάφορα αντιφατικά και ασύνδετα πολιτικά ζητήματα, αλλά δεν πειθαρχεί σ΄ αυτό που ονομάζουμε νομικό δικανικό συλλογισμό. Δηλαδή δεν μας λέει ποια διάταξη παρεβιάσθη, αλλά μιλά απλώς για το άρθρο 103 που έχει να κάνει με τις προβλέψεις για το σε ποιες περιπτώσεις θα προσλαμβάνονται με το καθεστώς της μερικής απασχόλησης ή εκτάκτως στο δημόσιο οι συμβασιούχοι και παραλείπει την αφετηρία της συζητήσεως για την αντισυνταγματικότητα, που είναι ένας προβληματισμός, τον οποίον έθεσε η Νομική Υπηρεσία της Βουλής και επί του οποίου επαρκώς απήντησε ο Υπουργός, ο κ. Παυλόπουλος.
      Κύριοι συνάδελφοι, εγώ θα ήθελα να σας πω ότι δεν υπάρχει τίποτα το οψιγενές στα όσα ισχυρίζεται ο κ. Βενιζέλος. Όταν η κυβέρνηση του ΠΑΣΟΚ έφερε το 2003 αυτό το νομοσχέδιο, υπήρχε εκεί η αναθεωρημένη διάταξη του Συντάγματος και δυστυχώς υπήρχε και η οδηγία της Ευρωπαϊκής Ένωσης με τους περιορισμούς ή τις απαιτήσεις της για το πώς πρέπει να μεταχειριζόμεθα τους συμβασιούχους. Καθώς τα ανέσκαψε όλα ο κ. Βενιζέλος, εγώ τότε είπα «εκτίθεσθε, κύριοι του ΠΑΣΟΚ, για τον απλούστατο λόγο ότι έπρεπε το κεφάλαιο των συμβασιούχων να είχε ρυθμιστεί πριν από την Αναθεώρηση του Συντάγματος, όπως εμείς είχαμε απαιτήσει, παρακαλέσει, αιτηθεί». Κατά τρόπο περίεργο δεν εισηκούσθημεν τότε και προχώρησε αυτό το θέμα παράλληλα με την Αναθεώρηση η οποία, υποτίθεται, έθετε την απόλυτη φραγή για τη μη επανάληψη του φαινομένου των εγκλωβισμένων συμβασιούχων, αλλά στην πραγματικότητα η εκκρεμότητα των συμβασιούχων διαιωνιζόταν. 
      Όποιες αντισυνταγματικότητες -με άλλα λόγια- υπήρχαν στο νόμο, τον οποίο τροποποιεί τώρα η Κυβέρνηση με αυτήν τη νομοθετική πρωτοβουλία, ίσχυαν και τότε. Τώρα, είναι μια ύστερη γνώμη αβάσιμη. Για ποιο λόγο; Γιατί δεν προσέγγισε το άρθρο 4 του Συντάγματος ο ενιστάμενος κύριος συνάδελφος. Διότι περί αυτού ανοίγει τη συζήτηση η Νομική Υπηρεσία. Και εγώ σας λέω: Τι, θέλετε να έχετε μικρότερο αριθμό γυναικών; 
      ΕΥΑΓΓΕΛΟΣ ΒΕΝΙΖΕΛΟΣ: Άλλο θέμα αυτό, αυτό είναι το προηγούμενο θέμα. 
      ( Θόρυβος στην Αίθουσα )
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! 
      ΒΥΡΩΝ ΠΟΛΥΔΩΡΑΣ: Τολμάει η Κυβέρνηση και βάζει υψηλή ποσόστωση υπέρ των γυναικών. Εάν αντιλέγετε σ΄ αυτό, ας μας το πείτε, ότι θέλετε μικρότερο ποσοστό. Διότι δεν μπορεί να είμαστε μέσα σ’ όλα. Εδώ η ratio του νόμου –και συγχαίρω την Κυβέρνηση για τη νομοθετική της πρωτοβουλία- είναι σαφής και συγκεκριμένη. 
      Το ένα είναι ότι παρελήφθησαν δραματικά κατηγορίες ανθρώπων που είχαν ανάγκη, όπως οι γυναίκες, οι μακροχρόνια άνεργοι και οι πολύτεκνοι. Και αιδήμονος σιγή επ΄ αυτών των επεμβάσεων που κάνει η Κυβέρνηση που είναι θεραπευτικές τηρεί η πλευρά της Αξιωματικής Αντιπολίτευσης.
      Το δεύτερο. Στην υπόθεση αυτή είναι σαφές –και ζητώ να γίνει σαφές, κύριε Πρόεδρε- ότι η Κυβέρνηση με το να θεραπεύει το κεφάλαιο, το μέγα θέμα των συμβασιούχων, τηρεί τις υποσχέσεις της, έχει ευθύ πολιτικό λόγο, δεν παίζει με τεχνάσματα, ούτε κρατεί και διαιωνίζει ομηρίες, πράγμα στο οποίο οι κυβερνήσεις του ΠΑΣΟΚ ήσαν πολύ ασκημένες. Αποκαθιστά τα πράγματα, βάζει μια συνταγματική ρότα, μια συνταγματική γραμμή στο νομοθετικό και διοικητικό της έργο και νομίζω ότι θα πρέπει να συνεννοηθούμε στη βάση αυτή, όπως έπραξε ορθά με το να υποβάλει ένα υπόμνημα στο Συμβούλιο της Επικρατείας ο κ. Βενιζέλος, υπέρ της συνταγματικότητας της λύσεως του προεδρικού διατάγματος, στο οποίο προχώρησε η Κυβέρνηση για να τακτοποιήσει το θέμα και να εννοήσει ότι τα πράγματα είναι μέσα στη συνταγματική τάξη του άρθρου 103 του Συντάγματος. Και καλώς τώρα προβαίνει σ΄ αυτήν την αναθεωρημένη πρόταση για τους ανθρώπους προς μερική απασχόληση στον ευρύτερο δημόσιο τομέα, στους Οργανισμούς Τοπικής Αυτοδιοίκησης, με συναίσθηση ευθύνης και με πολύ πιο ευαίσθητα κοινωνικά αντανακλαστικά. 
      Συνεπώς ζητώ να απορριφθεί η ασαφής ούτως ή άλλως πρόταση-ένσταση αντισυνταγματικότητας, την οποία προέβαλε ο κ. Βενιζέλος.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Πολύδωρα.
      Δεν υπάρχει άλλος κύριος συνάδελφος να μιλήσει.
      Το λόγο έχει ο Υπουργός κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ θέλω να ευχαριστήσω τον κ. Βενιζέλο γιατί έθεσε το θέμα αυτό. Και να τον ευχαριστήσω, γιατί μου δίνει την ευκαιρία να αναδείξω επιπροσθέτως για ποιο λόγο ήταν αναγκαία η τροποποίηση του 3174/2003. Διότι, κύριε Βενιζέλο, εάν έμενε ο ν. 3174 με τις ανησυχίες που έχετε αυτήν τη στιγμή, τότε θα έπρεπε πράγματι να αποσαφηνίσουμε τα πράγματα, τα οποία λέτε. Και εγώ διερωτώμαι γιατί αυτές τις ανησυχίες που έχετε σήμερα, δεν τις είχατε όταν ψηφιζόταν ο 3174; Διότι τότε θα έπρεπε δικαίως να τις έχετε και να γιατί. Όταν είχατε θεσπίσει τον 3174, δε διευκρινίζατε την εποχή εκείνη καθόλου –και θα σας εξηγήσω πώς το διευκρινίζουμε εμείς και τι διαφοροποιήσεις έχουμε επιφέρει- ποια είναι η φύση των αναγκών που καλύπτουν αυτές οι θέσεις.
      Δεύτερον. Προβλέπατε ως ανώτατο όριο διάρκειας της σύμβασης αυτής τους είκοσι τέσσερις μήνες και ανώτατο χρονικό όριο μεταξύ των δύο συμβάσεων -για να συμπληρωθεί αυτό το εικοσιτετράμηνο- τους δύο μήνες, που ήταν πολύ λιγότερο από το τετράμηνο που θέτει ο 2190, ο νόμος Πεπονή, ως όριο για να μπορούμε να διακρίνουμε ποιες είναι οι συμβάσεις που καλύπτουν εποχικές ανάγκες. Είχατε, δηλαδή, συμβάσεις δύο ετών με δυνατότητα ανανέωσης μεταξύ τους κάτω από τέσσερις μήνες, δηλαδή με δύο μήνες, οπότε βεβαίως ευλόγως ετίθετο το θέμα, το οποίο θέτετε τώρα. 
      Το ερώτημα είναι: Μήπως πράγματι με τον 3174 θεσπίσατε ένα πλαίσιο με το οποίο επιδιώκατε να καλλιεργηθεί ένα εμπόριο ελπίδων και δη προεκλογικά για ανθρώπους οι οποίοι θα ήλπιζαν στο μέλλον να έχουν αυτήν τη μεταχείριση; Αυτό ακριβώς μεταξύ άλλων προσπαθούμε να διευκρινίσουμε και το κάνουμε. Και θα σας πω γιατί, κύριε Βενιζέλο, για να μπορέσω να διασκεδάσω τις ανησυχίες σας.
      Πρώτα-πρώτα στην παράγραφο 2 του άρθρου 1 διευκρινίζουμε, κάτι που δεν υπήρχε στον 3174, το εξής: «Οι ανωτέρω προσλήψεις αποβλέπουν αποκλειστικώς στην αντιμετώπιση αναγκών συμπληρωματικής εξυπηρέτησης των πολιτών και δεν ασκούν επιρροή στην οργανική σύνδεση των υπηρεσιών των φορέων της προηγούμενης παραγράφου». Και μόνο με αυτή τη διευκρίνιση ξεκαθαρίζουμε που και πώς εντάσσεται και στο μέτρο κατά το οποίο εντάσσεται η σχετική ρύθμιση στο πλαίσιο εκείνο, το οποίο διευκρινίζει το άρθρο 103.
      ΕΥΑΓΓΕΛΟΣ ΒΕΝΙΖΕΛΟΣ: Επιτρέπετε μία διακοπή; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Βενιζέλο, δε θα επιτρέψω διακοπή στο σημείο αυτό, γιατί ο Κανονισμός της Βουλής μού δίνει το δικαίωμα να ολοκληρώσω τη σκέψη μου. 
      Επομένως ο φόβος τον οποίο εκφράσατε, υπήρχε με το ν. 3174, δεν υπάρχει με το νόμο τον οποίο θεσπίζουμε εμείς και γι’ αυτό το κάνουμε. 
      Δεύτερον, ορίζουμε ότι το ανώτατο όριο στο οποίο μπορούν να διαρκέσουν οι συμβάσεις αυτές, είναι δεκαοκτώ μήνες και όχι είκοσι τέσσερις. Επιπλέον λέμε  ότι η νέα σύμβαση, με τον ίδιο απασχολούμενο επιτρέπεται να καταρτιστεί μετά την πάροδο τεσσάρων μηνών τουλάχιστον από τη λήψη της προηγουμένης, ακριβώς για να διευκρινισθεί με τον τρόπο αυτό στο πλαίσιο της νομοθεσίας –γιατί πιστεύουμε ότι η νομοθεσία πρέπει να έχει μία συνέχεια- ότι σε καμιά περίπτωση δεν πρόκειται για συμβάσεις οι οποίες είναι δυνατόν να θεωρηθεί ότι καλύπτουν πάγιες και διαρκείς ανάγκες. Πέραν του ότι ο θεσμός της μερικής απασχόλησης, ως θεσμός ο ίδιος, δε συμβιβάζεται με τους φόβους τους οποίους εκφράσατε. 
      Άρα, λοιπόν, εγώ πιστεύω ότι ο θεσμός –το τονίζω και πάλι- ούτως ή άλλως δε δημιουργούσε πρόβλημα, αλλά αν πάρω τοις μετρητοίς τους φόβους που εκφράσατε, οι φόβοι αυτοί προκύπτουν από τις ρυθμίσεις του 3174 που είχατε. Και διασκεδάζονται αυτοί οι φόβοι με τις ρυθμίσεις που εισάγουμε, δικαιολογώντας έτσι γιατί επιπροσθέτως έπρεπε να τροποποιηθεί ο 3174 ενόψει της ανάγκης προσαρμογής της ελληνικής νομοθεσίας στην κοινοτική οδηγία την οποία έχουμε. 
      Επομένως δεν καταλείπεται καμιά αμφιβολία. Και χαίρομαι γιατί με την ευκαιρία αυτή μου παρέχετε τη δυνατότητα να διευκρινίσω πράγματα τα οποία δικαιολογούν –το τονίζω- την αλλαγή σε ό,τι αφορά το θέμα το οποίο σχετίζεται με το πλαίσιο του 3174.
      Λέω και πάλι ότι εγώ δεν κατάλαβα εάν θέτετε πράγματι θέμα συνταγματικότητας, γιατί θέμα συνταγματικότητας δεν τίθεται. Όπως δεν ετέθη με τον 3174, δε νομίζω ότι τίθεται και τώρα. Μιας όμως και το θέσατε, αυτές οι διευκρινίσεις νομίζω ότι καθιστούν το νομοσχέδιο, από την άποψη αυτή, απολύτως σύμφωνο με τους όρους και τις προϋποθέσεις του άρθρου 103 του  Συντάγματος και κατόπιν τούτου μπορούμε να προχωρήσουμε στη συζήτηση επί της αρχής για τα υπόλοιπα ζητήματα. 
      Θέλω να διευκρινίσω και κάτι άλλο. ‘Όταν πήρα το λόγο, δεν τον πήρα για να διευκρινίσω ένα τέτοιο ζήτημα που το θεωρούσα αυτονόητο. Πήρα το λόγο για να διευκρινίσω ένα ζήτημα που έθετε το Επιστημονικό Συμβούλιο της Βουλής και που θεωρώ ότι κάθε Υπουργός είναι υποχρεωμένος να το κάνει. Διότι όταν μια τόσο έγκυρη υπηρεσία θέτει ένα ζήτημα συνταγματικότητας, είμαστε υποχρεωμένοι, ως Κυβέρνηση να εξηγήσουμε στην Εθνική Αντιπροσωπεία τι ακριβώς συμβαίνει με το ζήτημα αυτό. Αυτό έπραξα. Το θέμα που έθεσε ο κ. Βενιζέλος, ήταν τελείως διαφορετικό με εκείνο το οποίο έθεσα εγώ πραγματικά, το οποίο πάλι δεν  ήταν θέμα συνταγματικότητας. 
      Επομένως από την πλευρά της Κυβέρνησης δεν ετέθη θέμα συνταγματικότητας. Το ζήτημα της συνταγματικότητας που εμμέσως έθεσε ο κ. Βενιζέλος, δεν τίθεται μετά τις διευκρινίσεις που παρέχει ο σχετικός νόμος και από ΄κει και πέρα νομίζω ότι κάθε άλλη συζήτηση για το θέμα αυτό περιττεύει. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ολοκληρώθηκε η συζήτηση για την αντισυνταγματικότητα του νομοσχεδίου, σύμφωνα με το άρθρο 100 παράγραφος 2 και προχωρούμε στην ψηφοφορία. 
      Οι αποδεχόμενοι την ένσταση της αντισυνταγματικότητας, όπως την ανέπτυξε ο κ. Βενιζέλος, παρακαλώ να εγερθούν. 
      (Εγείρονται οι Βουλευτές της Αντιπολιτεύσεως)
      Οι μη αποδεχόμενοι την ένσταση της αντισυνταγματικότητας, όπως την ανέπτυξε ο κ. Βενιζέλος, παρακαλώ να εγερθούν. 
      (Εγείρονται οι Βουλευτές της Συμπολιτεύσεως)
      Προφανώς ηγέρθησαν οι περισσότεροι. 
      Συνεπώς η ένσταση της αντισυνταγματικότητας απορρίπτεται. 
      Συνεχίζουμε τη συζήτηση επί της αρχής του νομοσχεδίου. 
      Ο κ. Κοσμίδης έχει το λόγο. 
      ΣΩΚΡΑΤΗΣ ΚΟΣΜΙΔΗΣ: Eυχαριστώ, κύριε Πρόεδρε.
      Κυρίες και κύριοι συνάδελφοι, στα τέλη Ιουλίου του 2003 συζητήθηκε στη Βουλή το νομοσχέδιο της κυβέρνησης του ΠΑΣΟΚ για τη μερική απασχόληση. Η τότε Αξιωματική Αντιπολίτευση καταψήφισε το νομοσχέδιο εκείνο. Ο τότε Κοινοβουλευτικός Εκπρόσωπος και νυν αρμόδιος Υπουργός καυτηρίασε το νομοσχέδιο τότε ως προεκλογικό (δέκα μήνες πριν τις εκλογές!), διότι δήθεν επεδίωκε την τεχνητή μείωση της ανεργίας, ως αποσπασματικό διότι δεν υπήρχε ολοκληρωμένο σχέδιο πάταξης της ανεργίας, ως πρόχειρο διότι παρείχε εξουσιοδοτήσεις. 
      Στη δευτερολογία του ο νυν Υπουργός τότε προχώρησε περισσότερο. Χαρακτήρισε το νομοσχέδιο ως «πολιτικώς φαύλο» και είπε ότι «καλλιεργεί κομματικό εμπόριο ελπίδων». Όλα αυτά υπάρχουν στα Πρακτικά της Βουλής. 
      Εκείνο το πολιτικώς φαύλο νομοσχέδιο επαναφέρει στη Βουλή η Νέα Δημοκρατία ως Κυβέρνηση πλέον, με την ίδια φιλοσοφία και κατεύθυνση και με το ίδιο πλαίσιο αρχών, με τον ίδιο αριθμό άρθρων και με τους ίδιους τίτλους των άρθρων, με ασήμαντες παραλλαγές.
      Τι αλλάζει; Καταργούνται οι ενδιάμεσοι φορείς, ορίζεται ποσοστό 10% των προσλήψεων που δε θα αφορούν υπηρεσίες κοινωνικού χαρακτήρα και τροποποιούνται κάπως τα κριτήρια των επιλέξιμων προσώπων. 
      Όλα αυτά γίνονται με ένα και μοναδικό και πολύ ευδιάκριτο στόχο, να νομιμοποιηθεί τεχνητά η μεταβατική διάταξη που καταργεί τις διαδικασίες που «έτρεξαν» μέχρι τις εκλογές του Μαρτίου του 2004. 
      Γιατί αυτό; Μήπως για να εξοικονομηθεί ποσόν 80 εκατομμυρίων ευρώ για το τρέχον έτος, μιας και οι προσλήψεις δε θα υλοποιηθούν πριν από το τέλος του 2004; Μήπως για να ικανοποιηθούν με το 10% φιλικοί φορείς; Μήπως για να εμφανίσει η Κυβέρνηση ως δικό της επίτευγμα τη μείωση της ανεργίας που εξασφαλίζουν οι είκοσι πέντε χιλιάδες προσλήψεις μερικής απασχόλησης; 
      Κυρίες και κύριοι συνάδελφοι, με τη μεταβατική διάταξη παραβιάζεται η αρχή της συνέχειας της διοίκησης, η αρχή της συνέχειας του κράτους.
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ, δείξτε λίγο σεβασμό προς τον ομιλούντα και προς τη Βουλή.
      Συνεχίστε, κύριε Κοσμίδη.
      ΣΩΚΡΑΤΗΣ ΚΟΣΜΙΔΗΣ: Από τον Οκτώβριο του 2003 άρχισαν να εγκρίνονται προσλήψεις από την αρμόδια επιτροπή. Το Φεβρουάριο του 2004 είχαν εγκριθεί σταδιακά και συνολικά είκοσι δύο χιλιάδες εξακόσιες ενενήντα τέσσερις προσλήψεις και είχαν προκηρυχθεί ήδη δύο χιλιάδες πενήντα τρεις θέσεις και οι ενδιαφερόμενοι είχαν καταθέσει δικαιολογητικά. 
      Οφείλατε να προχωρήσετε τις διαδικασίες. Ήδη σήμερα είκοσι πέντε χιλιάδες πολίτες θα απασχολούνταν με μερική απασχόληση και πολλαπλάσιες χιλιάδες πολιτών θα απολάμβαναν των υπηρεσιών κοινωνικού χαρακτήρα. Κατά την πρώτη εφαρμογή του θεσμού μπορούσατε να επισημάνετε τις λειτουργίες και τις αδυναμίες, τις οποίες θα «θεραπεύατε» στην επόμενη εφαρμογή. 
      Με τη μεταβατική διάταξη, λοιπόν, παραβιάζετε την αρχή της συνέχειας της διοίκησης. Με το ποσοστό 10% εκτός υπηρεσιών κοινωνικού χαρακτήρα «νοθεύετε» το θεσμό και εισάγετε επικίνδυνη καινοτομία, μιας και σε υπηρεσίες συνήθους χαρακτήρα θα εργάζονται και πρόσωπα με μερική απασχόληση. 
      Κύριε Υπουργέ, στην πρώτη συνεδρίαση της Διαρκούς Επιτροπής Δημόσιας Διοίκησης που συζήτησε το πρώτο νομοσχέδιο της νέας Κυβέρνησης, ζητήσατε συνεργασία στο νομοθετικό σας έργο. Εμείς την παρέχουμε καλόπιστα και εποικοδομητικά. Καλείστε κι εσείς να δείξετε ότι πράγματι εννοούσατε αυτά που λέγατε τότε. Έχετε σήμερα μία λαμπρή ευκαιρία να το αποδείξετε. 
      Η Αντιπολίτευση και όλοι οι φορείς που έτυχαν ακρόασης στη Διαρκή Επιτροπή, εκφράζοντας ομόφωνες αποφάσεις των οργάνων τους, σας ζήτησαν και σας ζητούν να μην επιμείνετε στη μεταβατική διάταξη και να ολοκληρώσετε τις ευρισκόμενες σε πολύ προχωρημένο στάδιο διαδικασίες ή αλλιώς να δεχθείτε μία εναλλακτική πρόταση, δηλαδή όπου δημοσιεύτηκαν προκηρύξεις και υποβλήθηκαν δικαιολογητικά, να ολοκληρωθεί η διαδικασία και προβλέψτε ότι και γι’ αυτές ισχύει το δεκαοκτάμηνο. 
      Κύριοι της Κυβέρνησης, αν επιμείνετε στην ψήφιση του νομοσχεδίου ως έχει, δίνετε ένα δείγμα γραφής πώς εννοείτε τη συνεργασία και το διάλογο που δεν περιποιεί τιμή στην Κυβέρνηση και μας υποχρεώνει να καταψηφίσουμε το νομοσχέδιο, μολονότι δεν είμαστε αντίθετοι με το θεσμό της μερικής απασχόλησης, τον οποίο άλλωστε εμείς νομοθετήσαμε πριν από ένα χρόνο σχεδόν.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πολύζος έχει το λόγο.
      ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε και κύριοι συνάδελφοι, ο θεσμός της μερικής απασχόλησης καλείται να επιτελέσει δύο πολύ σημαντικές λειτουργίες. Πρώτον, να δώσει τη δυνατότητα στους ΟΤΑ και στα νομικά πρόσωπα δημοσίου δικαίου να καλύψουν κενά στην προσφορά υπηρεσιών κοινωνικού χαρακτήρα και δεύτερον, να αυξήσει τις πιθανότητες εύρεσης εργασίας για συγκεκριμένες ομάδες προσώπων, που αντικειμενικά έχουν πρόβλημα ένταξης στην αγορά εργασίας.
      Σ΄ αυτές τις διαπιστώσεις επιφανειακά, τουλάχιστον από ό,τι φαίνεται, η Νέα Δημοκρατία συμφωνεί με το ΠΑΣΟΚ. Στην ουσία, όμως, υπάρχει μία τεράστια διαφορά νοοτροπίας αλλά και πολιτικής συμπεριφοράς.
      Το ΠΑΣΟΚ έφερε το καλοκαίρι του 2003 ένα παρόμοιο νομοσχέδιο, μόνο που σ΄ εκείνη την περίπτωση για ακόμα μια φορά η απελθούσα πλέον κυβέρνηση επιχείρησε να εκμεταλλευθεί προεκλογικά τον πόνο εκατοντάδων χιλιάδων ανέργων, που η πολιτική της δημιούργησε. Ήταν μια ακόμα νομοθετική προσπάθεια από τις πολλές που είδαμε το τελευταίο εξάμηνο του 2003, όταν, δηλαδή, το ΠΑΣΟΚ κατά το κοινώς λεγόμενο «έπαιζε τα ρέστα του», προκειμένου να μπορέσει να ανακάμψει. Ευτυχώς, όμως, ούτε εκείνη η προσπάθεια παραπλάνησης του λαού απέδωσε ούτε και η  προχθεσινή για τις ευρωεκλογές. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Στην αρμόδια επιτροπή η συζήτηση περιστράφηκε εν πολλοίς γύρω από μια σύγκριση των δύο νομοσχεδίων. Από τη μια, λοιπόν, έχουμε το νομοσχέδιο του ΠΑΣΟΚ, το οποίο ήρθε στο τέλος του κυβερνητικού βίου του και από την άλλη το νομοσχέδιο της Νέας Δημοκρατίας που έρχεται στην αρχή της τετραετίας. Από τη μια έχουμε το νομοσχέδιο του ΠΑΣΟΚ με ευάλωτα κοινωνικά κριτήρια και από την άλλη το νομοσχέδιο της Νέας Δημοκρατίας που δίνει προτεραιότητα στους μακροχρόνια ανέργους, στους πολύτεκνους, σε όλες τις μητέρες ανηλίκων παιδιών και στα άτομα με ειδικές ανάγκες. Από τη μια έχουμε το νομοσχέδιο του ΠΑΣΟΚ που καθιέρωνε διαδικασίες ανεξέλεγκτες με τη συμμετοχή μεσαζόντων χωρίς καμιά πολιτική νομιμοποίηση και από την άλλη τις διατάξεις της Νέας Δημοκρατίας που κάνουν τους ίδιους τους φορείς υπεύθυνους για τις προσλήψεις. Από τη μια έχουμε το νομοσχέδιο του ΠΑΣΟΚ χωρίς καμιά εξασφάλιση της αξιοκρατίας και από την άλλη το νομοσχέδιο της Νέας Δημοκρατίας που καθιερώνει την επίβλεψη του ΑΣΕΠ και ενδυναμώνει τον κοινωνικό έλεγχο των φορέων που κάνουν τις προσλήψεις.
      Είναι φανερό, λοιπόν, στην περίπτωση του νομοσχεδίου που συζητούμε σήμερα, ότι έχουμε σημαντικότατες βελτιώσεις σε σχέση με το προηγούμενο που ήταν κομματικό, πρόχειρο και προεκλογικό. 
      Θα ήθελα τώρα να σταθώ σε μερικά ακόμα σημεία. 
      Πρώτον, θεωρώ ότι πολύ σωστά το Υπουργείο Εσωτερικών φέρνει ένα αυτοτελές νομοσχέδιο και όχι τροποποιήσεις σε κάποιο άλλο άσχετο. Πρέπει κάποτε, κύριοι συνάδελφοι, να εφαρμόσουμε το γράμμα και το πνεύμα του Συντάγματος που απαγορεύει τις άσχετες τροπολογίες και επιπλέον να διευκολύνουμε το έργο της Βουλής, της διοίκησης και όλων των ενδιαφερομένων. 
      Δεύτερον, κύριοι συνάδελφοι, θέλω να κάνω μια ειδική αναφορά στο ζήτημα της σύνδεσης των εργαζομένων με το φορέα απασχόλησης. Δυστυχώς όλοι γνωρίζουμε το πρόβλημα νοοτροπίας που έχει δημιουργηθεί στη χώρα μας τα τελευταία χρόνια από τις κυβερνήσεις του ΠΑΣΟΚ. Είναι οι κυβερνήσεις του ΠΑΣΟΚ, όπως είπα πριν, που έθρεψαν σε χιλιάδες Έλληνες το όνειρο της μονιμοποίησης προσωρινών σχέσεων με το δημόσιο. Γι’ αυτό και αποτελούν υποκριτική συμπεριφορά οι αιτιάσεις των συναδέλφων της μείζονος Αντιπολίτευσης, όπως αυτές διατυπώθηκαν σήμερα εδώ, αλλά και ακόμη όταν αναφέρθηκαν στην κατάργηση των μεσαζόντων, που τάχα θέλανε τους μεσάζοντες, για να μη δημιουργηθεί το έρεισμα σ΄ αυτούς που θα δούλευαν στη μερική απασχόληση να ζητήσουν κάποτε τη μονιμοποίηση. Αυτό και αν λέγεται υποκρισία. Διότι είδαμε τα τελευταία χρόνια ότι λυμαίνονται το κοινοτικό και το δημόσιο χρήμα οι μεσάζουσες εταιρείες, όπως πολύ σωστά ελέχθη και από το ΚΚΕ. Μάλιστα υπάρχουν αυτές τις μέρες ορισμένοι οι οποίοι καταφέρονται κατά της Κυβέρνησης, επειδή κάποιοι συμβασιούχοι δεν εμπίπτουν στις διατάξεις του προεδρικού διατάγματος, οι οποίοι μάλιστα ήταν στο δημόσιο μέσω αυτών των εταιρειών. 
      Κλείνοντας θέλω να εκφράσω την αισιοδοξία μου και τα θερμά μου συγχαρητήρια στον Υπουργό των Εσωτερικών γι’ αυτό το νομοσχέδιο, γιατί θα αποτελέσει εργαλείο στα χέρια της Τοπικής Αυτοδιοίκησης, προκειμένου να αναβαθμιστούν οι προσφερόμενες κοινωνικές υπηρεσίες, κυρίως στην ελληνική επαρχία. Και επειδή ανέφερα αυτήν τη λέξη, γνωρίζετε, κύριοι συνάδελφοι, τα ερείπια τα οποία άφησε η συγκεκριμένη κυβέρνηση του κ. Σημίτη των τελευταίων ετών στην ελληνική επαρχία και όχι μόνο σ΄ αυτόν τον τομέα, αλλά σε όλους τους τομείς, με αποτέλεσμα την έκρηξη της ανεργίας. 
      Μπορώ να σας αναφέρω υπεύθυνα ότι σύμφωνα με στοιχεία του Εργατικού Κέντρου της Πιερίας, η ανεργία στην περιοχή αυτή πλησιάζει το 35%. Αντιλαμβάνεστε τα προβλήματα τα οποία δημιούργησαν οι κυβερνήσεις των τελευταίων ετών του ΠΑΣΟΚ. Και σήμερα, που εγώ ποτέ δεν ύψωσα τους τόνους στα οκτώ χρόνια που είμαι Βουλευτής, θα ήθελα μια πιο καλή συμπεριφορά από μέρους των συναδέλφων της μείζονος Αντιπολίτευσης. Δεν μιλάνε ποτέ για σχοινί στο σπίτι του κρεμασμένου. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, πραγματικά υπάρχει ένα αναπάντητο ερώτημα. Γιατί η Κυβέρνηση της Νέας Δημοκρατίας έφερε αυτό το νομοσχέδιο. Και όσον αφορά μεν το θέμα της αντισυνταγματικότητας, κρίθηκε με την προηγούμενη συζήτηση και ψηφοφορία κατά το άρθρο 100. Αλλά, κύριε Υπουργέ, θέλω να πω ότι εσείς τουλάχιστον και ως καθηγητής δεν θα πρέπει να μη λαμβάνετε υπόψη σας το τι άλλαξε από το ν. 3174 και ηγέρθη το θέμα. Γιατί είμαι και εγώ ένας από εκείνους που το βάλαμε με τον κ. Βενιζέλο. Άλλαξαν δυο πράγματα. Και σε αυτές τις αλλαγές υπάρχει ρίσκο αντισυνταγματικότητας. 
      Το ένα είναι ότι καταργήθηκαν οι ενδιάμεσοι φορείς και τώρα οι συμβάσεις γίνονται απευθείας με το δημόσιο. Έτσι προκύπτει το ρίσκο για μια νέα στρατιά συμβασιούχων, «ομήρων» κατά τη δική σας φρασεολογία. Και το δεύτερο, το 10% για θέσεις εξυπηρέτησης «δημοσίου συμφέροντος». Ουσιαστικά οι αλλαγές αγγίζουν τη νομιμότητα σε σχέση με το άρθρο 103 του Συντάγματος. Και επειδή άκουσα να απορούν κάποιοι συνάδελφοι της Νέας Δημοκρατίας για την παρέμβασή μας. Εξηγώ: Εμείς βάλαμε κατ’ αρχήν θέμα κανονισμού, διότι ο κύριος Υπουργός ο οποίος κατά το Σύνταγμα έκανε παρέμβαση πέντε λεπτών, πριν ομιλήσουν οι έξι Βουλευτές, ουσιαστικά έβαλε ο ίδιος, χωρίς ίσως να το αντιληφθεί, θέμα αντισυνταγματικότητας του νομοσχεδίου. Από εκεί ξεκίνησε η δική μας παρέμβαση.
      ‘Ερχομαι τώρα στο νομοσχέδιο. Στις μέρες μας πραγματικά πιστεύω ότι ο κοινωνικός τομέας προσφέρει ένα ευρύ πεδίο απασχόλησης συμπληρωματικά με τους κλασικούς τομείς, το δημόσιο τομέα και τον ιδιωτικό τομέα. Γιατί υπάρχουν σήμερα στις σύγχρονες κοινωνίες νέα δεδομένα, δημιουργούνται συνεχώς νέες κοινωνικές ανάγκες και πρέπει πραγματικά να αντιμετωπίζονται αυτές οι ανάγκες με ευθύνη της πολιτείας. 
      Για εμάς είναι και παραμένει προτεραιότητα η ενίσχυση του κοινωνικού κράτους όπως και παραμένει προτεραιότητα η πλήρης απασχόληση. Ως Κυβέρνηση τι κάναμε με το ν. 3174; Θελήσαμε πραγματικά να συνδυάσουμε την κάλυψη κοινωνικών αναγκών με την απασχόληση συγκεκριμένων ομάδων ανθρώπων με ιδιαιτερότητες. Θελήσαμε δηλαδή να δημιουργήσουμε θέσεις μερικής απασχόλησης στον κοινωνικό τομέα για μακροχρόνια ανέργους, ηλικιωμένους, μητέρες και άλλες κατηγορίες από ευπαθείς ομάδες του πληθυσμού. Ο ν. 3174 δεν ήρθε να λύσει το πρόβλημα της ανεργίας. Πάντρεψε κοινωνικές ανάγκες με τα καυτά αιτήματα απασχόλησης ειδικών κατηγοριών ανέργων. 
      Ψηφίσαμε, λοιπόν, αυτόν το νόμο για τη μερική απασχόληση, εξασφαλίσαμε τις απαραίτητες πιστώσεις και προχώρησαν οι διαδικασίες. Εγώ δε θα αμφισβητήσω το δικαίωμα της Κυβέρνησης για νομοθετικές πρωτοβουλίες. Αλλά είχατε ένα καλό νόμο, κύριε Υπουργέ. Και μάλιστα μπροστά σε μια δυστοκία νομοθετικών πρωτοβουλιών βρήκατε να νομοθετήσετε εκεί που υπήρχαν πραγματικά πρόσθετες ρυθμίσεις; Στο κάτω-κάτω, αν θέλατε κάποιες βελτιώσεις, δικαίωμά σας, αλλαγές, μπορούσατε να τις φέρετε με τροπολογία. Μου θυμίζετε την παροιμία που λέει «φθηνός στο αλεύρι και ακριβός στα πίτουρα». Εσείς πραγματικά στο μη επείγον βιάζεστε. Και στα επείγοντα καρκινοβατείτε, όσον αφορά το νομοθετικό έργο. 
      Θα μπορούσε, λοιπόν, η Κυβέρνηση να ολοκληρώσει τις διαδικασίες, τις προχωρημένες διαδικασίες, που δεν είχαν αμφισβητηθεί από κανένα, να προσλάβουμε τους ανθρώπους που είχαν κάνει αιτήσεις. Έρχεστε σήμερα με δικαιολογία τις αλλαγές, ουσιαστικά να ακυρώσετε δρομολογημένες διαδικασίες πρόσληψης είκοσι δύο χιλιάδων πεντακοσίων ανθρώπων. Αυτό κάνετε. Αυτό κρύβεται πίσω από το νομοσχέδιο. Δεν είναι δε, τόσο αθώο το νομοσχέδιό σας, κύριε Υπουργέ, όσο το προβάλλετε. Διότι από όλες τις νέα διαδικασίες προκύπτει ότι ουσιαστικά θέλετε πολιτικό, «κομματικό» έλεγχο όλων αυτών των επιχειρησιακών σχεδίων με βάση τα οποία προσδιορίζονται οι δραστηριότητες για τις θέσεις μερικής απασχόλησης. 
      Ακούστηκε από συναδέλφους και από τον εισηγητή μας για τον άλλο λόγο επίσης, το δημοσιονομικό. Για να κερδίσετε δηλαδή ορισμένους πόρους τούς παίρνετε από τον κοινωνικό τομέα, ουσιαστικά στερώντας από ανθρώπους που έχουν ανάγκη από εργασία, θέσεις εργασίας, αλλά και στερώντας από ανθρώπους και ομάδες ανθρώπων, κοινωνικές υπηρεσίες οι οποίες είναι πρώτης προτεραιότητας; 
      Μας λέτε ότι κάνετε βελτιωτικές τροποποιήσεις. Ποια είναι η πρώτη τροποποίηση; Ουσιαστικά αφαιρείτε τους ενδιάμεσους φορείς. 
      Όμως –και γι’ αυτό βάλαμε το συνταγματικό θέμα- ουσιαστικά διακινδυνεύετε να δημιουργηθούν προσδοκίες σε μια νέα κατηγορία συμβασιούχων. Γιατί το κάνετε; Ξέρετε πολύ καλά. Μήπως θέλετε ουσιαστικά να «εμπορευθείτε» ελπίδες; Γιατί η μερική απασχόληση με τους ενδιάμεσους φορείς δεν ήταν τόσο δελεαστική. Και ξέρουμε ότι σε κάθε έναν η «κλασική» θέση δημοσίου, έχει μεγαλύτερο δέλεαρ. Φρούδες ελπίδες εμπορεύεστε.
      Εγώ, επίσης, διαφωνώ πλήρως με αυτήν τη δυνατότητα πρόσληψης ατόμων σε ποσοστό 10%για εξυπηρέτηση αναγκών «δημοσίου συμφέροντος». Τι είναι αυτά; Διοικητικές θέσεις θα είναι, κύριε Υπουργέ; Δεν αλλοιώνει τον κοινωνικό χαρακτήρα της όλης της ρύθμισης; Νομίζω ότι ανοίγετε με αυτό τον ασκό του Αιόλου για κάλυψη αναγκών δεύτερης, τρίτης, τέταρτης και πέμπτης προτεραιότητας. 
      Επίσης, το νομοσχέδιο προβλέπει την κοινοποίηση στο ΑΣΕΠ της προκήρυξης. Είναι ένα βήμα, τυπικό. Αλλά ο συνδυασμός του ΑΣΕΠ με την κατάργηση των ενδιάμεσων φορέων και όλα όσα προείπα, ουσιαστικά τεκμηριώνουν την άποψη που εκφράζουμε για ένα καινούργιο ρίσκο που αναλαμβάνουμε, να δημιουργήσουμε πάλι ομήρους συμβασιούχους, για να χρησιμοποιήσω τη δικιά σας φρασεολογία.
      Επίσης, προβλέπεται η τροποποίηση των χαρακτηριστικών ορισμένων ομάδων. Θα ήθελα να προτείνω συγκεκριμένα, κύριε Υπουργέ, να προβλέψετε την πρόσληψη απεξαρτημένων ατόμων. Έχω χρηματίσει Υπουργός Υγείας, Υπουργός Δημόσιας Τάξης και θέλω να πω ότι το μεγάλο πρόβλημα στα άτομα αυτά που περνάνε με επιτυχία τα προγράμματα απεξάρτησης, είναι η κοινωνική επανένταξη. Και παρά τα «κροκοδείλια» δάκρυα που χύνουμε όλοι ως κοινωνία και παρά το δήθεν ενδιαφέρον μας, τα απεξαρτημένα παιδιά δεν προσλαμβάνονται ούτε στο δημόσιο ούτε στον ιδιωτικό τομέα. Νομίζω ότι η κοινωνική επανένταξη είναι κρίσιμο θέμα στην εθνική προσπάθεια για καταπολέμηση των ναρκωτικών. Ο κοινωνικός τομέας εργασίας προσφέρεται ειδικά, είναι κατάλληλα αυτά τα παιδιά που έχουν περάσει προγράμματα. Γι’ αυτό και πρέπει να τους δίνουμε μία δυνατότητα μέσα από τη μερική απασχόληση να ανοίξουν στη συνέχεια μεγαλύτερες προοπτικές για κατάληψη θέσεων πλήρους απασχόλησης. 
      Δε θέλω να επεκταθώ στις άλλες ρυθμίσεις. Προσθέτω μόνο ότι τα επιχειρησιακά σχέδια και η κατάργηση των προηγούμενων επιτροπών σημαίνει πολιτικό έλεγχο από την Κυβέρνηση, ουσιαστικά είναι πολιτική χειραγώγηση. Κύριε Παυλόπουλε, εδώ να είμαστε ειλικρινείς. Είναι απόπειρα πολιτικής χειραγώγησης των προσλήψεων από την Κυβέρνηση που ουσιαστικά βάζει υπό κηδεμονία την Τοπική και τη Νομαρχιακή Αυτοδιοίκηση. Εν πάση περιπτώσει, πιστεύω ότι η Κυβέρνηση φέρνει αυτό το νομοσχέδιο για δημοσιονομικούς και πολιτικούς λόγους. Προσπαθείτε να αγοράσετε χρόνο, αλλά τον αγοράζετε δυστυχώς με υψηλό τίμημα σε βάρος ανθρώπων που έχουν ανάγκη εργασίας και ανθρώπων που έχουν άμεση ανάγκη κοινωνικής προστασίας. Γι’ αυτό δεν μπορούμε να ψηφίσουμε το νομοσχέδιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, τελειώνετε παρακαλώ. Έχετε ζήσει την αγωνία του χρόνου από το Προεδρείο και καταλαβαίνετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελείωσα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ.
      Κύριε Υπουργέ, θέλετε να κάνετε κάποια παρέμβαση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε, θέλω να κάνω μία παρέμβαση μόνο απαντώντας σε αυτά που είπε ο κ. Γείτονας πολύ σύντομα, γιατί έθεσε ορισμένα ζητήματα που εκ πρώτης όψεως φαίνονται καίρια. Διερωτώμαι: αιτιάται η Αντιπολίτευση την Κυβέρνηση γι’ αυτό για το οποίο η Οικονομική και Κοινωνική Επιτροπή και όλοι οι φορείς που εκλήθησαν, όταν συζητούσαμε το σχέδιο νόμου στη Βουλή, επήνεσαν την Κυβέρνηση, ήτοι  για την κατάργηση των μεσαζόντων;
      Μία από τις βασικές αιτίες για τις οποίες καταργούμε το ν. 3174 είναι ακριβώς γιατί θέλουμε να καταργήσουμε τους μεσάζοντες. Και αυτή ήταν η μεγαλύτερη καινοτομία για την οποία επαινέθηκε η Κυβέρνηση. 
      Είπε ο κ. Γείτονας προηγουμένως: «Αυτό το κάναμε με το ν. 3174 για να μη δημιουργείται η αίσθηση ότι υπάρχει η άμεση νομική σχέση μεταξύ του δημοσίου και των νομικών προσώπων δημοσίου δικαίου και των επιμέρους εργαζομένων». 
      Μα, ακριβώς οι ρυθμίσεις που βάλαμε εμείς στη συνέχεια είναι για να μη δημιουργείται η παραμικρή εντύπωση ότι καλλιεργούνται προσδοκίες μονιμότητας για το μέλλον. Και εξήγησα προηγουμένως, απαντώντας στον κ. Βενιζέλο, ποια είναι αυτά. Η διευκρίνιση ότι πρόκειται για συμπληρωματικές ανάγκες, οι δεκαοκτώ μήνες όριο, οι τετράμηνες διακοπές των συμβάσεων. Επομένως, ταυτοχρόνως κόβονται οι μεσάζοντες, αυτά τα περίφημα πρόσωπα «μη κερδοσκοπικού χαρακτήρα» –ποια είναι άραγε αυτά;- πλην της ΕΕΤΑ. Ποια είναι τα άλλα νομικά πρόσωπα; Εκείνα που θα εδημιουργούντο ad hoc για τέτοιες περιπτώσεις; Και ξέρουμε πώς εδημιουργούντο. Αυτό το καθεστώς των μεσαζόντων ήθελε η Αντιπολίτευση να συντηρήσουμε; 
      Και κάτι άλλο: Επιτέλους, ως Αξιωματική Αντιπολίτευση θα ήθελα να έχετε μία ενιαία γραμμή, γιατί τα ίδια κάνατε και με άλλες κατηγορίες εργαζομένων στο Υπουργείο Πολιτισμού όταν ήσασταν κυβέρνηση. Έχετε για δεκάδες χρόνων –πάνω από δέκα χρόνια- εργαζόμενους στο Υπουργείο Πολιτισμού μέσω εργολάβων και τώρα που καταρτίζουμε το διάταγμα για τη ρύθμιση των σχέσεων αυτών, Βουλευτές σας και πρώην Υπουργοί σας έρχονται και λένε να περιληφθούν στο διάταγμα και οι κατηγορίες αυτές που είναι αδύνατο συνταγματικά να περιληφθούν. Δηλαδή και τους εργολάβους τούς θέλετε, αυτού του είδους τους μεσάζοντες και από την άλλη πλευρά φοβάστε μήπως αυτό δημιουργήσει προβλήματα για το μέλλον. 
      Επαναλαμβάνω: Εγώ καλόπιστα θεωρώ ότι τους φόβους αυτούς τους αισθάνεσθε. Αλλά όχι μόνο οι φόβοι αυτοί δεν είναι βάσιμοι, αλλά επιπλέον καλλιεργούν ένα θεσμό που είναι πέρα και έξω από οποιαδήποτε έννοια κοινωνικής δικαιοσύνης. Μεσάζοντες, ενοικίαση εργαζομένων, πράγματα που δεν ταιριάζουν σε ένα σύγχρονο κοινωνικό κράτος δικαίου και, κυρίως, δεν ταιριάζουν στην αξιοπρέπεια του εργαζόμενου. Δεν νοείται εργαζόμενος που τον νοικιάζει κάποιος στο δημόσιο. Αυτά τα πράγματα είναι αδιανόητα. Αδιανόητα τουλάχιστον για την Κυβέρνηση της Νέας Δημοκρατίας. Αν άλλοι εν έτει 2004 θέλουν τη συντήρηση ενός τέτοιου καθεστώτος, κρίνονται και κρίθηκαν και γι’ αυτό.
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο κ. Τζίμας έχει το λόγο για οκτώ λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, αν μου επιτρέπετε να απαντήσω…
      ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, γνωρίζετε ότι δεν μπορείτε να έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, ήμουν σαφής σ’ αυτά που είπα. Είπα προσωπικά και το είχα πει και όταν ψηφιζόταν ο ν. 3174 ότι εγώ δεν είχα αντίρρηση να φύγουν οι ενδιάμεσοι φορείς. Αλλά δε λαμβάνετε τα μέτρα εκείνα, που θα αποτρέψουν περιπέτειες νέας γενιάς συμβασιούχων.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα λάβαμε, κύριε συνάδελφε. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, σας παρακαλώ.
      Ορίστε, κύριε Τζίμα, έχετε το λόγο.
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, κατά την άποψή μου ένα είναι το αναπάντητο ερώτημα στο οποίο οφείλει να απαντήσει η Αξιωματική Αντιπολίτευση. Και το ερώτημα αυτό είναι το εξής: Γιατί μετά από είκοσι χρόνια διακυβέρνησης της χώρας από το ίδιο κόμμα και τη διαχείριση τριών Κοινοτικών Πλαισίων Στήριξης αποτελεί για την Ελλάδα αναγκαιότητα η ύπαρξη μερικής απασχόλησης; Μήπως επειδή δεν υπήρχε ένα σταθερό οικονομικό τοπίο και όλη η Ελλάδα γέμισε με κλειστά εργοστάσια και μετατράπηκε σε ένα απέραντο τοπίο ανεργίας, ιδιαίτερα την τελευταία δεκαετία; 
      Ας πάμε να απαντήσουμε στον κάτοικο της ελληνικής περιφέρειας, εάν χρειάζεται η μερική απασχόληση που θα του εξασφαλίσει ασφάλεια, ταμείο ανεργίας και μία αξιοπρεπή διαβίωση. Ας πάμε να πούμε στον άνεργο της ελληνικής περιφέρειας, που είδε να κλείνει το έτοιμο ένδυμα και να μένουν σε νομούς δέκα και δεκαπέντε χιλιάδες άνεργες γυναίκες. Ας πούμε στους απολυμένους της Αθηναϊκής Χαρτοποιίας, της «SOFTEX», οι περισσότεροι από τους οποίους είναι πέντε χρόνια πριν από τη σύνταξή τους. Κι έρχεται το νομοσχέδιο και δίνει διέξοδο σε ορισμένους από αυτούς στη μερική απασχόληση. 
      Δεν κατορθώσατε επί είκοσι ολόκληρα χρόνια, διαχειριζόμενοι περίπου 60 τρισεκατομμύρια δραχμές από τα τρία Κοινοτικά Πλαίσια Στήριξης, να δώσετε απάντηση στο πρόβλημα της ανεργίας. Και αντί γι’ αυτό κόψατε τα επιδόματα των πολυτέκνων.
      Κάνατε καταλογισμούς σε βάρος των δημάρχων γιατί τόλμησαν να ασκήσουν κοινωνική πολιτική και αλλάξατε πάνω από δεκαπέντε φορές το σύστημα προσλήψεων από το 1993 μέχρι και σήμερα.
      Από το 1993 μέχρι και σήμερα καθιερώθηκαν πάνω από επτά διαφορετικοί τύποι προσλήψεων αορίστου χρόνου, μόνιμοι δημόσιοι υπάλληλοι, μόνιμοι δημοτικοί υπάλληλοι, ιδιωτικού δικαίου, μερικής απασχόλησης, διμηνίτες. Και μάλιστα η κοινωνική ευαισθησία της προηγούμενης κυβέρνησης εξαντλείτο στο περιβόητο νομοθέτημα που έλεγε ότι όποιος προσλαμβάνεται για δύο μήνες απολύεται, αλλά για να προσληφθεί στον ίδιο φορέα πρέπει να περάσουν δώδεκα ολόκληροι μήνες. Και κανείς δεν διερωτάτο τότε πώς θα ζούσε την οικογένειά του ένας που θα έμενε έξω από την αγορά εργασίας επί δώδεκα ολόκληρους μήνες.
      Στόχος λοιπόν της σημερινής Κυβέρνησης είναι να διατηρήσει ένα επίπεδο απασχόλησης και κοινωνικής προστασίας στην ελληνική κοινωνία. Γιατί η κοινωνική προστασία αποτελεί για μας ένα θεμελιώδες στοιχείο κι ένα διακριτό γνώρισμα του νέου κοινωνικού μοντέλου που εφαρμόζει η νέα Κυβέρνηση της Νέας Δημοκρατίας. Και για όσους δεν το έχουν αντιληφθεί ακόμη, με βεβαιότητα λέμε πως αναπτύσσεται αυτήν την ώρα ένα νέο κοινωνικό μοντέλο από τη νέα Κυβέρνηση. Όταν σε ολόκληρη την Ευρώπη γίνονται σημαντικές μεταρρυθμίσεις στα συστήματα κοινωνικής προστασίας, δεν είναι δυνατόν η Ελλάδα να μείνει έξω από τις μεταρρυθμίσεις αυτές και ιδιαίτερα από το κόμμα μας, το οποίο εξήγγειλε μεταρρύθμιση σε όλους τους τομείς της κοινωνικής και οικονομικής μας ζωής.
      Εμείς πιστεύουμε απόλυτα πως η κοινωνική πολιτική που εκφράζεται μέσα από το νομοσχέδιο αυτό δεν συγκρούεται με τις οικονομικές αποδόσεις. Είναι δύο σχολές που συγκρούονται σε αντιδιαμετρικά πεδία δράσης. Εμείς πιστεύουμε πως η κοινωνική προστασία και η κοινωνικής πολιτική είναι αλληλοϋποστηριζόμενες πολιτικές με τελικό αποδέκτη τον Έλληνα πολίτη. Η πρόκληση που αντιμετωπίζουμε είναι να ευθυγραμμίσουμε την κοινωνική προστασία και την απασχόληση με τη νέα κατάσταση που διαμορφώθηκε στη χώρα μας αλλά και σε ολόκληρο τον ευρωπαϊκό χώρο και μάλιστα στηριγμένοι σε δύο βασικές αρχές: στην αρχή της αλληλεγγύης και της συνοχής. Όσο περισσότεροι άνεργοι υπάρχουν τόσο πιο διαλυμένος είναι ο κοινωνικός ιστός. Όσο περισσότεροι άνεργοι υπάρχουν τόσο περισσότεροι κοινωνικά αποκλεισμένοι πολίτες υπάρχουν. Και όσο περισσότεροι κοινωνικά αποκλεισμένοι πολίτες υπάρχουν τόσο περισσότεροι Έλληνες δεν απολαμβάνουν των κοινωνικών αγαθών: της οικονομίας και του πολιτισμού.
      Σε ολόκληρη την Ευρωπαϊκή Ένωση το 28% του Ακαθάριστου Εθνικού Προϊόντος πηγαίνει για μέτρα και πολιτικές καταπολέμησης της ανεργίας και κοινωνικής προστασίας, ενώ στα διάφορα κράτη της Ευρωπαϊκής Ένωσης το ποσοστό αυτό κυμαίνεται από 16% έως 35%. Η χώρα μας χρειάζεται –και αναπτύσσεται προς την κατεύθυνση αυτή τους τελευταίους μήνες- ένα ευέλικτο επαγγελματικό τοπίο γιατί αυτό θα έχει ως αποτέλεσμα την κοινωνική προστασία και την κοινωνική αλληλεγγύη.
      Για μας το ελεύθερο εμπόριο και η παγκοσμιοποιημένη κοινωνία στην οποία ζούμε δεν αποτελεί απειλή για τους εργαζόμενους, αλλά ούτε και για τους ανέργους. Πιστεύουμε πως με την πολιτική μας αναπτύσσουμε αλληλεγγύη μεταξύ των γενεών, αφού μειώνουμε την επιβάρυνση και με το νομοσχέδιο αυτό των γενεών που έρχονται. Διερωτήθηκε ποτέ κανείς πώς σπουδάζει ένα παιδί όταν ο πατέρας του παίρνει 570 ευρώ μισθό; Μήπως πίσω από τη στήριξη αυτή των σπουδών βρίσκεται κάποιο άλλο μέλος της ελληνικής οικογένειας, κάποιος αδερφός, κάποιος πολύτεκνος αδερφός, κάποιος παππούς, κάποια γιαγιά, η οποία εργάζεται ή παίρνει σύνταξη;
      Είναι, λοιπόν, τόσο ισχυροί οι οικογενειακοί δεσμοί στη χώρα μας που οφείλουμε ως Κυβέρνηση -και αυτό κάνουμε- να τους ενισχύουμε με την πολιτική μας. Στο σπίτι του ανέργου δεν ενδιαφέρει αν το ποσοστό της ανεργίας εκφράζεται από την κυβέρνηση λέγοντας ότι είναι 6% ή 7% ή 8%. Στο σπίτι του ανέργου το ποσοστό της ανεργίας είναι 100%. 
      Το νομοσχέδιο αυτό δίνει κάποια ασφάλεια εισοδήματος σε πολλές κατηγορίες ανέργων με στόχο την αποφυγή της φτώχειας. Η πολιτική μας για την απασχόληση βρίσκεται σε πλήρη συνάφεια με την κοινωνία της γνώσης, γιατί όσο περισσότερο χρόνο ένας Έλληνας πολίτης, ένας Ευρωπαίος πολίτης βρίσκεται μακριά από την εργασία τόσο δυσκολότερα επανέρχεται σε αυτήν την εργασία. Η μερική απασχόληση στοχεύει στο να κρατήσει ενεργό τον εργαζόμενο έστω και με μία μερική απασχόληση. 
      Εμείς πιστεύουμε -και αυτό πράττουμε με την πολιτική μας- πως η μερική απασχόληση δεν αποτελεί πανάκεια για τον κοινωνικό αποκλεισμό και την καταπολέμηση της ανεργίας. Όμως είναι αναγκαίο μέτρο. Μπορεί να βοηθήσει τους αποκλειόμενους δίνοντας ένα βασικό εισόδημα που θα τους επιτρέψει να επιστρέψουν στην κοινωνία, να επιστρέψουν στον πολιτισμό, να επιστρέψουν μέσα στην παραγωγική διαδικασία.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Τζίμα.
      Το λόγο έχει ο κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Σύμφωνα με τον Κανονισμό θα μιλήσω από το έδρανο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα μιλήσετε από εκεί και καλά θα κάνετε. Είστε ο μόνος, ο οποίος σεβάστηκε τον Κανονισμό. Ευχαριστούμε.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, νομίζω ότι και ο εισηγητής μας αλλά και όλοι οι συνάδελφοι του ΠΑΣΟΚ με πολύ εναργή τρόπο μας έδωσαν να καταλάβουμε γιατί δεν πρέπει να ψηφίσουμε το νομοσχέδιο της Νέας Δημοκρατίας όπως το φέρνει σήμερα. 
      Η φιλοσοφία και το πεδίο εφαρμογής της μερικής απασχόλησης συζητήθηκε τον Ιούλιο του 2003 και αποφασίστηκε εδώ, στη Βουλή των Ελλήνων. Τότε η Νέα Δημοκρατία ήταν εναντίον του νομοσχεδίου, το οποίο χαρακτήρισε με τα χειρότερα λόγια. Σήμερα φέρνει εδώ αυτό το νομοσχέδιο περίπου αυτούσιο να το ξαναψηφίσουμε. Και λέω «περίπου αυτούσιο» διότι αλλάζει σε ορισμένα σημεία. Ποια είναι τα σημεία στα οποία αλλάζει το νομοσχέδιο; Ή μάλλον το πρώτο ερώτημα είναι γιατί το φέρνει τώρα η Νέα Δημοκρατία στο ξεκίνημά της σαν Κυβέρνηση. Δύο είναι οι λόγοι κατά την άποψή μας. Αναπτύχθηκαν και από τους συναδέλφους μου, θα τους πω και εγώ. 
      Ο πρώτος λόγος είναι ότι θέλει να ελέγξει τις προσλήψεις. Θέλει ως Κυβέρνηση και ως κόμμα να βάλει το δικό της «χέρι» στις προσλήψεις. Και δεν το λέω αυτό τυχαία. Το λέω διότι μέσα από τις μικρές διαφοροποιήσεις που έχει κάνει στο νόμο διακρίνεται αυτό το πράγμα. Πώς φαίνεται, κύριε Πρόεδρε; Φαίνεται διότι αναθέτει την πλήρη εφαρμογή της πρόσληψης σε τριμελή Επιτροπή Υπουργών, στην κεντρική διοίκηση. Θα «παίξουν» οι Υπουργοί της Νέας Δημοκρατίας –δυστυχώς το λέω αυτό  έτσι ωμά- με νομάρχες και δημάρχους. 
      Εκείνο που επιβεβαιώνει την υποψία μου είναι, ότι βάζει και τον ΑΣΕΠ ως συνένοχο, υποβαθμίζοντας το ρόλο του. Τι λέει ο νόμος; Λέει ότι ανακοινώνονται τα αποτελέσματα στο ΑΣΕΠ και αυτό έχει περιθώριο δέκα ημερών να αντιδράσει. Εάν δεν αντιδράσει, τα αποτελέσματα νομιμοποιούνται. Αυτά δεν είναι σοβαρά πράγματα, κύριε Πρόεδρε. Δεν μπορούμε να υποβαθμίσουμε τέτοια κορυφαία όργανα της πολιτείας μας που έχουν καταξιωθεί στην συνείδηση του λαού, επιχειρώντας  να τα εντάξουμε σε μηχανισμό που να εξυπηρετεί τις κομματικές μας ανάγκες, διότι αυτό γίνεται. 
      Ο δεύτερος λόγος, κύριε Πρόεδρε, που φαίνεται ότι μπορεί να υφίσταται με το νομοσχέδιο αυτό είναι ότι η Κυβέρνηση, θέλει να μειώσει την εκταμίευση για κοινωνικές παροχές το 2004.
      Φοβάμαι ότι δε θα είναι μόνο το 2004, αλλά θα είναι και το 2005. Δεν ξέρω μέχρι πότε μπορεί να φθάσει αυτό αν λάβουμε υπόψη ότι ήδη η Νέα Δημοκρατία δια στόματος του αρμόδιου Υπουργού έχει στείλει το μήνυμα ότι οι προεκλογικές δεσμεύσεις που αφορούσαν κοινωνικές παροχές θα μετατοπιστούν σε μακρινές χρονικές περιόδους. 
      Λοιπόν δύο είναι οι λόγοι και τους επαναλαμβάνω για να γίνουν κατανοητοί: Ο πρώτος είναι το κομματικό κριτήριο και ο δεύτερος είναι ότι η Κυβέρνηση θέλει να μειώσεις τις κοινωνικές δαπάνες. 
      Είκοσι πέντε χιλιάδες άτομα θα έπιαναν δουλειά στο δεύτερο εξάμηνο του 2004. Τώρα δεν θα πιάσουν δουλειά και δεν θα καλύψουν τις ανάγκες τους και αυτοί αλλά και οι οργανισμοί που θα τους χρησιμοποιούσαν. Αυτό δεν είναι σωστό. Είναι βάναυσο, είναι άδικο και δεν θα έπρεπε να γίνει. Αυτός είναι ο λόγος που δεν θα ψηφίσουμε το νομοσχέδιο αν εξακολουθήσετε να επιμείνετε στην εφαρμογή της παραγράφου 1α΄ του άρθρου 8.
      Είδατε τις αντιδράσεις της ΕΝΑΕ, διαπιστώσατε τις αντιδράσεις της ΚΕΔΚΕ, διαπιστώσατε τις αντιδράσεις της ΟΚΕ. Θα σας κάνω μια μικρή αναφορά.
      Η ΕΝΑΕ έχει μεγάλη διαφωνία με τη ρύθμιση του άρθρου 8 και αναφέρει συγκεκριμένα: «Οι περισσότερες νομαρχιακές αυτοδιοικήσεις έχουν ολοκληρώσει τις διαδικασίες,  είναι έτοιμες οι ανακοινώσεις αλλά δεν τις έχουν δημοσιοποιήσει κυρίως για να μην εκτεθούν επειδή υπήρξε αυτή η νομοθετική πρωτοβουλία. Σε καμία νομαρχιακή αυτοδιοίκηση δεν προέκυψε πρόβλημα και υπήρξε απόλυτη διαφάνεια σε όλες τις επιλογές». Η ΕΝΑΕ τα λέει αυτά.
      Λέει η ΚΕΔΚΕ: «Πρώτα απ’  όλα θέλω να σας γνωρίσω τη ριζική αντίθεση που ομόφωνα και διαπαραταξιακά έχουμε διατυπώσει στο Δ.Σ. της ΚΕΔΚΕ επί της παραγράφου 1α΄ του άρθρου 8». Αυτά τα λένε όλες οι παρατάξεις της ΚΕΔΚΕ.
      Και η ΟΚΕ λέει: «Η ομόφωνη απόφαση της εκτελεστικής επιτροπής για το άρθρο 8 είναι η εξής: Η ΟΚΕ επισημαίνει ότι η ρύθμιση των μεταβατικών διατάξεων με την οποία ματαιώνονται οι εκκρεμείς διαδικασίες πρόσληψης που έχουν ξεκινήσει με το ν. 3174/2003 θα δημιουργήσει αφ’ ενός ταλαιπωρία στους ενδιαφερόμενους και αφ’ ετέρου θα καθυστερήσει την πλήρωση των θέσεων που έχουν κριθεί αναγκαίες για την εξυπηρέτηση των αναγκών της Δημόσιας Διοίκησης».
      Καλά εμείς έχουμε τους δικούς μας υποτίθεται κομματικούς λόγους να αντιπαρατεθούμε στο νομοσχέδιο που φέρνει η Νέα Δημοκρατία. Αυτοί οι φορείς, οι καταξιωμένοι φορείς, γιατί είναι όλοι τους εναντίον του νομοσχεδίου; 
      Κύριε Πρόεδρε, αν είναι δυνατόν να ακούγονται τέτοιες φωνές και εμείς να θέλουμε να επιμείνουμε στο κομματικό μας χρέος τελικά -γιατί περί αυτού πρόκειται- να βάλουμε οψέποτε κάνουμε τις προσλήψεις,  τα δικά μας παιδιά.
      Κύριε Πρόεδρε, εκτιμώ –και είμαι λίγο σκληρός- ότι θα πρέπει να παρακολουθήσουμε την πρόταση που έγινε προηγουμένως από τον κ. Κοσμίδη. Και αυτό γιατί πρέπει να κάνουμε και προτάσεις. Η πρόταση είναι η εξής: ΄Η να αποσύρουμε την παράγραφο 1α΄ του άρθρου 8 ή επιτέλους να αφήσουμε να εξελιχθούν οι διαδικασίες που έχουν ήδη ξεκινήσει. Νομίζω ότι αυτό πρέπει να γίνει ως εναλλακτική πρόταση. Διαφορετικά δεν έχει νόημα να ψηφίσουμε ένα νομοσχέδιο το οποίο είναι και ύποπτο και άδικο.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Ήσασταν και εντός του χρόνου.
      Κύριε Υφυπουργέ, έχετε το λόγο για είκοσι πέντε λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δε θα χρειαστώ τόσο παρά μόνο δέκα λεπτά. 
      ΠΡΟΕΔΡΕΥΩΝ (Ιωάννης Τραγάκης): Πολύ καλύτερα. Αν χρειαστεί θα έχετε την ανοχή του Προεδρείου. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, από τον εισηγητή της Μείζονος Μειοψηφίας πολλά κροκοδείλια δάκρυα χύθηκαν για την Τοπική Αυτοδιοίκηση, ότι δεν την προσέχουμε, ότι καθυστερήσαμε να της δώσουμε άτομα με μερική απασχόληση, λες και δεν ήταν η κυβέρνηση του ΠΑΣΟΚ που παρακράτησε θεσμοθετημένους πόρους όλα αυτά τα χρόνια και καθυστέρησε την ανάπτυξη των ΟΤΑ. Αλήθεια, διερωτάται κανείς, το ενδιαφέρον προς την Τοπική Αυτοδιοίκηση πώς επιδεικνύεται από μία κυβέρνηση; Με φιλοφρονήσεις; Με όρκους αιώνιας αγάπης ή με την παροχή των αρμοδιοτήτων, με τη μεταβίβασή τους και τη μεταβίβαση συγχρόνως των αντίστοιχων ικανών πόρων, έγκαιρα καταβαλλόμενων για να πετύχουν τους σκοπούς, τα οράματα που η ίδια θέτει η Τοπική Αυτοδιοίκηση; 
      Η Κυβέρνηση της Νέας Δημοκρατίας ήδη κάνει πράξη τις υποσχέσεις της και φέτος θα αποδοθούν όλοι οι θεσμοθετημένοι πόροι στην Τοπική Αυτοδιοίκηση. Φέτος είναι η πρώτη φορά, μετά από πέντε χρόνια, που η Τοπική Αυτοδιοίκηση θα πάρει αυτό που της αναλογεί από το νόμο. Και η δέσμευσή μας είναι ότι από τον επόμενο χρόνο, με το νέο προϋπολογισμό, η Τοπική Αυτοδιοίκηση θα πάρει τα καθυστερούμενα, δηλαδή θα γίνει η αποπληρωμή των χρεών προς την Τοπική Αυτοδιοίκηση που δημιούργησε η κυβέρνηση του ΠΑΣΟΚ.
      Εξετάζουμε, μελετούμε και πολύ σύντομα θα ανακοινώσουμε την πρωτοβουλία της Νέας Δημοκρατίας για την αναπτυξιακή παρέμβαση και τη δυνατότητα αναπτυξιακής επανάστασης, θα έλεγα, στο χώρο της Τοπικής Αυτοδιοίκησης. Νομίζω ότι έτσι επιδεικνύεται το ενδιαφέρον, έμπρακτα, με στόχο, με τήρηση των υποσχέσεων, με προοπτική και όραμα για τη μετεξέλιξη του θεσμού της Τοπικής Αυτοδιοίκησης.
      Μας κατηγόρησαν οι συνάδελφοι του ΠΑΣΟΚ ότι δεν έπρεπε να φέρουμε καινούργιο νόμο, γιατί αρκούσαν ορισμένες τροποποιήσεις του υπάρχοντος. Το είπαμε και στη Διαρκή Επιτροπή ότι εμείς έχουμε μία άλλη νοοτροπία και αυτή θα την κάνουμε πράξη σε όλα τα νομοσχέδια που θα έρθουν. Θα διαβάζει ο πολίτης το νόμο και θα καταλαβαίνει τι λέει, δεν θα είναι άρθρα με παραπομπές σε άλλα άρθρα και άλλους νόμους. Δηλαδή προτιμήθηκε η διαμόρφωση του συνόλου των ρυθμίσεων σε αυτοτελές κείμενο νόμου αντί μιας σειράς τροποποιητικών παρεμβάσεων οι οποίες δεν θα έδιναν πλήρη εικόνα του όλου αντικειμένου. Επιπροσθέτως θα δημιουργούσαν δυσχέρειες εφαρμογής από τους φορείς, γιατί πρέπει να λάβουμε υπόψη ότι οι δήμαρχοι δεν είναι καθηγητές της Νομικής. Θέλουν ένα εύληπτο, καθαρό κείμενο να το διαβάσουν για να εφαρμόσουν το νόμο, μια που με αυτόν το νόμο όλο το παιχνίδι θα παιχτεί από τους δημάρχους.
      Είχε πολλά προβλήματα ο προηγούμενος νόμος. Προέβλεπε αστικές εταιρείες μη κερδοσκοπικού χαρακτήρα ή η ΕΕΤΑΑ ως ενδιάμεσους φορείς. Η ΕΕΤΑΑ είχε εκφράσει αδυναμία να ολοκληρώσει το έργο των προσλήψεων των ατόμων με μερική απασχόληση. Δήμοι βρισκόντουσαν σε απόγνωση. Γνωρίζουμε δήμους που δεν μπορούσαν να προχωρήσουν, γιατί δεν ήθελαν να προστρέξουν στις υπηρεσίες της ΕΕΤΑΑ και δεν είχαν καμία μη κερδοσκοπικού χαρακτήρα εταιρεία στο δήμο τους. Επιπλέον, το κόστος 18% ο ΦΠΑ και 8% παρακράτηση φόρου. Επιπλέον υπήρχε νομικό πρόβλημα με τη διαφοροποίηση του προσώπου του εργοδότη μεταξύ του προσλαμβάνοντος και του απασχολούντος. Άλλος δηλαδή προσελάμβανε και άλλος απασχολούσε. Αυτό δεν ήταν καθαρό και ήταν βέβαιο ότι θα δημιουργούσε προβλήματα.
      Και υπέδειξε και κάτι άλλο: άδικη κατανομή. Σας κατέθεσα στοιχεία στη Διαρκή Επιτροπή. Τα επικαλέστηκε και ο εισηγητής της Νέας Δημοκρατίας. Πρόκειται για κραυγαλέες περιπτώσεις όπου στον ίδιο νομό άλλος δήμος να έχει εγκεκριμένο το 25% των θέσεων που ζητούσε διά του επιχειρησιακού μου σχεδίου και άλλος δήμος να έχει κατανεμημένο το 80% που ζητούσε το επιχειρησιακό του σχέδιο. Αυτή τη φορά δίνουμε άμεσα στους δήμους τη δυνατότητα να προσλάβουν το προσωπικό που χρειάζονται. Εμπιστευόμαστε τους ΟΤΑ. Δεν βάζουμε μεσολαβητές. Δεν βάζουμε ενδιάμεσους φορείς. Λέμε στους δημάρχους τα κριτήρια και τις προϋποθέσεις ώστε να πάρουν αυτούς που χρειάζονται για να κάνουν το κοινωνικό έργο που προσδιορίζεται από το νόμο.
      Ρωτήσατε, γιατί να μη χρησιμοποιηθούν οι αιτήσεις που είχαν υποβληθεί. Εδώ λέγεται κάποιο ψέμα, κάποια ανακρίβεια. Είπατε ότι πολλές διαδικασίες είχαν προχωρήσει. Σας διαβεβαιώ ότι μετά από τόσες ημέρες που πέρασαν μόνον ο Δήμος Τεγέας έχει ενοχλήσει το Υπουργείο και διαβεβαιώνει ότι έχει αναρτήσει τον πίνακα αυτών που έχουν προκριθεί με τις διαδικασίες που προβλεπόντουσαν από τον 3174. Άρα, για ποια άτομα μιλάτε όταν αναφέρεσθε σ’ αυτούς που ήδη έχουν προσληφθεί και θα επαναλάβουν αιτήσεις; Αντίθετα υπάρχουν δήμοι που  δεν ήξεραν πώς να προχωρήσουν λόγω των δυσκολιών της ΕΕΤΑ ή γιατί δεν διέθεταν και ακόμη και σήμερα δεν διαθέτουν αστικές εταιρείες μη κερδοσκοπικού χαρακτήρα. 
      Με το παρόν σχέδιο νόμου θεσμοθετούνται και άλλες κατηγορίες από αυτές που προβλεπόντουσαν στον 3174. Δεν υπήρχαν οι πολύτεκνοι. Δεν υπήρχε το 10% για τις άλλες δραστηριότητες. Ο προηγούμενος νόμος μιλούσε για μητέρες με παιδιά ηλικίας μέχρι δώδεκα ετών. Πώς είναι δυνατόν λοιπόν να χρησιμοποιήσουμε τις αιτήσεις που είχαν γίνει; Όταν έκαναν τις αιτήσεις γνώριζαν τις νέες κατηγορίες που προσετέθησαν; Μία μητέρα που είχε παιδιά ηλικίας δεκαπέντε, δεκαέξι και δεκαεπτά ετών αποκλειόταν από τον προηγούμενο νόμο, τώρα δεν αποκλείεται. Μία άλλη περίπτωση είναι ότι κάποιος υπέβαλε αίτηση σε μία από τις κατηγορίες που προέβλεπε ο 3174, και τώρα θεωρεί ότι έχει περισσότερες πιθανότητες πρόσληψης εάν υποβάλει σε μια άλλη κατηγορία π.χ. ως μακροχρόνια άνεργος. Ή ακόμη ενώ ήταν πολύτεκνος υπέβαλε ως μακροχρόνια άνεργος ενώ τώρα μπορεί να υποβάλει ως πολύτεκνος και να έχει πολύ περισσότερες πιθανότητες. 
      Τα κριτήρια επιλογής είναι ιδιαίτερα καθαρά. Ούτε αναμένεται υπουργική απόφαση ούτε τίποτε άλλο. Ένας καθαρός νόμος που θα τον πάρει ο δήμαρχος, θα τον καταλάβει, θα δει τα κριτήρια και θα προχωρήσει στην κατάρτιση του πίνακα αυτών που θα προσληφθούν. 
      Είπατε ότι χάνεται η δυνατότητα για απασχόληση εικοσιπέντε χιλιάδων ατόμων που είχε υποσχεθεί η προηγούμενη κυβέρνηση. Δεν χρειάζεται να ξέρει κανείς πάρα πολλά μαθηματικά. Ένας πολλαπλασιασμός αρκεί. Τα εικοσιπέντε χιλιάδες άτομα επί 6.000 ευρώ μας κάνουν 150 εκατομμύρια ευρώ.
      Ο προϋπολογισμός έχει 80 εκατομμύρια ευρώ. Για ποια 25.000 άτομα μιλούσε η κυβέρνηση του ΠΑΣΟΚ; 
      Ο κ. Σκανδαλίδης ισχυρίστηκε ότι αφορούσε το μισό χρόνο. Όμως ο νόμος ολοκληρώθηκε και δημοσιεύτηκε (ο ν. 3174) την 28η Αυγούστου του 2003. Πόσους μήνες χρειαζόταν να εκδοθεί η υπουργική απόφαση ή να τρέξουν τα επιχειρησιακά σχέδια και να τελειώσει η διαδικασία μέσα στη χρονιά που πέρασε; Γιατί η κυβέρνηση καθυστέρησε τη διαδικασία και κράτησε υπό ομηρία και με ελπίδα όλους αυτούς που υπέβαλαν αιτήσεις παραμονές των εκλογών; Αυτό μπορεί κάποιος από τους συναδέλφους του ΠΑΣΟΚ να μας το εξηγήσει; Δηλαδή έξι μήνες δεν έφταναν για τη διαδικασία; 
      Θα σας πω τι κάναμε παρ’ ότι με χλεύασε ο κ. Κοσμίδης στη Διαρκή Επιτροπή. Ήδη από τις 7 Ιουνίου έχουν στείλει εγκύκλιο στις περιφέρειες και τους λέμε απευθείας να μας υποβάλουν μέχρι την 7η Ιουλίου τα επιχειρησιακά τους σχέδια. Σε δεκαπέντε μέρες θα τα εγκρίνουμε και ένα μήνα χρειάζονται να κάνουν τη διαδικασία των προσλήψεων. Αυτός ο μύθος ότι πάμε να εξοικονομήσουμε χρήματα για να τα πάρουμε από τη μερική απασχόληση και να τα βάλουμε σε άλλο λογαριασμό καταρρίπτεται στην πράξη από τις ενέργειες που κάνει με ταχύτατους ρυθμούς η πολιτική ηγεσία του Υπουργείου.
      Είπε συνάδελφος της Αντιπολίτευσης ότι το κάναμε αυτό για να βάλουμε τα δικά μας παιδιά ή να ελέγξουμε καταστάσεις. Να σας θυμίσω τη διαφορά των δύο καθεστώτων. Πρώτα αποφάσισαν οι γενικοί γραμματείς της περιφέρειας και οι ΕΕΤΑΑ, ελεγχόμενη από το ΠΑΣΟΚ, για το ποιοι θα προσληφθούν. Εμείς καταργούμε τον περιφερειάρχη, καθορίζουμε τις θέσεις σύμφωνα με τα επιχειρησιακά σχέδια σε επίπεδο  Υφυπουργών και εμπιστευόμαστε τους δημάρχους να εφαρμόσουν τη διαδικασία. Ποιος λογικός θα πει ότι η μια περίπτωση, όπως προέβλεπε ο ν. 3174, ήταν η αξιοκρατική και δεν είναι η δική μας ρύθμιση αυτή  που εμπιστεύεται τους δημάρχους; Εκτός αν θεωρεί κάποιος ότι όλοι οι δήμαρχοι της Ελλάδος ανήκουν πλέον στη Νέα Δημοκρατία. 
      Καταργήσαμε -και αναφέρομαι σε κάποια παρατήρηση του κ. Κουβέλη- την εισήγηση του Γενικού Γραμματέα της περιφέρειας στο άρθρο 1. Τη διατηρούμε στο άρθρο 5 στην παράγραφο 3 προκειμένου να συμμετέχει ο περιφερειάρχης χωρίς ψήφο γιατί θέλουμε τη γνώμη του γενικού γραμματέα της περιφέρειας για ορισμένες ιδιαιτερότητες που πιθανόν να έχουν κάποιοι δήμοι που δεν αποτυπώνονται σε χαρτιά όπως π.χ. το πόσο διασπαρμένα είναι τα δημοτικά διαμερίσματα και τι είδους ανάγκες μπορεί να έχουν. Στέκομαι σ’ αυτό το σημείο να σας πω για το 10% για το οποίο πάρα πολύς λόγος έχει γίνει. Οι δήμαρχοι το ζήτησαν και με παραδείγματα, όπως «βάλτε ένα μικρό ποσοστό ώστε να μπορώ να στέλνω έναν υπάλληλο για τέσσερις ώρες τη μέρα στο απομακρυσμένο δημοτικό διαμέρισμα, ώστε να εξυπηρετεί τους κατοίκους του διαμερίσματος». Αυτή ήταν η ανάγκη που επέβαλλε να πάρουμε ένα ποσοστό 10% και να το βγάλουμε από τις κοινωνικές ανάγκες, οι οποίες και βέβαια θα εκτιμηθούν από την επιτροπή, σύμφωνα με το επιχειρησιακό σχέδιο που θα κατατεθεί.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τελειώνοντας, κυρίες και κύριοι συνάδελφοι, θα ήθελα να πω ότι το παρόν σχέδιο νόμου είναι ένας απλός και δίκαιος νόμος που εμπιστεύεται και βοηθάει την Τοπική Αυτοδιοίκηση. Είναι αξιοκρατικός. Τα κριτήρια επιλογής δεν προσδιορίζονται με υπουργικές αποφάσεις αλλά καθορίζονται σήμερα απευθείας από το νόμο και όλοι ξέρουν τους κανόνες του παιχνιδιού. Σ’ αυτήν την τακτική μας είχαν συνηθίσει τόσα χρόνια οι κυβερνήσεις του ΠΑΣΟΚ ή σε νόμους με άπειρες εξουσιοδοτικές διατάξεις –που παραπέμπτω είτε σε προεδρικά διατάγματα είτε σε υπουργικές αποφάσεις που αλλοίωναν το περιεχόμενο και τη φιλοσοφία του νόμου; Εδώ τα πράγματα είναι καθαρά από το νόμο. Σε κάθε περίπτωση, σας διαβεβαιώνω γ’ αυτό οι δήμαρχοι είναι ευχαριστημένοι από αυτόν το νόμο. Τον θεωρούν καλό εργαλείο. Γι’ αυτό σας καλώ να υπερψηφίσετε το σχέδιο νόμου. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Συνεχίζουμε με τον κατάλογο των ομιλητών Βουλευτών και το λόγο έχει ο κ. Γιάννης Κουτσούκος. 
      ΓΙΑΝΝΗΣ ΚΟΥΤΣΟΥΚΟΣ:  Ευχαριστώ, κύριε Πρόεδρε. 
      Παρακολούθησα τον κύριο Υφυπουργό ο οποίος ανέπτυξε την επιχειρηματολογία του για το νομοσχέδιο, τουλάχιστον σε πιο χαμηλούς τόνους σε σχέση με ορισμένους προλαλήσαντες συναδέλφους της Νέας Δημοκρατίας, όπως και σε σχέση με τον εισηγητή της, οι οποίοι προσπάθησαν να μας πείσουν ότι με αυτό το νομοσχέδιο υλοποιούνται οι προγραμματικές δεσμεύσεις του κόμματος της Νέας Δημοκρατίας για να μας οδηγήσουν σε μια κοινωνία ευημερίας. 
      Ξεκινώντας την ομιλία μου, θα ήθελα να κάνω μία παρατήρηση. Όταν μιλάμε για ανέργους σε μία χώρα που έχει υψηλά ποσοστά ανεργίας –είναι γνωστό αυτό- και σε μία χώρα που αναμένεται να αυξηθούν τα ποσοστά ανεργίας, πρέπει να μιλάμε με περισσότερη σεμνότητα και ταπεινότητα. 
      Κύριε Πρόεδρε, κυρίες και κύριοι συνάδελφοι, μπαίνει εύλογα το ερώτημα, γιατί η Κυβέρνηση επανανομοθετεί τη μερική απασχόληση. Γιατί, όπως είναι γνωστό, μετά από μία περίοδο έντονων προβληματισμών, διεργασιών και επιφυλάξεων, νομοθετήθηκε και στη χώρα μας η μερική απασχόληση στο δημόσιο. Αυτοί οι προβληματισμοί είχαν να κάνουν με το γεγονός ότι υπήρχαν κάποια άσχημα παραδείγματα. Για παράδειγμα, είναι γνωστό ότι στον ιδιωτικό τομέα η μερική απασχόληση πολλές φορές αξιοποιείται για την καταστρατήγηση των εργασιακών σχέσεων και την εκμετάλλευση των εργαζομένων. Από την άλλη όμως πλευρά, ορισμένοι ισχυρίζονταν -μάλιστα παρουσίαζαν και δείκτες- ότι στην υπόλοιπη Ευρώπη, η μερική απασχόληση στο δημόσιο έχει εισαχθεί πολλά χρόνια νωρίτερα και έχει προσφέρει στην εξυπηρέτηση του κοινωνικού συνόλου, άρα και γιατί όχι και στην Ελλάδα. 
      Μετά από ένα διάλογο που αναπτύχθηκε και αξιοποιώντας παραδείγματα, ο ν. 3174 θεσμοθέτησε τη μερική απασχόληση με έναν τρόπο που έκανε σαφέστατο το χαρακτήρα της. Ο χαρακτήρας της μερικής απασχόλησης, όπως θεσμοθετήθηκε, είχε να κάνει με την εξυπηρέτηση αναγκών κοινωνικού χαρακτήρα ιδιαίτερα ευαίσθητων ομάδων, ατόμων που χρειάζονταν τη στήριξη ορισμένων δημοσίων φορέων, δεδομένου ότι οι υπάρχουσες υπηρεσίες με τη δομή και το χαρακτήρα τους δεν μπορούσαν να τους εξυπηρετήσουν. Άλλωστε τα παραδείγματα είναι πάρα πολλά. 
      Αφού, λοιπόν, είναι θεσμοθετημένη η μερική απασχόληση και αφού βρίσκεται σε εξέλιξη ένας ολόκληρος προγραμματισμός για την πρόσληψη εικοσιπέντε χιλιάδων ανθρώπων, προς τι η σκοπιμότητα; Φαίνεται καθαρά ότι η σκοπιμότητα έχει σχέση πρώτον, με την ακύρωση των διαδικασιών για τις είκοσι δυόμισι χιλιάδες θέσεις, που βρίσκονται σε εξέλιξη. Πρόκειται για μία πολύ δυσμενή εξέλιξη για τις χιλιάδες των ανέργων που έχουν υποβάλει αιτήσεις και που σε πάρα πολλές περιπτώσεις οι διαδικασίες έχουν προχωρήσει σε σημείο που είναι έτοιμη η έκδοση των αποτελεσμάτων, τα οποία θα είχαν εκδοθεί εάν δεν είχε υπάρξει η προεκλογική περίοδος για τις ευρωεκλογές. Δεν σκέφτεται κανείς σε ποια ταλαιπωρία θα μπουν αυτοί οι άνθρωποι των οποίων πετιούνται στο καλάθι των αχρήστων οι αιτήσεις τους και οι οποίοι προσδοκούσαν αυτήν την απασχόληση για να συμπληρώσουν έστω το εισόδημά τους ή για να μπουν στην αγορά εργασίας;
      Η δεύτερη σκοπιμότητα είναι ότι η Νέα Δημοκρατία ξαναμοιράζει το παιχνίδι μεταξύ των δημάρχων και των νομαρχών μ’ ένα ιδιαίτερα συγκεντρωτικό τρόπο.
      Η τρίτη σκοπιμότητα είναι προφανώς η μεταφορά των δαπανών. Κανείς δεν μπορεί να μας πείσει ότι υπάρχει περιθώριο οι πιστώσεις οι οποίες ήταν εγγεγραμμένες για φέτος, να απορροφηθούν μέσα στην τρέχουσα χρονιά. 
      Το πιο σπουδαίο, όμως, κατά τη γνώμη μου είναι ότι με το νομοσχέδιο αλλοιώνεται ο χαρακτήρας της μερικής απασχόλησης έτσι όπως θεσπίστηκε από την κυβέρνηση του ΠΑΣΟΚ. Πώς αλλοιώνεται; Αλλοιώνεται από το άρθρο 1 όταν μιλάει κυρίως και αναφέρει ενδεικτικά ορισμένες δραστηριότητες και επίσης με το άρθρο 3, όταν δίνει τη δυνατότητα το 10% των προγραμμάτων να είναι πάνω σε δράσεις του δημοσίου, που έχουν να κάνουν με το δημόσιο συμφέρον, δηλαδή στο σκληρό πυρήνα της διοίκησης, δηλαδή σε υπηρεσίες ελεγκτικού χαρακτήρα, σε υπηρεσίες εφαρμογής των νόμων. Και ορθώς τέθηκε το ζήτημα της συνταγματικότητας. Το είχα θέσει και εγώ στην επιτροπή και μου είχε απαντήσει ο Υπουργός ότι δεν υφίσταται θέμα συνταγματικότητας. 
      Παρατήρησα ότι σήμερα ανακάλυψα ορισμένα επιχειρήματα, όταν από τον κ. Βενιζέλο, που έχει και την ιδιότητα του καθηγητή του Συνταγματικού Δικαίου εκτός των άλλων, τέθηκε το ζήτημα της συνταγματικότητας και απάντησε με την εφεύρεση της συμπληρωματικής εξυπηρέτησης που αναφέρεται στο άρθρο 1, αγνοώντας ότι από το ν. 3174 μέχρι σήμερα υπάρχουν δύο σοβαρές αλλαγές: Η μία αλλαγή είναι η κατάργηση του ενδιάμεσου φορέα και η άλλη αλλαγή είναι οι ρυθμίσεις που προωθούνται με το προεδρικό διάταγμα για την αντιμετώπιση του προβλήματος των συμβασιούχων. Κατά τούτο δεν μπορεί να απαντήσει η Κυβέρνηση ούτε απάντησε τώρα ο κύριος Υπουργός σε ποια κατηγορία των εργαζομένων που προβλέπει το άρθρο 103, θα ενταχθούν οι εργαζόμενοι με μερική απασχόληση που πλέον έχουν συμβατική σχέση με το δημόσιο. Δεν είναι εργαζόμενοι που είχαν προσληφθεί σ’ έναν ενδιάμεσο φορέα και χρησιμοποιούνταν για την εξυπηρέτηση ορισμένων αναγκών είτε των δήμων είτε των νομαρχιών είτε του δημοσίου. Έχουν κατευθείαν εργασιακή σχέση με τους δήμους, με τις νομαρχιακές αυτοδιοικήσεις αλλά και τα ίδια τα Υπουργεία, γιατί ο νόμος προβλέπει ότι και η Δημόσια Διοίκηση μπορεί να κάνει τέτοια προγράμματα. Και βεβαίως μπορεί να απαντηθεί το ζήτημα της συνταγματικότητας με μία απλή έγερση διά της Πλειοψηφίας, αλλά φοβούμαι ότι θα υπάρξουν άλλες διαδικασίες με βάση τις οποίες θα απαντηθεί, αφού η Βουλή δεν αντιμετωπίζει το πρόβλημα που τέθηκε. 
      Όμως, κύριοι συνάδελφοι, όσον αφορά σε αυτό το νομοσχέδιο με τα επιχειρήματα που αναπτύσσει η Κυβέρνηση σε σχέση με την ανάγκη επανανομοθέτησης και τις σκοπιμότητες που είναι φανερό ότι υπηρετεί μία απλή υπόθεση, ποια είναι η πρακτική της Κυβέρνησης την τρέχουσα περίοδο; Γιατί τι ισχυρίζεται η Κυβέρνηση; Ότι βελτιώνει τη δυνατότητα απασχόλησης ορισμένων κοινωνικών ομάδων, ότι απλοποιεί τις διαδικασίες, ότι βγάζει έξω τους ενδιάμεσους και ότι βεβαίως θα δώσει τη δυνατότητα σε πολύ περισσότερους να απασχοληθούν. Ποια είναι, λοιπόν, η πρακτική; Γνωρίζετε πολύ καλά ότι την περίοδο που διανύουμε λήγουν πάρα πολλές συμβάσεις συμβασιούχων. Κλασικό παράδειγμα είναι οι γεωπόνοι του ΕΛΓΑ, τριακόσιοι στον αριθμό, που λήγουν οι συμβάσεις τους και οι οποίες δεν ανανεώνονται για να μη συμπεριληφθούν ενδεχόμενα –κάνω μια εικασία και ας μου απαντήσει ο παριστάμενος Υφυπουργός ότι δεν είναι έτσι- στις διατάξεις του προεδρικού διατάγματος.
      Από την άλλη πλευρά έρχεται η Κυβέρνηση να ισχυρισθεί ότι κάνει πιο αποτελεσματική τη διαδικασία -και μάλιστα της το ζήτησαν οι δήμαρχοι- καταργώντας τη γνωμοδοτική επιτροπή. Τι ήταν η γνωμοδοτική επιτροπή; Η γνωμοδοτική επιτροπή ήταν ένα όργανο με στελέχη της διοίκησης και με κοινωνική εκπροσώπηση, που είχε τη δυνατότητα να αξιολογήσει τα προγράμματα έξω και πέρα από τις πολιτικές σκοπιμότητες και τις βουλήσεις της Κυβέρνησης, που βεβαίως είναι σεβαστές κάθε φορά, αλλά που εν πάση περιπτώσει σε μία διοίκηση που έχει τη δική της δυναμική και λειτουργία και σε μία αυτοδιοίκηση που έχει κατακτήσει με αγώνες την αυτονομία της είναι λογικό να διατυπώνονται προτάσεις και απόψεις που είναι έξω από τη λογική της Κυβέρνησης. Έρχεται, λοιπόν, και καταργεί αυτήν τη γνωμοδοτική επιτροπή. Είναι τυχαία αυτή η πράξη της κατάργησης της γνωμοδοτικής επιτροπής; Δεν συμβαδίζει με άλλες πράξεις της Κυβέρνησης σε αυτήν την περίοδο, που υπονομεύουν τις διαδικασίες της συμμετοχής των εργαζομένων και των κοινωνικών φορέων στη λήψη των αποφάσεων;
      Μπορώ να σας πω μια σειρά παραδείγματα, αλλά γιατί να αναφέρουμε άλλα παραδείγματα και να μη σταθούμε σ’ αυτό που διατύπωσαν οι εκπρόσωποι των κοινωνικών φορέων όταν κλήθηκαν στην επιτροπή μας η ΕΝΑΕ, η ΚΕΔΚΕ και η ΟΚΕ όπου όλοι μαζί και ομοφώνως απαίτησαν την απόσυρση του άρθρου 8. Μάλιστα είναι χαρακτηριστικό ότι από την πλευρά της Αξιωματικής Αντιπολίτευσης κατατέθηκαν πολλές εναλλακτικές μεταβατικού χαρακτήρα προτάσεις, ώστε να μην πεταχτούν στο καλάθι των αχρήστων οι χιλιάδες αιτήσεις. Να κάνει τις βελτιώσεις που θέλει η Κυβέρνηση, αλίμονο θα τις ψηφίζαμε και εμείς. Κάθε νόμος στην πράξη δοκιμάζεται και χρειάζεται βελτιώσεις αλλά η Κυβέρνηση πρέπει να αποδείξει τις καλές της προθέσεις. Δυστυχώς, μέχρι στιγμής δεν έχουν αποδειχθεί αυτές οι καλές προθέσεις. Εκείνο που έχει αποδειχθεί είναι οι σκοπιμότητες και βεβαίως είναι καθαρό για να μιλήσω και λίγο με την τρέχουσα γλώσσα ότι αγοράζει πολιτικό χρόνο η Κυβέρνηση αλλά με μεταχρονολογημένες επιταγές.
      Ευχαριστώ πάρα πολύ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Γεώργιος Σούρλας): Ακριβής στο χρόνο του ο κ. Κουτσούκος.
      Η κ. Ευαγγελία Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρίες και κύριοι συνάδελφοι, συζητούμε το σχέδιο νόμου για τη μερική απασχόληση και εκείνο που παρακολούθησα εγώ τουλάχιστον και στην ομιλία του εισηγητή της Πλειοψηφίας, αλλά και στις ομιλίες των κυβερνητικών Βουλευτών, ήταν η ανταλλαγή συγχαρητηρίων και τίποτε περισσότερο. Εγώ θα μπορούσα να σας συγχαρώ μόνο για το προσόν των πολιτικών οβιδιακών μεταμορφώσεων  ανάλογα με τη θέση στην οποία βρίσκεστε στην κυβέρνηση δηλαδή ή στην Αντιπολίτευση. Γιατί δεν μπορώ να εξηγήσω αλλιώς πώς ο σημερινός Υπουργός Εσωτερικών, Δημόσιας Διοίκησης και Αποκέντρωσης πριν από ένα χρόνο περίπου τον Ιούλιο του 2003 στη συζήτηση του νομοσχεδίου για τη μερική απασχόληση, αναφερόμενος σ’ αυτό, εκείνο που έλεγε είναι ότι είναι ένα πυροτέχνημα, το οποίο όμως παθαίνει αφλογιστία όπως όλοι γνωρίζετε ύστερα από μια πικρή εμπειρία και ταυτόχρονα μιλούσε για πιραντελικές καθαρά μεθόδους στο θέμα των προσλήψεων και μάλιστα μερικών προσλήψεων περιορισμένου χρόνου ακριβώς στο πλαίσιο του εμπορίου των ελπίδων. Ο δε εισηγητής της Αντιπολίτευσης τότε και τώρα Κυβέρνησης, ο οποίος φρονίμως ποιών δεν μίλησε ούτε στην επιτροπή αλλά ούτε και σήμερα στην Ολομέλεια, έλεγε τότε ότι η μερική απασχόληση δεν εγγυάται την ορθή παροχή υπηρεσιών στις οποίες αναφέρεται και πιστεύω ότι αρκετές από τις προβλεπόμενες υπηρεσίες –διαβάζω από τα Πρακτικά της Βουλής- δεν θα προσφερθούν τελικά με τον τρόπο που θα έπρεπε, γιατί είναι λογικό άνθρωποι μερικώς αμειβόμενοι  σε μικρό χρονικό διάστημα ευρισκόμενοι να μην είναι απερίσπαστοι και να μην κοιτούν αποκλειστικά τη δουλειά τους. Ταυτόχρονα έλεγε ότι ο κόσμος ζει με την αίσθηση ότι επιτέλους θα ανοίξουν οι πόρτες στο δημόσιο και έτσι δημιουργείται μια κούφια υποσχεσιολογία ταυτόχρονα δε τι θα γίνει; Ημιδημόσιος υπάλληλος; Σίγουρα πάντως δεν θα ήταν δημόσιος υπάλληλος, αλλά γνωρίζετε τα ζητήματα που πλανώνται στην ατμόσφαιρα. Αυτά μπορώ να τα καταθέσω και στα Πρακτικά, έτσι για να υπάρχουν και για να μπορεί να δει ο οποιοσδήποτε ιδιαίτερα δε φοιτητές θα έλεγα του τμήματος Ψυχολογίας να αποτελέσει ίσως και θέμα για διατριβή δική τους για τη δική σας διαφορετική τοποθέτηση κάθε φορά σ’ αυτό το θέμα. 
      Σαφώς η μερική απασχόληση μπορεί και πρέπει να δρα μόνο συμπληρωματικά του κανόνα που πρέπει να είναι η πλήρης απασχόληση και στην περίπτωση της μερικής απασχόλησης στο δημόσιο μόνο σε ειδικές περιπτώσεις που εμπεριέχουν το στοιχείο της κοινωνικής προσφοράς. Θα έπρεπε δε να είναι συναινετικού χαρακτήρα αυτό το θεσμικό πλαίσιο. Όμως έρχεστε, ως Κυβέρνηση, ένα χρόνο μετά την ψήφιση του ν. 3174 να καταργήσετε αυτό το νομοσχέδιο, επτά από τα άρθρα αυτού του νομοσχεδίου και να φέρετε  νέες διατάξεις, που μόνο σύγχυση μπορούσαμε να πούμε ότι προκαλούν ταυτόχρονα δε προβληματισμό και οπισθοδρόμηση και το μόνο που εκτιμώ ότι θέλει η Κυβέρνηση να διασφαλίσει, μερικώς μάλιστα, είναι κάποιες από τις πάμπολλες προεκλογικές υποσχέσεις. 
      Θεωρώ κατ’ αρχήν μείζον θέμα και το έθεσαν στις τοποθετήσεις τους στην επιτροπή οι εκπρόσωποι της ΕΝΑΕ, της ΚΕΔΚΕ και βεβαίως της οικονομικής και κοινωνικής επιτροπής την ακύρωση των υπό εξέλιξη διαδικασιών πρόσληψης πετώντας χιλιάδες αιτήσεις, αλλά και τις ελπίδες ανέργων στο καλάθι των αχρήστων και έτσι πραγματικά αναιρείται κάθε έννοια της αρχής και της συνέχειας μα πάνω απ’ όλα της σοβαρότητας, της διαφάνειας και της καθαρότητας της λειτουργίας στη διοίκηση.
      Πέρα απ’ αυτό, όμως, υπάρχουν αυτήν τη στιγμή στον προϋπολογισμό 80 εκατομμύρια ευρώ που καλύπτουν αυτές τις είκοσι δύο χιλάδες θέσεις μερικής απασχόλησης για το δεύτερο εξάμηνο του 2004. Η συνέπεια της ματαίωσης των προσλήψεων θα είναι αυτή η εξοικονόμηση των εκατομμυρίων, προφανώς ίσως για να καλυφθεί το ποσό των 70 περίπου εκατομμυρίων που προέρχονταν από το ΛΑΦΚΑ, που με λαϊκίστικες διαδικασίες καταργήθηκε και αξιοποιούνταν σε ιδιαίτερα σημαντικές για τους εργαζόμενους δράσεις. 
      Αυτό που διαπνέει το νομοσχέδιο είναι μια προσπάθεια κυβερνητικού ελέγχου των προσλήψεων και άρσης των συμμετοχικών και αποκεντρωμένων διαδικασιών που έθετε ο νόμος που ψήφισε η προηγούμενη κυβέρνηση τον Ιούλιο του 2003. Έτσι, ενώ με το άρθρο 6 προβλέπονταν το γνωμοδοτικό συμβούλιο για το σχεδιασμό των δράσεων κοινωνικού χαρακτήρα, δηλαδή ένα συμμετοχικό συμβούλιο με τη συμμετοχή -εκτός του Γενικού Γραμματέα του Υπουργείου  Εσωτερικών- εκπροσώπων του ΚΕΔΚΕ, ΕΝΑΕ, ΑΔΕΔΥ και ΟΑΕΔ. Στο άρθρο 5 του ίδιου νόμου προβλέπει για δράση υπηρεσιών κοινωνικού χαρακτήρα τριμελή επιτροπή παρακολούθησης και κατανομής πόρων, αποτελούμενη από τον Γενικό Γραμματέα της Περιφέρειας, το Διευθυντή του Σώματος Επιθεωρητών Εργασίας και το Διευθυντή Τοπικής Αυτοδιοίκησης της περιφέρειας του κάθε νομού.
      Το άρθρο 5 του νομοσχεδίου, που συζητούμε σήμερα, συνιστά αντίστοιχη τριμελή επιτροπή αποτελούμενη, όμως, από τους τρεις Υφυπουργούς. Γιατί άραγε να απουσιάζουν οι εκπρόσωποι της αυτοδιοίκησης και άλλων κοινωνικών φορέων από την αξιολόγηση των προγραμμάτων; Είναι ξεκάθαρο ότι αυτό γίνεται και για λόγους πιο άμεσης πολιτικής σκοπιμότητας, αλλά και διότι η Νέα Δημοκρατία, ως συντηρητικό κόμμα, είναι αντίθετη με κάθε μορφή συμμετοχικής διακυβέρνησης. 
      Μη μου πείτε, κύριε Υπουργέ, ότι συμφώνησαν σε αυτό οι δήμαρχοι και οι νομάρχες! 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς θέλατε να φύγει…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Η δε κατάργηση της διαμεσολάβησης των ενδιάμεσων μη κερδοσκοπικών φορέων σηματοδοτεί τη διαφορετική προσέγγιση ΠΑΣΟΚ και Νέας Δημοκρατίας σε ό,τι αφορά την κοινωνική οικονομία. Το ΠΑΣΟΚ θέλει την ανάπτυξη της κοινωνικής οικονομίας με όλα τα μέσα, μιας οικονομίας που και οι παραγωγοί και οι καταναλωτές είναι κοινωνικά ευαίσθητες ομάδες, ενώ η Νέα Δημοκρατία επιδιώκει ουσιαστικά την ομηρία των συμβασιούχων μέσα από συμβάσεις με το δημόσιο και την Τοπική Αυτοδιοίκηση. 
      Εκείνο που ήθελα επιπλέον να τονίσω είναι πως σαφώς και δεν είναι ασήμαντη η απάλειψη από τις υπηρεσίες κοινωνικού χαρακτήρα, όπως το άρθρο 3 του νομοσχεδίου αναφέρει, και περιπτώσεων μαζικής άθλησης, αντιμετώπισης ειδικών περιβαλλοντικών αναγκών, ενημέρωσης και πληροφόρησης πολιτών. Αυτά όμως, είναι ζητήματα στα οποία μπορούμε να αναφερθούμε και στην κατ’ άρθρον συζήτηση. 
      Για όλους, λοιπόν, τους παραπάνω λόγους δεν ψηφίζω το νομοσχέδιο για τη μερική απασχόληση. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Φίλιππος Πετσάλνικος.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα ένα νομοσχέδιο της Κυβέρνησης  που αποδεικνύει ότι ο Υπουργός Εσωτερικών, Δημόσιας Διοίκησης και Αποκέντρωσης ακολουθεί μια πρωτοφανή -θα έλεγα- μέθοδο νομοθέτησης. Γιατί, ενώ πριν από περίπου ένα χρόνο -πέρσι τον Ιούλιο ως γνωστόν- η Βουλή συζήτησε και ψήφισε το νόμο που θεσμοθέτησε τη μερική απασχόληση και μετά ακολούθησαν διαδικασίες για την κάλυψη περίπου εικοσιπέντε χιλάδων θέσεων μερικής απασχόλησης, ενώ είχαν προκηρυχθεί σε σημαντικό αριθμό οι θέσεις αυτές, ενώ δεκάδες χιλιάδες πολίτες είχαν υποβάλει τα δικαιολογητικά τους, δηλαδή, ενώ βρισκόμασταν στο πρώτο στάδιο εφαρμογής ενός νέου θεσμού, έρχεται τώρα η Κυβέρνηση και τι κάνει με το νομοσχέδιο  που συζητούμε σήμερα; Καταργεί το νόμο εκείνο, αλλά επαναλαμβάνει στην ουσία  τις διατάξεις εκείνου του νόμου με μικροαλλαγές, πριν ολοκληρωθεί η διαδικασία του πρώτου σταδίου της εφαρμογής ενός νέου θεσμού. 
      Αξίζει να θυμηθούμε τι ακριβώς έλεγε ο κ. Παυλόπουλος, ως Κοινοβουλευτικός Εκπρόσωπος, τότε τον Ιούλιο του 2003 σ’ αυτήν εδώ την Αίθουσα για το νομοσχέδιο που τότε είχε φέρει η κυβέρνηση του ΠΑΣΟΚ και συζητείτο εδώ. 
      Πρώτα απ’ όλα κατήγγειλε ο κ. Παυλόπουλος την Κυβέρνηση για ανευθυνότητα και υποκρισία και έλεγε επί λέξει: «Το ερώτημα που αποδεικνύει την ανευθυνότητα αλλά και την υποκρισία της κυβέρνησης του ΠΑΣΟΚ είναι το εξής: 
      Πώς για ένα τόσο σημαντικό νομοσχέδιο δεν μας καλέσατε σε διάλογο νωρίτερα, έλεγε. «Δηλαδή, κατά τη γνώμη σας, γι΄ αυτό το νομοσχέδιο και για το σύνολο του σχεδιασμού σας για την πάταξη της ανεργίας δεν μπορέσατε ποτέ να μας πείτε τι θέλετε και να ρωτήσετε και τη δική μας άποψη, ώστε να μπορούμε να έρθουμε εδώ και να συζητήσουμε σοβαρά, αφού προηγουμένως έχουμε εκθέσει τις απόψεις μας; Αυτό αποδεικνύει», έλεγε ο κ. Παυλόπουλος, «πόσο πολιτικά υποκριτές και ανεύθυνοι είσθε». 
      Και ερωτώ τώρα τον κ. Παυλόπουλο: Για το νομοσχέδιο που σήμερα συζητούμε κάλεσε την Αντιπολίτευση σε διάλογο πριν το καταθέσει, λίγες μέρες πριν από τις ευρωεκλογές; Όχι βέβαια. Δικαιούμαι τώρα κι εγώ να το αντιστρέψω και να πω ότι είναι η μέγιστη απόδειξη υποκρισίας και ανευθυνότητας, αφού δεν εκλήθη σε διάλογο η Αντιπολίτευση; 
      Και συνέχισε ο κ. Παυλόπουλος στις 24 Ιουλίου του 2003: «Το νομοσχέδιο είναι αποσπασματικό». Και τεκμηρίωνε την καταγγελία του για την αποσπασματικότητα ως εξής: «Πού είναι το μεγαλόπνοο σχέδιό σας για την ανεργία;». Ερωτώ, λοιπόν, σήμερα την Κυβέρνησή σας, κύριε Υφυπουργέ: Πού είναι το μεγαλόπνοο σχέδιο το δικό σας για την ανεργία; Το πρώτο δείγμα γραφής σας για την ανεργία ποιο είναι; Καταργώ το νόμο που είχε ψηφιστεί πέρσι, καταργώ τις διαδικασίες που βρίσκονταν σε εξέλιξη, πετάω στον κάλαθο των αχρήστων τις αιτήσεις και τα δικαιολογητικά δεκάδων χιλιάδων πολιτών που είχαν ήδη υποβάλει την αίτηση για την κάλυψη των εικοσιπέντε χιλιάδων θέσεων μερικής απασχόλησης. Αυτό είναι το μεγαλόπνοο σχέδιό σας; Αυτό είναι το πρώτο δείγμα γραφής για την αντιμετώπιση της ανεργίας; Γιατί είναι γνωστό ότι θα υπάρξει τεράστια καθυστέρηση, αφού από την αρχή θα πρέπει να γίνουν όλες πλέον οι διαδικασίες. Πολλούς μήνες πίσω θα πάει η έναρξη εφαρμογής αυτού νέου θεσμού, ενώ θα μπορούσαν ήδη να έχουν αρχίσει να απασχολούνται από τον Ιούνιο-Ιούλιο, δηλαδή από αυτό εδώ το χρονικό διάστημα, με το νόμο που είχε ψηφίσει πέρσι η Βουλή, οι είκοσι πέντε χιλιάδες άνεργοι.
      Και πιο κάτω, μας κατήγγειλε ο κ. Παυλόπουλος ότι είμαστε εντελώς ανεξέλεγκτοι. Και ακούστε τι έλεγε: «Στις λέξεις «παροχή υπηρεσιών κοινωνικού χαρακτήρα» τι δεν χωράει; Λέτε παρακάτω «ιδίως πέντε πράγματα», αλλά το «ιδίως» σημαίνει ότι τα πάντα μπορούν να χωρέσουν. Ποιος θα σας ελέγξει; Ώσπου να βρεθεί δικαστήριο και αν βρεθεί με διαδικασία ασφαλιστικών μέτρων, που δεν χωράει εδώ, όπως καταλαβαίνετε, λόγω της υφής της διαφοράς, να ελέγξει αυτό το πράγμα, τη δουλειά σας θα την έχετε κάνει. Είσθε εντελώς ανεξέλεγκτοι και μπορείτε να χρησιμοποιείτε το νομοσχέδιο κατά το δοκούν, κατά βούληση». Μας κατακεραύνωνε. 
      Βλέπω όμως ότι στο άρθρο 3 του νομοσχεδίου που τώρα συζητούμε υπάρχει ακριβώς η ίδια διατύπωση: «ιδίως». Επομένως; Εγώ τελώ σε σύγχυση πλέον. Τότε ο κ. Παυλόπουλος έλεγε ότι δεν θα πρέπει να υπάρχει η λέξη «ιδίως» και μας έλεγε ότι είμαστε ανεξέλεγκτοι. Μα, επαναλαμβάνετε ακριβώς τις ίδιες διατυπώσεις. Ανεξέλεγκτοι είσθε κι εσείς; Αυτό όμως δείχνει την τεράστια απόσταση ανάμεσα σ΄ εκείνα που λέγατε τότε και σε αυτά που κάνετε σήμερα, σε βάρος των ανέργων. 
      Το χειρότερο όμως απ’ όλα, κυρίες και κύριοι συνάδελφοι, είναι ότι με το νομοσχέδιο που συζητούμε ματαιώνεται η διαδικασία, η οποία βρισκόταν στο στάδιο της ολοκλήρωσης, για την πλήρωση χιλιάδων θέσεων μερικής απασχόλησης. Και ακυρώνονται οι αιτήσεις που υπέβαλαν δεκάδες χιλιάδες άτομα –ίσως να ήταν και εκατό χιλιάδες οι αιτήσεις- δηλαδή άνεργοι νέοι, άνεργες μητέρες, μακροχρόνια άνεργοι, άτομα με ειδικές ανάγκες. 
      Σε όλους αυτούς τι λέτε εσείς τώρα, ως Κυβέρνηση; Λέτε ότι από την αρχή θα πρέπει ξανά να ταλαιπωρηθούν, ξανά να υποβάλουν τις αιτήσεις, να υποστούν αυτήν την ταλαιπωρία της  γραφειοκρατίας, την ίδια στιγμή, κύριε Υφυπουργέ, που συνεχώς διατυμπανίζετε ότι κατά την άποψή σας η Κυβέρνηση θα προχωρήσει σε μέτρα που δεν θα διευρύνουν και δεν θα επιδεινώνουν τη γραφειοκρατική ταλαιπωρία για τον πολίτη, αλλά ότι θα απλοποιεί τις διαδικασίες και θα κάνει πιο φιλική τη Δημόσια Διοίκηση. Ποιο είναι όμως το πρώτο δείγμα γραφής; Ότι λέτε σε δεκάδες χιλιάδες πολίτες να ταλαιπωρηθούν πάλι, να υποβάλουν πάλι τα χαρτιά τους, γιατί έτσι θέλετε, έχετε την πλειοψηφία μέσα στη Βουλή και καταργείτε τον περσινό νόμο και καταργείτε όλες τις διαδικασίες που βρίσκονται σε εξέλιξη, με αποκορύφωση της γραφειοκρατικής ταλαιπωρίας.
      Θα σας δώσω ένα παράδειγμα. Στο Νομό Καστοριάς τριακόσιες θέσεις, κύριε Υφυπουργέ, είχαν κατανεμηθεί και εγκριθεί για την πρωτοβάθμια Τοπική Αυτοδιοίκηση, για τη Νομαρχιακή Αυτοδιοίκηση, καθώς επίσης και για τις υπηρεσίες των νοσοκομείων, του κέντρου υγείας, του κέντρου χρονίων παθήσεων. Και υπέβαλαν αιτήσεις χίλια διακόσια και κάτι άτομα.
      Τι λέτε σε όλους εκείνους τους πολίτες, στους άνεργους νέους, στις άνεργες μητέρες, στους μακροχρόνια άνεργους, τι λέτε στα άτομα με ειδικές ανάγκες που μετά την ψήφιση του νόμου πέρυσι και την προκήρυξη των θέσεων υπέβαλαν τις αιτήσεις; Τους λέτε «να έλθετε, πάλι από την αρχή, πάλι ταλαιπωρία, ξανά διαδικασίες». Αυτό είναι το φιλικό κράτος; Αυτό είναι το δείγμα του σύγχρονου κράτους που σέβεται τον πολίτη;
      Ακούσαμε στην επιτροπή να καταθέτουν την αγωνία τους οι εκπρόσωποι των φορέων. Τι μας είπε η ΚΕΔΚΕ; Είπε ότι δεν πρέπει να σταματήσουν οι διαδικασίες σε αυτό το στάδιο που βρίσκονται και σας πρότεινε να κάνετε όποιες αλλαγές θέλετε, αλλά να ισχύουν από εδώ και πέρα, όταν θα υπάρξουν άλλες εγκρίσεις θέσεων μερικής απασχόλησης, όταν θα υπάρξουν άλλες προκηρύξεις. Τι μας είπε ο εκπρόσωπος των νομαρχιακών αυτοδιοικήσεων; Ακριβώς το ίδιο πράγμα. Όμως το πιο σημαντικό είναι τι μας είπε ο εκπρόσωπος της οικονομικής και κοινωνικής επιτροπής η οποία στη γνωμοδότησή της που μας κατέθεσε, βλέπω ότι ασχολήθηκε πάρα πολύ συστηματικά με το δικό σας νομοσχέδιο και μάλιστα είχε συστήσει ειδική επιτροπή στην οποία συμμετείχαν εμπειρογνώμονες διακεκριμένοι νομικοί κλπ. Τι λέει; Διαβάζω επί λέξει: «Η ΟΚΕ επισημαίνει ότι η ρύθμιση των μεταβατικών διατάξεων, με την οποία ματαιώνονται οι εκκρεμείς διαδικασίες που είχαν ξεκινήσει με το ν. 3174/2003, δεν εναρμονίζεται με την αρχή της συνέχειας του κράτους και θα δημιουργήσει, αφ΄ ενός, ταλαιπωρία στους ενδιαφερόμενους και, αφ΄ ετέρου, θα καθυστερήσει την πλήρωση των θέσεων που ήδη έχουν κριθεί αναγκαίες για την εξυπηρέτηση των αναγκών της Δημόσιας Διοίκησης. Θα πρέπει να συνεχισθούν οι διαδικασίες στις περιπτώσεις που ήδη έχουν γίνει οι προκηρύξεις και έχουν ολοκληρωθεί οι διαδικασίες υποβολής αιτήσεων». Σας κάνει και μία άλλη πρόταση: «Παράλληλα, σε ό,τι αφορά την κατηγορία των πολυτέκνων, θα πρέπει να δοθεί συμπληρωματικά η δυνατότητα υποβολής αιτήσεων και από τις κατηγορίες που μέχρι τώρα δεν περιλαμβάνονται για ειδική μοριοδότηση, όπως για παράδειγμα οι πολύτεκνοι». 
      Αυτό ζήτησαν στο σύνολό τους οι φορείς. Εσείς, όμως, πεισματικά εμμένετε στο να φέρνετε αυτό το νομοσχέδιο και να καταργείτε τον πολύ πρόσφατα ψηφισθέντα νόμο. Δεν ήταν προεκλογικός εκείνος ο νόμος. Γιατί άκουσα και ορισμένους ισχυρισμούς από συναδέλφους της Πλειοψηφίας να λένε ότι η κυβέρνηση του ΠΑΣΟΚ είχε φέρει το νόμο πέρυσι σε προεκλογική περίοδο. Ποια προεκλογική περίοδο; Πέρυσι τον Ιούλιο μιλούσαμε εδώ και εψηφίζετο ο νόμος και οι εκλογές θα εγίνοντο μετά από εννέα-δέκα μήνες, όπως έγιναν. Δεν ήταν προεκλογική περίοδος όταν φέρατε στην επιτροπή λίγες μέρες πριν από τις ευρωεκλογές το δικό σας νομοσχέδιο;
      Είναι κρίμα, κύριε Υφυπουργέ, ότι τα πρώτα δείγματα γραφής αυτής της Κυβέρνησης κινούνται προς αυτήν την κατεύθυνση.
      Το πρώτο δείγμα γραφής, σε ό,τι αφορά το πολύ μεγάλο θέμα της ανεργίας, είναι αυτό το δείγμα γραφής, ότι ακυρώνει διαδικασίες και πηγαίνει πολύ πιο πίσω, παραπέμπει στις καλένδες την εφαρμογή ενός θεσμού, όπως ο θεσμός της μερικής απασχόλησης, που θα έδινε τη δυνατότητα σε είκοσι πέντε χιλιάδες άτομα, που έχουν ιδιαίτερα μεγάλη ανάγκη, μέσα από αντικειμενικές και διαφανείς διαδικασίες να είχαν πιάσει ήδη δουλειά. Και μετά ζητάτε από εμάς να συναινέσουμε και να ψηφίσουμε αυτό σας το νομοσχέδιο; Αν συνέβαινε αυτό, θα συναινούσαμε και εμείς σε αυτή την, πέραν όλων των άλλων, ακατανόητη ταλαιπωρία των ανέργων, στην οποία εσείς τους υποβάλλετε, παραπέμποντας στις καλένδες στην ουσία την εφαρμογή αυτού του θεσμού.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Η κ. Χριστιάνα Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Κύριε Πρόεδρε, κυρίες και κύριοι συνάδελφοι, η Κυβέρνηση συνεπής προς τις προεκλογικές της δεσμεύσεις, συνεπής προς το συμβόλαιο που έκανε προεκλογικά με τον ελληνικό λαό, θεσμοθετεί με το παρόν νομοσχέδιο, για πολύ συγκεκριμένους λόγους, τη μερική απασχόληση στον τομέα της παροχής υπηρεσιών κοινωνικού χαρακτήρα προς τον πολίτη. Και αυτές τις υπηρεσίες μπορούν να τις παρέχουν συγκεκριμένες κοινωνικές ομάδες, μακροχρόνια άνεργοι, πολύτεκνοι, μητέρες ανηλίκων παιδιών ανεξαρτήτου ηλικίας των παιδιών. Διότι πραγματικά δεν μπορώ να κατανοήσω τη ρύθμιση του προηγούμενου νόμου, όπου οριζόταν όριο ηλικίας στα ανήλικα παιδιά το δωδέκατο έτος.
      Το προτεινόμενο νομοσχέδιο δημιουργεί ευέλικτες μορφές εργασίας και παρέχει διπλό όφελος, όφελος προς τον εργοδότη και προς τον εργαζόμενο. Προς τον εργοδότη, που είναι το δημόσιο, οι Οργανισμοί Τοπικής Αυτοδιοίκησης Α’ και Β’ βαθμού και τα νομικά πρόσωπα δημοσίου δικαίου, γιατί δίνει τη δυνατότητα -ανάλογα με ειδικές, έκτακτες, μη πάγιες κοινωνικού χαρακτήρα και μόνο- ανάγκες να καταρτίζει ετήσιο επιχειρησιακό σχεδιασμό, βάσει του οποίου θα προσλαμβάνει μερικώς απασχολούμενα άτομα.
      Δεύτερον, παρέχει όφελος προς τους μερικώς απασχολούμενους εργαζόμενους, διότι δίνει τη δυνατότητα εργασίας σε ειδικές ομάδες ατόμων, οι οποίες θέλουν να δουλέψουν αλλά έχουν αντικειμενικούς περιορισμούς και δεν μπορούν να εργαστούν με καθεστώς πλήρους απασχόλησης. Σε αυτούς τους ανθρώπους, λοιπόν, παρέχεται με το παρόν νομοσχέδιο η δυνατότητα απασχόλησης. Δίνεται η δυνατότητα της εργασίας και αυτό είναι πολύ σημαντικό. 
      Η πρόσληψη αυτών των ατόμων γίνεται απευθείας από το δημόσιο και τους οργανισμούς τοπικής αυτοδιοίκησης χωρίς μεσάζοντες, οι οποίοι μέχρι τώρα -εκτός των άλλων- δημιουργούσαν και πρόσθετη οικονομική επιβάρυνση. Οικονομική επιβάρυνση και ως προς το ΦΠΑ που ήταν 18% και ως προς τον ειδικό φόρο. Επίσης οι προσλήψεις γίνονται με αντικειμενικά κριτήρια, τα οποία είναι σαφώς προκαθορισμένα.
      Το νομοσχέδιο αυτό βεβαίως και δεν φιλοδοξεί να αντιμετωπίσει την ανεργία. Βεβαίως και δεν είναι το μεγαλόπνοο σχέδιο, κύριε Πετσάλνικε, της Κυβέρνησης για την αντιμετώπιση της ανεργίας. Δεν αντιμετωπίζουμε την ανεργία με τη μερική απασχόληση. Εκείνο που αντιμετωπίζουμε με τη μερική απασχόληση είναι συγκεκριμένες ανάγκες, παροχής υπηρεσιών κοινωνικού χαρακτήρα και συγκεκριμένες ανάγκες ατόμων που θέλουν να εργαστούν και δεν μπορούν να εργαστούν πλήρως απασχολούμενοι.
      Δίνεται, λοιπόν, η δυνατότητα και ιδίως στις γυναίκες -σε αυτή την ειδική κοινωνική ομάδα, επιτρέψτε μου να το πω αυτό- να δουλέψουν μερικώς απασχολούμενες. Έρχονται στοιχεία της Εθνικής Στατιστικής Υπηρεσίας τα οποία υπερθεματίζουν σε αυτό ακριβώς τον ισχυρισμό. Το 2000 οι μερικώς απασχολούμενοι στην Ελλάδα ήταν εκατόν ογδόντα δύο χιλιάδες. Απ’ αυτούς οι εξήντα τέσσερις χιλιάδες μόνο ήταν άνδρες, ενώ οι εκατόν δεκαοκτώ χιλιάδες ήταν γυναίκες. Και αυτές οι εκατόν δεκαοκτώ χιλιάδες μερικώς απασχολούμενες γυναίκες αποτελούσαν το 8% της συνολικής γυναικείας απασχόλησης.
      Αυτά τα στοιχεία τι μας δείχνουν; Ότι οι γυναίκες έχουν περισσότερο ανάγκη να απασχοληθούν με συνθήκες μερικής απασχόλησης. Γιατί η κοινωνία δημιουργεί αυτές τις ανάγκες. Διότι οι γυναίκες είναι επιφορτισμένες με την ευθύνη της οικογένειας, με την ανατροφή των παιδιών και δεν μπορούν να εργαστούν -ειδικά μέχρι κάποια ηλικία- ως πλήρως απασχολούμενες. Αυτήν τη δυνατότητα δίνει αυτό το νομοσχέδιο και δεν έρχεται να αντιμετωπίσει την ανεργία. Έρχεται να αντιμετωπίσει ειδικές συνθήκες.
      Ως προς τον προηγούμενο νόμο το ν. 3174 του 2003, θέλω να τονίσω ότι αυτός ο νόμος σαφώς δημιουργούσε προσδοκίες μόνιμης απασχόλησης. Ήταν ένας νόμος, ο οποίος δημιουργούσε συνθήκες ομηρίας στους εργαζόμενους με την προσδοκία της μόνιμης απασχόλησης. Το παρόν νομοσχέδιο, όμως, είναι σαφές. Αφορά συμβάσεις μερικής απασχόλησης και μόνο, χωρίς να δίνει προοπτικές μονιμοποίησης. Αυτό είναι πάρα πολύ σημαντικό: καθαροί κανόνες.
      Κύριε Κουτσούκο, άλλοι έκαναν τόσα χρόνια παιχνίδι εις βάρος των πολιτών και εις βάρος των ανέργων. Η Νέα Δημοκρατία δεν κάνει κανένα παιχνίδι. Έρχεται με αυτό το νομοσχέδιο να ορίσει σαφώς τις συνθήκες μερικής απασχόλησης. Για όλους αυτούς τους λόγους σας καλώ, κυρίες και κύριοι συνάδελφοι, και κυρίως καλώ τις γυναίκες συναδέλφους να υπερψηφίσουμε το παρόν νομοσχέδιο. 
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Να δούμε αν επικρατήσει η γυναικεία αλληλεγγύη!
      Το λόγο έχει η κ. Χρυσή Αράπογλου.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, κυρίες και κύριοι συνάδελφοι, κατ’ αρχάς πρέπει να ευχαριστήσουμε για άλλη μία φορά τον Υπουργό Εσωτερικών, Δημόσιας Διοίκησης και Αποκέντρωσης, γιατί με την ιδιότυπη κινητικότητά του προσπαθεί να καλύψει την απόλυτη νομοθετική αμηχανία της Κυβέρνησης. Μόνο που δεν τροφοδοτεί τη Βουλή με προτάσεις εργασίας, αλλά με προφάσεις εργασίας και πιστεύω ότι ούτε ο ίδιος μπορεί να ισχυριστεί ότι αυτή η λειτουργία της Βουλής με δόσεις και με τέτοιου είδους νομοθετήματα μπορεί να συμβάλει, να βοηθήσει στην αναβάθμισή της.
      Το παρόν νομοσχέδιο -ή μάλλον και το παρόν νομοσχέδιο- αποδέχεται τις βασικές αρχές μιας πολιτικής της προηγούμενης κυβέρνησης, του ΠΑΣΟΚ, που μάλιστα η Νέα Δημοκρατία, ως Αντιπολίτευση, καταψήφισε, επιχειρώντας απλώς επιμέρους ρυθμίσεις που αφορούν στην εφαρμογή της, δηλαδή μια απλή προσαρμογή. Χρησιμοποιώ τη λέξη την οποία χρησιμοποίησε ο κ. Παυλόπουλος νωρίτερα κι ερωτώ τον Υπουργό: Προσαρμογή σε τι; Είπε: Προσαρμογή στα νεότερα δεδομένα. Μήπως μπορεί να μας εξηγήσει ποια είναι ακριβώς αυτά τα νεότερα δεδομένα; Θεωρώ ότι το παρόν νομοσχέδιο -πιστεύω πως είναι απολύτως φανερό- δεν έχει ως βασική αρχή και αρχή διαφοροποίησης από προηγούμενες πολιτικές τα κύρια άρθρα του, αλλά την τελευταία, μεταβατική του διάταξη. Δηλαδή για έναν και μόνο λόγο, έρχεται στη Βουλή: Για τον έλεγχο των προσλήψεων. Δικαίωμα της Κυβέρνησης είναι να διαφοροποιείται επιμέρους σε δεδομένες πολιτικές και να βαφτίζει τη διαφοροποίησή της αυτή ως αλλαγή κυβερνητικού προσανατολισμού. Καθώς, όμως, το νομοσχέδιο αυτό ρυθμίζει λεπτά θέματα εργασιακών σχέσεων, θα πρέπει όλοι μας -και ιδιαιτέρως οι εκπρόσωποι της Κυβέρνησης- να είμαστε πολύ προσεκτικοί τόσο σε ό,τι αφορά στο κεκτημένο της επαρκούς κοινωνικής ασφάλισης -και αναφέρομαι στον τρόπο με τον οποίο απήντησε ο κ. Ανδρονόπουλος, ο Γενικός Γραμματέας του Υπουργείου Εσωτερικών, στην ΟΚΕ- όσο και στη λεγόμενη από το ίδιο το νομοσχέδιο «οργανική σύνθεση των υπηρεσιών». Διότι μπορεί στο άρθρο 1 στη μία παράγραφο να αναφέρεται ότι οι ανωτέρω προσλήψεις αποβλέπουν στην αντιμετώπιση αποκλειστικών αναγκών συμπληρωματικής εξυπηρέτησης των πολιτών και δεν ασκούν επιρροή στην οργανική σύνθεση των υπηρεσιών των φορέων, αλλά εκείνο το «κυρίως» νομίζω ότι εκτρέπει απολύτως από αυτήν τη λογική το παρόν νομοσχέδιο.
      Θα πρέπει να είναι κοινός τόπος, πιστεύω, ολόκληρου του πολιτικού κόσμου -και της Νέας Δημοκρατίας και του ΠΑΣΟΚ και όλων μας και όλων των κομμάτων- ότι οι πολιτικές μερικής απασχόλησης μόνον μερικώς αντιμετωπίζουν τη μάστιγα της ανεργίας. Επίσης θα πρέπει να είμαστε πάρα πολύ προσεκτικοί, γιατί η υιοθέτηση ελαστικών μορφών απασχόλησης εμπεριέχει έτσι κι αλλιώς, προϊόντος του χρόνου, τους κινδύνους υπαναχώρησης από κεκτημένα εργασιακά και κοινωνικά δικαιώματα. Αυτό, όμως, δεν μπορεί να γίνεται και με τις ευλογίες της Κυβέρνησης και μάλιστα να αναφέρεται κατ’ ουσίαν μέσα στο νομοσχέδιο που καλούμαστε να ψηφίσουμε.
      Ένα άλλο θέμα στο οποίο θα ήθελα να αναφερθώ είναι το περιβόητο ζήτημα της συνέχειας του κράτους. Θα μπορούσα να κάνω πλήθος αναφορών σε συνεντεύξεις και ομιλίες του Υπουργού, γιατί ειδικά ο κ. Παυλόπουλος έχει επενδύσει πολύ μεγάλο μέρος της ρητορικής του δεινότητας ακριβώς σ’ αυτό το θέμα, ότι το κράτος έχει συνέχεια. Θέλω να ρωτήσω: Ποια συνέχεια έχει το κράτος; Ματαίωση προκηρύξεων. Απώλεια δυνατότητας απασχόλησης σε χιλιάδες ανέργους. Αναταραχή και διακοπή προγραμματισμών των οργανισμών τοπικής αυτοδιοίκησης, αλλά και προσβολή της προσδοκίας, του δικαιώματος και εντέλει της ίδιας της αξιοπρέπειας των ανέργων, γυναικών τε και ανδρών, για να απαντήσω και στην προηγούμενη συνάδελφο.
      Κυρίες και κύριοι συνάδελφοι, προκαλεί θλίψη γιατί η πολυθρύλητη προεκλογική και μετεκλογική επανίδρυση του κράτους, αλλά και οι καθημερινές πολιτικές ευχές σημαινόντων στελεχών της Νέας Δημοκρατίας για βαθιές τομές και διαρθρωτικές αλλαγές εξαντλούνται εντέλει σε τεχνικές, εσωστρεφείς και αμφιβόλων προθέσεων διευθετήσεις.
      Για όλους αυτούς τους λόγους καταψηφίζουμε το παρόν νομοσχέδιο. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Η κ. Παρασκευή Χριστοφιλοπούλου έχει το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, πιστεύω ότι η χώρα μας ορθά έχει εμμείνει και επιμείνει χρόνια τώρα στο στόχο της πλήρους απασχόλησης για όλους. Ωστόσο είναι γνωστό ότι η Ελλάδα είναι τελευταία χώρα στην Ευρωπαϊκή Ένωση σε ποσοστό μερικής απασχόλησης γύρω στο 4,5%. Είναι επίσης γνωστό -από την εμπειρία άλλων χωρών- ότι η μερική απασχόληση μπορεί υπό ορισμένες προϋποθέσεις να αποτελέσει μία διευκόλυνση, μία λύση για ορισμένες κατηγορίες συμπολιτών μας ιδιαίτερα δε η μερική απασχόληση στο δημόσιο τομέα, όπου κατά κανόνα το περιβάλλον ελέγχεται περισσότερο και ως προς τις συνθήκες στους όρους εργασίας.
      Κατηγορίες των συμπολιτών μας όπως ιδιαίτερα οι μητέρες ή αυτοί που αποτελούν το σκληρό πυρήνα της ανεργίας, οι μακροχρόνια άνεργοι και οι νέοι: Είναι γνωστό ότι στο δύσκολο περιβάλλον της αγοράς εργασίας η παραμονή εκτός των τειχών για αρκετό χρονικό διάστημα απαξιώνει όχι μόνο εργασιακά, αλλά και κοινωνικά τους πολίτες. Ταυτόχρονα μία άλλη εξέλιξη, η ανάπτυξη κοινωνικών υπηρεσιών με γοργότατους ρυθμούς τα τελευταία χρόνια -γιατί άραγε και από ποιες κυβερνήσεις και σε συνεργασία με την Τοπική Αυτοδιοίκηση- επέβαλε την αναζήτηση συμπληρωματικών μορφών απασχόλησης, έτσι ώστε να διατηρηθούν, να διευρυνθούν και να επεκταθούν αυτές οι κοινωνικές υπηρεσίες.
      Αυτές τις ανάγκες ήλθε να καλύψει ο ν. 3174. Τη ματαίωση των διαδικασιών εφαρμογής αυτού του νόμου, αλλά και ουσιαστικά τη συνέχιση αυτού του νόμου με μικρές παραλλαγές και διαδικαστικές τροποποιήσεις έρχεται να επιδιώξει η Κυβέρνηση σήμερα.
      Κυρίες και κύριοι συνάδελφοι, είναι αλήθεια, ότι το νομοσχέδιο είναι μία πλήρης αναδιάρθρωση, όπως μας λέει η εισηγητική του έκθεση ή μήπως η ΟΚΕ έχει δίκιο, όταν υποστηρίζει ότι επέρχονται ορισμένες αλλαγές χωρίς να μεταβάλλεται η βασική φιλοσοφία του ισχύοντος νόμου; Δηλαδή σε δουλειά να βρισκόμαστε. Ούτε η ανάθεση της διαδικασίας πρόσληψης από τον ίδιο το φορέα συνιστά δραστική αλλοίωση της ουσίας και του περιεχομένου του νόμου. Είναι μια καθαρά διαδικαστική και διοικητική επιλογή. Το ίδιο συμβαίνει και με τη δυνατότητα το 10% των προσλαμβανομένων να μην καλύπτει υπηρεσίες κοινωνικού χαρακτήρα. Και εδώ υπάρχει επιπλέον ο κίνδυνος καταστρατήγησης του καθεστώτος προσλήψεων στο δημόσιο, όπως ορθά πάλι επισημαίνεται στην έκθεση της ΟΚΕ.
      Κυρίες και κύριοι συνάδελφοι, όσον αφορά τις αλλαγές στα κοινωνικά κριτήρια και τις ποσοστώσεις, θα ήθελα να επισημάνω και ιδιαίτερα στην προηγούμενη συνάδελφο την κ. Καλογήρου ότι ειδικά σε ό,τι αφορά τις μητέρες που έχουν μικρά παιδιά -όχι απλώς ανήλικα παιδιά, αλλά μικρά παιδιά, όπως ήταν στο ν. 3174/03 εκεί υπάρχει η κοινωνική ανάγκη, και δυσκολία αυτές οι γυναίκες να διατηρηθούν κατά προτεραιότητα ενεργές στην αγορά εργασίας μέσω της μερικής απασχόλησης έναντι των μητέρων παιδιών δεκαεπτά ή δεκαοκτώ ετών. Επίσης θα ήθελα να αναφερθώ στην κατηγορία των άνω των τριάντα ετών ανέργων- αλλά αυτά θα τα πούμε και στην κατ’ άρθρον συζήτηση- όπου μειώνεται δραστικά η εμβέλεια και η δυνατότητα πρόσβασης αυτών των κατηγοριών στις διαδικασίες του νομοσχεδίου που προτείνετε.
      Κυρίες και κύριοι της Νέας Δημοκρατίας, κατανοούμε ότι ως Κυβέρνηση πρέπει να δείξετε νομοθετικό έργο. Μπορείτε όμως να επεξεργαστείτε νέα σχέδια νόμων. Δεν χρειάζεται να παίρνετε τους νόμους του ΠΑΣΟΚ και με μικρές επουσιώδες παραλλαγές να εμφανίζετε δραστηριότητα, όπως κάνατε πρόσφατα με το νομοσχέδιο για τη Δημόσια Διοίκηση και όπως κάνετε και τώρα.
      Από όσα ήδη οι συνάδελφοί μου στην κοινοβουλευτική ομάδα του ΠΑΣΟΚ επεσήμαναν για όσα λέγατε εσείς τότε ως Αντιπολίτευση θα ήθελα να σταθώ μόνο σ’ ένα, στο ότι ο σημερινός Υπουργός κ. Παυλόπουλος τότε είχε χαρακτηρίσει το δικό μας νομοσχέδιο -τον μετέπειτα νόμο- ως αποσπασματικό γιατί δεν εντάσσεται σ΄ ένα σχέδιο για την πάταξη της ανεργίας. Λυπάμαι πολύ αλλά και εκεί είχε κάνει λάθος ο κ. Παυλόπουλος, ως Αντιπολίτευση, όπως και σήμερα κάνει λάθος ως αντιπολιτευόμενη Κυβέρνηση.
      Ας πληροφορήσουμε, λοιπόν, την ηγεσία του Υπουργείου Εσωτερικών -μια που φαίνεται ότι ο Υπουργός Απασχόλησης δεν το έχει κάνει ήδη- ότι η μερική απασχόληση και αυτό το πρόγραμμα που ακολουθεί το ν. 3174 έχει ενταχθεί στο τριετές Εθνικό Σχέδιο Δράσης για την Απασχόληση, το οποίο συζητήθηκε στην Επιτροπή Κοινωνικών Υποθέσεων της Βουλής και κατατέθηκε στην Ευρωπαϊκή Επιτροπή τον περασμένο Οκτώβριο.
      Μάλιστα υπάρχει η δέσμευση της χώρας μας στην Ε.Ε. για τη δημιουργία είκοσι πέντε χιλιάδων θέσεων μερικής απασχόλησης εντός του 2004. Δέσμευση η οποία θα είχε υλοποιηθεί, εφόσον δια του παρόντος νομοσχεδίου δεν προχωρούσατε και στη ματαίωση των εν εξελίξει διαγωνισμών.
      Άρα, δεν είσθε μόνο ανακόλουθοι, αθετείτε εν τοις πράγμασι σήμερα τις δεσμεύσεις του ελληνικού κράτους έναντι της Ευρωπαϊκής Ένωσης. Δεσμεύσεις γα τις οποίες μόνο θετικά σχόλια έχει αποκομίσει μέχρι στιγμής η χώρα μας.
      Και να ήταν μόνο αυτό; Θα μπορούσατε να είχατε εισαγάγει τις τροποποιήσεις που επιθυμούσατε στον ισχύοντα νόμο, χωρίς να ματαιώσετε τις εν εξελίξει διαδικασίες διαταράσσοντας, τη συνέχεια του κράτους και ταλαιπωρώντας τους πολίτες, όπως επεσήμανε εκτός των άλλων όχι μόνο ο εισηγητής μας ο κ. Ντόλιος, αλλά η έκθεση της ΟΚΕ.
      Προβληματιζόμαστε, λοιπόν, πρώτον, από το γεγονός ότι ενώ η Νέα Δημοκρατία από τη θέση της Αξιωματικής Αντιπολίτευσης ασκούσε έντονη κριτική στην κυβέρνηση του ΠΑΣΟΚ για το θέμα της ανεργίας και ενώ ο αρμόδιος για την απασχόληση Υπουργός προαναγγέλλει κατ’ ουσίαν την αύξηση της ανεργίας μετά τους Ολυμπιακούς Αγώνες και ταυτόχρονα δεν ενημερώνει ούτε καν την Επιτροπή Κοινωνικών Υποθέσεων για τις προθέσεις του σε σχέση με το τριετές Εθνικό Σχέδιο Δράσης για την Απασχόληση, η Κυβέρνηση η οποία κόπτεται για την ανεργία εισάγει αυτό το «νέο» νομοσχέδιο αντί να τροποποιήσει μερικώς τον ισχύοντα νόμο και στην ουσία ακυρώνει την άμεση απασχόληση χιλιάδων ανέργων, με πρόσχημα ότι δήθεν δεν έχουν εξασφαλιστεί οι αναγκαίοι πόροι, εκτός των άλλων.
      Ποιο τελικώς είναι το κοινωνικό σας πρόσωπο, που τόσο πολύ προβάλλατε; Δεν θέλουμε να σκεφθούμε ότι από τη στιγμή που ανατρέψατε μια ολόκληρη διαδικασία και προτίθεστε να ξεκινήσετε πάλι από μηδενική βάση ότι η παρούσα ενέργειά σας έχει στόχο τα «δικά μας» παιδιά. Αν είχατε κάποιες αντιρρήσεις σε σχέση με τη διαδικασία του ν. 3174 μπορούσατε, όπως ορθώς και πάλι η ΟΚΕ σας επισημαίνει, να υλοποιήσετε την παρούσα διαδικασία, που είναι ολοκληρωμένη και να επιφέρετε τις όποιες αλλαγές στην επόμενη φάση.
      Άλλο πρόσχημα είναι η εισαγωγή των επιπλέον κριτηρίων και ποσοστώσεων για τις επωφελούμενες ομάδες. Και εδώ επίσης σας επισημαίνει η ΟΚΕ ότι θα μπορούσε να δοθεί συμπληρωματικά η δυνατότητα υποβολής αιτήσεων. Γιατί, λοιπόν; Δεν θέλουμε να σκεφθούμε ότι σας διευκολύνει τα μέγιστα η μεταφορά της σχετικής πίστωσης από το 2004 στο 2005, δεδομένου του αυτογκόλ της οικονομικής απογραφής και κατ’ επέκταση της ευρωπαϊκής επιτήρησης.
      Αγνοείτε ακόμα, όπως επεσήμαναν κι άλλοι συνάδελφοι, τη φωνή αγωνίας των συλλογικών οργάνων της Τοπικής Αυτοδιοίκησης, της ΕΝΑΕ και της ΚΕΔΚΕ. 
      Σας καλούμε να αντιληφθείτε, έστω και τώρα, τα κοινωνικά και διοικητικά προβλήματα που προκαλείτε και να μη ματαιώσετε τις εν εξελίξει διαδικασίες πρόσληψης. Σας καλούμε να περιμένετε την αξιολόγηση της εφαρμογής του νόμου για να επιφέρετε βελτιώσεις, εφόσον κοπτόσασταν ως Αντιπολίτευση για τη συνέχεια του κράτους. Σας προτρέπουμε, επίσης, να μην εισαγάγετε άλλα τέτοια νομοσχέδια που να συνδυάζουν το θεαθήναι με την εξυπηρέτηση πολιτικών και μικροπολιτικών σκοπιμοτήτων.
      Ελπίζουμε σύντομα να δούμε κάποιο πραγματικά καινούριο νομοσχέδιο ως δείγμα της μέχρι τώρα προετοιμασίας σας για να κυβερνήσετε επιτέλους, τη χώρα. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Νικόλαος Σαλαγιάννης έχει το λόγο. 
      Απών, διαγράφεται.
      Η κ. Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Έχω να παρατηρήσω, λοιπόν, ότι κι αυτό το σχέδιο νόμου που συζητάμε σήμερα, όπως ο ν. 3174/2003 της κυβέρνησης του ΠΑΣΟΚ για τη μερική απασχόληση, εξακολουθεί να έχει προβλήματα παρά τις όποιες βελτιώσεις που έχει όσον αφορά το θέμα των τρίτων που εκεί πραγματικά ήταν απαράδεκτος ο προηγούμενος νόμος. Ποιοι, δηλαδή, θα είναι αυτοί οι τρίτοι οι οποίοι θα προσλαμβάνουν εργαζόμενους για το δημόσιο τομέα.
      Αυτό ήταν το αντισυνταγματικό και απαράδεκτο του νόμου εκείνου, όπως βέβαια και το γενικότερο θέμα της εισαγωγής στο δημόσιο τομέα της μερικής απασχόλησης, που και η νέα Κυβέρνηση της Νέας Δημοκρατίας πέρα απ’ αυτές τις βελτιώσεις, έρχεται να επιβεβαιώσει το δικό της δόγμα ότι και αυτή το μεγάλο πρόβλημα της ανεργίας τελικά προσανατολίζεται να το λύσει με τη μερική απασχόληση και την ελαστικοποίηση των σχέσεων εργασίας.
      Εγώ θέλω να σας πω ότι βρίσκεσθε σε αναντιστοιχία με τις ανάγκες και τα προβλήματα του λαού μας. Ανάγκες και προβλήματα που ο λαός εμπιστεύτηκε πραγματικά την επίλυσή τους -με δύο φορές επιβεβαίωση στην κάλπη- στη Νέα Δημοκρατία, γιατί έδειξε κοινωνικό πρόσωπο.
      Παρ’ όλα αυτά όμως, ποιο είναι αυτό το κοινωνικό πρόσωπο; Ποια είναι όλα αυτά τα στοιχεία που είχε συγκεντρώσει τόσο καιρό και κατήγγειλε ως Αξιωματική Αντιπολίτευση για το μεγάλο πρόβλημα της ανεργίας και την αντιμετώπισή της, για την ποιότητα στην απασχόληση, για την αμοιβή στην εργασία, για τα θέματα ασφάλισης στην εργασία; Η μερική απασχόληση είναι μισή αμοιβή, μισή ασφάλιση, μισή ζωή τελικά για τον εργαζόμενο.
      Εδώ, λοιπόν, δεν συζητάμε για την ουσία των πραγμάτων ούτε βέβαια το ΠΑΣΟΚ συζητάει για την ουσία των πραγμάτων. Στα προεκλογικά του θέματα και εκείνο θυμάται τις κοινωνικού χαρακτήρα επιλογές και δεσμεύσεις του απέναντι στο λαό. Δεν φέρατε, κύριοι συνάδελφοι, για συζήτηση όπως έπρεπε στην έναρξη αυτής της περιόδου- τα μεγάλα θέματα της ανεργίας, ένα σχέδιο με νέες ρυθμίσεις για το πώς θα επιλύσουμε αυτό το μεγάλο πρόβλημα.
      Ξεκινάμε τώρα με τις αντιπαλότητες, ακριβώς γιατί αυτήν τη μερική απασχόληση θελήσατε να την επιλύσετε -και η προηγούμενη και εσείς τώρα ως νέα Κυβέρνηση- μέσω των πελατειακού τύπου διαδικασιών από τις οποίες ταλαιπωρείται το ελληνικό κράτος επί σειρά ετών.
      Το θέμα δηλαδή τώρα είναι με ποιον τρόπο θα γίνονται αυτές οι προσλήψεις και εγώ θέλω να πω ότι δεν το βελτιώνετε, κύριε Υπουργέ, ούτε ως προς αυτό το θέμα. Η τριμελής επιτροπή που βάζετε με τους Υπουργούς ή με τους γενικούς γραμματείς που θα εγκρίνουν τα επιχειρησιακά προγράμματα δεν είναι τίποτα άλλο, παρά η ίδια διαδικασία που προέβλεπε και ο προηγούμενος νόμος, η διαδικασία δηλαδή μέσω των Γενικών Γραμματείων Περιφέρειας και στη συνέχεια με απόφαση του Υπουργείου η έγκριση αυτών των επιχειρησιακών σχεδίων. Λίγο πολύ ούτε η Τοπική Αυτοδιοίκηση είναι ελεύθερη στο να δημιουργήσει αυτή τα δικά της σχέδια και έστω να επιλύσει με τη μερική απασχόληση -με την οποία εμείς δεν συμφωνούμε- κάποιες ανάγκες τις οποίες έχει. Με τις τροποποιήσεις, λοιπόν, επανασυγκεντρώνεται όλη αυτή η διαδικασία.
      Ήθελα να πω ότι κατά την συζήτηση του προηγούμενου νόμου έχω κρατήσει τις τοποθετήσεις κάποιων στελεχών σας. Κατ’ αρχάς, έχω κρατήσει την τοποθέτηση του εισηγητή σας. Είχε τεθεί -αν όχι στο σύνολό του, τουλάχιστον μερικώς- το γενικότερο πρόβλημα αντιμετώπισης της ανεργίας και είχε εκφραστεί με σαφήνεια η θέση σας ως Αξιωματική Αντιπολίτευση ότι αυτού του τύπου οι νόμοι είναι τεχνάσματα και δεν λύνουν το πρόβλημα.
      Διαβάζω, λοιπόν, ένα μέρος από την τοποθέτηση του κ. Ζώη: «Είναι πέρα από κάθε αμφιβολία αυτοί που γνωρίζουν καλύτερα από όλους τη σκοπιμότητα αυτού του σχεδίου νόμου. Είναι εκατοντάδες χιλιάδες των ανέργων. Ξέρετε και εσείς βέβαια ότι ποτέ και πουθενά στον κόσμο δεν αντιμετωπίστηκε το πρόβλημα της ανεργίας με ημίμετρα, με ημιαπασχόληση και κυρίως μέσα από το δημόσιο τομέα».
      Θα διαβάσω και ένα απόσπασμα -γιατί δεν με παίρνει ο χρόνος- από την τοποθέτηση του κ. Παυλόπουλου, ο οποίος έλεγε τα εξής: «Τώρα ανακαλύψατε τη μερική απασχόληση ή εντάσσεται στο πλαίσιο ενός ευρύτερου σχεδιασμού σας; Αλλά, πότε τον κάνατε αυτό το σχεδιασμό και δεν εφαρμόζεται τώρα ή δεν εντάσσεται πουθενά και πρόκειται για αποσπασματικό μέτρο; Αυτό συμβαίνει. Πρόκειται για ένα αποσπασματικό μέτρο της τελευταίας στιγμής για να δείξετε ότι κάτι κάνετε και εσείς για να πουλήσετε ελπίδες».
      Εγώ δεν θα ήθελα αλλά οδηγούμαι στο να κάνω αυτήν την τοποθέτηση: Μήπως αυτό που κάνετε τώρα και εσείς το κάνετε για να καλύψετε υποσχέσεις σας; Θα μπορούσαμε να ξεκινήσουμε μ’ ένα νομοσχέδιο για την ανεργία πιο ολοκληρωμένο, κύριε Υπουργέ. Γνωρίζω βέβαια τις επιλογές σας, οι οποίες εντάσσονται στις νεοφιλελεύθερες επιλογές και της Ευρωπαϊκής Ένωσης από τη Λισαβόνα και μετά, καθώς ξέρουμε ότι για το τεράστιο πρόβλημα της ανεργίας που έχει η Ε.Ε. θα χρησιμοποιήσει και τις ελαστικές σχέσεις και τη μερική απασχόληση για να μπορέσει να το επιλύσει ή να μπορέσει να δικαιολογήσει αυτήν την κατάσταση.
      Παρ’ όλα, αυτά, θα μπορούσατε να είστε έτοιμοι και να έχετε φέρει ένα γενικότερο νομοσχέδιο για την αντιμετώπιση της ανεργίας, για τα θέματα των προσλήψεων, για τα θέματα των συμβάσεων ορισμένου και αορίστου χρόνου και μέσα εκεί να αφήνατε -εφόσον είναι και δική της επιλογή- και το θέμα με τις ρυθμίσεις βελτίωσης που κάνετε στο ν. 3174 για τη μερική απασχόληση.
      Εμείς σας λέμε ότι δεν πρόκειται να λύσετε τα προβλήματα της ανεργίας, δεν πρόκειται να λύσετε το μεγάλο πρόβλημα που έχει ο Έλληνας εργαζόμενος και ο Έλληνας άνεργος, όσον αφορά στα θέματα της ποιότητας της απασχόλησης, στα θέματα της αμοιβής του, με τέτοιου τύπου τεχνάσματα και τέτοιου τύπου επιβεβαιώσεις που κάνετε, σχετικά με τις επιλογές της προηγούμενης Κυβέρνησης.
      Θα ήθελα να πω και κάτι άλλο, σχετικά με τα θέματα της κοινωνικής φροντίδας. Πάσχει η χώρα μας από την ποιότητα της κοινωνικής φροντίδας. Τη βελτιώνετε με την αποδοχή αυτής της λύσης; Με μερική απασχόληση επιτυγχάνεται η κάλυψη όλων αυτών των αναγκών στην κοινωνική φροντίδα; Όχι. Εμείς δεν δεχόμαστε ότι είναι εποχιακού χαρακτήρα και μερικής απασχόλησης αυτές οι ανάγκες στην κοινωνική φροντίδα.
      Ήθελα να τελειώσω με κάτι άλλο, ακούγοντας και τις τοποθετήσεις γυναικών συναδέλφων και από την Κυβέρνηση, αλλά και από την Αξιωματική Αντιπολίτευση. Ούτε η ΑΔΕΔΥ συμφώνησε ποτέ, ούτε οι γυναικείες οργανώσεις συμφώνησαν ποτέ ότι αυτό το ψίχουλο της μερικής απασχόλησης μπορεί να λύσει το τεράστιο πρόβλημα της γυναικείας απασχόλησης. Η γυναίκα που έχει μικρά παιδιά αλλά και μεγαλύτερα δεν είναι τα πρόβλημα στο όριο ηλικίας, η γυναίκα λοιπόν που έχει πολλά παιδιά και μικρά παιδιά θέλει ολόκληρη εργασία, θέλει ολόκληρο μισθό, θέλει να την αντιμετωπίζετε ως μία εργαζόμενη γυναίκα, με όλες τις δυνατότητες για την ασφάλισή της, για την εργασία της κλπ. Δεν μπορείτε να αντιμετωπίσετε την ανεργία της γυναίκας, όπως αντιμετωπίζετε την ανεργία για τα πρόσωπα με ειδικές ανάγκες, που τα σέβομαι απόλυτα.
       Αυτή η προσέγγιση είναι εντελώς, μα εντελώς λανθασμένη. Δεν μπορεί να αντιμετωπίσετε τους νέους άνεργους, τις νέες άνεργες γυναίκες που στο συντριπτικό τους ποσοστό είναι απόφοιτοι της τριτοβάθμιας εκπαίδευσης με τέτοιου τύπου ρυθμίσεις.
      Από την άλλη πλευρά δεν θα μπορέσουμε ποτέ να κάνουμε εδώ στην Εθνική Αντιπροσωπεία έναν εθνικό σχεδιασμό, ο οποίος να οδηγήσει τελικά στην αξιοποίηση και των κοινωνικών κονδυλίων, αλλά και των θυσιών του ελληνικού λαού, ούτως ώστε να δημιουργηθούν αυτές οι περιβόητες νέες θέσεις εργασίας, οι οποίες όμως νέες θέσεις εργασίας δεν θα είναι πρόσκαιρες, όπως αυτές που δημιουργούνται από τους Ολυμπιακούς Αγώνες και εγκαταλείπεται η περιφέρεια και φθάνει μέχρι το 40% η ανεργία. Δεν θα είναι ελαστικές και αυτής της μορφής, δεν θα είναι σχέσεις ομηρίας με την εκάστοτε κυβέρνηση, προκειμένου να ανανεωθεί η σύμβασή τους.
      Εγώ συμφωνώ στο ότι τουλάχιστον καταργήσατε την πρόχειρη και θα έλεγα εντελώς προεκλογικού τύπου ρύθμιση που έθετε τις μη κυβερνητικές οργανώσεις, τις μη κερδοσκοπικού χαρακτήρα κλπ., χωρίς να έχουν κανένα κριτήριο, να είναι αυτές που θα προσλάμβαναν τους εργαζόμενους.
      Το θέμα της κοινωνικής οικονομίας έχει ανοίξει στην Ευρωπαϊκή Ένωση. Είναι ένα θέμα που προσπαθεί να συγκαλύψει πραγματικά τα αδιέξοδα των νεοφιλελεύθερων πολιτικών. Αξίζει όμως τον κόπο κάποια στιγμή να κάνουμε μια ουσιαστική προσέγγιση σ’ αυτό το θέμα.
       Εμείς είμαστε ευαίσθητοι στην κοινωνική προσφορά και των μη κυβερνητικών οργανώσεων και άλλων μη κερδοσκοπικού χαρακτήρα οργανώσεων στα θέματα της προστασίας του περιβάλλοντος σε άλλες ειδικές ανάγκες. Αλλά όλα αυτά πρέπει να γίνονται με αξιοκρατικά κριτήρια. Θα πρέπει και το  σκέλος του δημόσιου τομέα και του τομέα της κοινωνικής οικονομίας να αναβαθμίζονται παράλληλα και να δρουν όλα προς το δημόσιο συμφέρον, προς όφελος του κοινωνικού συνόλου και μόνο.
      Προφανώς καταψηφίζουμε το νομοσχέδιο. Κύριε Υπουργέ, εκτός από τις υποδείξεις που έκανε ο εισηγητής μας κ. Κουβέλης έχω να κάνω και εγώ μια σημαντική παρατήρηση. Στο άρθρο 3 το «παράθυρο» που ανοίγετε ότι και εκτός της κοινωνικής φροντίδας και μέχρι ένα ποσοστό 10%…
      ΠΡΟΕΔΡΕΥΩΝ (Γεώργιος Σούρλας): Θα σας παρακαλούσα, κυρία Ξηροτύρη, να τα πείτε αυτά κατά τη συζήτηση των άρθρων.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτό είναι το ουσιαστικό, γιατί και εκτός της κοινωνικής φροντίδας εισάγεται τελικά η μερική απασχόληση και στον υπόλοιπο δημόσιο τομέα.
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ.
      Αύριο θα έχουμε μία συνεδρίαση για τα άρθρα, κυρία Ξηροτύρη.
      Η κ. Σοφία Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Η Κυβέρνηση έπραξε άριστα που έφερε αυτό το νομοσχέδιο για τη μερική απασχόληση στο δημόσιο. Οι λόγοι για τους οποίους έπρεπε να γίνουν οι αλλαγές, σχετίζονται και με τον τρόπο που θα επινοικιάζονταν στην πραγματικότητα οι εργαζόμενοι στο δημόσιο μέσω τρίτων ο οποίος τελικά θα επιβάρυνε το δημόσιο και θα δημιουργούσε νομικές δυσκολίες.
      Επίσης είναι πολύ σημαντικό το ότι προτείνεται αυτήν την ώρα ο τρόπος καθορισμού των αναγκών, δηλαδή το να υπάρχει ένα επιχειρησιακό σχέδιο. Πρέπει να ξέρουμε ποιες είναι οι ανάγκες, πόσοι είναι αυτοί οι άνθρωποι, που θα δουλέψουν και τι ρόλο θα παίξουν μέσα στο δημόσιο τομέα.
      Εγώ νομίζω ότι η Κυβέρνηση μίλησε ειλικρινά και είπε ότι δεν λύνεται το πρόβλημα της ανεργίας με τη μερική απασχόληση. Αυτό ήταν σαφές. Αυτό το νομοσχέδιο δεν ήρθε να λύσει το πρόβλημα της ανεργίας, το οποίο όλοι αναγνωρίζουμε και ίσως είναι το μεγαλύτερο πρόβλημα που αντιμετωπίζουν σήμερα οι πολίτες σε όλα τα επίπεδα και για το οποίο ευθύνεται το μείγμα της οικονομικής πολιτικής της προηγούμενης Κυβέρνησης που δεν πέτυχε, με τέτοια ανάπτυξη που έδειχνε στα νούμερα, να δώσει πραγματικές θέσεις εργασίας. Τελικά εκεί θα είναι και η ουσία της δικής μας πολιτικής, προκειμένου να είναι επιτυχημένη. Η οικονομική ανάπτυξη θα δημιουργήσει θέσεις εργασίας.
      Θα ήθελα, λοιπόν, να πω δύο λόγια για το θεσμό της μερικής απασχόλησης, ο οποίος δεν είναι καινούριος, αλλά υπάρχει από τις αρχές της δεκαετίας του 1990. Είχα πάρει το λόγο και την προηγούμενη φορά που η κυβέρνηση του ΠΑΣΟΚ είχε φέρει το νομοσχέδιο και πιστεύω ότι ένα πράγμα, που πρέπει να προσέξουμε, είναι ότι η μερική απασχόληση στον ιδιωτικό τομέα -εκεί που θα έπρεπε να υφίσταται καταρχήν- δεν έχει αναπτυχθεί όσο θα έπρεπε. Θα πρέπει και εκεί να δώσουμε έμφαση. Η μερική απασχόληση είναι ένα χρήσιμο εργαλείο. Ζούμε σε μία διαφορετική κοινωνία και οι σύγχρονες οικογένειες έχουν διαφορετικές ανάγκες. Πάρα πολλοί εργαζόμενοι για διάφορους λόγους έχουν ανάγκη απ’ αυτήν την ευελιξία και η μερική απασχόληση τους επιτρέπει να συμμετέχουν στην εργασία. 
      Επιπλέον, θα ήθελα να πω κάτι και να το υπογραμμίσω: Η μερική απασχόληση οδηγεί σε καριέρα. Διότι για εμάς τις γυναίκες που έχουμε κυρίως την ευθύνη των οικογενειών και που δεν θέλουμε να βρεθούμε έξω από το χώρο της εργασίας, η μερική απασχόληση είναι η γέφυρα που την κρατά μέσα στην αγορά εργασίας μέχρις ότου να μπορεί για άλλους λόγους να επανενταχθεί με την κανονική απασχόληση. Αυτό το λέω, γιατί πρέπει να το σκεφθούμε και στη μερική απασχόληση στο δημόσιο.
      Θα ήθελα να καταθέσω σ’ αυτό το σημείο έναν ή δύο προβληματισμούς μου, για να τους έχετε υπόψιν σας. Οι άνθρωποι που καλούνται να δουλέψουν στο δημόσιο με τη μερική απασχόληση, πρέπει, φεύγοντας, μετά από τη δεκαοκτάμηνη σύμβαση ή και έστω και με την ανανέωση που μπορεί να υπάρξει, θα πρέπει να ξέρουν ότι μπορούν να ενταχθούν και να βρουν μία θέση εργασίας. Θα πρέπει να αποκτήσουν κάποιες γνώσεις και προσόντα, ώστε να μπορούν να επανενταχθούν και να κάνουν καριέρα.
      Ας το πω διαφορετικά. Δεν πρέπει αυτές οι θέσεις να χρησιμοποιηθούν απλώς για να συμπληρωθεί ένα εισόδημα σε μία δύσκολη συγκυρία. Θα πρέπει η εμπειρία που θα αποκομίσουν οι άνθρωποι, που θα δουλέψουν σ’ αυτές τις θέσεις, να είναι τέτοια που να τους επιτρέψει επανένταξη στην πραγματική αγορά εργασίας.
      Ένα άλλο πράγμα που με απασχολεί βαθύτατα ως προς το θέμα του πώς τελικώς όλοι έχουμε αντιληφθεί την κοινωνική ευαισθησία και το δημόσιο έχει να κάνει με αυτό το περιβόητο σύστημα της μοριοδότησης. Η μεγάλη μου διαφωνία την προηγούμενη φορά, που συζητήσαμε για αυτό το θέμα επί κυβέρνησης ΠΑΣΟΚ, ήταν ότι τελικά το διαβατήριο για την εργασία έστω και τη μερική απασχόληση είναι η μακροχρόνια ανεργία. Δηλαδή ούτε λίγο ούτε πολύ ενθαρρύνουμε τους ανθρώπους να παραμένουν άνεργοι, διότι όσο περισσότερο χρόνο έχει η κάρτα τους στον ΟΑΕΔ τόσο μεγαλύτερες πιθανότητες έχει να ενταχθεί σ’ ένα απ’ αυτά τα προγράμματα. Αυτό με απασχολεί κοινωνικά, διότι όλοι έχουμε μεγάλη κοινωνική ευαισθησία και πρέπει να βοηθήσουμε τις ευπαθείς κοινωνικές ομάδες, τους νέους, τις γυναίκες με τα ανήλικα παιδιά, τους ανθρώπους που είναι κοντά στη σύνταξη και έχουν ανάγκη να συμπληρώσουν αυτά τα έτη εργασίας για να μπορούν να έχουν και μία αξιοπρεπή διαβίωση στα χρόνια της σύνταξης, την οποία και δικαιούνται. Όλοι εργάζονται όχι από χόμπι, αλλά για βιοποριστικούς λόγους.
      (Στο σημείο αυτό την  Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Θα πω, λοιπόν, ότι αυτό που με απασχολεί και απλώς ήθελα να το θέσω εδώ, είναι ότι αισθάνομαι ότι συνεχώς διευρύνεται αυτό το σύστημα της μοριοδότησης. Δηλαδή έχουμε φύγει από την αξιοκρατία, την επιτυχία και τη φιλοδοξία και προωθούμε συνεχώς ένα σύστημα μορίων. Αυτό τελικά δημιουργεί και ψυχολογικό αντίκτυπο μέσα στην κοινωνία.
      Ορθώς, ορθότατα η Κυβέρνηση εφαρμόζει τη μερική απασχόληση με ξεκάθαρα κριτήρια στο δημόσιο. Είναι πολύ πιο καθαρά τα πράγματα σήμερα με αυτό το νομοσχέδιο από ότι ήταν με το προηγούμενο. Και αυτό δείχνει ότι υπάρχει η διάθεση να μπορείς να κάνεις τη διάκριση, να κρίνεις τον ένα από τον άλλο, να τους ξεχωρίσεις και να διαλέξεις, αλλά με ανησυχεί αυτό το συνεχές διευρυνόμενο φαινόμενο του να μοριοδοτούνται οι άνθρωποι και αυτό που πραγματικά χρειαζόμαστε στην κοινωνία της γνώσης, που είναι οι γνώσεις και τα προσόντα, να μένουν πίσω.
      Επίσης θα ήθελα να πω επειδή πολύς λόγος γίνεται για τις γυναίκες, για τις ανάγκες τους και για το πόσο πραγματικά οι γυναίκες ευνοούνται από την ύπαρξη της μερικής απασχόλησης, ότι εγώ πιστεύω πάρα πολύ στο θεσμό αυτό. Νομίζω ότι διευκολύνει πολύ τις γυναίκες. Εάν, όμως, θέλουμε να είμαστε ειλικρινείς και αν θέλουμε πραγματικά να κάνουμε διαφορά στη ζωή των γυναικών, οι οποίες είτε αναγκάζονται είτε θέλουν, γιατί δικαιούνται να έχουν προσφορά στην κοινωνία, να συμμετέχουν στο οικονομικό γίγνεσθαι, για να έχουν και την ανεξαρτησία τους, αλλά και για να συμπληρώνουν το οικογενειακό τους εισόδημα, πρέπει ταυτόχρονα όπως είχαμε εξαγγείλει και θα εφαρμόσουμε να προχωρήσουμε και σε άλλα μέτρα. Με τους βρεφονηπιακούς σταθμούς, με σύγχρονες υπηρεσίες υγείας κοντά στις οικογένειες ώστε να υπάρχει αυτή η πρόσβαση και βεβαίως με δωρεάν σύγχρονη και αναβαθμισμένη παιδεία.
      Νομίζω ότι είμαστε σε πολύ καλό δρόμο. Η μερική απασχόληση θα δώσει τη διέξοδο, αλλά παράλληλα ήθελα να κάνω και αυτές τις παρατηρήσεις. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία συνάδελφο.
      Κύριοι συνάδελφοι, ολοκληρώθηκε το στάδιο των πρωτολογιών.
      Ο κ. Γκιουλέκας έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κατ’ αρχάς, να διαβεβαιώσουμε τις κυρίες συναδέλφους ότι η αγωνία τους όσον αφορά το δικό τους φύλο, μας βρίσκει απόλυτα σύμφωνους και να είστε βέβαιοι ότι και εμείς θα προσπαθήσουμε από την πλευρά του αντρικού φύλου να συμβάλουμε όσο μπορούμε περισσότερο για να διευκολύνουμε τις γυναίκες και βεβαίως από την πλευρά της Κυβέρνησης όλα αυτά που αναφέρατε -το γνωρίζετε πολύ καλύτερα και σεις- θα γίνουν πράξη.
      Τώρα, επειδή ακούστηκαν ορισμένες αιτιάσεις από την πλευρά της Αξιωματικής Αντιπολίτευσης, ειλικρινά εγώ θα έλεγα ότι βγαίνω απ’ αυτήν τη συζήτηση προβληματισμένος για το τι συμβαίνει και για το τι ακριβώς επιλέγει να κάνει η Αξιωματική Αντιπολίτευση. Μιλάει για την ολοκλήρωση των διαδικασιών και το ζητεί επιμόνως. Με τη διαφορά ότι έχουμε επαναλάβει -ο παριστάμενος Υπουργός, ο Υφυπουργός,  ο εισηγητής της Πλειοψηφίας, αλλά και όλοι οι αγορητές της Πλειοψηφίας- ότι θα αδικηθούν άνθρωποι αν τελικά επιμείνουμε στην ολοκλήρωση των υφισταμένων διαδικασιών εφόσον διευρύνονται τα κοινωνικά κριτήρια. Και αντίθετα με αυτήν τη διεύρυνση των κοινωνικών κριτηρίων θα δοθεί ευκαιρία σε πολλούς περισσότερους συνανθρώπους μας που δεν μπορούσαν να λάβουν μέρος, να μπορέσουν να λάβουν τώρα μέρος και τελικά να βρουν μία θέση μερικής απασχόλησης. Αλλά επειδή έχει επιμείνει πάρα πολύ η Αντιπολίτευση σε αυτό, θα ήθελα να μου εξηγήσει από την πλευρά της Αντιπολίτευσης ο εισηγητής της μειοψηφίας το εξής: Γιατί επιμένετε στο σημείο αυτό ειδικά; Και θα ήθελα να εξηγήσω το ερωτηματικό το οποίο γεννάται σε μένα. Όταν είχατε τη δυνατότητα, κύριοι συνάδελφοι της μειοψηφίας, να εφαρμόσετε άμεσα το νόμο, γιατί δεν το κάνατε; Γιατί φέρατε την υπουργική απόφαση και την υπογράψατε μόλις στις 28 Νοεμβρίου του 2003, ενώ στις 28 Αυγούστου του 2003 είχε δημοσιευτεί στην Εφημερίδα της Κυβερνήσεως ο νόμος; Γιατί αφήσατε αυτούς τους τρεις μήνες να παρέλθουν άπρακτοι και γιατί μετά η κοινή υπουργική απόφαση που αφορούσε τη χρηματοδότηση υπεγράφη στις 11 Δεκεμβρίου του 2003;
      Ο σκοπός ήταν προφανής. Μία άλλη ομηρία μιας ομάδας ανθρώπων και μάλιστα μιας ομάδας που ανήκει στις κοινωνικά ευπαθείς ομάδες του πληθυσμού, ενόψει των εκλογών που ερχόταν, γιατί γνωρίζατε τις επερχόμενες εκλογές και γι’ αυτό το λόγο δεν ολοκληρώθηκαν οι διαδικασίες. Δεν θα συζητούσαμε σήμερα, κύριε συνάδελφε της μειοψηφίας, για το ζήτημα αυτό αν είχατε εφαρμόσει ταχέως το νόμο, όπως εκόπτεσθο τότε που παρουσιάζατε εκείνη την περίφημη κοινωνική χάρτα, με τον τότε Πρωθυπουργό κ. Σημίτη και λέγατε, ότι είκοσι πέντε χιλιάδες νέες θέσεις εργασίας θα ανακουφίσουν αμέσως είκοσι πέντε χιλιάδες κοινωνικά αδύνατους. Δεν το πράξατε.
      Από την άλλη πλευρά να θυμίσω αυτό το οποίο ειπώθηκε και στην αρμόδια κοινοβουλευτική επιτροπή και το είπε και ο κύριος Υπουργός. Πότε επιτέλους είσθε κοινωνικά ευαίσθητοι; Διότι τώρα, για μία διαδικασία που προχώρησε προεκλογικά, κόπτεσθε να ολοκληρωθεί. Η δική σας παράταξη το 1993 με το νόμο Πεπονή, το ν.2190, απέκλεισε ανθρώπους ακριβώς γιατί, όπως εσείς λέγατε τότε, οι διαδικασίες εκείνες είχαν γίνει προεκλογικά και άρα δεν έπρεπε να ολοκληρωθούν. Σήμερα επιμένετε να ολοκληρωθούν προεκλογικές διαδικασίες, τότε επιμένατε να μην ολοκληρωθούν. Να σας θυμίσουμε ακόμη και το παράδειγμα της Αγροφυλακής όπου είχε δημοσιευθεί και ο πίνακας επιτυχόντων με τα ονόματα και δεν τους προσλάβατε ποτέ. Ποια είναι η κοινωνική σας ευαισθησία, λοιπόν; Η ευαισθησία του 1993 με την ακριβώς αντίθετη στάση από τη σημερινή ή η σημερινή; Αυτά είναι ζητήματα που δεν μπορούν να μείνουν αναπάντητα στη Βουλή.
      Κλείνοντας θα ήθελα να μιλήσω πολύ σύντομα για τις περίφημες διαδικασίες. Από όλες τις περιφέρειες της χώρας τα στοιχεία που έχουμε είναι ότι πουθενά -εκτός από ελάχιστες περιπτώσεις που ανέφερε ο κύριος Υπουργός, όπως το Δήμο Τεγέας- δεν ολοκληρώθηκαν οι διαδικασίες. Δεν καταλαβαίνουμε, λοιπόν, γιατί αυτή η εμμονή; Εκτός εάν αυτή η εμμονή υποκρύπτει κάτι άλλο, εκτός εάν  μας παραπέμπει σε κάποιες μεθόδους που ακολουθούσατε όλα αυτά τα χρόνια της διακυβέρνησης της χώρας από τη δική σας παράταξη.
      Όσον αφορά στην ορθολογική κατανομή των θέσεων θα σας αναφέρω ορισμένα παραδείγματα, όπως αναφέρθηκε και ο παριστάμενος κύριος Υπουργός. Ο Δήμος Βέροιας, ζήτησε εκατόν πενήντα πέντε θέσεις μερικής απασχόλησης και από την περιφέρεια Κεντρικής Μακεδονίας εγκρίθηκαν μόνο πενήντα έξι. Ο Δήμος Ανθεμίων, ζήτησε δεκαεπτά θέσεις, προτάθηκαν και εγκρίθηκαν δεκαπέντε. Ο Δήμος Αποστόλου Παύλου, ζήτησε είκοσι θέσεις, προτάθηκαν δεκαπέντε. Ο Δήμος Νάουσας, ζήτησε ογδόντα μία θέσεις, προτάθηκαν εξήντα. Καταλαβαίνετε, λοιπόν, πώς είχε γίνει η κατανομή των θέσεων σε πολλές περιπτώσεις. Αυτό είναι μόνο ένα χαρακτηριστικό παράδειγμα. Να, λοιπόν, γιατί εμείς επιμένουμε στην πλέον ορθολογική κατανομή των θέσεων, ακριβώς για να ωφελήσουμε τους κοινωνικά ασθενέστερους.
      ΠΡΟΕΔΡΕΥΩΝ (Ιωάννης Τραγάκης): Ο κ. Ντόλιος έχει το λόγο.
      ΓΕΩΡΓΙΟΣ ΝΤΟΛΙΟΣ: Θα κάνω μία επισήμανση που θεωρώ ότι είναι κεντρικό ζήτημα στη σημερινή συζήτηση. Θα μιλήσω για τις δυνατότητες της προπαγάνδας. Το ερώτημα που θέλω να θέσω είναι εάν οι ενδιάμεσοι φορείς, όπως εμφανίζονται σήμερα σε όλη τη λειτουργία του δημόσιου τομέα, σε όλο το Γ΄ Κοινοτικό Πλαίσιο Στήριξης, εάν μπορούν και αν χαρακτηρίζονται από την Κυβέρνηση ως μεσάζοντες. Αυτό είναι το ένα ζήτημα.
      Δεύτερο ζήτημα να δούμε ποιοι είναι οι ενδιάμεσοι φορείς στην προκειμένη περίπτωση. Είναι η ΕΕΤΑ, τα περιφερειακά ταμεία, οι μη κερδοσκοπικές εταιρείες. Στην περιφέρειά μας γνωρίζω δύο. Στη μία προϊστάμενος του δήμου ήταν ο Βουλευτής σας κ. Τζίμας και στην άλλη ήταν ο Νομάρχης της Δράμας κ. Ευμοιρίδης. Σε καμία περίπτωση δεν θα μπορούσα να αποδώσω τέτοιους χαρακτηρισμούς, ούτε στον κ. Τζίμα βεβαίως ούτε στον κ. Ευμοιρίδη, ούτε στα περιφερειακά ταμεία ούτε στην ΕΕΤΑ. Δεν γνωρίζω κανέναν ιδιώτη ο οποίος να συμμετείχε σε αυτήν τη διαδικασία.
      Κύριε Υπουργέ, εάν υπάρχουν κάποια στοιχεία για ιδιώτη ο οποίος μπήκε σε αυτήν τη διαδικασία, θα παρακαλούσα να τα έχουμε.
      Το δεύτερο θέμα αφορά στην ολοκλήρωση των διαδικασιών και στο ότι βρίσκονται σε αρχικό στάδιο. Οι διαδικασίες είναι στο τελικό στάδιο. Έχουν υποβληθεί τα επιχειρησιακά σχέδια, έχουν εγκριθεί οι θέσεις, δεν έχει γίνει απλώς η ανάρτηση των ονομάτων. Αυτό είναι κάτι που σταμάτησε λόγω ακριβώς της προεκλογικής περιόδου. Η κατηγορία που μας αποδίδεται είναι αυτή ακριβώς η οποία δεν υπήρξε.
      Θα κάνω μία δεύτερη επισήμανση σε σχέση με τις προσλήψεις και την εμπλοκή του ΑΣΕΠ. Νομίζω ότι όλοι αντιληφθήκαμε ότι είναι άλλοθι η αναφορά του ΑΣΕΠ με την εμπλοκή του ως ενημέρωση κατά τη διαδικασία της ανακοίνωσης της προκήρυξης, μετά, μάλιστα, από την επισήμανση που κάνει η Επιστημονική Υπηρεσία της Βουλής που ζητά να διευκρινιστεί και δεν διευκρινίζεται με σαφήνεια ποιο είναι το επικρατούν κριτήριο. Μπαίνει, λοιπόν, ένα ζήτημα για το πώς ακριβώς θα γίνουν οι προσλήψεις από τους δήμους και το θέτει και το Επιστημονικό Συμβούλιο της Βουλής. 
      Θα κάνω μία τελευταία επισήμανση. Στην κατ’ άρθρο συζήτηση θα έχουμε τη δυνατότητα να πούμε και άλλα πράγματα. Εγώ προσωπικά θα συντρέξω στην επισήμανση που έκανε και ο κ. Γείτονας για τη συμπλήρωση των κοινωνικών κριτηρίων με τα απεξαρτημένα άτομα και με τους αποφυλακισμένους. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Τσιόγκας έχει το λόγο για να δευτερολογήσει για τρία λεπτά.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Θέλω να επαναλάβω κάτι που ανέφερα και στην προηγούμενη ομιλία μου για το αν ιδιώτες απασχολούν προσωπικό σε εργασιακούς χώρους του δημόσιου ή του ευρύτερου δημόσιου τομέα. Στα νοσοκομεία, τη φύλαξη και την καθαριότητα την αναλαμβάνουν εργολάβοι και απασχολούν προσωπικό που το έχουν με διάφορες συμβάσεις, είτε ορισμένου χρόνου είτε με δελτίο παροχής υπηρεσιών είτε με μερική απασχόληση τετράωρη και δουλεύουν οκτάωρο είτε με άλλες ελαστικές μορφές απασχόλησης. 
      Ρωτήσατε αν υπάρχουν ιδιώτες οι οποίοι κάνουν τέτοιες δουλειές, δηλαδή εργολάβοι, «δουλέμποροι». Στον ΟΣΕ η φύλαξη και η καθαριότητα ανατίθεται σε εργολάβους. Τώρα πλέον φυλάσσονται και οι σταθμοί του ΟΣΕ από security που τους έχει κάποιος εργολάβος. Στο ΙΚΑ υπάρχει σύμβαση. Υπάρχει το παράδειγμα με το 184, με το ραντεβού, που το έχει ιδιώτης.
      Δεν είναι αυτά εργολαβικές σχέσεις όπου έχουμε ελαστικές μορφές απασχόλησης σε διάφορους εργασιακούς χώρους του ευρύτερου δημόσιου τομέα ή, αν θέλετε, σε οργανισμούς ή σε νομικά πρόσωπα; Εν πάση περιπτώσει, αυτά εξαπλώνονται καθημερινά. Το ίδιο θα γίνει τώρα και με το προτεινόμενο νομοσχέδιο. 
      Εμείς θέλουμε να τονίσουμε τα εξής: ότι με τη μερική απασχόληση πετυχαίνετε ένα πράγμα, δηλαδή φθηνό εργατικό δυναμικό, φθηνή εργατική δύναμη. Ταυτόχρονα, συνεχίζετε την πολιτική του «διαίρει και βασίλευε», γιατί αυτή η τακτική δρα διαιρετικά για τους εργαζόμενους. Βάζει σε αντιπαράθεση το μόνιμο προσωπικό και το προσωπικό που είναι συμβασιούχοι. Σας είπα και πριν ότι μπορούν να χρησιμοποιούνται και ως απεργοσπαστικός μηχανισμός.
      Επίσης με το νομοσχέδιο πάτε να καλύψετε μόνιμες, σταθερές ανάγκες με συμβασιούχους μερικής απασχόλησης για να μην κάνετε προσλήψεις μόνιμου προσωπικού, έχοντας βεβαίως σαν στόχο γενικότερες αλλαγές, όπως επιτάσσει το κεφάλαιο, γιατί πολλές τέτοιες δουλειές τις έχουν πάρει μεγάλοι όμιλοι και μεγάλοι βιομήχανοι.
      Εξάλλου, πρέπει να σας θυμίσουμε ότι αυτές οι πολιτικές και οι κατευθύνσεις είναι οι κατευθύνσεις της Συνθήκης του Μάαστριχτ τις οποίες μαζί ψηφίσατε εδώ στη Βουλή και η Νέα Δημοκρατία και το ΠΑΣΟΚ και ο Συνασπισμός.
      Επίσης μέσα από το νόμο για τη μερική απασχόληση θέλετε γρήγορα αποτελέσματα στις κατευθύνσεις που δίνει η Ευρωπαϊκή Ένωση. 
      Θέλετε δηλαδή μια Δημόσια Διοίκηση με μεγαλύτερη και εντονότερη την κοινωνική διαστρωμάτωση των εργαζομένων, θέλετε μια Δημόσια Διοίκηση με διαφορετικές κατηγορίες εργαζομένων, οι οποίες θα διασπούν την ενότητά τους στην κοινή διεκδίκηση του συνόλου του εργατοϋπαλληλικού κινήματος. Βεβαίως τόσο η Κυβέρνηση όσο και το ΠΑΣΟΚ οδηγούσαν όταν κυβερνούσαν τον κοινωνικό δημόσιο τομέα σε απαξίωση και σε συρρίκνωση. Είπε για παράδειγμα πριν από λίγο η κ. Καλαντζάκου ότι η μερική απασχόληση είναι χρήσιμο εργαλείο ιδιαίτερα στον ιδιωτικό τομέα. Εγώ θα προσθέσω ότι είναι χρήσιμο εργαλείο για τους βιομήχανους για να έχουν φθηνή εργατική δύναμη.
      Αντίθετα ενισχύετε και οι δύο σας το δημόσιο σε ό,τι αφορά την κρατική καταστολή, γιατί θέλετε μέσα από τους κατασταλτικούς μηχανισμούς και τις κατασταλτικές δυνάμεις να κτυπήσετε τα λαϊκά κινήματα και τις αγωνιστικές κινητοποιήσεις των εργαζομένων.
      Εμείς ως κόμμα υποστηρίζουμε ότι δεν πρέπει να υπάρχει καμιά αυταπάτη για τους εργαζόμενους, γιατί η μερική απασχόληση είτε στο δημόσιο είτε στον ιδιωτικό τομέα λειτουργεί αποκλειστικά για τα συμφέροντα του κεφαλαίου, αλλά και του συλλογικού καπιταλιστή.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να διευκρινίσω δύο πράγματα γιατί ανακρίβειες ακούστηκαν.
      Είχαν προκηρυχθεί οι δώδεκα χιλιάδες θέσεις της κεντρικής διοίκησης; Υπήρξε προκήρυξη; Και ο κ. Πετσάλνικος αλλά και άλλοι συνάδελφοι μιλούσαν πάντα για είκοσι πέντε χιλιάδες θέσεις εργασίας. Υπήρξε έστω και έναρξη της διαδικασίας για την κεντρική διοίκηση; 
      Προκηρυχθείσες θέσεις είναι περίπου δύο χιλιάδες και μέχρι στιγμής, παρ’ ότι πέρασε τόσος χρόνος, μόνο ένας δήμος μας είπε ότι έχει προβεί στην ανακήρυξη των επιτυχόντων. Δεν ξέρουμε άλλη περίπτωση. Ξέρετε μήπως να μας πείτε εσείς άλλες περιπτώσεις δήμων που έχουν ανάρτηση του πίνακα των επιτυχόντων;
      Γνωρίζετε ότι υπάρχουν δεκατρείς χιλιάδες προκηρυχθείσες θέσεις στους ΟΤΑ και εμείς δεν το ξέρουμε τόσο καιρό; Κάπου υπάρχει και ένα όριο στις ανακρίβειες που λέγονται.
      Πολύ μεγάλη κουβέντα έγινε για το γνωμοδοτικό συμβούλιο, το οποίο καταργήσαμε. Τι θα έκανε δηλαδή αυτό το συμβούλιο που θα διευκόλυνε τη διαδικασία; Ήταν ένα πενταμελές γνωμοδοτικό συμβούλιο στο οποίο συμμετείχε ο γενικός γραμματέας του Υπουργείου Εσωτερικών, ο εκπρόσωπος του ΟΑΕΔ, ο εκπρόσωπος της ΚΕΔΚΕ, ο εκπρόσωπος της Ένωσης Νομαρχιακών Αυτοδιοικήσεων κτλ. και το οποίο γνωμοδοτούσε για το σχεδιασμό των δράσεων παροχής υπηρεσιών κοινωνικού χαρακτήρα και για  κάθε άλλο σχετικό θέμα για το οποίο εζητείτο η γνώμη του από τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων.
      Έχει καταλάβει κανείς τι θα έκανε αυτό το γνωμοδοτικό συμβούλιο; Με κοινή απόφαση των Υπουργών Οικονομίας, Εσωτερικών και Εργασίας καθορίζεται η οργάνωση και λειτουργία του συμβουλίου, η γραμματειακή του υποστήριξη και το ύψος της αμοιβής των μελών του. Αυτά εμείς τα καταργήσαμε και κατηγορούμαστε γιατί καταργήσαμε αυτό το απόλυτα άχρηστο όργανο, που δημιουργούσε επιβάρυνση στο δημόσιο κορβανά;
      Τελειώνω, κύριε Πρόεδρε, λέγοντας ότι ακούστηκαν δύο εκ διαμέτρου αντίθετες απόψεις από την πλευρά της μείζονος μειοψηφίας και ομολογώ ότι φεύγω με την απορία η οποία μου δημιουργήθηκε στην αρχή.
      Τι έπρεπε να κάνουμε; Να σταματήσουμε το νόμο, να μην προχωρήσουμε στη μερική απασχόληση και να κατηγορούμεθα σήμερα ότι παίρνουμε τα χρήματα και τα βάζουμε σε άλλες δράσεις και κάνουμε οικονομία; Αυτό έπρεπε να κάνουμε;
      Είπαμε εμείς ότι η μερική απασχόληση λύνει το πρόβλημα της ανεργίας; Το αντίθετο είπαμε. Είπαμε εμείς ποτέ ότι καλύπτει όλες τις ανάγκες για κοινωνική φροντίδα που έχει η οικογένεια; Το αντίθετο είπαμε. Είναι, όμως, ένα μέτρο το οποίο για μας είναι απόλυτα προσωρινό, διότι στόχος της Κυβέρνησης είναι η πραγματική ανάπτυξη του τόπου και η δημιουργία πραγματικών θέσεων απασχόλησης.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Μερική απασχόληση στο Δημόσιο, στους Ο.Τ.Α. και στα νομικά πρόσωπα δημοσίου δικαίου» και ερωτάται το Σώμα εάν γίνεται δεκτό επί της αρχής.
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Μερική απασχόληση στο Δημόσιο, στους Ο.Τ.Α. και στα νομικά πρόσωπα δημοσίου δικαίου» έγινε δεκτό επί της αρχής κατά πλειοψηφία. 
      Κύριοι συνάδελφοι, έχουν διανεμηθεί τα Πρακτικά των συνεδριάσεων: Πέμπτης 20 Μαΐου 2004, Τρίτης 25 Μαΐου 2004, Πέμπτης 27 Μαΐου 2004 και Τρίτης 1ης Ιουνίου 2004 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων: Πέμπτης 20 Μαΐου 2004, Τρίτης 25 Μαΐου 2004, Πέμπτης 27 Μαΐου 2004 και Τρίτης 1ης Ιουνίου 2004 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.55’ λύεται η συνεδρίαση για αύριο Τετάρτη 16 Ιουνίου 2004 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μερική απασχόληση στο Δημόσιο, στους Ο.Τ.Α. και στα νομικά πρόσωπα δημοσίου δικαίου», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ  15/6/04                   ΣΕΛ.52

