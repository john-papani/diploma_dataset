Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΙΘ΄
Παρασκευή 4 Απριλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Σ. Λιβανού, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Κω, το 63ο Γυμνάσιο Αθήνας, το Γυμνάσιο Παλαιοχώρας Χανίων και το Γυμνάσιο Λεπενούς Αιτωλοακαρνανίας, σελ.
4. Ανακοινώνεται σχέδιο απόφασης της Ολομέλειας της Βουλής, σύμφωνα με την οποία μειώνεται σε έναν ο αριθμός των απεσπασμένων επιστημονικών συνεργατών των Βουλευτών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 7 Απριλίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του απαραίτητου ιατρικού και νοσηλευτικού προσωπικού στις μονάδες του Εθνικού Συστήματος Υγείας στην Κρήτη κ.λπ., σελ.
β) Προς τον Υπουργό Εσωτερικών σχετικά με τις βιαιοπραγίες σε βάρος αστυνομικών κ.λπ., σελ.
5. Συζήτηση επερώτησης Βουλευτών του Λαϊκού Ορθόδοξου Συναγερμού προς τον Υπουργό Οικονομίας και Οικονομικών και Ανάπτυξης σχετικά με τις αυθαιρεσίες τραπεζών εις βάρος καταναλωτών, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΕΓΚΕΡΟΓΛΟΥ Β., σελ.
ΠΑΠΑΓΕΩΡΓΙΟΥ Γ., (Ν. Άρτας) σελ.
ΠΛΕΥΡΗΣ Α., σελ.
ΧΗΝΟΦΩΤΗΣ Π., σελ.

Β. Επί της επερώτησης:
ΑΪΒΑΛΙΩΤΗΣ  Κ., σελ.
ΑΡΑΠΟΓΛΟΥ Χ., σελ.
ΒΕΛΟΠΟΥΛΟΣ Κ., σελ.
ΒΛΑΧΟΣ Γ., σελ.
ΔΡΑΓΑΣΑΚΗΣ Ι., σελ.
ΜΠΟΥΓΑΣ Ι., σελ.
ΠΑΓΚΑΛΟΣ Θ., σελ.
ΠΑΝΤΕΛΑΚΗ Ε., σελ.
ΠΑΠΑΘΑΝΑΣΙΟΥ Ι., σελ.
ΠΛΕΥΡΗΣ Α., σελ.
ΠΑΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΧΗΝΟΦΩΤΗΣ Π., σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΙΘ΄
      Παρασκευή 4 Απριλίου 2008
      Αθήνα, σήμερα στις 4 Απριλίου 2008, ημέρα Παρασκευή και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίσει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε δημοσίευμα εφημερίδας, το ποίο αναφέρεται στην κατασκευή Αρχαιολογικού και Βυζαντινού Μουσείου, στην Έδεσσα.
      2) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά, με την οποία  η κ. Παπαδοπούλου Αικατερίνη ζητεί να παρακολουθήσει πρόγραμμα επαγγελματικής κατάρτισης, που μοριοδοτείται από τον Α.Σ.Ε.Π..
      3) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά, με την οποία  η κ. Δίτσιου Μαρία ζητεί πληροφορίες για τη δυνατότητα  συμμετοχής της, με πτυχίο Τ.Ε.Ε. ηλεκτρονικού, σε διαγωνισμό του Α.Σ.Ε.Π..
      4) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Αναστασία Παρούτογλου ζητεί την αύξηση της σύνταξης, που της χορηγεί ο Ο.Γ.Α..
      5) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά, με την οποία  η κ. Σόμτση Άννα ζητεί να ενημερωθεί, για  αποτελέσματα διαγωνισμού του Α.Σ.Ε.Π..
      6) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά, με την οποία  ο κ. Δρουτζίδης Σωτήριος ζητεί αποζημίωση για κάθε ζημιά  που υπέστει, εξαιτίας των αρχαιολογικών ανασκαφών που διενεργήθησαν στο οικόπεδό του.
      7) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά, με την οποία  η κ. Τατάκη Δέσποινα ζητεί τη μετάταξή της, από το Κέντρο Υγείας Γιαννιτσών στο Νοσοκομείο Έδεσσας . 
      8) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας, με το οποίο ζητείται η ενίσχυση με προσωπικό, του Αστυνομικού Τμήματος Ανδραβίδας.
      9) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας, το οποίο αναφέρεται  στις ελλείψεις προσωπικού  της Πυροσβεστικής Υπηρεσίας  Πύργου.
      10) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην επικινδυνότητα του κτηρίου, του Δικαστικού Μεγάρου Αμαλιάδος.
      11) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας, στο οποίο το Σωματείο Πλακάδων Πύργου, ζητεί την αύξηση των οικογενειακών επιδομάτων του Ο.Α.Ε.Δ..
      12) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας, με το οποίο ζητείται η αποκατάσταση της προσβασιμότητας του δρόμου, που συνδέει την Ε.Ο. Πύργου-Ολυμπίας  με το δρόμο της Ζαχάρως.
      13) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας, το οποίο αναφέρεται στην ανάγκη χρηματοδότησης της κατασκευής αντιπλημμυρικών έργων,  στην πυρόπληκτη περιοχή του Δήμου Αμαλιάδας.
      14) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας, στο οποίο ζητείται η παύση της λειτουργίας  του πεδίου βολής Παλαιοχωρίου Ηλείας.
      15) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας, το οποίο αναφέρεται, στην καθυστέρηση της αποκατάστασης των πυρόπληκτων περιοχών του Νομού Ηλείας.
      16) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά, με την οποία  η Ένωση Αγροτικών Συνεταιρισμών Ιεράπετρας ζητεί να του επιστραφεί  ακίνητο τη χρήση του οποίου είχε  παραχωρήσει  στο δημόσιο.
      17) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά, με την οποία  ο Δήμος Αγίου Νικολάου Νομού Λασιθίου ζητεί την ένταξή του, στον Ο.Π.Α.Α.Χ..
      18) Οι Βουλευτές Λασιθίου και Ηρακλείου κύριοι ΜΙΧΑΗΛ  ΚΑΡΧΙΜΑΚΗΣ και ΒΑΣΙΛΕΙΟΣ ΚΕΓΚΕΡΟΓΛΟΥ, αντίστοιχα, κατέθεσαν αναφορά, με την οποία  η Νομαρχιακή Αυτοδιοίκηση Χανίων ζητεί τη  χρηματοδότηση του έργου ανέγερσης Μνημιακού Συγκροτήματος της  Μάχης της Κρήτης στο χωριό Γαλατά Χανίων.
      19) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά, με την οποία  ο Έπαρχος Θήρας ζητεί την άμεση έναρξη των επιδοτουμένων δρομολογίων πλοίου, προς τα νησιά της Επαρχίας Θήρας.
      20) Ο Βουλευτής Λαρίσης κ. ΚΩΝΣΤΑΝΤΙΝΟΣ  ΑΓΟΡΑΣΤΟΣ  κατέθεσε αναφορά, με την οποία  ο Δήμος Αγιάς του Νομού Λάρισας ζητεί την αναπροσαρμογή της τιμής του κάστανου, στα 2,5 ευρώ ανά κιλό.
      21) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά, με την οποία  το Εργατοϋπαλληλικό Κέντρο  Νομού Χανίων ζητεί την εξαίρεση των συμμετεχόντων σε ειδικό τοπικό πρόγραμμα, από τις διατάξεις του ασφαλιστικού νομοσχεδίου.
      22) Οι Βουλευτές Β΄ Αθηνών, Α΄ Πειραιώς  και Αχαΐας κύριοι ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ, ΘΕΟΔΩΡΟΣ ΔΡΙΤΣΑΣ και ΝΙΚΟΛΑΟΣ ΤΣΟΥΚΑΛΗΣ, αντίστοιχα, κατέθεσαν αναφορά, με την οποία  η Ένωση Αξιωματικών του Πυροσβεστικού Σώματος ζητεί την κάλυψη των κενών οργανικών θέσεων του Πυροσβεστικού Σώματος  και τον εκσυγχρονισμό του μηχανολογικού και λοιπού εξοπλισμού του.
      23) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά, με την οποία  το Δημοτικό Συμβούλιο του Δήμου Αγίων  Θεοδώρων Νομού Κορινθίας διαμαρτύρεται για τη διακίνηση χημικών αποβλήτων, στην περιοχή του.
      24) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά, με την οποία  το Εργατοϋπαλληλικό Κέντρο Πάτρας διαμαρτύρεται για την παρεμπόδιση της δράσης, συνδικαλιστικού του οργάνου.
      25) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά, με την οποία  το Νομαρχιακό Συμβούλιο Αχαίας ζητεί την απλοποίηση και επιτάχυνση των διαδικασιών αδειοδότησης των έργων Ανανεώσιμων  Πηγών Ενέργειας κ.λ.π..
      26) Ο Βουλευτής Νομού Αττικής κ. ΑΘΑΝΑΣΙΟΣ  ΜΠΟΥΡΑΣ  κατέθεσε αναφορά, με την οποία  ο Νομάρχης Ευρυτανίας ζητεί την ένταξη του Εθνικού Οδικού Άξονα Λαμία-Καρπενήσι-Αγρίνιο στο Ταμείο Συνοχής.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 4554/16-1-08 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. οικ.2260/08/5-2-08 έγγραφο από τον Υφυπουργό Εσωτερικών η ακόλουθη απάντηση:
       «Σε απάντηση της αριθ. 4554/16.01.2008 ερώτησης, που κατατέθηκε στη Βουλή των Ελλήνων από την Βουλευτή κ. Θεοδώρα Τζάκρη και αφορά στο αντικείμενο του θέματος, σας γνωρίζουμε τα εξής:
       Η κοινή υπουργική απόφαση που προβλέπουν οι διατάξεις της παραγράφου 4 του άρθρου 14 του ν. 3386/05 και με την οποία καθορίζεται ο ανώτατος αριθμός αδειών διαμονής για εργασία, που χορηγούνται κάθε έτος σε υπηκόους τρίτων χωρών, ανά νομό, ιθαγένεια, είδος και διάρκεια απασχόλησης, υπογράφηκε από τους συναρμόδιους υπουργούς και δημοσιεύθηκε στην Εφημερίδα της Κυβερνήσεως (ΦΕΚ 145/Β'/30.01.2008).
       Επίσης η προβλεπόμενη από τις διατάξεις της παραγράφου 5 του ιδίου άρθρου, όπως αυτό αντικαταστάθηκε με τις διατάξεις της παραγράφου 4 του άρθρου 5 του ν. 3536/07 (ΦΕΚ 42 Β') κοινή υπουργική απόφαση, με την οποία καθορίζονται τα κριτήρια που λαμβάνονται υπόψη, η διαδικασία κατάρτισης της έκθεσης της παραγράφου 3 του ιδίου άρθρου, καθώς και οι ειδικότεροι όροι για την μετάκληση για εξαρτημένη εργασία των υπηκόων τρίτων χωρών στην Ελλάδα, έχει υπογραφεί από τον Υφυπουργό Εσωτερικών και βρίσκεται στο στάδιο της υπογραφής από τους συναρμόδιους Υπουργούς. Ειδικότερα με την ανωτέρω κ.υ.α. επιχειρείται, με γνώμονα το συμφέρον της εθνικής οικονομίας και την κάλυψη των αναγκών σε εργατικό δυναμικό των κλάδων όπου πραγματικά υπάρχει έλλειψη, ο εξορθολογισμός και η επιτάχυνση της διαδικασίας των μετακλήσεων, με σκοπό την εξάλειψη των κάθε είδους στρεβλώσεων που έχουν παρατηρηθεί και της αποτροπής υποβολής καταχρηστικών αιτημάτων από εργοδότες.
       Για το θέμα της επιστροφής των εγγυητικών επιστολών τις οποίες έχουν καταθέσει οι εργοδότες για μετακλήσεις του έτους 2007 για εποχιακή απασχόληση, αυτές, με βάση τις διατάξεις της παραγράφου 2 του άρθρου 16 του ν. 3386/05, επιστρέφονται στον εργοδότη μετά τη λήξη της άδειας διαμονής και την αναχώρηση του υπηκόου τρίτης χώρας από την Ελλάδα. Ειδικά στην περίπτωση μετάκλησης υπηκόων Βουλγαρίας, οι όποιοι εισέρχονται για εποχιακή απασχόληση και λόγω της εισόδου της Βουλγαρίας στην Ε.Ε. ενημερώσαμε τις Περιφέρειες, με το αριθ. 1619/26.01.2007 έγγραφό μας, ότι οι εγγυητικές επιστολές επιστρέφονται χωρίς την αναζήτηση πιστοποίησης της εξόδου τους από την Χώρα, η οποία υποκαθίσταται από σχετική υπεύθυνη δήλωση του εργοδότη.
      Σε κάθε περίπτωση, με την προωθούμενη κ.υ.α. λαμβάνεται μέριμνα για την βελτιστοποίηση της διαδικασίας επιστροφής των εγγυητικών επιστολών και τη διευκόλυνση των εργοδοτών.
Ο Υφυπουργός
Α. ΝΑΚΟΣ»
      2. Στις με αριθμό 4381 και 4402/15-1-08 ερώτηση των Βουλευτών κυρίων Μαρίας Δαμανάκη και Βασιλείου Κεγκέρογλου δόθηκε με το υπ’ αριθμ. 1014033/594,595/5-2-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση των με αριθ. πρωτ. 4381 και 4402/15.1.2008 ερωτήσεων που κατέθεσαν οι Βουλευτές κ. Μαρία Δαμανάκη και κ. Βασίλειος Κεγκέρογλου, σχετικά με τη συνεισφορά του Δημοσίου στην κάλυψη του κόστους της εθελουσίας εξόδου στην ΟΤΕ Α.Ε., που σύμφωνα με την παρ. 4α του άρθρου 74 του ν.3371/2005 αντιστοιχεί στην εξωχρηματιστηριακή μεταβίβαση άνευ ανταλλάγματος στο Ταμείο Ασφάλισης Προσωπικού ΟΤΕ (ΤΑΠ-ΟΤΕ) ποσοστού 4% μετοχών ΟΤΕ, κυριότητας Ελληνικού Δημοσίου, σας γνωρίζουμε τα ακόλουθα:
   Η Ευρωπαϊκή Επιτροπή εξετάζοντας το ενδεχόμενο ασυμβίβαστης κρατικής ενίσχυσης προς τον ΟΤΕ εξέδωσε την από 10.5.2007 απόφασή της, σύμφωνα με την οποία το Ελληνικό Δημόσιο μπορεί να μεταβιβάσει στο ΤΑΠ-ΟΤΕ μετοχές ΟΤΕ, των οποίων η αξία να μην υπερβαίνει, κατά την ημερομηνία της μεταβίβασης, το ποσό των 390,4 εκατ. ευρώ.
   2. Ήδη βρίσκεται σε εξέλιξη η διαδικασία μεταβίβασης των μετοχών του ΟΤΕ στο ΤΑΠ-ΟΤΕ και πιο συγκεκριμένα γίνεται η κατάρτιση των σχετικών συμβάσεων που πρέπει να υπογραφούν από τα συμβαλλόμενα μέρη.
      Όσον αφορά τη χρηματοδότηση του ΤΑΠ-ΟΤΕ από τον κρατικό προϋπολογισμό σας γνωρίζουμε ότι αυτή γίνεται κανονικά στο πλαίσιο της διάταξης της παρ.2 του άρθρου 26 του ν.2843/2000.
      Ο Υφυπουργός
      ΝΙΚ. ΛΕΓΚΑΣ»
     3. Στην με αριθμό 4335/14.1.07 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 248/5.2.08 έγγραφο από τον Yπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον αξιότιμο κύριο συνάδελφο τα εξής:
      Η υπόθεση που αναφέρεται στην ερώτηση είναι απόρροια της υπ'αριθμ.35859/02 προσφυγής, την οποία άσκησαν ο Οικοδομικός Συνεταιρισμός Αναπήρων και Θυμάτων Πολέμου Αττικής κ.λπ. κατά της Ελληνικής Δημοκρατίας ενώπιον του Ευρωπαϊκού Δικαστηρίου των Δικαιωμάτων του Ανθρώπου (ΕΔΔΑ). Με την προσφυγή τους οι προσφεύγοντες παραπονέθηκαν για επέμβαση στην άσκηση των περιουσιακών δικαιωμάτων τους σύμφωνα με το άρθρο 1 του 1ου Πρόσθετου Πρωτοκόλλου στην Ευρωπαϊκή Σύμβαση των Δικαιωμάτων του Ανθρώπου (ΕΣΔΑ).
      Επί της προσφυγής εκδόθηκε η από 13 Ιουλίου 2006 απόφαση (<<η κύρια απόφαση») του ΕΔΔΑ, με την οποία το Δικαστήριο έκρινε ομόφωνα ότι υπήρξε παραβίαση του άρθρου 1 του 1ου Πρόσθετου Πρωτοκόλλου. Ειδικότερα, έκρινε ότι η παρέμβαση στα περιουσιακά δικαιώματα των προσφευγόντων σαφώς συνιστά ρύθμιση της χρήσης της περιουσίας τους κατά την έννοια της δεύτερης παραγράφου του άρθρου 1 του 1ου πρόσθετου Πρωτοκόλλου και ότι δεν επιτεύχθηκε εύλογη ισορροπία μεταξύ του δημοσίου συμφέροντος και της απαίτησης για προστασία των δικαιωμάτων των προσφευγόντων. Με την ίδια απόφαση το ΕΔΔΑ επιφυλάχθηκε να αποφασίσει επί του αιτήματος των προσφευγόντων για δίκαιη ικανοποίηση σύμφωνα με το άρθρο 41 της ΕΣΔΑ, επειδή το ζήτημα αυτό δεν ήταν ώριμο για τη λήψη απόφασης.
      Ακολούθως, με την από 27 Σεπτεμβρίου 2007 απόφασή του περί δίκαιης ικανοποίησης, το ΕΔΔΑ επιδίκασε στους προσφεύγοντες συνολικά πέντε εκατομμύρια (5.000.000) ευρώ ως αποζημίωση για υλική ζημιά και σαράντα χιλιάδες (40.000) ευρώ για δικαστικά έξοδα, απέρριψε δε τα υπόλοιπα αιτήματα των προσφευγόντων για δίκαιη ικανοποίηση. Η απόφαση αυτή δεν έχει καταστεί οριστική και συνεπώς εκτελεστή, διότι ασκήθηκε από τη χώρα μας αίτηση παραπομπής της υπόθεσης ενώπιον του Τμήματος Ευρείας Σύνθεσης και δεν έχει ακόμη ληφθεί απόφαση επί της αίτησης (άρθρα 42-44 της ΕΣΔΑ). Σημειώνουμε ότι οι ως άνω αποφάσεις δεν έχουν περιέλθει επισήμως στην αρμόδια υπηρεσία.
      Περαιτέρω, η χώρα μας, ως συμβαλλόμενο μέρος, υποχρεούται, σύμφωνα με το άρθρο 46 της ΕΣΔΑ, να συμμορφώνεται προς τις αποφάσεις του Δικαστηρίου, χρησιμοποιώντας κάθε πρόσφορο μέσο για την παύση της παραβίασης, την άρση των συνεπειών της και την παράλειψή της στο μέλλον. Στο πλαίσιο της εκτέλεσης των αποφάσεων του ΕΔΔΑ, το Νομικό Συμβούλιο του Κράτους διαβιβάζει τις αποφάσεις στις εμπλεκόμενες υπηρεσίες των αρμοδίων Υπουργείων, που υποχρεούνται να συμμορφώνονται με το περιεχόμενο τους, λαμβάνοντας τα ατομικά και γενικά μέτρα, τα οποία εμπίπτουν στην αρμοδιότητά τους. Η υποχρέωσή τους δε αυτή προκύπτει, κατά τα ανωτέρω, ευθέως από το νόμο και δεν χρήζει ιδιαίτερης επισήμανσης από μέρους του Υπουργείου μας.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
     4. Στην με αριθμό  4598/16.1.08 ερώτηση του Βουλευτή κ. Γεωργίου Παπαδημητρίου δόθηκε με το υπ’ αριθμ. 7964/7.2.08 έγγραφο από τον Yφυπουργό Εσωτερικών, η ακόλουθη απάντηση:
      «Σε συνέχεια των ανωτέρω σχετικών και απαντώντας στην υπ' αριθ. 4598/16.1.2008 νεώτερη ερώτηση του Βουλευτή κ. Γιώργου Παπαδημητρίου, αναφορικά με την ανάγκη ενεργοποίησης των ελεγκτικών μηχανισμών των συναρμόδιων Υπουργείων Εσωτερικών και Περιβάλλοντος, Χωροταξίας & Δημοσίων Έργων, για τη διερεύνηση περιπτώσεων παράνομης επέκτασης καταστημάτων υγειονομικού ενδιαφέροντος σε κοινόχρηστους χώρους, διά της προσθήκης σε αυτούς κινητών προστεγασμάτων, θέτουμε υπ' όψιν σας, κατά λόγο αρμοδιότητάς μας, τα ακόλουθα:
      Με τις υπ' αριθ. 3445, 3446 και 3447/2007 αποφάσεις του Συμβουλίου της Επικρατείας, που μνημονεύονται στο κείμενο της Ερώτησης του Βουλευτή κ. Γ. Παπαδημητρίου, απερρίφθησαν οι αιτήσεις ακύρωσης που είχαν υποβληθεί από επιχειρηματίες - ιδιοκτήτες καταστημάτων κατά αντίστοιχων πράξεων του Δημοτικού Συμβουλίου Αλεξανδρούπολης (με τις οποίες είχαν ανακληθεί προηγούμενες αποφάσεις του ίδιου Δ.Σ., περί χορήγησης άδειας κατασκευής προστεγασμάτων επί κοινόχρηστων χώρων, πλην άλλων και για τα καταστήματα των αιτούντων), κρίνοντας ότι οι ανακλητικές αποφάσεις του Δ.Σ. Αλεξανδρούπολης είναι πλήρως και νομίμως αιτιολογημένες, εφ' όσον επικαλούνται αφ' ενός αντίθεση των ανακαλούμενων αποφάσεων προς την ισχύουσα πολεοδομική νομοθεσία και αφ' ετέρου λόγο δημοσίου συμφέροντος, συνιστάμενο στην άρση της δυσχέρειας ελεύθερης και ανεμπόδιστης κυκλοφορίας σε κοινόχρηστους χώρους.
      Κατά το σκεπτικό δε των ανωτέρω αποφάσεων, οι διατάξεις της νομοθεσίας (άρθρα 11 και 19 του ΓΟΚ 1985 και άρθρο 17 του Κτηριοδομικού Κανονισμού, ΦΕΚ 59/Δ/89), με τις οποίες απαγορεύεται η κατασκευή σε κοινόχρηστους χώρους των κατακόρυφων στηριγμάτων των κινητών προστεγασμάτων (που αποτελούν μόνιμες κινητές κατασκευές οριζόντιας ανάπτυξης), είναι σύμφωνες προς τη διάταξη του άρθρου 24 του Συντάγματος, προς την οποία, αντιθέτως, θα προσέκρουε η κατασκευή των στηριγμάτων αυτών που παρέχει τη δυνατότητα μετατροπής των κοινόχρηστων αυτών χώρων σε κλειστούς ή ημίκλειστους και, πάντως, έχει ως αποτέλεσμα να παρεμποδίζεται η κυκλοφορία στους χώρους αυτούς και, γενικότερα, η χρήση τους από το κοινό.
      Όπως προκύπτει από τα ανωτέρω, η απαγόρευση των εν λόγω κατασκευών σε κοινόχρηστους χώρους προβλέπεται ευθέως από τις διατάξεις του ΓΟΚ και του Κτηριοδομικού Κανονισμού και, ως εκ τούτου, το ζήτημα αφορά προεχόντως στην υποχρέωση πιστής τήρησης της ισχύουσας νομοθεσίας από τους φορείς οι οποίοι είναι κατά περίπτωση αρμόδιοι για τη διαχείριση και προστασία των κοινόχρηστων χώρων. Σε ό,τι αφορά ειδικότερα τους οργανισμούς τοπικής αυτοδιοίκησης, όπως σας ενημερώσαμε με το απαντητικό έγγραφό μας επί της υπ' αριθ. 3625/20.12.2007 ερώτησης, η σχετική αρμοδιότητά τους συνίσταται στην απομάκρυνση των παράνομων εγκαταστάσεων από τους χώρους ευθύνης τους, καθώς και στην ανάκληση των χορηγηθεισών από αυτούς σχετικών αδειών, σύμφωνα με την κείμενη νομοθεσία και τις γενικές αρχές που διέπουν την ανάκληση των διοικητικών πράξεων.
      Πρέπει να επισημανθεί ότι, παράλληλα με τις υπάρχουσες δομές άσκησης εποπτείας και ελέγχου στους Ο.Τ.Α. και τους λοιπούς εμπλεκόμενους φορείς και στο βαθμό που διαπιστώνεται ανεπαρκής ανταπόκρισή τους στην υποχρέωση εξασφάλισης τήρησης της νομιμότητας, τα ειδικά σώματα ελέγχου, ο ρόλος των οποίων διευρύνεται διαρκώς και ενισχύεται, επιλαμβάνονται ανελλιπώς υποθέσεων που αφορούν σε ζητήματα προστασίας και αξιοποίησης του φυσικού και δομημένου περιβάλλοντος, λειτουργίας των πολεοδομικών υπηρεσιών, ελέγχου λειτουργίας καταστημάτων υγειονομικού ενδιαφέροντος κ.λπ., θέτοντας τα ζητήματα αυτά σε απόλυτη προτεραιότητα.
      Ιδιαίτερο ενδιαφέρον έχει, εν όψει και της εξεταζόμενης περίπτωσης, η αξιοποίηση της δυνατότητας που παρέχεται από την κείμενη νομοθεσία στον Γενικό Επιθεωρητή Δημόσιας Διοίκησης, όταν το αντικείμενο του ελέγχου είναι σύνθετο, να συγκροτεί με εντολή του κλιμάκια Επιθεωρητών - Ελεγκτών από δύο ή περισσότερα Σώματα ή Υπηρεσίες Επιθεώρησης και Ελέγχου, διαφορετικών, ανάλογα με την υπόθεση, ειδικοτήτων.
      Εν όψει των ανωτέρω, κρίνεται σκόπιμη εκ μέρους μας η κοινοποίηση του παρόντος εγγράφου (με συνημμένες τις σχετικές Ερωτήσεις του βουλευτή κ. Γ. Παπαδημητρίου και τις υπ' αριθ. 3445, 3446 και 3447/2007 αποφάσεις ΣτΕ) στον Γενικό Επιθεωρητή Δημόσιας Διοίκησης, ο οποίος παρακαλείται για την εξέταση του θέματος και τη διερεύνηση της δυνατότητας διενέργειας σχετικής επιθεώρησης και ελέγχου, κατ' εντολήν του, από μικτό κλιμάκιο Επιθεωρητών-Ελεγκτών, σύμφωνα με τα οριζόμενα στις διατάξεις του άρθρου 4 παρ. 2 π.δ. 77/2005. 
      Ο Υφυπουργός
      ΘΑΝΑΣΗΣ ΝΑΚΟΣ»
    5. Στην με αριθμό 4531/16.1.08 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 678/5.2.08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ..Σ. Κουτμερίδης, σας πληροφορούμε τα εξής:
      Κατά την τρέχουσα περίοδο, οι πληρωμές κοινοτικών επιδοτήσεων προς τους δικαιούχους πραγματοποιούνται κανονικά από τον Οργανισμό Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) και δεν υπάρχει καμία καθυστέρηση ή «παύση πληρωμών». Απεναντίας καταβάλλονται σημαντικές προσπάθειες από το Υπουργείο Αγροτικής Ανάπτυξης και Τροφίμων ώστε να βελτιωθεί το σύστημα καταβολής επιδοτήσεων, γεγονός που αναγνωρίζεται επίσημα από τις αρμόδιες αρχές της Ευρωπαϊκής Επιτροπής. Συγκεκριμένα, η Επίτροπος κ. Mariamme Fischer Boel, κατά τη δημόσια ακρόασή της στην Επιτροπή Ελέγχου του Προϋπολογισμού του Ευρωπαϊκού Κοινοβουλίου, αναφέρθηκε στην πρόοδο που έχει σημειωθεί από τις ελληνικές αρχές στα εκκρεμή θέματα του ΟΣΔΕ, δίδοντας έμφαση στην αποτελεσματικότητα του Υπουργείου και του ΟΠΕΚΕΠΕ.
      Στη χώρα μας, έχουν διαπιστωθεί από πολλών ετών σημαντικές ελλείψεις στο Σύστημα Αναγνώρισης Αγροτεμαχίων (LPIS) και για τον λόγο αυτό, η ελληνική διοίκηση, πέρα από τις σημαντικές προσπάθειες που καταβάλει για την ολοκλήρωση και άρτια λειτουργία του συστήματος, υποχρεούται να πραγματοποιεί κάθε χρόνο αυξημένους ελέγχους, ώστε να εισπράττονται έγκαιρα οι κοινοτικές επιδοτήσεις από τους δικαιούχους. Οι μακροχρόνιες ελλείψεις στο παραπάνω σύστημα είχαν ως αποτέλεσμα την επιβολή επανειλημμένα πολλών καταλογισμών (κυρώσεων) εκ μέρους της Ευρωπαϊκής Επιτροπής. Όμως, εδώ και ένα χρόνο περίπου, έχει συμφωνηθεί μεταξύ ελληνικής κυβέρνησης και Ευρωπαϊκής Επιτροπής ένα χρονοδιάγραμμα ενεργειών (Action Plan) για τη συμμόρφωση προς τους κοινοτικούς κανόνες. Το Υπουργείο έχει προβεί και προβαίνει σε συντονισμένες ενέργειες πιστής τήρησης του χρονοδιαγράμματος και, εφόσον τηρηθεί πιστά από τις ελληνικές υπηρεσίες μέχρις ολοκληρώσεώς του στις 31-12-2009, δεν πρόκειται να υπάρξει καμία αναστολή ή μείωση των μηνιαίων πληρωμών.
      Η χώρα μας για να ελέγξει τον τρόπο διάθεσης των αγροτικών κονδυλίων προχώρησε βάσει Κανονισμών της Ευρωπαϊκής Ένωσης (Ε.Ε) στη. σύνταξη - κατάρτιση ενός Συστήματος Γεωγραφικών Πληροφοριών Ελαιοκομικού Τομέα και Αμπελουργικού Μητρώου (Σ.Γ.Π.-ΕΤ & Α.Μ.). Τα εν λόγω Μητρώα, παρότι τηρούν στοιχεία κτηματολογίου, δεν αποτελούν Κτηματολόγιο, αλλά επιχειρησιακό εργαλείο διαχείρισης και ελέγχου και αφορούν τους ελαιοκαλλιεργητές και τους αμπελοκαλλιεργητές της χώρας μας, που έχουν υποχρέωση υποβολής δήλωσης καλλιέργειας.
      Το έργο κατάρτισης των δύο ανωτέρω Μητρώων ξεκίνησε από κοινού το 1998 με καταληκτική ημερομηνία σύμφωνα με τους Κοινοτικούς κανονισμούς για το Ελαιοκομικό Μητρώο την 31/10/2003 και για το Αμπελουργικό Μητρώο την 31-12-2000.
      Το έργο πραγματοποιήθηκε σε δύο Φάσεις: η Α΄ φάση που περιελάμβανε την δημιουργία του χαρτογραφικού υποβάθρου και των διαφανειών ενοτήτων, ενώ η Β΄ φάση περιελάμβανε την συλλογή δηλώσεων, τον προσδιορισμό και την οριοθέτηση των αγροτεμαχίων επί του χαρτογραφικού υποβάθρου, τη συσχέτιση των πληροφοριών της δήλωσης με το χαρτογραφικό υπόβαθρο, την ψηφιοποίηση των αγροτεμαχίων, τον εντοπισμό, την καταμέτρηση και την ψηφιοποίηση των ελαιοδένδρων και τέλος την εισαγωγή των ανωτέρω στοιχείων σε ψηφιακά αρχεία.
      Για τον ποιοτικό έλεγχο δε των παραδοτέων ψηφιακών αρχείων των συμβάσεων της Β΄ φάσης κρίθηκε απαραίτητη η σύναψη σύμβασης με Τεχνικό Σύμβουλο ο οποίος διαθέτει την απαιτούμενη τεχνογνωσία και τον εξοπλισμό για την πραγματοποίηση των απαιτουμένων ελέγχων.
      Με τη υπ' αριθμ. 243295/17-5-2002 απόφαση του Υπουργού Γεωργίας μεταβιβάσθηκε στον Ειδικό Γραμματέα Προγραμματισμού & Εφαρμογών του Γ΄ Κ.Π.Σ., η αρμοδιότητα συντονισμού ελέγχου και παρακολούθησης ολοκλήρωσης του έργου κατάρτισης του ΣΓΠ-ΕΤ & ΑΜ.
      Με το υπ' αριθμ. 2646/24-11-2003 έγγραφο του Ειδικού Γραμματέα ενημερώθηκε η Ε.Ε. ότι έχουν ολοκληρωθεί οι εργασίες του Μητρώου, σύμφωνα με τους Κοινοτικούς Κανονισμούς και ότι τα αρχεία αυτά εστάλησαν στον ΟΠΕΚΕΠΕ για διασταυρωτικούς ελέγχους, κατά τον έλεγχο της ενίσχυσης του ελαιολάδου περιόδου 2002 - 2003.
      Με την υπ' αριθμ. 256202/5-9-2003 ΚΥΑ «Διάρθρωση αρμοδιοτήτων και σύνθεση προσωπικού Διεύθυνσης Διαχείρισης Μητρώων» η Δ/νση Διαχείρισης Μητρώων ανέλαβε την ενημέρωση και τη διαχείριση των παραπάνω Μητρώων.
      Η Δ/νση Διαχείρισης Μητρώων για την ενημέρωση της ελαιοκομικής περιόδου 2005-2006 έδωσε οδηγίες στις Διευθύνσεις Αγροτικής Ανάπτυξης των Νομαρχιακών Αυτοδιοικήσεων για την παραλαβή αιτήσεων τροποποίησης ή νέας εγγραφής των παραγωγών στο ΣΓΠ-ΕΤ. Παράλληλα εκπαίδευσε συγκεκριμένους χρήστες όλων των Νομαρχιακών Αυτοδιοικήσεων στην εφαρμογή του ΣΓΠ-ΕΤ και του Α.Μ., ώστε να καταχωρούν τις ανωτέρω αιτήσεις. Στην εφαρμογή των μητρώων έχουν πρόσβαση όλες σχεδόν οι Νομαρχιακές Αυτοδιοικήσεις της χώρας. Οι Διευθύνσεις Αγροτικής Ανάπτυξης καταχωρούν στο σύστημα των μητρώων ότι είναι δυνατόν και αφορά την ενημέρωση του συστήματος για την περίοδο 2005 - 2006.
      Τα δεδομένα της βάσης ενημερώνονται, ύστερα από διαδικασία ελέγχου, κατά τακτά χρονικά διαστήματα (για το Ελαιοκομικό: από Νοέμβριο τρέχοντος μέχρι και Ιανουάριο επομένου έτους ενώ για το Αμπελουργικό: από Ιούνιο μέχρι και Σεπτέμβριο ιδίου έτους), από τις Δ/νσεις Αγροτικής Ανάπτυξης των Νομαρχιακών Αυτοδιοικήσεων και αποτελούν αντικείμενο μεταβολής μετά από σχετική αίτηση του ενδιαφερόμενου παραγωγού.
      Σήμερα, η Δ/νση Διαχείρισης Μητρώων του Υπουργείου Αγροτικής Ανάπτυξης και Τροφίμων, για να βελτιώσει περισσότερο τα Μητρώα (Ελαιοκομικού Τομέα και Αμπελουργικό) προχώρησε κατόπιν διαγωνισμού στην ανάδειξη αναδόχου Συμβούλου με αντικείμενο «Την ανάθεση υπηρεσιών τεχνικής υποστήριξης του έργου ενημέρωσης/τήρησης του ΣΓΠ ΕΤ&ΑΜ.» Η σύμβαση του έργου ξεκίνησε στις 2-8-2006 και έχει διάρκεια 24 μηνών. Με τη λήξη της, το ΣΓΠ-ΕΤ &ΑΜ θα έχει καταστεί αποδοτικότερο στη διαχείρισή του και θα έχουν τακτοποιηθεί, τα όποια εντοπισμένα από τη φάση κατάρτισης των Μητρώων μέχρι τώρα λάθη. Επίσης στο ίδιο πλαίσιο, για βελτίωση της υποδομής, ολοκλήρωσε το έργο «της Ανάθεσης Προμήθειας και εκτέλεσης εργασιών Αναβάθμισης - Εγκατάστασης Εξοπλισμού και Λογισμικού του ΣΓΠ-ΕΤ&ΑΜ».
      Πέρα από το ΣΓΠ ΕΤ&ΑΜ, υπάρχει σε λειτουργία και το «Μητρώο Αγροτών και Αγροτικών Εκμεταλλεύσεων» (Ν 2332/95 ΦΕΚ 181/Α και ΚΥΑ 373592/5-9-95 ΦΕΚ 761/Β΄) το οποίο αποτελεί εργαλείο χάραξης της Αγροτικής Πολιτικής.
      Συνοπτικά μπορεί να ειπωθεί ότι τα Μητρώα είναι σε λειτουργική κατάσταση και σαν δυναμικά συστήματα βελτιώνονται συνεχώς περαιτέρω. Σε καμία δε περίπτωση δεν μπορεί να ειπωθεί ότι αποτελούν αιτία για απώλεια κοινοτικών κονδυλίων.
      Ο Υφυπουργός
      Κ. ΚΙΛΤΙΔΗΣ»
      6. Στην με αριθμό 1826/13-11-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 302/25-2-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Γ. Σκουλάς, για τα θέματα της αρμοδιότητάς μας, σας πληροφορούμε τα εξής:
      Σύμφωνα με το ν. 3199/2003 η διαχείριση των υδάτων στη χώρα μας είναι αρμοδιότητα της Κεντρικής Υπηρεσίας Υδάτων του ΥΠΕΧΩΔΕ και των Δ/νσεων Υδάτων των Περιφερειών.
      Στο πλαίσιο του Νόμου αυτού οι παραπάνω Υπηρεσίες παρακολουθούν ποσοτικά και ποιοτικά τα επιφανειακά και υπόγεια νερά της χώρας και είναι αρμόδιες για τη σύνταξη των σχεδίων διαχείρισης αυτών.
      Για την αντιμετώπιση των αρδευτικών αναγκών της χώρας και την ορθολογική διαχείριση των υδάτινων πόρων, το Υπουργείο Αγροτικής Ανάπτυξης και Τροφίμων προγραμματίζει την εκτέλεση σειράς Εγγειοβελτιωτικών Έργων, σε συνεργασία με τις Νομαρχιακές Αυτοδιοικήσεις και τις Περιφέρειες, που αφορούν κυρίως την ταμίευση των επιφανειακών απορροών, αλλά και στην βελτίωση υφισταμένων εγγειοβελτιωτικών υποδομών.
      Συγκεκριμένα, στο πλαίσιο των μέτρων 6.1 και 6.2 του Γ΄ Κ.Π.Σ. καθώς και μέσω εθνικών πόρων, υλοποιούνται έργα με στόχο,
      - Την ποσοτική επάρκεια των υδάτινων πόρων, με την ταμίευση νερού (κατασκευή λιμνοδεξαμενών, φραγμάτων και δικτύων αξιοποίησής τους).
      - Την ποσοτική και ποιοτική εξασφάλιση των υπόγειων υδάτων, με τον εμπλουτισμό των υπόγειων υδροφορέων.
      - Τον εκσυγχρονισμό των υφισταμένων αρδευτικών δικτύων. Τη βελτίωση των συνθηκών άρδευσης των αρδευτικών δικτύων.
      - Τη βελτίωση των συνθηκών άρδευσης των αρδευτικών δικτύων.
      - Τον έλεγχο της ποιότητας των αρδευτικών υδάτων.
       Σε ότι αφορά το σχεδιασμό και την πορεία των έργων που το Υπουργείο Αγροτικής Ανάπτυξης και Τροφίμων υλοποιεί μέσω του Επιχειρησιακού Προγράμματος «Αγροτική Ανάπτυξη
      Ανασυγκρότηση της Υπαίθρου 2000-2006» στο Ν. Ηρακλείου σας ενημερώνουμε για τα παρακάτω:
      1. Το έργο «Φράγμα Πλακιώτισσας Μεσαράς Κρήτης» έχει ενταχθεί στο Μέτρο 6.2 του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000-2006» του Υπουργείου Αγροτικής Ανάπτυξης και Τροφίμων με την υπ' αριθ. 2627/22-3-2007 Απόφαση Ένταξης και με προϋπολογισμό 27.440.000,00 ευρώ.
      Το Υπουργείο Αγροτικής Ανάπτυξης & Τροφίμων προχώρησε στη δημοπράτηση του έργου, με προϋπολογισμό δημοπράτησης 24.000.000,00 ευρώ. Ο διαγωνισμός διεξήχθη στις 30/10/2007 και το αμέσως επόμενο διάστημα αναμένεται η έκδοση της Απόφασης ανάθεσης και η υπογραφή του Ιδιωτ. Συμφωνητικού. Η συμβατική προθεσμία του έργου είναι 36 μήνες από την υπογραφή της σχετικής σύμβασης.
        2. Σε ότι αφορά τα έργα αξιοποίησης του Φράγματος Φανερωμένης έχουν ενταχθεί στο Μέτρο 6.2 του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000-2006» του Υπουργείου Αγροτικής Ανάπτυξης και Τροφίμων με την υπ' αριθ. 1524/22-2-2006 Απόφαση Ένταξης και με προϋπολογισμό 27.826.250 ευρώ και έχει υπογραφεί το Συμφωνητικό με τον Ανάδοχο στις 20/8/2007.
        Το έργο συνοπτικά περιλαμβάνει την κατασκευή των έργων για την ενίσχυση των αρδευτικών ζωνών Α, Β και Γ της περιοχής Μεσσαράς που ευρίσκεται στο ΝΔ τμήμα του νομού Ηρακλείου Κρήτης με την αξιοποίηση των νερών του φράγματος Φανερωμένης. Τα προτεινόμενα έργα περιλαμβάνουν τόσο τους αγωγούς μεταφοράς ή διανομής του νερού (εσωτερικά ή εξωτερικά δίκτυα), όσο και τα λοιπά έργα λειτουργίας και ρύθμισης (δεξαμενές, αντλιοστάσια, κλπ).
      Συγκεκριμένα στο αντικείμενο της εργολαβίας περιλαμβάνονται τα εξής επί μέρους έργα :
- Κεντρικός τροφοδοτικός αγωγός μεταφοράς με αφετηρία το φράγμα της Φανερωμένης το οποίο θα τροφοδοτήσει τα δίκτυα των ζωνών Α, Β και Γ της περιοχής με την προσαγωγή του νερού προς τις υφιστάμενες υψηλές δεξαμενές των δικτύων αυτών. Παράλληλα προβλέπεται η τροφοδότηση των περιοχών Σκουρβούλων, Γαλιάς και Φανερωμένης με την κατασκευή δικτύων για αποκατάσταση της υδροδότησής των λόγω της κατασκευής του φράγματος Φανερωμένης. Το συνολικό μήκος των αγωγών είναι (περιλαμβανομένων του αγωγού μεταφοράς και των εσωτερικών αγωγών των επί μέρους περιοχών): 78 Km πολυαιθυλένιο ΡΕ 3ης γενιάς διαμέτρου Φ90 έως Φ400, 20 Km ελατό χυτοσίδηρο διαμέτρου Φ 500 έως Φ1200 και 1 Km υαλοπλισμένοι σωλήνες GRP, Φ 1200.
      - Προβλέπεται η κατασκευή έξι μικρών αναρρυθμιστικών δεξαμενών.
      - Αντλιοστάσια (προβλέπονται δύο τύποι αντλιοστασίων με βάση τον σκοπό λειτουργίας).
      Το έργο δημοπρατήθηκε στις 3-4-2007 και το αποτέλεσμα του διαγωνισμού εγκρίθηκε με την 10996/25-4-2007 Απόφαση του Ειδικού Γραμματέα του Υπουργείου Αγροτικής Ανάπτυξης και Τροφίμων. Το έργο ανατέθηκε στην εταιρεία «ΔΟΜΙΚΗ ΚΡΗΤΗΣ Α.Ε.» με προϋπολογισμό προσφοράς 13.796.956,93 ευρώ (συμπεριλαμβανομένων των δαπανών για Γ.Ε. & Ο.Ε. και μη συμπεριλαμβανομένων των δαπανών για Απρόβλεπτα, Αναθεώρηση και Φ.Π.Α.) ή 19.395.161,35 ευρώ συμπεριλαμβανομένων των δαπανών για Απρόβλεπτα, Αναθεώρηση και Φ.Π.Α., στην οποία αντιστοιχεί μέση τεκμαρτή έκπτωση 27,79 % επί των τιμών του προϋπολογισμού.
      Υπογράφηκε το 14510/741/20-8-2007 Ιδιωτικό Συμφωνητικό. Η συμβατική προθεσμία του έργου είναι 30 μήνες από την υπογραφής σχετικής σύμβασης.
      3. Στο πλαίσιο του Μέτρου 6.1. του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000-2006», έχει δημοπρατηθεί και ολοκληρώνεται η «Αξιοποίηση ταμιευτήρα Ινίου» για την άρδευση 11.280 στρ.
      4. Το έργο «Φράγμα Χαλαυριανού χειμάρρου Δ. Αρχανών» έχει ενταχθεί στο Μέτρο 6.2 του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000-2006», με προϋπολογισμό 11.730.630 ευρώ και δημοπρατήθηκε στις 6-11-2007.
      5. Στο πλαίσιο των Εθνικών πόρων, ΣΑΜ 081, εκπονείται η «Μελέτη αρδευτικών δικτύων Φράγματος Δ.Δ. Πανοράματος Ν. Ηρακλείου», προϋπολογισμού 200.000 ευρώ, έτσι ώστε το υπ' όψη έργο να καταστεί έτοιμο πλήρες και ώριμο από πλευράς μελετών, για την ένταξή του σε Πρόγραμμα χρηματοδότησης.
      Σε ότι αφορά το σχεδιασμό και την υλοποίηση της 4ης Προγραμματικής Περιόδου 2007-2013, με βάση τις προτεραιότητες και το συνολικό της προϋπολογισμό που καθορίζονται, για τη χρηματοδοτική περίοδο 2007 - 2013, θα εξεταστούν και θα αξιολογηθούν τα αιτήματα κατασκευής έργων από ολόκληρη την επικράτεια, έτσι ώστε όσα τελικώς επιλεγούν να προταθούν για ένταξη στο Πρόγραμμα της περιόδου αυτής.
      Επισημαίνουμε σε ότι αφορά τα μικρά εγγειοβελτιωτικά έργα και μελέτες τοπικού ενδιαφέροντος προγραμματίζονται, χρηματοδοτούνται και κατασκευάζονται από τις Νομαρχιακές Αυτοδιοικήσεις και τις Περιφέρειες σε βάρος των οικείων πιστώσεών τους στο Πρόγραμμα Δημοσίων Επενδύσεων (Π.Δ.Ε.), στο πνεύμα των θεσμοθετημένων αρμοδιοτήτων, όπως η Κεντρική Διοίκηση αποκέντρωσε.
      Σε εφαρμογή της Οδηγίας 2000/60 της Ευρωπαϊκής Ένωσης έχει ενταχθεί το έργο «Μελέτη κοστολόγησης αρδευτικού νερού» στο Επιχειρησιακό Πρόγραμμα «Αγροτική Ανάπτυξη - Ανασυγκρότηση της Υπαίθρου 2000-2006», το οποίο έχει τρία υποέργα σε τρεις πιλοτικές περιοχές της Ελλάδας εκ των οποίων μία αφορά την Κρήτη.
      Στο πλαίσιο της προστασίας και αειφορίας των υδάτινων πόρων, η Δ/νση Σχεδιασμού Εγγειοβελτιωτικών Έργων και Αξιοποίησης Εδαφοϋδατικών Πόρων του Υπουργείου Αγροτικής Ανάπτυξης και Τροφίμων, παρακολουθεί από τριακονταετία και πριν από την εφαρμογή της Κοινοτικής Οδηγίας 2000/60 και του Εφαρμοστικού ν.3199/2003, την ποιότητα των υδάτων της Ελλάδας, όσον αφορά την καταλληλότητά τους για άρδευση, και επιπροσθέτως όσον αφορά την περιεκτικότητά τους σε κάποια ανόργανα στοιχεία. Οι αναλύσεις, που συνεχίζονται, διεξάγονται από το εργαστήριο Εδαφοϋδρολογίας και Γεωλογίας του Υπουργείου Αγροτικής Ανάπτυξης και Τροφίμων και διερευνώνται φυσικές και χημικές παράμετροι που αφορούν κυρίως στην αρδευτική καταλληλότητα του νερού (για παράδειγμα pΗ, θερμοκρασία, αλατότητα, διαλυτό οξυγόνο) και στην ύπαρξη ανόργανων ρύπων σε αυτό (για παράδειγμα άζωτο, κάδμιο). Στο πλαίσιο αυτού του προγράμματος έχουν συμπεριληφθεί τέσσερις επιφανειακές θέσεις δειγματοληψιών που αφορούν τον ποταμό Κουρταλιώτη (οι δειγματοληψίες γίνονται μια φορά ετησίως) και εννέα θέσεις δειγματοληψιών υπογείων νερών (οι δειγματοληψίες γίνονται τρεις φορές το έτος) στο Ν. Ηρακλείου.
      Ο Υπουργός
      Α. ΚΟΝΤΟΣ»
     7. Στην με αριθμό 4475/16-1-08 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 955Β/7-2-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στο ως άνω σχετικό, σας γνωρίζουμε τα ακόλουθα:
     Είναι γνωστό ότι η τεχνολογία σήμερα δεν στερείται λύσεων για την αποτελεσματική διαχείριση των υγρών αποβλήτων των ελαιοτριβείων και συνεχώς νέες προτάσεις βλέπουν το φως της δημοσιότητας, ως αποτέλεσμα της έρευνας που διεξάγεται σε όλες σχεδόν τις χώρες, όπου ανθεί η ελιά.
     Οι λόγοι, που το πρόβλημα της ασφαλούς διάθεσης των αποβλήτων, δεν φαίνεται να έχει βρει ακόμη την τελική λύση του, τουλάχιστον στη χώρα μας, οφείλονται σε οργανωτικές αδυναμίες των ίδιων των μονάδων, στην εποχιακή λειτουργία τους, στο μικρό μέγεθος τους, στη γεωγραφική διασπορά τους και βεβαίως στο μεγάλο ρυπαντικό φορτίο και τη φυτοτοξικότητα των εξεταζόμενων αποβλήτων. Σοβαρή επίσης αιτία είναι η έλλειψη επαρκών κινήτρων για τη συνένωση των μικρών ελαιοτριβείων σε μεγαλύτερες, καθετοποιημένες και οικονομικά πιο σθεναρές βιομηχανίες, που θα μπορούσαν να αναλάβουν το κόστος εγκατάστασης και λειτουργίας των μονάδων επεξεργασίας των αποβλήτων τους, όπως λ.χ. έχει γίνει στην Ισπανία.
     Στη βάση αυτή, το Υ.ΠΕ.ΧΩ.Δ.Ε. ανέλαβε ήδη την πρωτοβουλία να προτείνει (σχετικά έγγραφα ΔΕΑΡΘ με αρ. πρωτ. 144064/8-8-07 και 146926/30-11-07) στα αρμόδια υπουργεία, δηλαδή στο Υπουργείο Ανάπτυξης και στο Υπουργείο Αγροτικής Ανάπτυξης & Τροφίμων, τη σύσταση ειδικής διυπουργικής επιτροπής ή ομάδας εργασίας, για να εξετάσει σε βάθος το υφιστάμενο καθεστώς λειτουργίας των ελαιοτριβείων και να προτείνει μέτρα (θεσμικά, νομοθετικά, οικονομικά, οργανωτικά κλπ.) για την κατά το δυνατόν ριζική αντιμετώπιση του περιβαλλοντικού προβλήματος των ελαιουργικών μονάδων στο σύνολό τους.
     Η αρμόδια Δ/νση ΕΑΡΘ/ΥΠΕΧΩΔΕ, δεν έχει λάβει μέχρι σήμερα τις απόψεις του Υπουργείου Αγροτικής Ανάπτυξης και Τροφίμων, στο τελευταίο ως άνω έγγραφό της.
    Ο Υφυπουργός
    ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     8. Στην με αριθμό 1707/8-11-07 ερώτηση των Βουλευτών κυρίων Σπύρου Χαλβατζή, Νικολάου Καραθανασοπούλου και Ελπίδας Παντελάκη δόθηκε με το υπ’ αριθμ. 399Β/27-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε τα ακόλουθα:
     Σε ό, τι αφορά στο Υπουργείο Περιβάλλοντος Χωροταξίας και Δημοσίων Έργων, θα θέλαμε να σας ενημερώσουμε ότι η αρμοδιότητα για τη σύνταξη και κύρωση των δασικών χαρτών ανήκει στις Διευθύνσεις Δασών των Νομών και των Περιφερειών (άρθρο 28 παρ. 10 ν. 2664/1998 σε συνδ. με το άρθρο 27 παρ. 1 του ίδιου νόμου), ενώ, σε περίπτωση αδυναμίας των υπηρεσιών αυτών, μπορεί ο Υπουργός Αγροτικής Ανάπτυξης και Τροφίμων να αναθέτει με Απόφασή του το έργο αυτό σε ιδιωτικά γραφεία μελετών (άρθρο 27 παρ. 7 ν. 2664/1998).
     Εξαιρετικά, στις περιπτώσεις που μια περιοχή κηρύσσεται υπό κτηματογράφηση χωρίς να υπάρχει κυρωμένος δασικός χάρτης και χωρίς να έχει εκδοθεί η προαναφερόμενη απόφαση του Υπουργού Γεωργίας, η «KΤHMAΤOΛOΓlO ΑΕ» αναθέτει τις μελέτες εκπόνησης δασικού χάρτη σε ιδιωτικά γραφεία μελετών. Η αρμοδιότητα αυτή είναι βέβαια περιορισμένη, στο μέτρο που οι προσωρινοί χάρτες που συντάσσονται παραδίδονται και πάλι για έλεγχο, ανάρτηση και κύρωση στις αρμόδιες για τους δασικούς χάρτες υπηρεσίες του άρθρου 28 του ν. 2664/1998.
     Στις περιοχές που έχουν ενταχθεί στο πρόγραμμα του Εθνικού Κτηματολογίου, η Κτηματολόγιο ΑΕ έχει ήδη συντάξει τους αντίστοιχους προσωρινούς δασικούς χάρτες που δεν έχουν ακόμα κυρωθεί. Είναι η μόνη δημόσια υπηρεσία που έχει καταρτίσει δασικούς χάρτες στη χώρα, αποδεικνύοντας έτσι εμπράκτως το ενδιαφέρον της για την προστασία της δημόσιας δασικής γης.
     Κατ' αναλογία και στο μέλλον, το ΥΠΕΧΩΔΕ, στο πλαίσιο σύνταξης του Εθνικού Κτηματολογίου θα συνεχίσει να καταρτίζει τους δασικούς χάρτες για τις περιοχές που κτηματογραφούνται, διαθέτοντας και τους αντιστοίχους πόρους που απαιτούνται.
    Ο Υφυπουργός
    ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      9. Στην με αριθμό 3380/17-12-07 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. 55837/11-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε τα εξής:
      Ο νόμος 3299/2004 παρέχει αυξημένες ενισχύσεις σε ιδιωτικές επενδύσεις που καλύπτουν το σύνολο των τομέων της οικονομίας (πρωτογενής, δευτερογενής, τουρισμός, υπηρεσίες) και υλοποιούνται σ’ ολόκληρη την Επικράτεια.
      Ορισμένες επιχειρηματικές δραστηριότητες που αφορούν κλάδους, όπως του ναυπηγικού και του ναυπηγοεπισκευαστικού, της χαλυβουργίας και των συνθετικών ινών, δεν μπορούν, σύμφωνα με την παράγραφο 4 του άρθρου 3 του νόμου αυτού να υπαχθούν στο καθεστώς κινήτρων του, δεδομένου ότι διέπονται από ειδικούς κανονισμούς της Ευρωπαϊκής Επιτροπής οι οποίοι είτε απαγορεύουν είτε επιτρέπουν με περιορισμούς τη χορήγηση κρατικών ενισχύσεων.
      Φορείς επενδυτικών σχεδίων που δύνανται να υποβάλλουν αίτηση υπαγωγής στις διατάξεις του νόμου 3299/2004, αποτελούν κατά κύριο λόγο οι εταιρείες του εμπορικού δικαίου, προσωπικές και κεφαλαιουχικές (ομόρρυθμη, ετερόρρυθμη, ανώνυμη, κ.λπ.), που έχουν ως βασικό σκοπό την άσκηση εμπορικής δραστηριότητας και η φύση των οποίων, τα ιδιαίτερα χαρακτηριστικά καθώς και η λειτουργία τους προσιδιάζουν στις προϋποθέσεις, τους όρους και στις διαδικασίες χορήγησης των ενισχύσεων (τήρηση βιβλίων β΄ ή γ΄ κατηγορίας, η ιδία συμμετοχή του επενδυτικού κόστους οδηγεί στην αύξηση του εταιρικού ή μετοχικού κεφαλαίου της επιχείρησης, η ιδιότητα του εταίρου ή μετόχου συνιστά σημαντικό κριτήριο αξιολόγησης, η λογιστική απεικόνιση των στοιχείων της οικονομικής δραστηριότητας της εταιρείας συμβάλει καθοριστικά στην εκτίμηση της βιωσιμότητας του επενδυτικού σχεδίου κ.λπ.).
      Αντίθετα για τις εταιρείες του αστικού δικαίου, τις κοινωνίες δικαιώματος ή σκοπού, τα ιδρύματα, τα σωματεία κ.λπ., δημιουργούνται προβληματισμοί για τη συνάφεια της αποστολής και των γνωρισμάτων τους με τους σκοπούς αλλά και τη δομή του επενδυτικού νόμου, χωρίς ωστόσο να αποκλείονται από το πεδίο εφαρμογής του καθεστώτος αυτού αφού με τη οιασδήποτε συμμετοχή τους στα Νομικά Πρόσωπα εμπορικών εταιρειών π.χ. μέτοχοι, εταίροι κ.λπ., δύνανται να αξιοποιούν τα παρεχόμενα κίνητρα και να προβαίνουν στην υλοποίηση επιχειρηματικών πρωτοβουλιών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      10. Στην με αριθμό 3105/10-12-07 ερώτηση της Βουλευτού  κ. Μαρίας Δαμανάκη δόθηκε με το υπ’ αριθμ. 74/7-1-2008 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 10/12/2007 ερώτησης της Βουλευτού κ. Μ. Δαμανάκη σας γνωρίζουμε τα εξής: Η εκκρεμότητα στην οποία αναφέρεται η ερώτηση, αφορά στη μονιμοποίηση 700 περίπου ευκαιριακά απασχολούμενων εργαζομένων, οι οποίοι καλύπτουν τις έκτακτες ανάγκες του Οργανισμού κατά τις ιπποδρομιακές ημέρες και προσλαμβάνονται με σύμβαση μιας ημέρας, όπως προβλέπει ο Κανονισμός λειτουργίας του ΟΔΙΕ.
      Όμως, η επιχειρούμενη μετατροπή των συγκεκριμένων συμβάσεων σε συμβάσεις αορίστου χρόνου με τη μονιμοποίηση των συγκεκριμένων υπαλλήλων, είναι εκτός λογικής δεδομένου ότι αφενός μεν η ΟΔΙΕ Α.Ε. δεν έχει ανάγκη 700 ακόμη μονίμων υπαλλήλων αφετέρου δε ο προϋπολογισμός του Οργανισμού δεν έχει την αντοχή να επωμισθεί αυτό το πρόσθετο και σημαντικό οικονομικό βάρος.
      Να σημειωθεί άλλωστε ότι ο ισχύων (παλαιός) Κανονισμός της ΟΔΙΕ Α.Ε. προβλέπει 470 (και όχι 700) θέσεις μονίμου προσωπικού, εκ των οποίων οι 180 αφορούν στο μόνιμο προσωπικό της ΟΔΙΕ Α.Ε. που υπηρετεί σήμερα, με το νέο δε Κανονισμό που βρίσκεται σε επεξεργασία, οι θέσεις του μονίμου προσωπικού μειώνονται σε 250, αριθμός που υποδηλώνει και τις πραγματικές ανάγκες του Οργανισμού.
      Για το ιστορικό αναφέρεται ότι η ΟΔΙΕ Α.Ε., από το 2004 έχει στείλει στο Α.Σ.Ε.Π. την με αριθμό 2126/16-12-2004 αιτιολογημένη απόφαση του Διοικητικού Συμβουλίου του, περί μη υπαγωγής στις οικείες διατάξεις του ΠΔ 164/2004 των αιτήσεων ευκαιριακά απασχολούμενων στις υπηρεσίες του εργαζομένων.
      Το Α΄ Τμήμα του ΑΣΕΠ εξέδωσε την με αριθμό 1071 απόφασή του, την οποία ανέπεμψε στο Δ.Σ. του Οργανισμού για νέα αιτιολογημένη κρίση.
      Στη συνέχεια, η ΟΔΙΕ Α.Ε. διατύπωσε αιτιολογημένες εγγραφές αντιρρήσεις για την προαναφερθείσα απόφαση του ΑΣΕΠ, έχοντας λάβει υπόψη αφενός τη γνώμη της Νομικής του Υπηρεσίας και αφετέρου σχετική τεκμηριωμένη γνωμοδότηση του καθηγητή εργατικού δικαίου στη Νομική Σχολή Αθηνών κου Γ. Λεβέντη.
      Επίσης, με το αριθμ. πρωτ. 590/10-7-2007 έγγραφο η ΟΔΙΕ Α.Ε., ζήτησε από τον Πρόεδρο του ΑΣΕΠ να παραπεμφθεί το θέμα στη μείζονα ολομέλεια του AΣEΠ, προκειμένου να αντιμετωπίσει το θέμα όπως αντιμετώπισε την αυτή κατηγορία εργαζομένων στον ΟΠΑΠ και στη ΓΓΑ, δηλαδή να απορρίψει τις αιτήσεις των εν λόγω εργαζομένων, αφού για το αντίθετο δε συντρέχει καμία αιτία.
      Το ΑΣΕΠ, προκειμένου να αποφασίσει σχετικά, έχει ζητήσει από την ΟΔΙΕ Α.Ε. συγκεκριμένα στοιχεία τα οποία οφείλει να υποβάλει στο ΑΣΕΠ μέχρι το τέλος Φεβρουαρίου του 2008.
      Επειδή το θέμα είναι κρείσσονος σπουδαιότητας για τη βιωσιμότητα του Οργανισμού, με δεδομένα τα σοβαρά οικονομικά του προβλήματα που αντιμετωπίζει, οι ενέργειες της ΟΔΙΕ Α.Ε. γίνονται με γνώμονα τη νομιμότητα και το δημόσιον συμφέρον του Οργανισμού.
      Προς πλήρη ενημέρωση της ερωτώσας Βουλευτού, αναφέρουμε ότι από δικαστικής πλευράς σχετικές αγωγές που έχουν ασκηθεί από την ως άνω κατηγορία προσωπικού με αντικείμενο τη μετατροπή των συμβάσεών τους σε αορίστου χρόνου, έχουν απορριφθεί προς όφελος του Οργανισμού.
      Ο Υφυπουργός
      ΙΩΑΝΝΗΣ ΙΩΑΝΝΙΔΗΣ»)
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, με την αναφορά του κ. Καρχιμάκη θα ήθελα να δηλώσω κι εγώ ότι όχι μόνο συμφωνώ, αλλά την συνυπογράφω.
      ΠΡΟΕΔΡΕΥΩΝ (Γεώργιος Σούρλας): Τώρα, ο Κανονισμός δεν επιτρέπει τη συνυπογραφή. Παλιά έτσι γινόταν. Γινόταν η ανακοίνωση των αναφορών και ο Βουλευτής δήλωνε ότι συνυπογράφει. Κι εγώ πιστεύω ότι ίσως να χρειαστεί να επανέλθουμε σε αυτή την προηγούμενη κατάσταση, για να δίνεται η δυνατότητα σε κάθε Βουλευτή να συνυπογράφει και να συνηγορεί υπέρ ενός αιτήματος, το οποίο ενισχύει προφανώς και με τη δική του βούληση.
      Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 7 Απριλίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 775/31-3-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Μπεγλίτη προς τον Υπουργό Αγροτικής Ανάπτυξης και Τροφίμων, σχετικά με την κατασκευή του φράγματος Ασωπού στο Νομό Κορινθίας κ.λπ..
      2. Η με αριθμό 795/1-4-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τους Υπουργούς Εσωτερικών και Υγείας και Κοινωνικής Αλληλεγγύης, σχετικά με την επίλυση των προβλημάτων των εργαζομένων στο πρόγραμμα «Βοήθεια στο Σπίτι» κ.λπ..
      3. Η με αριθμό 790/1-4-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς την Υπουργό Εξωτερικών, σχετικά με την ανεξαρτητοποίηση του Κοσσυφοπεδίου κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 764/31-3-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με την άμεση εξέταση ταυτοποίησης των δειγμάτων μυελού των οστών για τον εντοπισμό των συμβατών δοτών κ.λπ..
      2. Η με αριθμό 796/1-4-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με τα προβλήματα στη λειτουργία των φοιτητικών εστιών κ.λπ..
      3. Η με αριθμό 791/1-4-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος – Άδωνι Γεωργιάδη προς τον Υπουργό Πολιτισμού, σχετικά με τα δημοσιεύματα του Τύπου αναφερόμενα στο πρόβλημα του δεξιού πύργου της κεντρικής εισόδου του Παλατιού των Ιπποτών της Ρόδου κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η πρώτη με αριθμό 792/1.4.2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασίλειου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του απαραίτητου ιατρικού και νοσηλευτικού προσωπικού στις μονάδες του Εθνικού Συστήματος Υγείας στην Κρήτη κ.λπ..
      Η επίκαιρη ερώτηση του κ. Κεγκέρογλου αναλυτικότερα έχει ως εξής:
      «Οι δραματικές ελλείψεις σε ιατρικό και νοσηλευτικό προσωπικό που κυμαίνεται περίπου στο 40%, οι εξαντλητικές βάρδιες και οι απλήρωτες εφημερίες είναι τα προβλήματα που βιώνουν καθημερινά οι εργαζόμενοι στο Ε.Σ.Υ. του Νομού Ηρακλείου.
      Οι γιατροί του Ε.Σ.Υ. σήμερα εργάζονται από εξήντα έως και εκατό ώρες την εβδομάδα εξαιτίας του απαράδεκτου συστήματος εφημεριών που ακολουθούν την ίδια στιγμή που δεν έχουν πληρωθεί οι εφημερίες τους από το Δεκέμβριο του 2007.
      Το ίδιο πρόβλημα αντιμετωπίζουν οι ειδικευόμενοι ιατροί του «Βενιζελείου» και του Π.Α.Γ.Ν.Η. οι οποίοι απέχουν από την εργασία τους.
      Επειδή η κυβερνητική αδιαφορία για τη λειτουργία του Ε.Σ.Υ. είναι εις βάρος των πολιτών και επειδή δεν φροντίσατε για την ολοκλήρωση των διαδικασιών για την πληρωμή των εφημεριών και τα νοσοκομεία υπολειτουργούν και δεν μπορούν να εκτελέσουν ασφαλείς εφημερίες:
      Ερωτάται ο κύριος Υπουργός: 
      Σε ποιες άμεσες ενέργειες θα προβεί, προκειμένου να καταβληθούν τα οφειλόμενα;
      Πότε επιτέλους θα προσληφθεί το απαραίτητο προσωπικό για τη λειτουργία όλων των μονάδων του Ε.Σ.Υ.;».
      Στην επίκαιρη ερώτηση του κ. Κεγκέρογλου θα απαντήσει ο Υφυπουργός Υγείας και Κοινωνικής Αλληλεγγύης ο κ. Παπαγεωργίου.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Κύριε συνάδελφε, δεν θα κουραστώ να επαναλαμβάνω ότι ο εκσυγχρονισμός των υποδομών και η στελέχωση με το απαραίτητο προσωπικό όλων των βαθμίδων, όλων των ειδικοτήτων, αποτελούσε και αποτελεί για την Κυβέρνηση στόχο πρώτης προτεραιότητας. Και αυτό αποδεικνύεται από το γεγονός ότι τα προηγούμενα χρόνια, αλλά και ο προγραμματισμός που έχει γίνει για τα επόμενα χρόνια περιλαμβάνει εκατοντάδες εκατομμύρια ευρώ για τη δημιουργία νέων πτερύγων, νέων νοσοκομείων, για την ανανέωση του υπάρχοντος εξοπλισμού με μηχανήματα νέας γενιάς και για τον εκσυγχρονισμό κάθε μορφής υποδομής.
      Από το σχεδιασμό αυτόν δεν θα μπορούσε να μείνει αναμφισβήτητα έξω και η Κρήτη, η οποία από μόνη της στο μεγαλύτερο ποσοστό αντιμετωπίζει -και αυτό είναι πάρα πολύ θετικό- όλα τα περιστατικά πρωτοβάθμιας, δευτεροβάθμιας και τριτοβάθμιας περίθαλψης. Αποδεικνύεται δε αυτό από το γεγονός ότι οι διακομιδές, τόσο οι επίσημες, όσο και οι ελεύθερες, έχουν περιοριστεί, έως εξαφανιστεί, από την Κρήτη προς το κέντρο, κάτι που παλαιότερα δεν συνέβαινε.
      Να επαναλάβω ακόμη ότι, αυτό που συχνά επαναλαμβάνεται ότι υπάρχει έλλειψη προσωπικού και ότι η Κυβέρνηση προς αυτήν την κατεύθυνση δεν κινείται, όπως έπρεπε να κινείται, δεν ισχύει και αυτό αποδεικνύεται και από στοιχεία, τα οποία επανειλημμένα έχω καταθέσει για τα Πρακτικά της Βουλής και τώρα αν χρειαστεί θα τα καταθέσω πάλι. Αναφέρομαι στο νοσηλευτικό και μόνο προσωπικό, για το οποίο γίνεται πολύ συχνά λόγος, ότι σύμφωνα με τα στοιχεία του Α.Σ.Ε.Π., όχι στοιχεία του Υπουργείου μας, με τους κυλιόμενους τελευταίους πίνακες για τις μονάδες εντατικής θεραπείας, ο αριθμός των προσληφθέντων νοσηλευτών και νοσηλευτριών από το 2004 μέχρι σήμερα έχει ξεπεράσει τους δέκα χιλιάδες, ένας αριθμός πολύ σημαντικός, ο οποίος αποδεικνύει και το ενδιαφέρον της Κυβέρνησης, αλλά ταυτόχρονα αποκαλύπτει και τα μεγάλα κενά και τις ελλείψεις, τις οποίες μας κληροδοτήσατε. Αυτό δεν απαξιώνει το έργο, το οποίο έγινε τα προηγούμενα χρόνια και το οποίο ήταν πάρα πολύ σημαντικό προς την κατεύθυνση των υποδομών και του νοσηλευτικού προσωπικού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο χρόνος δεν μου το  επιτρέπει, στη δευτερολογία μου θα αναφερθώ σε νούμερα.
      Να σας πως, όμως, ότι το θέμα των εφημεριών στο οποίο αναφέρεστε έχει ήδη τακτοποιηθεί. Ο μεν Δεκέμβριος μήνας αποτελεί πάντα ένα μήνα, ο οποίος δημιουργεί προβλήματα, λόγω του κλεισίματος της τελευταίας χρονιάς και της έναρξης της καινούργιας χρονιάς και λόγω κάποιων δυσκολιών που προέκυψαν από την απεργία της Τράπεζας της Ελλάδος. Έχουν πληρωθεί οι εφημερίες του Δεκεμβρίου, όπως πληρώνονται κανονικά σε όλα τα νοσοκομεία πλέον της χώρας, οι εφημερίες από το Γενάρη μέχρι σήμερα, αφού και η τυπική διαδικασία η οποία απαιτούνταν, δηλαδή, η παράταση της αναστολής του προεδρικού διατάγματος για την εφαρμογή του νέου τρόπου εφημεριών των νοσοκομείων έχει ήδη τακτοποιηθεί.
      Επιπλέον θα σας πω ότι βρισκόμαστε στην τελική φάση συμφωνίας, η οποία εναρμονίζει τη νομοθεσία μας με τις κοινοτικές οδηγίες, έτσι ώστε οι εφημερίες και το ωράριο ειδικευμένων και ειδικευόμενων γιατρών να είναι αυτό που οι ίδιοι προβάλλουν και που έχουν απόλυτα δίκιο.
      Στη δευτερολογία μου και εφόσον ο χρόνος το επιτρέψει, θα αναφερθώ και σε συγκεκριμένα νούμερα, όσον αφορά το νοσηλευτικό προσωπικό στην Κρήτη. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ:  Ευχαριστώ, κύριε Πρόεδρε.
      Κύριε Υπουργέ, αναφερθήκατε στα μισά από αυτά που κληρονομήσατε, ως Κυβέρνηση, από την προηγούμενη. Οι διακομιδές έχουν πράγματι  μειωθεί, ως αποτέλεσμα της λειτουργίας του πανεπιστημιακού νοσοκομείου στο νησί, της λειτουργίας του σύγχρονου νοσοκομείου στα Χανιά, της αναβάθμισης του «Βενιζελείου» νοσοκομείου, αρκεί όμως, να φροντίσουμε για την ολοκληρωμένη και σωστή λειτουργία αυτών των νοσηλευτικών ιδρυμάτων.
      Μέσα σε δύο χρόνια έχουν γίνει πέντε κινητοποιήσεις για τις εφημερίες. Αποχές, απεργίες, επισχέσεις εργασίας. Γιατί, κύριε Υπουργέ; Ο λόγος είναι ότι το Υπουργείο δεν φροντίζει για τα αυτονόητα. Και ποια είναι τα αυτονόητα; Να προεγκρίνετε τα απαραίτητα ποσά για τις εφημερίες. Αυτό είναι το πρώτο.
      Θα σας πω δύο στοιχεία. Για το «Βενιζέλειο» το 2008 έχουμε έλλειμμα 470.000 ευρώ. Για το ΠΑ.Γ.Ν.Η. έχουμε έλλειμμα 270.000 ευρώ. Αλλά ανεξάρτητα από τα χρήματα, δεν κάνετε και τα αυτονόητα, ως προς τη διαδικασία. Η παράταση της ισχύος του προεδρικού διατάγματος έπρεπε να έχει  γίνει από τον Ιανουάριο. Ανακοινώσατε τον Ιανουάριο ότι θα γίνει αργότερα. Στις 3 Μάρτη καταθέσατε την τροπολογία στο νομοσχέδιο του Υπουργείου Εμπορικής Ναυτιλίας και σήμερα ξέρετε τι έχουμε; Έχουμε 4 Απριλίου. Τέσσερις μήνες σχεδόν μετά και δεν έχει ολοκληρωθεί μία διαδικασία, προκειμένου να πληρώνονται κανονικά οι εφημερίες στους γιατρούς, ειδικευόμενους και ειδικευμένους.
      Όλα αυτά όμως συντείνουν στο να υπολειτουργούν τα νοσοκομεία, οι εφημερίες να μην είναι ασφαλείς και να υπάρχει κίνδυνος ακόμα και για τη ζωή των ασθενών.
      Υπάρχουν πολλά παράπονα, κύριε Υπουργέ, για το θέμα των αρχικών συμβάσεων των ειδικευμένων που είναι δυσμενέστερες για τους γιατρούς της ελληνικής περιφέρειας, απ’ ό,τι του κέντρου. 
      Θα ολοκληρώσω την τοποθέτησή μου με την εφαρμογή της  οδηγίας. Γνωρίζετε πάρα πολύ καλά ότι όποια συμφωνία και αν κάνετε χρειάζεται αύξηση του ιατρικού προσωπικού, αυτό είναι δεδομένο προκειμένου να μπορέσουν να καλυφθούν οι εφημερίες, οι ώρες και οι ημέρες εφημεριών και δεύτερον, χρειάζεται μια αναπροσαρμογή, αναβάθμιση των βασικών αμοιβών των ιατρών,  προκειμένου η  μείωση του εισοδήματος από τις εφημερίες να μην επιφέρει οικονομικό πλήγμα σε αυτούς. 
      Νομίζω ότι είναι καιρός πλέον, αυτά τα δύο ζητήματα είναι ώριμα να ρυθμιστούν ή από το Υπουργείο ή μέσω προεδρικού διατάγματος ή με όποιον άλλο τρόπο. 
      Κλείνω την τοποθέτησή μου με την πληρωμή των εφημεριών. Νομίζω ότι δεν μας τα  είπατε καλά,  με την έννοια ότι τη στιγμή που μιλάμε, Παρασκευή 4 Απριλίου ακόμα δεν έχουν πληρωθεί οι εφημερίες, το νούμερο του Φ.Ε.Κ. δεν έχει φθάσει ακόμα στα αρμόδια όργανα, προκειμένου να πληρωθούν. Σας παρακαλώ πάρα πολύ, επειδή πρόκειται όχι τόσο για τους γιατρούς που πράγματι πρέπει να αμείβονται, αλλά και για τους ασθενείς, για όλο τον κόσμο, να το φροντίσετε γιατί δεν πάει άλλο. Δεν μπορεί και η άλλη εβδομάδα να περάσει έτσι, Και να ήταν μόνο τα δύο νοσοκομεία της Κρήτης θα έλεγα ότι ήταν ένα τοπικό  θέμα. Είναι όλα τα νοσοκομεία της χώρας κύριε Πρόεδρε. Δεν αφορά μόνο την Κρήτη, αφορά τις εφημερίες σε όλα τα νοσοκομεία της χώρας. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου. 
      Ο κύριος Υφυπουργός  έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ και πάλι, κύριε Πρόεδρε. 
      Κύριε συνάδελφε,  μιας και επικεντρώσατε το θέμα στις εφημερίες των γιατρών, γνωρίζετε πάρα πολύ καλά, ότι για πρώτη φορά βρισκόμαστε στα πρόθυρα υπογραφής κλαδικής συλλογικής σύμβασης με τους νοσοκομειακούς γιατρούς, κάτι που τα τελευταία είκοσι πέντε χρόνια ούτε καν επιχειρήθηκε ποτέ. Αυτό, λοιπόν, είναι βέβαιο και ίσως και αυτό έπαιξε ρόλο στην καθυστέρηση η οποία προήλθε και υπάρχει σήμερα αυτό το πρόβλημα. Μαζί, λοιπόν, με την υπογραφή της κλαδικής σύμβασης, θα κατετίθετο  και η τροπολογία για την παράταση της αναστολής εφαρμογής του προεδρικού διατάγματος, ελπίζοντας ότι και το νομοθετικό  έργο της Βουλής θα έδινε σε δικό μας νομοσχέδιο προτεραιότητα, γι’ αυτό και αναγκαστήκαμε, για να είμαστε συνεπείς να καταθέσουμε την τροπολογία σε νομοσχέδιο του Υπουργείου Εμπορικής Ναυτιλίας. Επομένως, η καλή πρόθεση δεν αμφισβητείται από κανέναν και το αποτέλεσμα είναι ορατό. Έχουν πληρωθεί στα περισσότερα. 
      Αν και δεν  μου επιτρέπεται, εγώ θα κάνω την εξής παρατήρηση: Στον υπερβάλλοντα  ζήλο κάποιων παρέδρων οφείλεται η καθυστέρηση σε κάποια νοσοκομεία, οι οποίοι ενώ γνωρίζουν ότι είναι νόμος του κράτους, ότι έχει παρθεί αριθμός Φ.Ε.Κ., δεν έχει ληφθεί ακόμα στο γραφείο του κάθε παρέδρου και αυτός αρνείται. Αυτά είναι –επιτρέψτε μου την έκφραση, δεν ταιριάζει στον χαρακτήρα μου, αλλά το λέω- απαράδεκτα πράγματα. 
      Αυτό το πρόβλημα, λοιπόν, έχει ξεπεραστεί, ρέει η χρηματοδότηση, θα πληρωθούν οι εφημερίες και με την κλαδική σύμβαση όλα θα βαίνουν καλώς. 
      Να φέρω  όμως ενδεικτικά στο Σώμα και κάποια στοιχεία –επιτρέψτε μου την έκφραση- για την προνομιακή μεταχείριση της Μεγαλονήσου απέναντι στο ιατρικό και νοσηλευτικό προσωπικό, όταν μιλάμε για ποσοστά κάλυψης που ξεπερνάνε αρκετά από τα νοσοκομεία, τουλάχιστον στα πέντε μεγάλα νοσοκομεία, το ποσοστό του 91%, με βάση τις αναπτυγμένες κλίνες. Διότι οι θέσεις και η κάλυψη υπολογίζονται με βάση τις θέσεις που προβλέπονται στον οργανισμό, αλλά υπάρχει ένα έλλειμμα στην ανάπτυξη των κλινών, όχι για αδυναμίες που προκύπτουν από την όλη οργάνωση του συστήματος, αλλά γιατί δεν υπάρχουν ανάγκες. Καλύπτονται πλήρως τα θέματα. Επιπλέον να σας πω ότι είναι αυτάρκης σε πάρα πολλά θέματα και σε άλλα πρωτοπορεί η Κρήτη τα τελευταία χρόνια. Θα σας πω ότι λειτουργούν μονάδες οι οποίες αποτελούν παράδειγμα για όλη την Ελλάδα. 
    	Η μονάδα της πυρηνικής ιατρικής με τη νέα κάμερα ακτίνων γάμμα, με το νέο γραμμικό επιταχυντή που έχει εγκατασταθεί, μια δαπάνη περισσοτέρων από 6.000.000 ευρώ έχει λύσει το πρόβλημα και περισσότεροι από εκατόν σαράντα ασθενείς την ημέρα αντιμετωπίζονται στο πανεπιστημιακό νοσοκομείο. Επιπλέον η ολοκλήρωση μέχρι τέλους της χρονιάς της κατασκευής της νέας καρδιοχειρουργικής κλινικής θα την κάνει και σε αυτό το μεγάλο θέμα αυτάρκη, έτσι ώστε κανένα μα κανένα περιστατικό από την Κρήτη να μην έχει ανάγκη διακομιδής στο κέντρο. 
    Θα σας πω όμως και κάτι άλλο. Σήμερα ανακοινώσαμε και τα περιφερειακά ιατρεία για όλη την Ελλάδα και με ευχαρίστηση είδα ότι αυτή τη στιγμή στην Κρήτη δεν υπάρχει ούτε ένα περιφερειακό ιατρείο κενό. Σε όσα θα καθυστερήσουν για τρεις μήνες λόγω της αναγκαίας και απαραίτητης παρουσίας και συμμετοχής στο νοσοκομείο των νέων γιατρών δίνεται η παράταση έτσι ώστε και εν όψει της θερινής περιόδου όπου είναι και αυξημένη κίνηση να αντιμετωπίζεται πλήρως η κατάσταση. 
    Οι μονάδες εντατικής θεραπείας λειτουργούν όλες. Είμαστε στην ευχάριστη θέση τις επόμενες δυο-τρεις εβδομάδες να λειτουργήσουμε επιτέλους και τη μονάδα νεογνών του Νοσοκομείου Χανίων, έτσι ώστε κανένα μα κανένα περιστατικό να μη κινδυνεύει από τα ελάχιστα που υπάρχουν αλλά μια και είναι ανάγκη, έστω και για ένα και για δύο περιστατικά αυτό το πράγμα να υπάρχει. 
    Θα έλεγα όμως και κάτι άλλο και το τοποθέτησε χθες ο Πρόεδρος κατά τη συζήτηση κάποιας άλλης επίκαιρης ερώτησης. Για όλα αυτά τα θέματα μπορείτε να έρχεστε στο Υπουργείο. Οι πόρτες του γραφείου είναι ανοικτές. Μπορούμε να τα κουβεντιάζουμε για να τα προωθούμε. Δεν θα έρθετε για κάποιο προσωπικό σας θέμα κύριε συνάδελφε. Νομίζω ότι αυτό είναι και υποχρέωσή σας και υποχρέωσή μου. Αυτή την πρόταση την οποία έκανε ο Πρόεδρος εγώ από την πρώτη στιγμή την έχω υιοθετήσει, έχω αρκετά χρόνια σε αυτήν την Αίθουσα, λειτούργησα ως Βουλευτής, έβλεπα τα προβλήματα, εγώ το εφήρμοζα και αισθάνομαι περήφανος που στην περιφέρειά μου, μια περιφέρεια που θεωρείται εγκαταλελειμμένη, απομονωμένη, απομακρυσμένη έχει σήμερα τους καλύτερους δείκτες σε πάρα πολλούς τομείς. Και αισθάνομαι ειλικρινά ότι αυτό είναι μια προσωπική μου συμβολή σε αυτή την κατεύθυνση.
    Εγώ θα σας καλέσω να το κάνετε όπως το κάνουν πάρα πολλοί συνάδελφοι  τους οποίους χαίρομαι να βλέπω και να κουβεντιάζουμε. 
    Ευχαριστώ πάρα πολύ.
    ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο κατά παρέκκλιση. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Έχουμε την καλή πρόθεση του Υπουργού και πολλών της Κυβέρνησης αλλά η εμπειρία μου δυστυχώς δεν είναι καλή. Τέσσερις ώρες περίμενα κάποτε σε έναν προθάλαμο Υπουργού και στο τέλος μου είπε ότι έχει δουλειά. Δεν είναι αυτό το πρόβλημα όμως. Το πρόβλημα είναι η ουσιαστική δουλειά που δεν έχω καμμία αντίρρηση ότι έχετε τη βούληση να κάνετε προκειμένου όλες αυτές οι υποδομές που είπατε να δουλέψουν και να είναι προς όφελος του πολίτη. Υπάρχουν τα προβλήματα. Δώστε βάση και προτεραιότητα στην επίλυση αυτών των προβλημάτων και νομίζω ότι δεν χρειάζεται ούτε ερωτήσεις να κάνουμε. Αυτός νομίζω είναι ο στόχος όλων μας. Αν κάνετε μια παρέμβαση μέσω του Υπουργείου Οικονομικών, θα λυθεί το θέμα των παρέδρων.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, παραβιάζουμε περισσότερο απ’ ό,τι πρέπει τον Κανονισμό. 
    Ορίστε, κύριε Υπουργέ, έχετε το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ξέρετε ότι σέβομαι τον Κανονισμό και τη δική σας παρουσία ιδιαίτερα. 
    Θα σας πω ότι δεν έχουμε πρόθεση να καταργήσουμε τον κοινοβουλευτικό έλεγχο. Σαφέστατα κάποια μεγάλα θέματα αναδεικνύονται. Τα υπόλοιπα μπορούν κάλλιστα να μη φθάνουν εδώ. Δεν θέλω να πιστέψω σε καμμία περίπτωση –και δεν το πιστεύω- ότι ο κοινοβουλευτικός έλεγχος είναι για τη δημιουργία εντυπώσεων και για την ιδιαίτερη εκλογική μας περιφέρεια. Σας λέω, λοιπόν, ότι δεν κλείνονται στο γραφείο μου ραντεβού. Το γνωρίζουν πάρα πολλοί συνάδελφοι. Σας προσκαλώ να το επιχειρήσετε. 
    Ευχαριστώ πολύ, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στους χώρους του Μεγάρου της Βουλής, σαράντα μαθήτριες και μαθητές καθώς και είκοσι συνοδοί - δάσκαλοι και γονείς  από το 1ο Δημοτικό Σχολείο Κω, από τη γενέτειρα του πατέρα της Ιατρικής.
    Τους καλωσορίζουμε στη Βουλή, τους ευχόμαστε καλή παραμονή, καλές σπουδές στα παιδιά και επιστροφή στην ιδιαιτέρα πατρίδα τους. 
    (Χειροκροτήματα από όλες τις πτέρυγες της Βουλής)
    Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου εδώ είναι οι Βουλευτές που ερωτούν και ελέγχουν την Κυβέρνηση για πράξεις και παραλείψεις. Συνήθως δεν υπερβαίνουν οι ερωτώντες και οι επερωτώντες τους δεκαπέντε συνολικά, γι’ αυτό υπάρχει και μικρός αριθμός Βουλευτών στην Αίθουσα. Είναι,  επίσης, οι αρμόδιοι Υπουργοί, οι οποίοι απαντούν στις ερωτήσεις και επερωτήσεις των Βουλευτών όχι μόνο της Αντιπολίτευσης αλλά ακόμα και από την κυβερνώσα παράταξη, που έχουν το δικαίωμα να υποβάλλουν ερωτήσεις. 
      Η δεύτερη με αριθμό 793/1-4-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους Υπουργούς Εσωτερικών και Μεταφορών και Επικοινωνιών, σχετικά με τις διαπραγματεύσεις με τις Η.Π.Α. για τους επιβάτες των υπερατλαντικών πτήσεων κ.λπ., δεν θα συζητηθεί λόγω αναρμοδιότητας και διαγράφεται.
      Η τρίτη με αριθμό 788/1-4-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Εθνικής Παιδείας και Θρησκευμάτων, σχετικά με την ανάγκη για επαρκή σεξουαλική διαπαιδαγώγηση στα σχολεία κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Επίκαιρες ερωτήσεις δεύτερου κύκλου:
      Η πρώτη με αριθμό 784/1-4-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Γιαννακά προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την ανησυχητική μείωση των αποθεμάτων νερού στα φράγματα της Δ.Ε.Η. κ.λπ., δεν θα συζητηθεί λόγω κωλύματος Υπουργού, και διαγράφεται.
      Η δεύτερη με αριθμό 794/1-4-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκη, προς τους Υπουργούς Απασχόλησης και Κοινωνικής Προστασίας και Δικαιοσύνης, σχετικά με την καταβολή των δεδουλευμένων στους εργαζόμενους της επιχείρησης «ΕΜΜΑΝΟΥΗΛ Ν. ΚΑΖΗΣ» κ.λπ., δεν θα συζητηθεί λόγω κωλύματος Υπουργού, και διαγράφεται.
      Εισερχόμεθα στη συζήτηση της τρίτης με αριθμό 789/1-4-2008 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών, σχετικά με τις βιαιοπραγίες σε βάρος αστυνομικών κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
      «Τον τελευταίο καιρό παρατηρείται το φαινόμενο βιαιοπραγίας σε βάρος αστυνομικών, είτε με απευθείας επιθέσεις σε αστυνομικά τμήματα είτε με επιθέσεις σε μεμονωμένους αστυνομικούς από αναρχικά στοιχεία που εισέρχονται σε πορείες διαμαρτυρίας με άμεση συνέπεια να κινδυνεύει η ζωή και η ακεραιότητα αστυνομικών. Παράλληλα, εσχάτως είδαμε και προκλητικές επιθέσεις από φερόμενους ως συνδικαλιστές με ρίψη απορριμμάτων, πράγμα εξαιρετικώς προσβλητικό για τους ένστολους πολίτες.
      Συνεπώς, ερωτάται ο αρμόδιος Υπουργός:
      Πόσοι αστυνομικοί έχουν τραυματιστεί την τελευταία πενταετία στην προσπάθειά τους να διατηρήσουν την ευνομία, εάν έχουν αποζημιωθεί και τι μέτρα προτίθεστε να λάβετε για την προστασία των αστυνομικών από τις παράνομες και προκλητικές επιθέσεις».
      Στην επίκαιρη ερώτηση του κ. Πλεύρη θα απαντήσει ο Υφυπουργός Εσωτερικών κ. Χηνοφώτης.
      Κύριε Υπουργέ, έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
      Κύριοι συνάδελφοι, αναφορικά με το ερώτημα που ετέθη από το συνάδελφο Βουλευτή, ο αριθμός των τραυματισθέντων αστυνομικών κατά την τελευταία πενταετία είναι τριακόσιοι πενήντα ένας αστυνομικοί και ένας επιπλέον ο οποίος σκοτώθηκε εν ώρα καθήκοντος. Η πλήρης αποκατάσταση της υγείας των τραυματιζομένων, καθώς επίσης και η αρωγή προς τις οικογένειες τους είναι απαρέγκλιτη υποχρέωση της πολιτείας. Θεωρώ, όμως, απαραίτητο σε αυτό το σημείο να δηλώσω ότι όσα μέτρα και εάν ληφθούν, όσοι πόροι και εάν χορηγηθούν ή εξασφαλιστούν, εφόσον δεν υπάρχει το κυρίαρχο στοιχείο, το οποίο είναι η αγάπη του κόσμου προς την Αστυνομία και γι’ αυτό το οποίο επιτελεί, στην ουσία δεν μπορούν να αναπληρωθούν τα κενά. Και μια και αναφέρθην στα στελέχη της Αστυνομίας, θα ήθελα για μια ακόμη φορά να επισημάνω ότι τα στελέχη της Ελληνικής Αστυνομίας, των υπολοίπων Σωμάτων Ασφαλείας, καθώς επίσης και των Ενόπλων Δυνάμεων προσδιορίζονται από τις θυσίες για τις οποίες είναι προορισμένοι και αυτό τα λέει όλα.
      Ειδικότερα τώρα, σε θέματα τα οποία αφορούν περίθαλψη ή αρωγή, υπάρχει συγκεκριμένο θεσμικό πλαίσιο, όπου διακρίνουμε τις περιπτώσεις θυμάτων από τρομοκρατική ενέργεια, από βίαιο συμβάν, από λοιπές περιπτώσεις κατά την εκτέλεση της υπηρεσίας, καθώς επίσης και τα θέματα παροχών και ηθικών αμοιβών προς αυτό το προσωπικό. Για εξοικονόμηση χρόνου καταθέτω όλες αυτές τις διατάξεις εν είδει ενημερώσεως στα Πρακτικά της Βουλής για την πληρέστερη ενημέρωσή σας και προς εξοικονόμηση χρόνου.
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης, καταθέτει για τα Πρακτικά τις προαναφερθείσες διατάξεις, οι οποίες έχουν ως εξής:
      ( Να φωτογραφηθούν οι σελίδες)
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Επιπρόσθετα, όμως, θα ήθελα να πω ότι, σε γενικές γραμμές, όλες οι δαπάνες οι οποίες απαιτούνται για περίθαλψη, καλύπτονται από τον Οργανισμό Περίθαλψης Ασφαλισμένων του Δημοσίου –Ο.Π.Α.Δ.- και δεν επιβαρύνει κανένα κόστος το θύμα. Επίσης, οιαδήποτε δαπάνη που αφορά όχι μόνο σε νοσηλεία, αλλά και σε φαρμακευτική περίθαλψη, εργαστηριακές ή ειδικές εξετάσεις, αυτή καλύπτεται από το δημόσιο και κατ’ επέκταση από την υπηρεσία. 
      Στο συγκεκριμένο σημείο θα ήθελα να πω ότι έχουμε και την τελευταία περίπτωση με τον ειδικό φρουρό, τον Ευστάθιο Λαζαρίδη, ο οποίος τραυματίστηκε εξαιρετικά σοβαρά στην επιχείρηση στην ευρύτερη περιοχή του Μυλοποτάμου στην Κρήτη, όπου με βάση τη μέριμνα που λαμβάνεται από το δημόσιο, τον ΟΠΑΔ –το συγκεκριμένο Οργανισμό- με απόφαση στις 21 Φεβρουαρίου, εγκρίθηκε το ποσό των 390.000 ευρώ προκειμένου να μεταβεί στο Ισραήλ. 
      Ήδη η διακομιδή έγινε στις 26 Φεβρουαρίου. Λόγω του μικροβίου που είχε μεταδοθεί από το νοσοκομείο, νοσηλεύεται σε μιά ειδική πτέρυγα και τις αμέσως επόμενες ημέρες, από ό,τι έχουμε πληροφορηθεί –θα επιβεβαιωθεί σήμερα- θα μεταφερθεί πλέον για τη συγκεκριμένη αποθεραπεία, για την οποία απεστάλη εκεί. Ήδη ένα κλιμάκιο γιατρών, ο διευθυντής του Υγειονομικού Σώματος, καθώς επίσης και ειδικός νευρολόγος μεταβαίνουν σήμερα το πρωί στο Ισραήλ, μία κίνηση που είχε αποφασιστεί εδώ και μία εβδομάδα, μετά από επικοινωνία με τους οικείους του.
      Ως προς τα μέτρα που αφορούν την υγιεινή και την πρόληψη για τα στελέχη της Ελληνικής Αστυνομίας, θα ήθελα να αναφερθώ στο προεδρικό διάταγμα το οποίο έχει προωθηθεί στο Υπουργείο Οικονομικών. Αναφέρεται σε εξειδικευμένα μέτρα, όχι μόνο για την εκπαίδευση και επιμόρφωση των αξιωματικών, αλλά και στον εξοπλισμό για την αυτοάμυνα και την αυτοπροστασία τους.
      Επιτρέψτε μου, κύριε Πρόεδρε, να αναφέρω και ένα δεύτερο στοιχείο. Προωθούμε μία τροπολογία η οποία θα καλύπτει όχι μόνο το αστυνομικό προσωπικό, αλλά και το στρατιωτικό, το πυροσβεστικό, το λιμενικό προσωπικό και τους συνοριακούς φύλακες και τους ειδικούς φρουρούς. 
      Εφόσον έχει συμβεί σοβαρός τραυματισμός και νοσηλεία σε Μονάδα Εντατικής Θεραπείας, το δημόσιο να καλύπτει τα έξοδα ταξιδίου και διαμονής μέχρι εξήντα ημερών στον τόπο του νοσηλευτικού ιδρύματος ή πλησίον αυτού τριών μελών της οικογενείας του παθόντος. 
      Ένα άλλο στοιχείο είναι ότι ειδικά για το αστυνομικό προσωπικό, τους συνοριοφύλακες και ειδικούς φρουρούς, επειδή ως εκ του τραυματισμού απέχουν από τα καθήκοντά τους ή μπορεί να μεταταγούν σε υπηρεσία γραφείου, το προβλεπόμενο επίδομα -το οποίο επί του παρόντος είναι 100 ευρώ και προβλέπεται από το ν. 3554/2007- να αυξηθεί σε 300 ευρώ. Ήδη αυτή η πρόταση βρίσκεται από τις 27 Φεβρουαρίου στο Υπουργείο Απασχόλησης και Κοινωνικής Προστασίας και στη συνέχεια θα γίνει επεξεργασία από το Υπουργείο Οικονομικών.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Πλεύρης, ο ερωτών συνάδελφος έχει το λόγο, ο οποίος θα έχει άνεση χρόνου για να απαντήσει.
      ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, ειδικά ως προς το πρόσωπό σας αναγνωρίζω όλες τις ειλικρινές προθέσεις που έχετε, διότι προέρχεστε άλλωστε και από το Σώμα των ενστόλων πολιτών, με αποτέλεσμα να έχετε ιδιαίτερη ευαισθησία σ’ αυτά τα θέματα. 
      Ήθελα να κάνω αυτήν την ερώτηση για να καταστεί σαφές και να ακουστεί ότι οι αστυνομικοί είναι πραγματικά οι αρωγοί της κοινωνίας. Αυτήν τη στιγμή βρισκόμαστε σε μία περιρρέουσα ατμόσφαιρα, όπου καθημερινά η Αστυνομία καθυβρίζεται και λοιδορείται. 
      Το βλέπουμε έντονα στα Μέσα Μαζικής Ενημέρωσης, όπου κάποια κατακριτέα περιστατικά που συμβαίνουν μέσα σε αστυνομικά τμήματα, γίνονται «σημαίες», προκειμένου να δικαιολογήσουν ακόμα και κάποιους πολιτικούς χώρους που αρέσκονται να χαϊδεύουν τους αναρχικούς με τις κουκούλες και να ψάχνουν να βρουν τις ευθύνες για οτιδήποτε συμβαίνει στην Αστυνομία. 
      Αν η Αστυνομία δεν επέμβη, λένε, γιατί δεν έκανε επέμβαση η Αστυνομία και καθυστέρησε. 
Αν η αστυνομία βρίσκεται εκεί και επέμβη, λένε ότι λόγω της επέμβασης δημιουργήθηκαν επεισόδια. 
      Θα πρέπει η πολιτεία να αντιληφθεί ότι στους αστυνομικούς –και αναφέρατε πόσοι τραυματισμοί έχουν γίνει και δεν είναι λίγοι,  ανά πέντε μέρες έχουμε έναν τραυματισμό αστυνομικού- οφείλει την ευνομία, οφείλει αυτό που ζούμε καθημερινά.
      Ως δικηγόρος, κύριε Υπουργέ, αντιμετώπισα πολλές φορές το φαινόμενο να τρέχουν συνάδελφοι Βουλευτές σε αστυνομικά τμήματα, όταν τυχόν γίνεται μία καταγγελία βιαιοπραγίας αστυνομικού σε βάρος κάποιου. Και πράγματι, αυτό είναι κατακριτέο. Δεν είδα, όμως, ποτέ τους ίδιους, όταν τυχόν υπάρχουν τα φαινόμενα που είδαμε με τα απορρίμματα που δέχονται οι αστυνομικοί ή όταν έχουμε ευθείες επιθέσεις από αναρχικούς σε αστυνομικά τμήματα και σε αστυνομικούς, να τα καταδικάζουν. Είναι δύο μέτρα και δύο σταθμά. 
      Θα πρέπει, επιτέλους, να καταλάβουμε ότι ο αστυνομικός είναι σύμμαχος της πολιτείας. Και πραγματικά, κάποια στιγμή θα πρέπει το Υπουργείο σας να λάβει μία μέριμνα στο εξής θέμα: Είναι ένα σύνηθες φαινόμενο, το οποίο μου το έχουν εκθέσει πάρα πολλοί αστυνομικοί. Γίνονται κάποιες καταγγελίες και ο αστυνομικός μπαίνει σε μία διαδικασία αρχικά Ε.Δ.Ε. και ενδεχομένως της ποινικής διαδικασίας. Φτάνει, λοιπόν, αυτός ο αστυνομικός, αν έχει διαπράξει το αδίκημα, να καταδικαστεί, τις περισσότερες, όμως, φορές –γιατί αυτά είναι τα στοιχεία- φαίνεται ότι αυτές οι καταγγελίες είναι ψευδείς, είναι εκβιαστικές, προκειμένου να εκδικηθούν τον αστυνομικό που τους συνέλαβε -και είναι συχνό αυτό στις μέρες μας- με αποτέλεσμα αυτοί οι άνθρωποι να υφίστανται μια ολόκληρη ταλαιπωρία και μετά να τους λέμε «ωραία, ταλαιπωρήθηκες, το πρόβλημά σου λύθηκε». 
      Θα πρέπει, επιτέλους, η πολιτεία να σταθεί δίπλα, να δει όλα αυτά τα θέματα και να κάνει, αν θέλετε και μία επικοινωνιακή προσέγγιση το Υπουργείο σας, ώστε, όταν καθυβρίζεται η αστυνομία από τα Μέσα Μαζικής Ενημέρωσης, να μπαίνουν τα πράγματα στη λογική και πραγματική τους διάσταση. Διότι αυτό το καθημερινό φαινόμενο ότι για όλα φταίει η αστυνομία και από τη μία πλευρά να έχουμε αστυνομικούς που προκαλούν και από την άλλη, νεαρά άτομα τα οποία καταστρέφουν την Αθήνα, θα πρέπει να σταματήσει και επιτέλους με υπευθυνότητα και εμείς, ως κόμματα της Αντιπολίτευσης, αλλά και η Κυβέρνηση, να σταθεί δίπλα στα δίκαια αιτήματα των αστυνομικών. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πλεύρη. 
      Κύριε Υπουργέ, έχετε το λόγο για να δευτερολογήσετε. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
      Θεωρώ απαραίτητο, όπως προείπα, ότι η αγάπη του κόσμου πρέπει να είναι το κυρίαρχο στοιχείο για να κάνει η αστυνομία το έργο της, ένα έργο το οποίο είναι απαραίτητο συστατικό για τη λειτουργία μιας ευνομούμενης δημοκρατίας και πάντα με δημοκρατικές διαδικασίες και μεθόδους. 
      Όντως, υπάρχουν περιπτώσεις όπου οι καταγγελίες δεν αληθεύουν, είναι ανακριβείς ή υπάρχει μία παραπληροφόρηση. Από την άλλη πλευρά, όμως, με βάση και τα ισχύοντα, εμείς είμαστε υποχρεωμένοι να διερευνήσουμε χωρίς, όμως, αυτό να σημαίνει ότι θα πρέπει κάποιος –και όχι βέβαια το κράτος- να φτάνει στο άλλο σημείο, που να ευτελίζεται το στέλεχος της αστυνομίας, παραγνωρίζοντας αυτό το οποίο προσφέρει για την ασφάλεια του πολίτη.
      Αν θέλετε, μπορώ να το πω και πάρα πολύ απλά. Όταν δεν έχει το ψυχικό σθένος να κάνει αυτό που πρέπει να κάνει υπό αντίξοες καιρικές συνθήκες και γενικά με τις αμοιβές που έχει λόγω δημοσιονομικών περιορισμών, όπως και οι άλλοι εργαζόμενοι στο δημόσιο ή στον ιδιωτικό τομέα, αυτό θα τον ανακόψει. Να είμαστε πραγματιστές και να δούμε την ψυχοσύνθεση όλων αυτών οι οποίοι επιζητούν να προσφέρουν, είναι υποχρεωμένοι να προσφέρουν, είναι υποχρεωμένοι να κάνουν θυσίες, όπως είπα στην αρχή της πρωτολογίας μου, οι οποίες θυσίες είναι αυτές που πρέπει να τους προσδιορίζουν στη συνείδηση του ελληνικού λαού.
      Και θα έλεγα και το εξής. Πολλές φορές, όπως είπατε, η αστυνομία έχει κατηγορηθεί για διάφορα επεισόδια ή συμβάντα. Όντως, σε ένα σύνολο μπορεί να υπάρχουν μεμονωμένες περιπτώσεις, οι οποίες καταδεικνύουν μια καταστρατήγηση ή υπέρβαση της εξουσίας και από την άλλη πλευρά, μη τήρηση της πειθαρχίας, του Κανονισμού, ο οποίος προβλέπεται από το δημοκρατικό μας σύστημα. 
      Εδώ όμως εγώ θα ήθελα να επικαλεστώ μία δήλωση επιφανούς συναδέλφου σας ως προς την άλλη ιδιότητα την οποία έχετε. Είχε δημοσιευθεί σε μία εφημερίδα. Δεν θέλω να δώσω περισσότερα στοιχεία. Είχε λεχθεί το εξής: «Πιστεύουμε ότι καμμία ελευθερία δεν επιτρέπεται σε αυτούς που πολεμούν την ελευθερία». Εδώ εγώ θα προσέθετα ότι η ικανή και αναγκαία προϋπόθεση γι’ αυτό το οποίο ελέχθη από έγκριτο συνάδελφό σας, θα πρέπει να αποτελείται από δύο στοιχεία: Εφαρμογή από όλους και όχι μόνο να αναφέρεται στην  ελευθερία, αλλά και στην ευημερία των πολιτών. 
      ΠΡΟΕΔΡΕΥΩΝ (Γεώργιος Σούρλας):  Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
       Θα συζητηθεί η υπ’ αριθμ. 61/19.3.2008 επερώτηση του συνόλου των Βουλευτών του Λαϊκού Ορθόδοξου Συναγερμού κ.κ. Γεωργίου Καρατζαφέρη, Κωνσταντίνου Αϊβαλιώτη, Μαυρουδή (Μάκη) Βορίδη, Αστέριου Ροντούλη, Ηλία Πολατίδη, Βαΐτση Αποστολάτου, Σπυρίδωνος – Άδωνι Γεωργιάδη, Αθανασίου Πλεύρη, Κυριάκου Βελόπουλου και Δήμητρας Αράπογλου, προς τον Υπουργό Οικονομίας και Οικονομικών, σχετικά με τη λήψη μέτρων της Κυβέρνησης για τις συμβάσεις των τραπεζών.
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Τραγάκης ορίζει Κοινοβουλευτικό Εκπρόσωπο το Βουλευτή Φωκίδας κ. Ιωάννη Μπούγα. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής ορίζει ως Κοινοβουλευτικό Εκπρόσωπο τη Βουλευτή κ. Ελπίδα Παντελάκη.
      Το λόγο έχει ο πρώτος επερωτών κ. Κυριάκος Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, ξεκινώντας θα ήθελα να κάνω ένα σχόλιο σε όσα άκουσα από τον κύριο Υπουργό, γιατί σήμερα διάβασα στην εφημερίδα το «ΕΘΝΟΣ» ότι ο συγκεκριμένος αστυνομικός που εσείς λέτε ότι είναι κάπου αλλού φιλοξενούμενος στο Ισραήλ είναι σε ένα γηροκομείο, κύριε Υφυπουργέ. Αν ισχύει αυτό –εφημερίδα «ΕΘΝΟΣ σημερινή»- λυπάμαι ειλικρινά. Εύχομαι να μην ισχύει αυτό το πράγμα. Να μην τον στείλαμε εκεί, να μην δώσαμε 390.000 ευρώ. Και επειδή έχει τη λοίμωξη προφασιζόμενοι οι ιατροί του νοσοκομείου τον έβαλαν σε ένα γηροκομείο, σε μία άλλη πτέρυγα. Εύχομαι να μην είναι έτσι. 
      ΠΡΟΕΔΡΕΥΩΝ (Γεώργιος Σούρλας):  Κύριε Βελόπουλε, επειδή θέσατε ένα θέμα και είναι εδώ ο αρμόδιος Υφυπουργός και επιθυμεί να απαντήσει, θα του δοθεί ο λόγος και θα κρατηθεί ο χρόνος σας. 
      ΚΥΡΙΑΚΟΣ ΒΕΛΟΠΟΥΛΟΣ:  Αν θέλει να απαντήσει ο κύριος Υφυπουργός είναι καλό να ακουστεί στη Βουλή για να μην βγάζουν τα δελτία ειδήσεων λάθος συμπεράσματα. 
      ΠΡΟΕΔΡΕΥΩΝ (Γεώργιος Σούρλας):  Ο κύριος Υφυπουργός έχει το  λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ τον κ. Βελόπουλο, ο οποίος έθιξε αυτό το θέμα. Έχει την επικαιρότητά του. 
      Θέλω να πω ότι, όπως είπα και στην αρχή ο συγκεκριμένος ειδικός φρουρός, είχε ήδη από πριν αυτήν τη λοίμωξη. Δεν είναι γηροκομείο αυτό που κάπου γράφτηκε. Είναι μία πτέρυγα του Νοσοκομείου «Χαντάσα» στο Ισραήλ. Υποχρεωτικά κατά σύσταση των ιατρών πρέπει να παραμείνει σε αυτήν την πτέρυγα, για την εξάλειψη του μικροβίου, προκειμένου στη συνέχεια να αρχίσει η συγκεκριμένη ειδική αποθεραπεία του. Αυτό είναι όλο και καθ’ υπόδειξη βέβαια των ιατρών. 
      ΚΥΡΙΑΚΟΣ ΒΕΛΟΠΟΥΛΟΣ:  Τον παρακολουθούν δικοί μας γιατροί, κύριε Υφυπουργέ;
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Υπήρχε και προηγούμενη συνεννόηση με τους οικείους του την προηγούμενη εβδομάδα και ήδη σήμερα φθάνουν, εάν δεν έχουν φθάσει ήδη και ο Διευθυντής του Υγειονομικού και νευρολόγος.
      ΠΡΟΕΔΡΕΥΩΝ (Γεώργιος Σούρλας):  Κύριε Βελόπουλε, ως Υπουργός Υγείας είχα επισκεφθεί το Νοσοκομείο «Χαντάσα». Είναι ένα από τα κορυφαία νοσοκομεία στον κόσμο. Είναι από τα κορυφαία ερευνητικά κέντρα.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, δεν το αμφισβητώ. Λέω τι γράφτηκε στον Τύπο. 
      ΠΡΟΕΔΡΕΥΩΝ (Γεώργιος Σούρλας):  Καλά κάνατε και το θέσατε. Έτσι καθιστούμε τη Βουλή πιο ζωντανή.
      ΚΥΡΙΑΚΟΣ ΒΕΛΟΠΟΥΛΟΣ:  Δεν είναι μόνο αυτό. Φαντάζομαι ότι το μεσημέρι θα παιχτεί είδηση και δεν πρέπει να ακουστούν λάθος συμπεράσματα. Δόθηκε ευκαιρία στον κύριο Υφυπουργό να δώσει μία ολοκληρωμένη απάντηση και έτσι οι δημοσιογράφοι να μην κάνουν την «τρίχα» «τριχιά», όπως λένε στο χωριό μου με τη λαϊκή έκφραση, μια και είμαστε από την επαρχία. 
      Θα ήθελα να ξεκινήσω λέγοντας το εξής. Όταν μιλάμε για τράπεζες, μιλάμε για συγκεκριμένα πράγματα. Οι τράπεζες είναι ιδρύματα. Βέβαια, δεν είναι ευαγή ιδρύματα. Είναι χρηματοπιστωτικά ιδρύματα, που σημαίνει ότι το μόνο που τους ενδιαφέρει είναι το κέρδος, το χρήμα.
      Θα ήθελα, επειδή αναφερόμαστε σε αυτό να ξεκινήσω κατευθείαν με τα στεγαστικά δάνεια, για να καταλάβουν και οι άνθρωποι που μας ακούν ότι οι τράπεζες όχι απλά κερδίζουν, αλλά απομυζούν χρήματα από τον Ελληνικό Λαό καθημερινά, διότι έχουν μία ιδιότυπη ασυλία, έχουν μία ασυλία την οποία δεν την έχουν σε άλλες χώρες της Ευρωπαϊκής Ένωσης τα συγκεκριμένα ιδρύματα.
      Στο τέλος του 1995 τα στεγαστικά δάνεια των νοικοκυριών ήταν 2,4 δισεκατομμύρια ευρώ. Σήμερα είναι 64.000.000.000 ευρώ. Αυξάνονται κατά 1.000.000.000 ευρώ μηνιαίως. Τα τελευταία δώδεκα έτη ο όγκος στεγαστικών δανείων των νοικοκυριών, δηλαδή για κάθε σπίτι, αυξήθηκε κατά 61,6 δισεκατομμύρια ευρώ, δηλαδή πάνω από είκοσι πέντε φορές. Το 1995 η συμμετοχή των στεγαστικών δανείων στο Α.Ε.Π. διαμορφώθηκε στο 3%. Σήμερα ξεπερνά το 30%!
      Αυτό σημαίνει, κυρίες και κύριοι συνάδελφοι, ότι έχουμε υποθηκεύσει το μέλλον των παιδιών μας, έχουμε υποθηκεύσει το μέλλον της Ελλάδος, έχουμε υποθηκεύσει τα σπίτια μας!
      Θα πω ότι οι ισολογισμοί των τραπεζών είναι σε πλήρη αναντιστοιχία με την ελληνική οικονομία. Αν δούμε τα υπερκέρδη που έχουν οι τράπεζες, αλλά και τα κέρδη που έχει το ελληνικό κράτος ή –αν θέλετε- τα κέρδη που παίρνουν οι πολίτες, βλέπουμε μία τεράστια αναντιστοιχία. Δισεκατομμύρια ευρώ κέρδη και αρχίζω και αναρωτιέμαι τα χρήματα αυτά από πού έρχονται. Δηλαδή, πώς οι τράπεζες έχουν κέρδη; Από πού; Μα είναι απλό! Από τη νόμιμη τοκογλυφία! Διότι όταν έχεις τόκους υπερημερίας, όταν έχεις ανατοκισμούς, αυτό είναι νόμιμη τοκογλυφία. 
      Και βέβαια υπάρχει μία ακόμη αναντιστοιχία. Οι ελληνικές τράπεζες όταν σου χορηγούν δάνειο, έχουν υψηλότερο τόκο από όλες τις ευρωπαϊκές. Όταν παίρνουν χρήματα από καταθέσεις, δίνουν χαμηλότερο τόκο. Αυτή η αναντιστοιχία που υπάρχει οφείλεται στην έλλειψη κρατικής παρεμβάσεως. Δεν είμαι κρατικιστής, αλλά είμαι άνθρωπος κοινωνικής αλληλεγγύης. Να πάρουμε ένα μέτρο υπέρ των πολιτών, μία παρέμβαση, ώστε να ισχύει στην Ελλάδα ό,τι ισχύει στην Ευρωπαϊκή Ένωση. 
      Ακούστε λοιπόν τα νούμερα, για να καταλάβουν και οι Έλληνες τα κέρδη των τραπεζών. Εθνική: 2,93 δισεκατομμύρια ευρώ. ALPHA BANK: 1,9 δισεκατομμύρια ευρώ. Eurobank: 1,84 δισεκατομμύρια ευρώ. Πειραιώς: 762.000.000 ευρώ. Εμπορική: 511.000.000 ευρώ. Αγροτική: 484.000.000 ευρώ. 
      Τεράστια ποσά! Τα τελευταία τέσσερα χρόνια αυτά τα νούμερα, Κυρίες και κύριοι συνάδελφοι, ποσά, κέρδη 8,5 δισεκατομμύρια ευρώ, 8,5 δισεκατομμύρια ευρώ τα κέρδη των τραπεζών και σας ανέφερα μόνο έξι τράπεζες. Δηλαδή είναι νούμερα, τα οποία είναι δυσανάλογα, είναι προκλητικά για τον ‘Έλληνα πολίτη, ο οποίος έχει υποθηκεύσει το μέλλον του με στεγαστικά δάνεια, αλλά και πάσης φύσεως δάνεια, καταναλωτικά δάνεια και κάρτες, για τις οποίες θα μιλήσω αργότερα.
      Ακούστε τώρα τι έχει γίνει ως προς το Χρηματιστήριο. Έτος 2006–Ισολογισμοί δωδεκαμήνου. Οι εισηγμένες τράπεζες στο Χρηματιστήριο έχουν κέρδη που έφθασαν τα 3,36 δισεκατομμύρια ευρώ, αύξηση 20,7% από το 2005! Δηλαδή, όταν περνά ύφεση η ελληνική οικονομία, αυτοί κερδίζουν χρήματα!
      Αυτό, τουλάχιστον στα οικονομικοτεχνικά, είναι αντιφατικό, διότι όταν ο Ελληνικός Λαός δεν έχει αυξήσεις, όταν δεν έχει χρήμα –κυριολεκτικά δεν υπάρχουν χρήματα στην αγορά- πώς οι τράπεζες κερδίζουν χρήματα; Δεν είναι αντιφατικό; Δεν πρέπει να το ψάξουμε να βρούμε από πού βγαίνουν τα χρήματα αυτά; Είναι μαύρο χρήμα; Είναι ξέπλυμα χρήματος ή είναι τοκογλυφία; Γιατί δεν υπάρχει άλλη εξήγηση. Γιατί όταν ο καταναλωτής δεν έχει να καταναλώσει και δεν έχει χρήματα στην τσέπη του, δεν μπορεί να τα βάλει στην τράπεζα. Από κάπου βγαίνουν.
      Ακούστε τώρα ποιες είναι οι παγίδες και θα σας πω κάποια απλά πράγματα. Ο «έρμος» ο πολίτης πηγαίνει στις τράπεζες ως «πρόβατο προς σφαγή». Έχει ανάγκη από χρήματα είτε για εορτοδάνεια είτε για καταναλωτικά είτε για στεγαστικά δάνεια. Βλέπουμε τις διαφημίσεις. 
      Και εδώ είναι το ανεπίτρεπτο! Ο Υπουργός Επικρατείας πρέπει να βάλει κάποια στιγμή τα πράγματα στη θέση τους! Δεν μπορούν να έχουν διαφημίσεις οι τράπεζες και από κάτω να περνάνε μικρά γράμματα και να μην τα διαβάζει κανένας! 
      Είναι αδιανόητο, κύριοι συνάδελφοι, είναι τρελό αυτό που συμβαίνει! Είμαστε η μοναδική χώρα του κόσμου που έχει διαφήμιση μία τράπεζα που να μιλά για το χαμηλότερο επιτόκιο και από κάτω να έχει κάτι γραμματάκια που χρειάζεσαι όχι απλώς μεγεθυντικό φακό, αλλά χρειάζεται να «παγώσεις» την εικόνα της τηλεόρασης, να βάλεις φακό και να διαβάσεις!
      Αυτό αν δεν είναι τουλάχιστον προβληματικό, δεν μπορώ να πω τι άλλο μπορεί να είναι! Είναι μία ασυλία! Μια ασυλία που έχουν οι τράπεζες και είναι λογικό σε ένα βαθμό, γιατί δυστυχώς ή ευτυχώς οι τράπεζες σήμερα είναι πάνω από την όποια κυβέρνηση και όχι μόνο στην Ελλάδα, αλλά και παγκοσμίως πολλές φορές. Είναι γνωστό αυτό.
      Υπάρχουν, λοιπόν, οκτώ παγίδες. Είναι ειλικρινά τα «ψιλά» γράμματα των συμβολαίων των τραπεζών. Σύναψη δανείου, καταβολή ελάχιστης δόσεως, έξοδα φακέλου, υποχρεώσεις του εγγυητού, ανατοκισμός τόκων δανείων, πρόωρη εξόφληση δανείου, διαφημίσεις, τα «ψιλά» γράμματα που λέγαμε προηγουμένως και οι κατασχέσεις από οφειλές από καταναλωτικά δάνεια και πιστωτικές κάρτες. 
      Δεν υπάρχει πιο άθλιο πράγμα, κύριοι συνάδελφοι, από το γεγονός, ένας άνθρωπος να έχει κάνει ένα σπιτάκι, να έχει βάλει μέσα την οικογένεια και το παιδί του, να έχει πάρει ένα δάνειο με κυμαινόμενο επιτόκιο, να έχει κάνει το λογαριασμό του και να ξέρει ότι θα πληρώνει 300 ευρώ το μήνα και κάθε χρόνο που περνάει, αυτό το ποσό να γίνεται 350 ευρώ, 400 ευρώ, 450 ευρώ. Και επειδή δεν έχει δύο δόσεις να πληρώσει, αρχίζουν και τον εκβιάζουν, τον παίρνουν τηλέφωνο και τον προειδοποιούν. Μάλιστα, έχουν κάνει και ειδικές εισπρακτικές εταιρείες -για να μην πω εγώ «προστάτες» ή «νταβατζήδες»- για να πάνε να πάρουν τα χρήματα. 
      Ακούστε τι κάνουν οι τράπεζες! Υπάρχουν ειδικές εταιρείες που πάνε και εισπράττουν τα χρήματα και εκβιάζουν τον κακομοίρη τον πολίτη ερήμην της πολιτείας, η οποία είναι ανήμπορη να αντισταθεί στην τράπεζα. 
      Και όχι μόνο αυτό, όταν ο πολίτης δεν πληρώσει τρεις, τέσσερις ή πέντε δόσεις, πηγαίνουν και του παίρνουν το σπίτι, του κάνουν κατάσχεση, του βγάζουν από μέσα τα πράγματα, το βιός του, την περιουσία του, τον αγώνα του, το μόχθο του, το αίμα του και τον πετούν έξω με τις κλωτσιές. Αν αυτό δεν είναι αναλγησία, πώς αλλιώς μπορεί να λεχθεί; 
      Επίσης, θα ήθελα να πω και το άλλο οξύμωρο. Δεν είναι δυνατόν η πολιτεία να μη μεριμνά, ώστε τουλάχιστον η πρώτη κατοικία να μην κατάσχεται με το παραμικρό, γιατί υπάρχουν και αυτά. Υπάρχει μέριμνα, αλλά θα πρέπει να το δείτε προσεκτικότερα, γιατί οι τράπεζες καταστρατηγούν τη συμφωνία. Δείτε, λοιπόν, αυτό το θέμα πιο προσεκτικά.  
      Επίσης, θα πω και κάτι άλλο το οποίο εμένα με ενοχλεί. Υπάρχουν, λοιπόν, επιχειρήσεις οι οποίες αναγκάζονται να πάρουν δάνειο, όπως παντού. Η πολιτεία, λοιπόν, θα έπρεπε να μεριμνήσει γι’ αυτές τις επιχειρήσεις, γιατί αυτές δίνουν δουλειά και εργασία. Όμως, με τα προηγούμενα έτη, τους ανατοκισμούς, τους τόκους υπερημερίας πολλές επιχειρήσεις έκλεισαν λόγω χρεών. Εγώ δεν μιλάω για ρυθμίσεις των χρεών τους, αλλά τι γίνεται με τους τόκους; 
      Μ’ αυτήν τη συμπεριφορά, το μόνο που κάνουμε είναι να κλείνουμε τις επιχειρήσεις. Και όταν κλείνουν επιχειρήσεις, κύριοι συνάδελφοι, μένουν στο δρόμο άνεργοι πολίτες. Άρα, λοιπόν, θα πρέπει να μεριμνήσουμε. 
      Θα ήθελα να πω ότι και η ελληνική πολιτεία έχει τεράστιο μερίδιο ευθύνης. Να θυμηθώ την «Ακρόπολη Χρηματιστηριακή» με τα ομόλογα; Να θυμηθώ τι έγινε επί δεκαετίες από όλες τις κυβερνήσεις, που πήγαιναν τα χρήματα των ασφαλιστικών ταμείων σε τράπεζες –άτοκα, παρακαλώ!- και κέρδιζαν οι τράπεζες, γιατί έπαιρναν τα χρήματα, τα πήγαιναν στις άλλες τράπεζες και έπαιρναν τόκο; Και τα χρήματα των ασφαλισμένων, των ασφαλιστικών ταμείων, κυρίες και κύριοι συνάδελφοι, δεν έπαιρναν ούτε μία δραχμή παραπάνω. Και όχι μόνο αυτό, αλλά επειδή επένδυαν σε υψηλού ρίσκου ομόλογα, έχαναν και χρήματα!
      Γι΄ αυτό εμείς προτείναμε -αλλά δεν το δέχθηκε η Κυβέρνηση- αυτά τα χρήματα όλων των ταμείων να γίνουν μία ενοποιημένη τράπεζα. Μία τράπεζα, τράπεζα των εργαζομένων και των ασφαλισμένων, ώστε να κερδίζουν χρήματα από τον ανατοκισμό του κεφαλαίου τους! Δεν το δεχθήκατε και λυπάμαι πολύ γι’ αυτό! 
      Επίσης, θα ήθελα να μιλήσω και για ένα εφεύρημα, το οποίο ακούγεται τα τελευταία τέσσερα-πέντε χρόνια. Εορτοδάνεια! Διακοποδάνεια! Είναι ντροπή για την Ελλάδα –και το τονίζω αυτό- να βρίσκουν και να εφευρίσκουν αυτές οι τράπεζες τρόπους, ώστε να απομυζούν και να παγιδεύουν τον πολίτη. Διασφαλίστε τον πολίτη από την πλασματική διαφήμιση! Είναι ανεπίτρεπτο –και το επαναλαμβάνω- να παγιδεύεται ο πολίτης από πλασματικές διαφημίσεις με ψιλά γράμματα. Βρείτε τον τρόπο να τον προστατέψετε!
      Να πάμε και στους αγρότες; Να υπενθυμίσω ότι μεγάλο κομμάτι του Ελληνικού Λαού είναι η αγροτιά. Γεννήθηκα σε μία αγροτική περιοχή, είμαι υποψήφιος αγροτικής περιοχής, όπως άλλωστε και πολλοί εκ των συναδέλφων μου εδώ μέσα, όπως ο Ηλίας Πολατίδης, ο φίλος μου Αστέριος Ροντούλης, οι οποίοι προέρχονται από γένος αγροτών. 
    (Χειροκροτήματα από την πτέρυγα του Λαϊκού Ορθόδοξου Συναγερμού)
      Όμως εγώ, έχω τρομοκρατηθεί από την αγωνία των αγροτών ως προς το εξής: Ξέρετε ότι τις τελευταίες δεκαετίες οι αγρότες έχασαν τρακτέρ, χωράφια και κατασχέθηκαν οι περιουσίες τους, αφού χρωστούσαν χρήματα από τους ανατοκισμούς; Και τι έκανε –και το τονίζω αυτό- η εκάστοτε κυβέρνηση γι’ αυτό το θέμα; Συζητήσεις επί συζητήσεων και τίποτε συγκεκριμένο! Έκαναν μία ρύθμιση, η οποία έγινε πριν από ενάμιση χρόνο, αλλά επί της ουσίας, χάθηκαν περιουσίες, κυρίες και κύριοι συνάδελφοι! Χάθηκαν περιουσίες, χωράφια και μηχανήματα! Αυτό είναι το πρόβλημα. 
      Οι κτηνοτρόφοι αναγκάζονται να δανείζονται, γιατί το καρτέλ του γάλακτος απομυζά το βιός τους. Και βέβαια, εξαιτίας των τόκων, οδηγούνται σε χρεοκοπίες και σε κλείσιμο των επιχειρήσεών τους.
      Να πω και το εξής, το οποίο είναι εξίσου σημαντικό: Θα ήθελα να υπενθυμίσω στους κυβερνώντες, είτε στη μία πλευρά είτε στην άλλη, μια υπόθεση που την ξέχασαν πολύ νωρίς: Ιονική Τράπεζα! Όταν οι εισφορές των εργαζομένων μεταφέρθηκαν από την Ιονική Τράπεζα στο Ι.Κ.Α., ο κύριος που σήμερα έχει την ALPHA BANK -και τον οποίο εξυπηρέτησε και η Νέα Δημοκρατία τώρα- κέρδισε τότε 500.000.000 ευρώ και άλλο 1.000.000.000 τώρα! Έτσι, και εγώ γίνομαι τραπεζίτης, κύριοι! Πιστέψτε με! Αυτό είναι το πιο εύκολο απ’ όλα! Θα σας κάνω και εγώ ένα μαγαζί, χαρίστε μου εμένα αυτά τα χρήματα, να γίνω και τραπεζίτης! Είναι πανεύκολο! Είναι πανεύκολο οι εισφορές των εργαζομένων να μη δίνονται στο κράτος! 
      Και να πω και το εξής, γιατί πιέζει ο χρόνος. Κάντε μου μια χάρη: Πείτε μου ένα μέτρο που πήρατε εναντίον των τραπεζών! Θέλω να ακούσω ένα συγκεκριμένο μέτρο που ελήφθη εναντίον των τραπεζών και υπέρ των πολιτών! Ένα μέτρο! 
     Πείτε μου ένα μέτρο ελέγχου των τραπεζών! Ένα μέτρο! Πείτε μου πότε πήγε τελευταία φορά ελεγκτικός μηχανισμός να ελέγξει όχι τον ισολογισμό των τραπεζών, αλλά τις τράπεζες! 
     Εδώ, πριν από λίγο καιρό είχαμε ακούσει ότι πήγε ένας ιδιώτης και κατέθεσε ή έκανε ανάληψη 5.000.000 ευρώ στο Κολωνάκι σε γαλλική τράπεζα και πέρασαν έξι μήνες παρακαλώ για να τον εντοπίσουν! Αυτός ήταν ο κ. Θέμος Αναστασιάδης. Και γνωρίζουμε εκ των προτέρων ότι είναι παράνομο η τράπεζα χωρίς χαρτί και χωρίς γρήγορο μηχανισμό, απευθείας να δεχθεί κάποιον να παίρνει ή να δίνει 100.000 ευρώ!
      Αυτό είναι το κράτος! Και βέβαια, το μεγάλο και τραγικό που γίνεται, είναι αυτό με το ξέπλυμα του «μαύρου χρήματος». Από ποιους γίνεται; Από τους πολίτες; Κάποιες τράπεζες στήνουν μηχανισμούς. Βρήκατε μία τράπεζα που να εμπλέκεται στο ξέπλυμα του χρήματος; Μία! Δείξτε μου μία τράπεζα και πείτε μου, για παράδειγμα, ότι η τράπεζα «Βελόπουλος Bank» –για να μην πω καμμία άλλη λέξη και εμπλακούμε σε περιπέτειες- είναι η τράπεζα που κάνει ξέπλυμα χρήματος. Ούτε μία! 
     Άρα, λοιπόν, κάτι συμβαίνει εδώ. Και για να σας αποδείξω ότι εδώ φαίνεστε αδύναμοι, ανίσχυροι, ανήμποροι –και το τονίζω αυτό- να πάρετε έστω και ένα μέτρο για τις τράπεζες, έχω καταθέσει εγώ προσωπικά από τον Οκτώβριο, δέκα ερωτήσεις για τις τράπεζες. 
     Εγώ τις επανακαταθέτω στα Πρακτικά. Είναι πέντε ερωτήσεις. Θέλω απάντηση από την Κυβέρνηση, έστω και μετά από έξι μήνες. Είναι ερωτήσεις για τις τράπεζες που δεν απαντήθηκαν ποτέ. 
      (Στο σημείο αυτό ο Βουλευτής κ. Κυριάκος Βελόπουλος καταθέτει για τα Πρακτικά τις προαναφερθείσες ερωτήσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Φοβάται η Κυβέρνηση να απαντήσει σε ερωτήματα Βουλευτών –γιατί μιλάμε για κοινοβουλευτικό έλεγχο- για το θέμα των τραπεζών. Αν, λοιπόν, φοβάται ή δεν θέλει να απαντήσει –ή ξεχνιέται εύκολα, δεν ξέρω- τώρα τουλάχιστον είναι υποχρεωμένοι να απαντήσουν. Έξι μήνες ρωτάω για τις τράπεζες, για τοκογλυφία, για πανωτόκια, για κάρτες και δεν απαντάει κανένας! Στου κουφού την πόρτα, όσο θέλεις βρόντα. Εμείς θα βροντάμε και αν δεν μας ακούτε, θα μπούμε και μέσα, μπας και ξυπνήσουν κάποιοι! 
     Δεν θα πάω στο θέμα της έρευνας, γιατί θέλω να το δούμε μετά. Όμως, επειδή το Σκοπιανό είναι στο φόρτε του, δεν θα μιλήσω για τα Σκόπια, αλλά θα πω το εξής: Ελληνικές τράπεζες ελέγχουν τα Βαλκάνια. Το ξέρετε αυτό; Κατέχουν το 20% της συνολικής αγοράς και το 35% στα Σκόπια.
      Και ερωτώ: Οι ιδιοκτήτες αυτών των τραπεζών δεν έχουν εθνική συνείδηση; Δεν μπορούν να καταλάβουν, όταν ελέγχουν οικονομικά ένα κράτος, όπως ελέγχουν τις οικονομικές συναλλαγές των Σκοπίων κατά 35%, ότι θα μπορούσαν να πιέσουν έστω και λίγο; Όμως, οι κύριοι αυτοί ξεχνούν ότι για να πάνε εκεί και να επενδύσουν, τα χρήματα είναι του ελληνικού λαού. Από εδώ τα πήραν, είτε από τους τόκους υπερημερίας, είτε από τα πανωτόκια. Από εδώ τα πήραν και τα έκαναν εξαγωγή εκεί. Ούτε αυτό πέτυχαν. Ο ελληνικός λαός δεν τα ξέρει αυτά και πρέπει να τα μάθει. 
     Και θα σας πω και κάτι άλλο. Πάμε στην Ουκρανία, επενδύουν τράπεζες στην Ουκρανία. Όμως, η πηγή χρημάτων είναι το βιος των Ελλήνων. Είναι ο μόχθος, ο ιδρώτας και η αγωνία των Ελλήνων αγροτών, των συνταξιούχων, των κτηνοτρόφων, των μισθωτών, των δημοσίων υπαλλήλων, γιατί απ’ αυτούς τα παίρνουν. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα ήθελα, επίσης, να πω στην Κυβέρνηση –γιατί είπα ότι ουδέποτε πήρε μία κυβέρνηση έστω και ένα μέτρο εναντίον των τραπεζών- ότι έχω αποφάσεις δικαστηρίων από το Πολυμελές Πρωτοδικείο Αθηνών.
     Εδώ είναι, τις καταθέτω στα Πρακτικά, κυρίες και κύριοι συνάδελφοι. 
      (Στο σημείο αυτό ο Βουλευτής κ. Κυριάκος Βελόπουλος καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ουδέποτε εφαρμόστηκαν, κύριοι συνάδελφοι!
     (Χειροκροτήματα από την πτέρυγα του Λαϊκού Ορθόδοξου Συναγερμού)
     Δεν εφαρμόζονται από τις τράπεζες καταχρηστικά! Και δεν μιλώ για καταχρηστικούς όρους. Δεν εφαρμόζονται οι δικαστικές αποφάσεις! Ποιος κυβερνάει τον τόπο επιτέλους εδώ μέσα; Ποιος κυβερνάει την Ελλάδα; Οι τραπεζίτες ή η Κυβέρνηση και η δικαιοσύνη που επικουρικά παίρνει αποφάσεις; 
     Όταν, λοιπόν, σε μία χώρα δεν εφαρμόζονται οι νόμοι, όταν σε μία χώρα, απαξιούν οι τραπεζίτες και οι τράπεζες να εφαρμόσουν τις εντολές της δικαιοσύνης για καταχρηστικούς όρους, μην περιμένουμε προοπτική ανάκαμψης, μην περιμένουμε προοπτική ανάνηψης, διότι πολύ απλά αυτή η Κυβέρνηση που κυβερνά τέσσερα χρόνια, έχει έναν Πρωθυπουργό, ο οποίος φαίνεται ικανός και άξιος να βοηθήσει την Ελλάδα. 
     Εμείς δεν είμαστε εναντίον των επιλογών της Κυβερνήσεως σ΄ όλες τις βαθμίδες. Είμαστε εναντίον της ανυπαρξίας μέτρων υπέρ των πολιτών στο θέμα των τραπεζών. Είναι αδιανόητο οι τραπεζίτες και οι τράπεζες να λειτουργούν σε μια ιδιώνυμη και ιδιότυπη ασυλία! Είναι απαράδεκτο για τη δημοκρατία, όταν οι τραπεζίτες κερδίζουν τρισεκατομμύρια! Όπως απαράδεκτο είναι, επίσης, να βλέπω πρώην Υπουργούς ή Υπουργούς ή Βουλευτές, να πηγαίνουν κρουαζιέρες σε κρουαζιερόπλοια ή με γιοτ τραπεζιτών, να συντρώνε και να συμπίνουν μ’ αυτούς, όταν αυτοί οι άνθρωποι από το αίμα και το υστέρημα του ελληνικού λαού –δυστυχώς θα το πω αυτό- έχουν γίνει δισεκατομμυριούχοι!
     Μην προσκυνάμε τις τράπεζες, γιατί, δυστυχώς, οι τράπεζες είναι η κερκόπορτα για τον Έλληνα πολίτη!
     Θα ήθελα να μιλήσω και να δευτερολογήσω και από ό,τι ξέρω, έχω άλλα οκτώ λεπτά στην επόμενη ομιλία μου. Εντάξει, γιατί έχουμε πάρα πολλά θέματα και, δυστυχώς, ο χρόνος δεν αρκεί. 
     Κάντε μου μια χάρη. Πάρτε ένα μέτρο για τις τράπεζες. Είναι κρίμα για τον πολίτη. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Βελόπουλο. 
     Ο δεύτερος κατά σειρά επερωτών συνάδελφος κ. Πολατίδης έχει το λόγο. 
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, το περιεχόμενο της προκείμενης επερωτήσεως είναι ιδιαιτέρως σημαντικό. 
      Η ελληνική οικονομία, τα τελευταία χρόνια διέρχεται μία φάση συνεχιζόμενης λιτότητας, την οποία ακολουθούν οι κυβερνήσεις και του ΠΑ.ΣΟ.Κ. και της Νέας Δημοκρατίας από το 1986, επισήμως τουλάχιστον διακηρυγμένη, με κάποια μικρά διαλείμματα, τα οποία συνήθως γίνονται στις προεκλογικές περιόδους. 
      Συνέπεια αυτής της πολιτικής, αλλά και των συνθηκών που επικρατούν μετά την υιοθέτηση του ευρώ στη χώρα μας, αλλά και του άκρατου φιλελευθερισμού, ο οποίος είναι η πολιτική των δύο καθεστωτικών κομμάτων, είναι ότι η οικονομία και το βιοτικό επίπεδο του μέσου Έλληνα, αποκλίνει αντί να συγκλίνει με το μέσο όρο της Ευρωπαϊκής Ένωσης, ενώ κάποιες επιχειρήσεις και ιδιαιτέρως επιχειρήσεις μη παραγωγικές, όπως καλώς ή καλώς είναι οι τράπεζες, ευημερούν και τα κέρδη τους αυξάνουν περισσότερο.
      Η οικονομία μας έχει ρυθμούς αναπτύξεως, οι οποίοι όπως λέγεται μετά τις επεμβάσεις της δημιουργικής λογιστικής του κ. Σημίτη, τις οποίες συνεχίζει φυσικά και η Κυβέρνηση της Νέας Δημοκρατίας και το Υπουργείο Οικονομικών, έχει ρυθμούς αναπτύξεως της τάξεως του 4% περίπου. Βέβαια, μετά τις πρόσφατες δηλώσεις του κ. Αλογοσκούφη, τις προχθεσινές αν δεν κάνω λάθος, έχουν πάει στο 3,8%, 3,5%. Ας δεχθούμε ότι είναι 4%. Άρα, έχουμε μία οικονομία, η οποία αναπτύσσεται με ρυθμό 4% τα τελευταία χρόνια, παρ’ όλο που αμφισβητώ φυσικά και τη λογική με την οποία βγαίνουν αυτοί οι υπολογισμοί, αλλά και τα δεδομένα βάσει των οποίων στηρίζονται. Δεχόμαστε όμως ότι είναι 4%. 
      Τι συμβαίνει όμως; Πώς είναι δυνατόν οι τράπεζες να κατορθώνουν αυτές τις τεράστιες αναπτύξεις; Θα σας αναφέρω στοιχεία, τα οποία σταχυολόγησαν από τις επίσημες ιστοσελίδες των τραπεζών χθες. Εθνική Τράπεζα, αύξηση κερδών το 2007 σε σχέση με το 2006 70%, 1,625 δισεκατομμύρια ευρώ, από τα οποία τα 607 λέγεται ότι είναι από δραστηριότητες εκτός Ελλάδος, δηλαδή περίπου 1.000.000.000 ευρώ καθαρά κέρδη από τη δραστηριότητα στην Ελλάδα.
      Επαναλαμβάνω, γιατί το θεωρώ πολύ σημαντικό. Η Εθνική είχε 70% αύξηση των κερδών σε μία οικονομία, η οποία αυξάνεται στην καλύτερη περίπτωση με 4%. Εάν δεν δεχθούμε ότι ισχύουν όλα αυτά τα περί καταχρηστικών όρων, προφανώς η Εθνική έχει βρει μία τρομερή μέθοδο και κατορθώνει παγκοσμίως να επιτυγχάνει τέτοια μεγάλα κέρδη.
      Ας δούμε όμως άλλες τράπεζες. Η «ALPHA BANK» είχε αύξηση των κερδών 54% με καθαρά κέρδη 850.000.000, από τα οποία τα 117.000.000 είναι εκτός Ελλάδος. Η Αγροτική Τράπεζα είχε 30,8% αύξηση κερδών. Τα κέρδη σε απόλυτο ποσό ήταν 241,4 εκατομμύρια ευρώ. Η «EUROBANK» είχε 32,1% αύξηση κερδών. Τα κέρδη ήταν 851.000.000, από τα οποία τα 115.000.000 ήταν από το εξωτερικό.
      Βλέπουμε κατ’ αρχάς ότι εδώ πέρα υπάρχουν δύο μύθοι. Πρώτον, ότι τα κέρδη των τραπεζών ενισχύονται από την τεράστια επέκτασή τους στο εξωτερικό. Αυτό είναι μύθος, γιατί όπως δείχνουν τα στοιχεία, τα μεγάλα κέρδη τα εισπράττουν από την Ελλάδα. Επίσης είναι εντυπωσιακό, το πώς κατορθώνουν όλες αυτές οι τράπεζες μαζί, να αυξάνουν τα κέρδη τους. Προφανώς, έχουν αναπτύξει κάποιες μεθόδους όπως προείπα, οι οποίες είναι άγνωστες στις υπόλοιπες τράπεζες, στο ευρύ κοινό. 
      Δεν χρειαζόμαστε όμως ιδιαίτερες αναλύσεις, για να καταλήξουμε ότι αυτό το οποίο κάνουν οι τράπεζες, είναι να κατακλέβουν τον ελληνικό λαό, αυτό το λέει η καθημερινή μας εμπειρία, το λένε οι δύο αποφάσεις του δικαστηρίου, το λέει όμως και η ατολμία των κυβερνήσεων του ΠΑ.ΣΟ.Κ. και της Νέας Δημοκρατίας, να επιβάλλουν στοιχειώδεις κανονισμούς. Και για να μη λέτε ότι αυτά τα λέμε εμείς οι ακραίοι ή οτιδήποτε άλλο, υπάρχει η απάντηση της επιτροπής σε ερώτηση του νυν Υπουργού Μεταφορών κ. Χατζηδάκη της 27ης Μαρτίου του 2007, που αναφέρεται ότι οι επιβαρύνσεις των ελληνικών τραπεζών, είναι έως και δεκαπλάσιες από τα ισχύοντα στην Ευρώπη. 
     Άρα, βλέπουμε ότι είναι προς τιμήν του κ. Χατζηδάκη, ο οποίος τότε Ευρωβουλευτής της Νέας Δημοκρατίας, προ των εκλογών του Σεπτεμβρίου του 2007, κατέθεσε την ερώτηση. Αλλά είναι επίσης σαφές και το τι απάντησε η Ευρωπαϊκή Επιτροπή.
     Θέλω να τονίσω, επίσης, ένα θέμα το οποίο φαίνεται δευτερεύον, αλλά είναι πολύ σημαντικό. Είναι οι αλλαγές των ονομάτων των τραπεζών, οι οποίες γίνονται όταν χάνεται η ιδιοκτησία τους. Υπάρχει η παροιμία που λέει η γυναίκα του Καίσαρα πρέπει να φαίνεται τίμια, δεν αρκεί να είναι. Και εμείς το έχουμε μεταφράσει ότι η τράπεζα δεν αρκεί να είναι αφελληνισμένη, πρέπει και να φαίνεται. Καταργήσαμε από τη Γενική Τράπεζα το «Γενική» στα ελληνικά και την κεφαλή του Μεγάλου Αλεξάνδρου και έχουμε βάλει το «Geniki» με λατινικά. Έχουμε μετατρέψει την Εμπορική Τράπεζα σε «Emporiki» με λατινικά. 
     Όλα αυτά μην που πει κάποιος ότι είναι μάρκετινγκ. Είναι απλώς μια προσπάθεια, να αποδείξουν οι Έλληνες τραπεζίτες, οι οποίοι είναι τα αφεντικά τα εγχώρια των ξένων τραπεζών, πόσο αφελληνισμένοι είναι και πόσο προχωρημένοι είναι σ’ αυτό που θεωρούν νέα τάξη πραγμάτων.
     Είναι καθήκον της Κυβερνήσεως, να λάβει μέτρα και προς αυτήν την κατεύθυνση νομίζω ότι και μια βοήθεια δίνει η σημερινή επερώτηση.
      (Στο σημείο αυτό ο Βουλευτής κ. Πολατίδης καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Σας ευχαριστώ.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολατίδη.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, σαράντα πέντε μαθητές και μαθήτριες και δύο συνοδοί-καθηγητές από το 63ο Γυμνάσιο Αθήνας.
     Η Βουλή τους καλωσορίζει και τους εύχεται καλές σπουδές.
     (Χειροκροτήματα απ΄όλες τις πτέρυγες της Βουλής)
     Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου οι Βουλευτές ελέγχουν την Κυβέρνηση για πράξεις και για παραλείψεις. Γι’ αυτό υπάρχει μικρός αριθμός Βουλευτών. Παρίστανται, λοιπόν, οι επερωτώντες Βουλευτές και οι Υπουργοί.
     Το λόγο έχει ο κ. Αϊβαλιώτης.
     ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
     Φυσικά αυτό που είπατε είναι σωστό, αλλά δεν παύει να είναι αξιοθρήνητη η εικόνα. Μιλάμε για τις τράπεζες, όπου οκτώ στους δέκα Έλληνες, υποφέρουν από τις τράπεζες και είναι αυτή η εικόνα της Εθνικής Αντιπροσωπείας. Εμένα προσωπικά μου προξενεί λύπη. Είμαι νέος Βουλευτής και πραγματικά αισθάνομαι πολύ άσχημα γι’ αυτό το θέαμα.
     Να πούμε ότι υπάρχουν ελληνικές τράπεζες, που δραστηριοποιούνται και κερδίζουν στην Ελλάδα. Να θυμίσω ότι πέρυσι ήταν 8.000.000.000 ευρώ τα κέρδη τους. Αλλά υπάρχουν και οι ελληνικές τράπεζες, που δρουν στο εξωτερικό και δη στα Βαλκάνια. Ας δούμε, λοιπόν, τώρα τι γίνεται με τα Σκόπια.
     Χρόνια ακούγαμε ότι θα κατακτήσουμε, λέει, οικονομικά τα Σκόπια κυρίως με όχημα τις τράπεζες, οπότε το ζήτημα του ονόματος, θα λυθεί ως διά μαγείας μέσω της οικονομικής κατάληψης που θα κάνουμε εκεί, ο εθνικισμός των Σκοπιανών θα εξαφανιστεί, ο επεκτατισμός τους θα σταματήσει κ.ο.κ. Τίποτα απ’ όλα αυτά δεν έγινε φυσικά. Και οδηγηθήκαμε στην απίστευτη κατάσταση, όπου η Ελλάδα πιέζεται και κάποιες ελληνικές επιχειρήσεις πιέζουν την Ελλάδα για το θέμα του ονόματος, ενώ ορισμένες απ’ αυτές, χρησιμοποιούν και το όνομα Μακεδονία και στο εσωτερικό των Σκοπίων αλλά και στο εξωτερικό.
     Σαν χαρακτηριστικό παράδειγμα, θα αναφέρω μια επιχείρηση, η οποία συνδέεται με τον Ο.Τ.Ε.. Μου έχει κάνει κατάπληξη. Έκανα ερώτηση στον κ. Χατζηδάκη και μου προώθησε την απάντηση του Ο.Τ.Ε. για τη θυγατρική, την «COSMOTE», η οποία συνδέεται με την «COSMOFON», παρέχει κινητή τηλεφωνία στα Σκόπια. Ακούστε τι αναφέρει ο Ο.Τ.Ε. Είναι επίσημο έγγραφο του Οργανισμού Τηλεπικοινωνιών της Ελλάδας. «Η θυγατρική εταιρεία «COSMOFON» έχει την έδρα της και δραστηριοποιείται στα Σκόπια και διέπεται από τους κανόνες του κράτους αυτού». Μου δικαιολογεί γιατί χρησιμοποιεί τον όρο Μακεδονία η «COSMOFON». Προσέξτε. Παρ’ όλο αυτά έχει κάνει, απ’ ό,τι λέει, παραινέσεις στην εταιρεία να σταματήσει να χρησιμοποιεί το όνομα Μακεδονία και πάντως να την αποκαλούν με την ονομασία που υιοθετεί η ελληνική Κυβέρνηση στο εξωτερικό. Δηλαδή στο εσωτερικό δεν τους πειράζει. Μπορούν να αποκαλούν Macedonia.
     Είναι απίστευτα αυτά τα πράγματα που συμβαίνουν και υπάρχουν δυστυχώς και περιπτώσεις ελληνικών τραπεζών, που έκαναν κάτι ανάλογο. Επειδή, όμως, ξέρουμε όλοι ότι η Ελλάδα είναι παράδεισος για κάθε είδους τράπεζα, έχουν αρχίσει και ενδιαφέρονται επιχειρήσεις από το εξωτερικό, να δραστηριοποιηθούν στη χώρα μας. Είδαν ότι ο έλεγχος του κράτους είναι χαλαρός έως και ανύπαρκτος. Είδαν ότι ο κάθε αεριτζής μπορεί να μπαίνει και να ανοίγει όποιο μαγαζί θέλει. Και πλάκωσαν και οι Τούρκοι. Έχω μπροστά μου το εξαιρετικό περιοδικό «Διπλωματία», που αναφέρει ότι θα μας κάνει τη μεγάλη τιμή η τουρκική τράπεζα Ziraat Bankasi, μια από τις μεγαλύτερες τράπεζες της Τουρκίας, να έρθει εδώ να ανοίξει παρακαλώ υποκατάστημα στην ελληνική Θράκη. Οι προσπάθειες των Τούρκων, έχουν ξεκινήσει εδώ και αρκετούς μήνες και μάλιστα τα κεντρικά γραφεία –γιατί έτσι επιβάλλει η νομοθεσία- θα ανοίξουν εδώ απέναντι. Θα μας έχουν φόντο οι Τούρκοι στην οδό Ερμού αριθμός 2. Πάνω από το MacDonald’s, οι Τούρκοι υπάλληλοι της τράπεζας, θα εργάζονται με φόντο το ελληνικό Κοινοβούλιο.
Φυσικά είναι μεγάλα τα κέρδη, αφού δεν υπάρχει κράτος και έτσι έρχονται και οι Τούρκοι, για να αποκομίσουν κι εκείνοι το κάτι τις τους.
      Στη μεικτή συνεδρίαση που κάναμε προχθές μεταξύ της Επιτροπής Οικονομικών Υποθέσεων και της Επιτροπής Ευρωπαϊκών Υποθέσεων ειπώθηκε – και σωστά – ότι υπάρχουν μικρά «Λιχτενστάιν» στην Ελλάδα, λίγα μέτρα από το Κοινοβούλιο. Αναφέρθηκε η πλατεία Κολωνακίου.
      Προσέξτε, είναι ένα κράτος με τελείως ξεχαρβαλωμένη κρατική δομή, δεν υπάρχει τίποτα, δεν υπάρχει έλεγχος και ο καθένας στήνει τα μικρά αυτά «Λιχτενστάιν» και λειτουργούν με τον ίδιο ακριβώς τρόπο, που λειτουργούν σε αυτή τη λιλιπούτεια χώρα της Ευρώπης.
      Και μια και μιλάμε για το Υπουργείο Οικονομίας, δεν μπορώ να μη σχολιάσω το τελείως ακατανόητο και απίστευτο γεγονός ότι ο Υπουργός κ. Αλογοσκούφης, ανέφερε με πολύ άνεση και πολύ φυσικότητα, όταν του έθεσα το θέμα του δημόσιου χρέους, ότι «εδώ, κύριε Αϊβαλιώτη, είναι από χρόνια το δημόσιο χρέος μας στο 90%». Αυτό μου απάντησε: εδώ και χρόνια το δημόσιο χρέος μας ως ποσοστό του Α.Ε.Π. είναι στο 90%.
      Έχω εδώ τη συνέντευξη του κ. Αλογοσκούφη με τη φωτογραφία του – είναι στην επίσημη σελίδα του Υπουργείου Οικονομικών – στην οποία αναφέρει ο κ. Αλογοσκούφης, όχι ο Αϊβαλιώτης, ότι το 2006, το δημόσιο χρέος έφτασε στο 104,6% του Α.Ε.Π., το 2007 θα φτάσει στο 101% και το 2008 θα περιοριστεί – πρόβλεψη – στο 97,6% του Α.Ε.Π..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρησιμοποιήσω και το χρόνο της δευτερολογίας μου, κύριε Πρόεδρε.
      Ο κ. Αλογοσκούφης, λοιπόν, τα λέει αυτά. Άρα, το ότι εδώ και χρόνια έχει μειωθεί το χρέος μας ως ποσοστό του Α.Ε.Π. είναι μάλλον ανέκδοτο.
      Όσοι έχουν πάει στο εξωτερικό, βλέπουν ότι πουθενά δεν υπάρχουν τόσες πολλές τράπεζες και τόσα πολυτελή υποκαταστήματα, όπως υπάρχουν στην Ελλάδα. Στις Βρυξέλlες, όπως περπατάει, που στο κάτω-κάτω είναι και το κέντρο της Ευρωπαϊκής Ένωσης και του ΝΑΤΟ, θα δει ότι πουθενά δεν υπάρχουν τόσες τράπεζες.
      Και όχι μόνο αυτό. Τις διοικούν και τραπεζίτες, οι οποίοι λαμβάνουν μυθώδη ποσά. Έχω μπροστά μου τις αμοιβές των διοικητών στις τράπεζες. O κ. Νίκος Γκαργκάνας, από την εφημερίδα «ΕΣΠΡΕΣΟ» στις 16 Μαρτίου: 700.000 ευρώ ετησίως. Ο κ. Τάκης Αράπογλου, Πρόεδρος της Εθνικής: 600.000 ευρώ ετησίως, ο οποίος κ. Αράπογλου, γράφει η «ΕΣΠΡΕΣΟ» και δεν έχει διαψευστεί, παίρνει οκτώ φορές παραπάνω από τον Πρόεδρο του Αρείου Πάγου, πεντέμισι φορές παραπάνω από τον Πρωθυπουργό και 40% πάνω από τον κ. Παπούλια.
      Να αναφέρω κι άλλους διοικητές; Να αναφέρω διοικητές που έχουν μεροκάματο μέχρι 1300 ευρώ την ημέρα. Μεροκάματο! Ο κ. Τάκης Αθανασόπουλος στη Δ.Ε.Η.: 400.000 ευρώ ετησίως. Ο κ. Παναγής Βουρλούμης, Πρόεδρος του Ο.Τ.Ε.: 300.000 ετησίως κ.ο.κ.. Τι γίνεται εδώ πέρα; Αυτά ακούει ο κόσμος και κυριολεκτικά τρελαίνεται.
      Αλλά τη λαγνεία που έχει η Νέα Δημοκρατία με τις τράπεζες, τη συναγωνιζόταν το ΠΑ.ΣΟ.Κ., το οποίο είναι και υπεύθυνο φυσικά για το στήσιμο του σημερινού σκηνικού, το οποίο γιγάντωσε η «σεμνότητα και ταπεινότητα».
      Εγώ θέλω απλώς να κάνω μια παρατήρηση. Ο κ. Τσιπλάκος, ήταν στέλεχος της Νέας Δημοκρατίας, ένας από τους καλύτερους γνώστες των κοινοτικών διαδικασιών. Ο κ. Τσιπλάκος, έβγαλε δελτίο Τύπου προς όλα τα ελληνικά μέσα ενημέρωσης το 2002, στο οποίο κατήγγειλε την επιχειρούμενη τότε πρακτική του ΠΑ.ΣΟ.Κ. να κάνει τις τράπεζες ενδιάμεσους φορείς για τη διαχείριση των κοινοτικών πόρων. Ο κ. Τσιπλάκος είπε ότι είναι ιδιωτικές εταιρείες και δεν μπορούν να ασχολούνται με τους κοινοτικούς πόρους.
      Και είχε δίκιο ο κ. Τσιπλάκος. Τι κάνετε εσείς σήμερα ως Κυβέρνηση; Τι κάνετε; Βάλατε τις τράπεζες να διαχειρίζονται κοινοτικούς πόρους. Δηλαδή, βάλατε τις ιδιωτικές εταιρείες να διαχειρίζονται κοινοτικούς πόρους. Τι να πω τώρα;
      Επειδή συχνά αναφέρεται και η ατάκα ότι δεν μπορείτε να συνεννοηθείτε με τα άκρα. Αφού δεν μπορείτε να συνεννοηθείτε με τα άκρα, γιατί τηρείτε εσείς σε ισχύ απόφαση της δικτατορίας και συγκεκριμένα της νομισματικής επιτροπής του 1972, σύμφωνα με την οποία αν ένας καταναλωτής χρησιμοποιήσει την πιστωτική του κάρτα για την αγορά ενός πράγματος που αξίζει 1.000 ευρώ και αντί να εξοφλήσει το σύνολο του λογαριασμού, καταβάλει τα 999 ευρώ, τότε θα του επιβληθεί τόκος ενός μήνα και για τα 1.000 ευρώ. Γιατί μένει σε ισχύ αυτή η απόφαση της δικτατορίας, αφού δεν σας αρέσουν τα άκρα;
      Τι απάντησε η κ. Κούνεβα, η Επίτροπος, γι’ αυτήν την εν ισχύ απόφαση της νομισματικής επιτροπής του 1972; Λέει η κ. Κούνεβα σε ερώτηση του κ. Καρατζαφέρη: Ο τρόπος υπολογισμού των επιτοκίων, όπως περιγράφεται στην ερώτηση του κ. Καρατζαφέρη, θα μπορούσε να θεωρηθεί καταχρηστική ρήτρα. Σαφέστατο. Ευρωπαϊκή Ένωση.
      Οι πολίτες, λοιπόν, έχουν την αίσθηση ότι η Κυβέρνηση κυριολεκτικά ζει στο δικό της κόσμο. Τράπεζες παίρνουν σπίτια, αυτοκίνητα χάνονται, γδέρνεται ο κόσμος με τις κάρτες, με τους κρυφούς όρους, με τους καταχρηστικούς όρους, με τα «ψιλά γράμματα».
      Και ο κ. Φώλιας προχθές, εμφανίστηκε σε ημερίδα και έκανε παραινέσεις. Δεν καταλαβαίνω προς ποιον. Δεν είναι Υπουργός Ανάπτυξης; Δεν έπρεπε να έχει συμμαζέψει τις τράπεζες; Είναι δυνατόν να κάνει αυστηρή σύσταση, λέει, προς τις τράπεζες; Τι θα πει αυστηρή σύσταση; Τι θα πει ανεπίτρεπτη συμπεριφορά υπαλλήλων εισπρακτικών εταιρειών σε οφειλέτες; Δηλαδή, με τους υπαλλήλους τα βάζει ο κ. Φώλιας; Μ΄ αυτό όλο το χάλι με τις τράπεζες, που γδέρνουν τον κόσμο, δεν ξέρει να τα βάλει; Γιατί είναι στο απυρόβλητο δηλαδή τα τραπεζικά συμφέροντα;
      Μίλησε για σεβασμό στον καταναλωτή και έλλειψη πληροφόρησης. Σε ποιον κάνει υποδείξεις ο κ. Φώλιας; Είναι αρμόδιος Υπουργός. Επιτέλους, είστε Κυβέρνηση. Σε μας τα λέει; Εμείς είμαστε Κυβέρνηση; Οι πολίτες είναι Κυβέρνηση; Εσείς κυβερνάτε.
      Επέβαλε στις τράπεζες να δείχνουν σεβασμό στον καταναλωτή; Ασχολήθηκε η Κυβέρνηση με το να αυξήσει την πληροφόρηση στους πολίτες, ώστε να μην πληρώνουν αναδρομική επιβάρυνση τόκων σε χρήση πιστωτικής κάρτας, να μην πληρώνουν 1,40 ευρώ χρέωση προμήθειας για κατάθεση σε λογαριασμό τρίτου προσώπου, να μην πληρώνουν έξοδα αδράνειας για τους λογαριασμούς που μένουν ακίνητοι, να μην πληρώνουν από 3 έως 20 ευρώ για ανάληψη μετρητών από πιστωτική κάρτα;
      Δεν ξέρει η Κυβέρνηση την πρόσφατη έρευνα της G.P.O., η οποία αναφέρει ότι οκτώ τους δέκα Έλληνες θεωρούν άδικους τους όρους των τραπεζών, τέσσερις στους δέκα πνίγονται από τα δάνεια, επτά στους δέκα δανειολήπτες, θεωρούν ότι οι τράπεζες λειτουργούν ασύδοτα, χωρίς κανέναν έλεγχο;
      Κοιτάξετε, έχουμε ξαναπεί πολλές φορές ότι είστε ακραία Κυβέρνηση, γιατί είστε ακραία ανίκανοι. Όμως, και η ανικανότητα στην περίπτωση των ασύδοτων τραπεζών, κάνει πανευρωπαϊκό ρεκόρ ακρότητας. Και εμείς με τα άκρα δεν μπορούμε να συνεννοηθούμε.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΟΣ (Γεώργιος Σούρλας): Ευχαριστούμε πολύ τον κ. Αϊβαλιώτη.
      Το λόγο έχει η κ. Αράπογλου.
      ΔΗΜΗΤΡΑ ΑΡΑΠΟΓΛΟΥ: Από την αρχή σας παρακαλώ να μου δώσετε ένα λεπτό παραπάνω λόγω νοηματικής. Ζητώ λίγο την κατανόησή σας και σας το λέω εκ των προτέρων. 
      Κύριε Πρόεδρε, αξιότιμοι κύριοι συνάδελφοι, το θέμα της εύρυθμης λειτουργίας των τραπεζικών ιδρυμάτων, είναι σήμερα ένα ιδιαίτερα έντονο κοινωνικό πρόβλημα. Οι τράπεζες φαίνεται ότι αυτήν τη στιγμή σημειώνουν υπερκέρδη σε βάρος των πολιτών, από καπέλα σε δάνεια και κάρτες, συνεχίζοντας έτσι τις καταχρηστικές τους πρακτικές και καθιστώντας υπερχρεωμένα τα ελληνικά νοικοκυριά. Οι παραπλανητικές διαφημίσεις για έκδοση δανείων και καρτών, οι αδικαιολόγητες χρεώσεις για συναλλαγές στα γκισέ, όπως είπαν και οι προηγούμενοι συνάδελφοι αυτά τα «ψιλά γράμματα» που υπάρχουν σ’  αυτές τις διαφημίσεις, δείχνουν ότι είναι πολύ χαμηλό το επιτόκιο, αλλά δεν ισχύει κάτι τέτοιο, είναι σχεδόν διπλάσιο. 
      Απ’ όλα αυτά, λοιπόν, φαίνεται ότι κοροϊδεύουν και παραπλανούν τον κόσμο, κυρίως, με τις πιστωτικές κάρτες. Ο κόσμος παραπλανάται, επειδή έχει μεγάλη ανάγκη, κυρίως οι ευαίσθητες κοινωνικές ομάδες. Δηλαδή αυτοί που είναι φτωχοί, που έχουν μεγάλο πρόβλημα, φυσικά θα πάνε να πάρουν τις πιστωτικές κάρτες και όλο αυτό θα αποβεί εις βάρος τους.
      Σε αυτό, λοιπόν, το πλαίσιο της ελεύθερης αγοράς, ο καθένας πρέπει να σέβεται τους νόμους. Ναι μεν υπάρχει ελεύθερη αγορά και ο καθένας μπορεί να διεκδικεί και να μεγιστοποιεί τα κέρδη του, ωστόσο πρέπει να σέβεται και τους νόμους. Οφείλει να σέβεται τους νόμους και να υπακούει σ’ αυτούς. Οι τράπεζες, δυστυχώς αγνοώντας αυτές τις δικαστικές αποφάσεις και τις εποπτεύουσες αρχές, δεν προστατεύουν τον καταναλωτή. 
      Ο ίδιος ο Υπουργός Ανάπτυξης σε ημερίδα της Γενικής Γραμματείας του Καταναλωτή, ομολόγησε και ο ίδιος, παραδέχθηκε αυτήν ακριβώς την ανικανότητα. Θα σας διαβάσω ακριβώς τι είπε. «Η δυναμική και η ταχύτατα αναπτυσσόμενη τραπεζική αγορά, έχει ανάγκη από ένα σταθερό και ανταγωνιστικό περιβάλλον, προκειμένου να αναπτυχθεί απρόσκοπτα». Αυτά ακριβώς είπε ο ίδιος ο Υπουργός. Νομίζει ότι προστατεύει έτσι τις τράπεζες; Τις αφήνει ανεξέλεγκτες να κάνουν ό,τι θέλουν.
      Μία δικαστική διαμάχη, λοιπόν, μεταξύ ενός πολίτη και μίας τράπεζες, είναι άνιση και χρονοβόρα, αλλά και το κόστος της είναι πολύ υψηλό από τα έξοδα του δικαστηρίου για τον πολίτη. Πολλοί συμπολίτες μας δεν έχουν διέξοδο δεν έχουν λύση. Τι θα κάνουν; Πού θα πάνε; Οι τράπεζες τους παίρνουν τα πάντα. Οι τράπεζες προστατεύονται και κανείς δεν προστατεύει τον πολίτη. 
      Και δεν είναι μόνο αυτό. Λένε για τις πιστωτικές κάρτες ότι πολλές είναι άτοκες. Το αποτέλεσμα, όμως, είναι ότι πληρώνουμε τόκους και πάλι τόκους. Δεν είναι τίποτα  άτοκο. Την ζημιά την πληρώνει πάλι ο πολίτης. 
      Δεν υπάρχει άλλη διέξοδος, λοιπόν, και γι’ αυτό πρέπει το κράτος να κάνει κάτι. Πρέπει να παρθούν μέτρα απέναντι στις τράπεζες, να γίνουν μηνύσεις για αυτούς που παρανομούν και πρέπει το κράτος και οι ίδιοι οι πολίτες, παρά τις δυσκολίες αυτές, αφού κάποιοι δικαιώθηκαν από τα δικαστήρια, να κηρύξουν παράνομους και καταχρηστικούς αυτούς τους δεκατέσσερις όρους, που εφαρμόζουν πολλά τραπεζικά ιδρύματα και τις πρακτικές τους απέναντι με τους καταναλωτές. Οι δικαστικές αυτές αποφάσεις, καταδεικνύουν ότι εν μέρει η δημοκρατία μας λειτουργεί στο πνεύμα του άρθρου 26 του Συντάγματος, για τη διάκριση των τριών λειτουργιών. 
      Όταν, λοιπόν, το δικαστήριο αποφασίζει, κύριοι συνάδελφοι, αυτές οι αποφάσεις του δικαστηρίου, εκτελούνται στο όνομα του ελληνικού λαού. Όμως, και η νομοθετική λειτουργία που ασκείται από τη Βουλή και η εκτελεστική που ασκείται από την Κυβέρνηση, πρέπει να επιδιώκουν ταυτόχρονα την προάσπιση και την ικανοποίηση των συμφερόντων του ελληνικού λαού. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα πάρω τα τρία λεπτά της δευτερολογίας μου. 
      Αντί, λοιπόν, η Κυβέρνηση να αναλάβει τις πρέπουσες νομοθετικές λειτουργίες και να προσδιορίσει με σαφήνεια το ρόλο της, αυτό που κάνει είναι ότι έρχεται να χαϊδέψει τα αυτιά των τραπεζιτών, ζητώντας τους να αναλάβουν εκείνοι πρωτοβουλία, να αλλάξουν εκείνοι πρακτικές και να συμμορφωθούν με το περιεχόμενο των δικαστικών αποφάσεων σαν δείγμα καλής θέλησης και υπεύθυνης στάσης απέναντι στους καταναλωτές. Ποιος, τελικά, ασκεί αυτήν την εκτελεστική λειτουργία; Η Κυβέρνηση ή οι τράπεζες; 
      Επίσης, η πολιτεία ζητά από τους τραπεζίτες να αναλάβουν πρωτοβουλία για την απάλειψη των επίμαχων όρων από τις συμβάσεις τους, ώστε να συμβάλουν στη διαφύλαξη της αξιοπιστίας τους όσο και στην εφαρμογή της αρχής της διαφάνειας στις συναλλαγές, δηλαδή, αυτές να είναι νόμιμες. Και εγώ σας ερωτώ: Ποιος ασκεί, τελικά, τη νομοθετική λειτουργία; Η Βουλή ή οι τράπεζες; Ποιος την ασκεί; Ποιος είναι υπεύθυνος γι’ αυτήν; Μάλλον, όλα αυτά εντάσσονται πλήρως στον πολιτικό προσανατολισμό της Κυβέρνησης κι αυτό φαίνεται στην φράση που είπε ο Υπουργός Ανάπτυξης, ο κ. Φώλιας, στην ομιλία του στην ημερίδα της Γενικής Γραμματείας του Καταναλωτή, την οποία και σας ανέφερα πριν. 
      Ωστόσο, όμως, το ανταγωνιστικό περιβάλλον της τραπεζικής αγοράς θεωρώ ότι δεν πρέπει να είναι το κύριο μέλημα της Κυβέρνησης. Μέλημα της Κυβέρνησης πρέπει να είναι και η προστασία του πολίτη, όταν σύμφωνα με έρευνα που πραγματοποιήθηκε το Μάρτιο του 2008 για λογαριασμό της Γενικής Γραμματείας Καταναλωτή του Υπουργείου Ανάπτυξης το 75,3% των πολιτών διαφωνεί με την άποψη ότι οι όροι του δανεισμού των τραπεζών είναι δίκαιοι και το 69,4% συμφωνεί με την άποψη ότι οι τράπεζες λειτουργούν ασύδοτα και χωρίς κανένα έλεγχο από την πολιτεία. 
      Ο τραπεζικός, λοιπόν, ανταγωνισμός, ο οποίος είναι κύριο μέλημα της πολιτικής σας, έχει δυστυχώς τραγικές συνέπειες στα νοικοκυριά, στους πολίτες. Τα αποτελέσματα είναι τραγικά, όπως προκύπτουν από τις εκθέσεις του Τραπεζικού Μεσολαβητή και του Συνηγόρου του Πολίτη κι αυτά σας φέρνουν προ των ευθυνών σας. Γι’ αυτό δεν πρέπει να ζητάτε από τους τραπεζίτες να αναλάβουν πρωτοβουλία, αλλά το καλύτερο θα ήταν εσείς, τις δικές σας προτάσεις εδώ, εντός του ελληνικού Κοινοβουλίου, να τις καταθέσετε και να ενημερώσετε για το εάν θα αντικαταστήσετε αυτήν την πολιτική που εφαρμόζετε μέχρι τώρα. 
      Τελειώνοντας, λοιπόν, θα ήθελα να πω ότι πρέπει να στηρίξουμε τις ευαίσθητες κοινωνικά ομάδες. Υπάρχουν άνθρωποι που έχουν πραγματικά μεγάλη αδυναμία, μεγάλη ανάγκη. 
      Από την άλλη πλευρά, όμως, υπάρχουν και τράπεζες που παραβιάζουν κανονισμούς. Για παράδειγμα, όσον αφορά τις πιστωτικές κάρτες, πολλές φορές μας στέλνουν μία πιστωτική κάρτα. Τις επιστρέφουμε, δεν τις θέλουμε. Και όμως, υπάρχει κάποια χρέωση ετήσιας συνδρομής. Για ποιο λόγο; Εγώ ούτε τη ζήτησα ούτε τη θέλησα ούτε την κράτησα αυτήν την κάρτα. Γιατί, λοιπόν, να πληρώσω την ετήσια συνδρομή υποχρεωτικά, επειδή το θέλει η τράπεζα; 
      Ένα δεύτερο σημείο. Εάν κάποιος πολίτης έχει χρέος στην τράπεζα, υποχρεούται η τράπεζα να του αποστέλλει λογαριασμό, ώστε να γνωρίζει τι ακριβώς χρωστάει. Και όμως οι περισσότερες τράπεζες δεν το κάνουν, δεν αποστέλλουν λογαριασμό. Του λένε ότι το χρέος είναι τόσες χιλιάδες ευρώ. Πού θα δει, λοιπόν, αν μειώνεται το χρέος, τι γίνεται; Αυτό είναι παράνομο. Και το κάνει συγκεκριμένα η «EUROBANK», έχω συγκεκριμένο παράδειγμα. Είναι παράνομο αυτό. Και έτσι, ασκείται πίεση στον πολίτη, επειδή δεν έχει να δώσει την ελάχιστη καταβολή, για 500 ευρώ να του πάρουν το σπίτι. Μα, για 500 ευρώ; 
      Ξανατονίζω, λοιπόν, ότι πρέπει να υποστηριχθούν οι ευαίσθητες κοινωνικά ομάδες και πραγματικά να υποστούν κυρώσεις οι τράπεζες. 
      Σας ευχαριστώ πάρα πολύ και για την κατανόησή σας.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Και εμείς σας ευχαριστούμε, κυρία συνάδελφε.
      Ο συνάδελφος κ. Πλεύρης έχει το λόγο.
      ΑΘΑΝΑΣΙΟΣ ΠΛΕΥΡΗΣ: Κύριοι συνάδελφοι, είναι γεγονός ότι ζούμε στην ελεύθερη οικονομία και προφανώς μέσα στους όρους της ελεύθερης οικονομίας είναι και το τραπεζικό σύστημα. Εδώ εμείς ερχόμαστε για να δούμε τη λειτουργία αυτού του τραπεζικού συστήματος και όχι αναγκαστικά σώνει και καλά θέλουμε την κατάλυση του τραπεζικού συστήματος.
       Δεν είναι, όμως, δυνατόν αυτήν τη στιγμή σε μια παγκόσμια οικονομία που υπάρχει κρίση να έρχονται οι ελληνικές τράπεζες, με υπερκέρδη 5,7 δισεκατομμύρια ευρώ το έτος 2007, 70% άνοδος από το 2006, τη στιγμή που όπως είναι γνωστό ο καταναλωτής δεν βρέθηκε σε καλύτερη μοίρα, για να δικαιολογεί αυτές τις αυξήσεις.
       Υπήρξαν αποφάσεις δικαστηρίων και πολλές αποφάσεις, κύριε Υπουργέ, οι οποίες εμμέσως πλην σαφώς, για να μας καταλάβει και ο κόσμος που μας παρακολουθεί, είπαν στις τράπεζες, είστε τοκογλύφοι. Αυτό ήταν το νόημα των πανωτοκίων που ακούγεται πιο κομψά. Για τα πανωτόκια είπαν τα δικαστήρια στις τράπεζες, αυτό που κάνετε είναι τοκογλυφία. 
      Είναι μία σειρά δεδομένων, τα οποία τα ανέλυσαν οι προηγούμενοι ομιλητές που δείχνουν μία δυσλειτουργία να ελέγξετε το τραπεζικό σύστημα, την κατάχρηση αυτού του τραπεζικού συστήματος. Αναφέρω ορισμένα περιστατικά, τα οποία δεν έχουν ειπωθεί. Έχουμε τα περίφημα προσωπικά δεδομένα για παράδειγμα για τα οποία όλοι κοπτόμεθα και καλά κάνουμε και κοπτόμεθα.
       Τι γίνεται με τις τράπεζες, οι οποίες βρίσκουν όλους τους πολίτες, τους παίρνουν τηλέφωνο και τους λένε, κύριε τάδε, -δηλαδή γνωρίζουν το όνομα- έχουμε μία κάρτα, να σας τη στείλουμε, τον πρώτο χρόνο δεν έχει εισφορά. Γιατί εκεί δεν υπάρχουν καταγγελίες, γιατί εκεί δεν υπάρχουν καταδίκες των τραπεζών; Τα προσωπικά δεδομένα είναι μόνο όταν μία μικρή επιχείρηση διατηρεί ένα αρχείο;
       Κάνατε τις ανεξάρτητες αρχές με τις οποίες εμείς σε ιδεολογικό σημείο έχουμε διαφωνήσει και το έχουμε πει πάρα πολλές φορές και υπάρχουν συνταγματικώς κατοχυρωμένες ανεξάρτητες αρχές. Δεν κρίνατε σκόπιμο ότι θα έπρεπε να υπάρχει μία ανεξάρτητη αρχή συνταγματικώς κατοχυρωμένη, για να ελέγχει τις τράπεζες; Εποπτεύουσα αρχή η Τράπεζα της Ελλάδας; Δεν κρίνατε σ΄ αυτό το σημείο ότι θα πρέπει πραγματικά να δίνουν λόγο οι τράπεζες στην Επιτροπή Θεσμών και Διαφάνειας της Βουλής; Δεν υπάρχουν προβλήματα σ΄ όλο αυτό το σύστημα; Δεν το αντιλαμβανόσαστε; Δεν καταλαβαίνετε ότι καθημερινά ο κόσμος πραγματικά βρίσκεται στα όρια της φτώχειας και οι τράπεζες κερδίζουν χρήματα;
      Πλειστηριασμοί: Ένα μείζον θέμα. Έχω ρωτήσει και το Υπουργείο σας, έχω ρωτήσει κι άλλα Υπουργεία και δεν έχω πάρει σαφή απάντηση. Πόσες οικίες βγαίνουν ετησίως σε πλειστηριασμό από τις τράπεζες; Θα μου πείτε, εάν μία τράπεζα έχει δώσει ένα δάνειο και ο άλλος δεν μπορεί να το πληρώσει, τι θα κάνουμε, δεν θα το πληρώσει; Δεν είναι ο πλειστηριασμός μία διαδικασία; Είναι μία διαδικασία, αλλά πώς γίνονται οι πλειστηριασμοί; Η οικία του καθενός βγαίνει στα 2/3 της αξίας και όταν λέμε 2/3 της αξίας, τις περισσότερες φορές βγαίνει στα 2/3 της αντικειμενικής αξίας ή λίγο παραπάνω από την αντικειμενική. Αυτό όπως καταλαβαίνετε είναι ένα τραγικά μικρό ποσό.
      Και μήπως θα σας φανεί περίεργο αν ακούσετε από εμένα –και θα μου πείτε να φέρω στοιχεία- ότι υπάρχει συνεργασία τραπεζών με τα «κοράκια» που παίρνουν τα σπίτια των ανθρώπων; Δεν το έχετε ακούσει αυτό; Δεν σας έχει γίνει κάποια τέτοια καταγγελία; Εάν δεν σας έχει γίνει, πάμε την Τετάρτη που γίνονται πλειστηριασμοί, να δείτε σε τι αξίες βγαίνουν τα σπίτια από τις τράπεζες και αν τελικά αυτό είναι δικαίωμα της τράπεζας να εισπράξει μια οφειλή ή τελικά είναι μια κατάχρηση δικαιώματος.
      Παραπλανητικές διαφημίσεις. Ειπώθηκε. Τι γίνεται μ’ αυτές; Δεν πρέπει να παρέμβει το κράτος; Είναι δυνατόν να διαφημίζουμε μ’ ένα πρότυπο ότι η δείνα ή η τάδε τράπεζα σας χαρίζει χρήματα, ενώ στην πραγματικότητα περνάνε από κάτω με ταχύτητα τα ψιλά γράμματα για τα πραγματικά επιτόκια; Και τελικά δεν θα έπρεπε –φιλελεύθερη οικονομία έχουμε- να έχει ένα λόγο και το κράτος, κάτω από ποιους όρους θα δίνονται τα δάνεια και αν μπορεί ο συγκεκριμένος καταναλωτής που έρχεται με μια φορολογική δήλωση να πάρει ένα δάνειο ή τελικά θα αναγκαστεί να χάσει το σπίτι του;
      Κύριε Υπουργέ, γνωρίζετε καλύτερα από εμένα ότι ζούμε σε μια παγκόσμια κρίση αυτήν την περίοδο, η οποία οφείλεται στο εξής γεγονός: Στην απληστία του καπιταλισμού. Κατέρρευσε ο κομμουνισμός με αποτέλεσμα να υπάρχει φοβερή μεταφορά καπιταλιστικών επιχειρήσεων εκεί που υπάρχουν φθηνά εργατικά χέρια, ακριβώς για να υπάρξει μεγαλύτερη κερδοφορία. Τα προϊόντα όμως δεν θα πωλούνταν στις χώρες αυτές. Θα πωλούνταν στην αμερικανική αγορά και στην ευρωπαϊκή αγορά. Η μεταφορά όμως που έγινε έφερε τον Ευρωπαίο και Aμερικανό πολίτη σε μια ανέχεια. Συνεπώς έπρεπε αυτός ο πολίτης να δανείζεται. Γι’ αυτό βγήκαν τα εύκολα δάνεια. Δανείστηκε αυτός ο κόσμος και το σύστημα πια έχει φτάσει στα όριά του. 
      Η JP Morgan έπρεπε να κάνει παρέμβαση για να σώσει ουσιαστικά το τραπεζικό σύστημα στην Αμερική, γιατί τα ποσά τα οποία αναφέρονται, αν πτώχευε η τράπεζα αυτή, ήταν ένα άνοιγμα στα 30.000.000.000 με 40.000.000.000 δολάρια. 
      Συνεπώς βλέπουμε ότι η απληστία αυτού του συστήματος που δεν μπόρεσε να κρατήσει τις ισορροπίες μετά την πτώση του κομμουνισμού, έχει οδηγήσει το ίδιο το σύστημα να δοκιμάζει τα όρια του και κατά πολλούς αναλυτές, να διερχόμαστε αυτήν τη στιγμή τη μεγαλύτερη οικονομική κρίση, σε επίπεδο τραπεζών, μετά το κραχ του 1929.
      Πιστεύουμε, κύριε Υπουργέ, ότι πρέπει να υπάρξει έλεγχος. Ο πολίτης πρέπει να αισθάνεται ασφάλεια σε όλες τις τραπεζικές του συναλλαγές. Αυτήν τη στιγμή ο πολίτης αισθάνεται πως οτιδήποτε και να κάνει, την κάρτα να βάλει στο μηχάνημα, θα χρεωθεί. Το ΔΙΑΣ να χρησιμοποιήσει από μια άλλη τράπεζα θα χρεωθεί. Να πάει να καταθέσει σ’ έναν άλλο λογαριασμό, θα χρεωθεί.
      Τέλος υπάρχει και το θέμα των ομολόγων, όπου ουσιαστικά όλα αυτά τα ποσά τα καπηλεύτηκαν οι τράπεζες και δεν απέδωσαν τον τοκισμό εκεί που έπρεπε, αλλά τον πήραν οι τράπεζες. Οι ίδιες οι τράπεζες έχουν παρασύρει κόσμο και θα το δείτε αυτό. Ίσως να έχετε ακούσει ότι έχει παρασυρθεί κόσμος και έχει μπει σε δομημένα ομόλογα, τα οποία του παρουσιάστηκαν ως επενδυτικά προγράμματα και επειδή τώρα τα δομημένα ομόλογα δεν έχουν αναστραφεί και είναι 20% και 30% κάτω, πηγαίνουν και ζητάνε τα λεφτά τους από τις τράπεζες και οι τράπεζες λένε: «Μα, δεν ήταν επενδυτικό προϊόν, ήταν δομημένο ομόλογο». 
      Γενικώς βρισκόμαστε σε μια κατάσταση που εύλογα ο πολίτης αισθάνεται ότι οι τράπεζες κάνουν ό,τι θέλουν, δεν δίνουν λογαριασμό πουθενά και δεν υπάρχει η πολιτική βούληση από την Κυβέρνησή σας να βάλει τους φραγμούς τους οποίους πρέπει. 
      (Χειροκροτήματα από την πτέρυγα του ΛΑ.Ο.Σ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πλεύρη.
      Κύριοι συνάδελφοι, ο Βουλευτής κ. Σπήλιος Λιβανός, ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Το λόγο έχει ο Υφυπουργός κ. Βλάχος.
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κυρίες και κύριοι συνάδελφοι, με αφορμή την επερώτηση που συζητάμε σήμερα φέρνουμε στην Εθνική Αντιπροσωπεία ένα πολύ σημαντικό θέμα. Και πιστεύω ότι εάν η προσέγγιση γίνει απ’ όλα τα μέρη με καλή διάθεση, στο τέλος αυτής της κουβέντας θα στείλουμε ένα μήνυμα προς την κοινωνία, προς όλους τους συμπολίτες μας που μας παρακολουθούν. Γιατί θεωρώ ότι είναι εύκολο από το Βήμα της Βουλής με γενικόλογες και τις περισσότερες φορές αόριστες κουβέντες να δημιουργούμε εντυπώσεις, είναι δύσκολο όμως να κάνουμε προσεκτική προσέγγιση και να φανούμε χρήσιμοι στους συμπολίτες μας.
    Εμείς ως Υπουργείο Ανάπτυξης, ως τομέας εμπορίου του Υπουργείου Ανάπτυξης και πιο συγκεκριμένα και με τη Γενική Γραμματεία Καταναλωτή προσπαθούμε καθημερινά να είμαστε κοντά στον πολίτη, να δίνουμε οδηγίες, να ακούμε το μήνυμα που μας στέλνουν και να παρεμβαίνουμε. Πραγματικά για μας δεν υπάρχουν απαγορεύσεις ούτε φοβίες. Θα τα πούμε αναλυτικά καθ’ όλη τη διάρκεια της κουβέντας αλλά θέλω να ξεκινήσω μ’ αυτό, με το μήνυμα από την πλευρά τη δική μας ότι εμείς είμαστε εκεί για να παρέμβουμε, για να ακούσουμε τους συμπολίτες μας, την κοινωνία και να προστατέψουμε τους πολλούς από το άδικο.
    Κυρίες και κύριοι συνάδελφοι, η σύγχρονη οικονομία, η αναπτυξιακή προοπτική κάθε χώρας βασίζεται σ’ ένα μεγάλο βαθμό, σ’ ένα αξιόπιστο και φερέγγυο τραπεζικό σύστημα το οποίο πρέπει να είναι σε θέση να στηρίζει αποτελεσματικά κάθε οικονομική δραστηριότητα. Παράλληλα, η δυναμική και ταχύτατα αναπτυσσόμενη τραπεζική αγορά έχει ανάγκη από ένα σταθερό και ανταγωνιστικό περιβάλλον προκειμένου με τη σειρά της να αναπτυχθεί απρόσκοπτα. 
    Η Κυβέρνηση έθεσε από την πρώτη στιγμή ως βασική προτεραιότητα της πολιτικής της την ενίσχυση του ανταγωνισμού στο εγχώριο τραπεζικό σύστημα ως κεντρικό μοχλό ανάπτυξης της εθνικής μας οικονομίας. Στην κατεύθυνση αυτή συνεισέφεραν οι αποκρατικοποιήσεις που υλοποιήθηκαν και υλοποιούνται καθώς και οι διαρθρωτικές αλλαγές που έχουν προωθηθεί. Το αποτέλεσμα είναι μια νέα εποχή ανάπτυξης, ανταγωνιστικότητας και εξωστρέφειας. 
    Σ’ αυτό το νέο περιβάλλον δημιουργείται ωστόσο και σειρά υποχρεώσεων του ίδιου του τραπεζικού τομέα έναντι του συναλλασσόμενου κοινού, επιχειρήσεων ή ιδιωτών. Είναι ξεκάθαρο ότι οι τράπεζες δεν έχουν μόνο δικαιώματα και κέρδη. Έχουν και υποχρεώσεις απέναντι στον καταναλωτή. Είναι γνωστό –και αναφέρεται στο κείμενο της επερώτησης- ότι υπάρχουν πολλές καταγγελίες από πολίτες οι οποίοι αναφέρονται όχι μόνο σε κάποιους από τους όρους των συναλλαγών, αλλά και σε κάποιες συγκεκριμένες συμπεριφορές μερίδας εκπροσώπων των τραπεζικών ιδρυμάτων.
    Εμείς ως Κυβέρνηση από την πρώτη στιγμή σκύψαμε σ’ αυτό το πρόβλημα και προσπαθήσαμε με πρωτοβουλίες μας να δώσουμε λύσεις. Με νηφαλιότητα, χωρίς λαϊκισμούς επιδιώκουμε να διασφαλίσουμε την καλή λειτουργία της αγοράς με κεντρικό στόχο τη διασφάλιση της ανάπτυξης αλλά και των συμφερόντων του καταναλωτή. 
    Έτσι προχωρήσαμε σε μια σειρά πρωτοβουλιών. Αλλάξαμε το νομοθετικό πλαίσιο. Ως γνωστόν η καταχρηστική συμπεριφορά των επιχειρήσεων και ειδικότερα ο καταχρηστικός ή μη χαρακτήρας των όρων των συμβάσεων, που αυτές συνάπτουν με τους καταναλωτές, ελέγχεται σύμφωνα με τις διατάξεις του άρθρου 2 του ν. 2251/1994 σε συνδυασμό με τις σχετικές αποφάσεις των δικαστηρίων. 
    Εμείς στο πλαίσιο της αποτελεσματικότερης προστασίας των οικονομικών συμφερόντων των καταναλωτών τόσο γενικά όσο και ειδικότερα στις συναλλαγές τους με τις τράπεζες με το ν. 3587/2007 τροποποιήσαμε το ν. 2251/1994. Πιο συγκεκριμένα καθορίσαμε επακριβώς τον τρόπο με τον οποίο θα αποζημιωθεί ο καταναλωτής εφόσον υπάρξει αμετάκλητη δικαστική απόφαση επί συλλογικής αγωγής. Προβλέψαμε τη δυνατότητα, εφόσον  υπάρξει δεδικασμένο αμετάκλητων δικαστικών αποφάσεων επί αγωγών καταναλωτή ή ενώσεων καταναλωτών, ο Υπουργός Ανάπτυξης να μπορεί με απόφασή του να καθορίζει τους όρους και τις προϋποθέσεις προσαρμογής της συμπεριφοράς των τραπεζών στις αμετάκλητες αποφάσεις των δικαστηρίων.
      Καθιερώσαμε να μπορεί η Τράπεζα της Ελλάδος έπειτα από αίτημα της Γενικής Γραμματείας Καταναλωτή να γνωμοδοτεί για επιβολή κυρώσεων σε περίπτωση παραβάσεων των πιστωτικών ιδρυμάτων. Βάλαμε αυστηρούς όρους στη διαδικασία κατασχέσεων για ικανοποίηση απαιτήσεων πιστωτικών ιδρυμάτων. Δηλαδή, δεν μπορούν πλέον οι τράπεζες να κατάσχουν για μικρά καταναλωτικά δάνεια μέχρι ύψους 10.000 ευρώ. Δεν μπορούν να κατάσχουν για δάνεια για την πρώτη κατοικία των οφειλετών. 
      Σε σχέση με τις αναφερόμενες στην ερώτηση δικαστικές αποφάσεις 711 και 961 του 2007, παρ’ ό,τι είναι πρωτόδικες, προχωρήσαμε σε μία σειρά πρωτοβουλιών. Υπενθυμίζω χαρακτηριστικά την από 11/10/2007 επιστολή του Γενικού Γραμματέα Καταναλωτή προς την Ένωση Ελληνικών Τραπεζών αναφορικά με τα προβλήματα και τις καταγγελίες καταναλωτών στις συναλλαγές τους με τις τράπεζες, με το οποίο ζητήθηκε η απάλειψη τεσσάρων τουλάχιστον από τους επίμαχους όρους οι οποίοι κρίθηκαν καταχρηστικοί με τις εν λόγω δικαστικές αποφάσεις. Έχω και καταθέτω στα Πρακτικά την επιστολή του Γενικού Γραμματέα Καταναλωτή προς την Ένωση Ελληνικών Τραπεζών. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος καταθέτει για τα Πρακτικά την προαναφερθείσα επιστολή η οποία έχει ως εξής:
      (Να φωτογραφηθούν οι σελ. 89-92)
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Έγινε υποβολή τεσσάρων ερωτημάτων από 16/10/2007, 30/10/2007, 12/11/2007 και 22/11/2007 από την υπηρεσία μας προς την Τράπεζα της Ελλάδος σχετικά με την καταχρηστικότητα ή μη συγκεκριμένων γενικών όρων συναλλαγών σε σύμβαση πιστωτικής κάρτας, καθώς επίσης και σχετικά με την καταχρηστικότητα ή μη χρέωσης προμήθειας για κατάθεση σε λογαριασμό τρίτου. Σε απάντησή της η Τράπεζα της Ελλάδος αναφέρει ότι θα ήταν σκοπιμότερο να εκδοθεί αμετάκλητη δικαστική απόφαση, σχετικά με τα εν λόγω θέματα, προτού επιβληθούν οι κυρώσεις. 
      Σε κάθε περίπτωση, η Γενική Γραμματεία Καταναλωτή, λαμβάνοντας υπ’ όψιν και τη νομοθεσία, παρακολουθεί με ιδιαίτερη προσοχή τις εξελίξεις επί των θιγομένων στην επερώτηση θεμάτων και θα παρέμβει όταν οι εν λόγω δικαστικές αποφάσεις καταστούν αμετάκλητες. Μέχρι τότε, ασφαλώς δεν μένουμε με σταυρωμένα χέρια. Έχοντας ως γενική αρχή τη μέριμνα για την εξασφάλιση των οικονομικών συμφερόντων των καταναλωτών, το Υπουργείο Ανάπτυξης με βάση το προαναφερθέν νομοθετικό πλαίσιο, που δεν πρέπει να το ξεχνάμε, όταν απ’ αυτό εδώ το Βήμα αλλά και γενικότερα λέμε βαριές κουβέντες και μεγάλες υποσχέσεις, με βάση, λοιπόν, το προαναφερθέν νομοθετικό πλαίσιο, εξετάζει και τα θέματα των τραπεζικών συναλλαγών ως προς την εφαρμογή της νομοθεσίας για την καταναλωτική πίστη και τις αντίστοιχες συμβάσεις και προχωρά στις κατάλληλες ενέργειες. Πιο συγκεκριμένα, η Διεύθυνση Προστασίας Καταναλωτή, μετά από καταγγελίες καταναλωτών, έχει υποβάλει μέχρι στιγμής πρόστιμα ύψους 854.522 ευρώ σε έξι πιστωτικούς φορείς για διάφορες παραβάσεις, όπως φαίνεται και στον πίνακα που επίσης καταθέτω στα Πρακτικά και είναι στη διάθεση του κάθε συναδέλφου. 
      (Στο σημείο αυτό ο Υφυπουργός Ανάπτυξης κ. Γεώργιος Βλάχος καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      ( Να φωτογραφηθεί η σελ.95 )
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Πρέπει να σημειωθεί ότι οι πέντε προαναφερθείσες τράπεζες έχουν ήδη προσφύγει στο Συμβούλιο Επικρατείας -είναι αναφαίρετο δικαίωμά τους- για την ακύρωση των σχετικών αποφάσεων επιβολής των χρηματικών προστίμων, όμως αυτό δεν εμπόδισε εμάς μέχρι σήμερα να έχουμε κινηθεί με τον τρόπο που ανέφερα νωρίτερα. 
      Παράλληλα, προσαρμοζόμαστε στις νομοθετικές εξελίξεις που υπάρχουν σε κοινοτικό επίπεδο. Το υφιστάμενο θεσμικό πλαίσιο θα καταστεί ακόμη πιο επίκαιρο με την ενσωμάτωση στο εθνικό δίκαιο της ήδη ψηφισθείσας από το Ευρωπαϊκό Κοινοβούλιο νέας οδηγίας, με την οποία θεσπίζονται ενιαίοι κανόνες για τα καταναλωτικά δάνεια που συνάπτουν οι καταναλωτές με τις τράπεζες. Τα οφέλη που θα προκύψουν για τους καταναλωτές θα είναι σημαντικά. 
      Αξίζει να σημειωθεί ότι στο πεδίο εφαρμογής της απόφασης αυτής θα εμπίπτουν τα πλέον διαδεδομένα καταναλωτικά δάνεια, δεδομένου ότι θα καλύπτει συμβάσεις πίστωσης που αφορούν ποσά από 200 έως 75.000 ευρώ και θα αφορά επίσης και τις πιστωτικές κάρτες. Όλοι οι καταναλωτές στην Ευρωπαϊκή Ένωση θα λαμβάνουν μέσω του εντύπου τυποποιημένων ευρωπαϊκών πληροφοριών καταναλωτικής πίστης οδηγίες, ούτως ώστε εύκολα να μπορούν να συγκρίνουν και να επιλέγουν την πλέον συμφέρουσα από τις προσφορές που τους γίνονται, είτε στη χώρας τους είτε σε άλλο κράτος της Ευρωπαϊκής Ένωσης, καθώς και να επωφελούνται από τραπεζικά προϊόντα που δεν διατίθενται στη χώρα τους.
     Ενθαρρύνεται η ανάπτυξη μιας διασυνοριακής αγοράς καταναλωτικών δανείων και η ενίσχυση του ανταγωνισμού που θα συμβάλει στη βελτίωση των τραπεζικών προϊόντων και ενδεχόμενα στη μείωση των επιτοκίων. 
     Επιπλέον, η οδηγία ρυθμίζει το ζήτημα των συνδεδεμένων συμβάσεων πίστωσης. Πρόκειται για συμβάσεις πίστωσης, που χρησιμεύουν για χρηματοδότηση σύμβασης για προμήθεια αγαθών ή για την παροχή υπηρεσιών, όπως έγινε πρόσφατα με τα ινστιτούτα αδυνατίσματος. Αναφέρει αναλυτικά τις πληροφορίες που θα πρέπει να δίδονται, σε περίπτωση διαφήμισης καταναλωτικών δανείων και μάλιστα, χρήση αντιπροσωπευτικού παραδείγματος. Καθορίζει με λεπτομέρεια τις πληροφορίες που θα πρέπει να δίδονται στον καταναλωτή πριν τη σύναψη της σύμβασης, καθώς κι εκείνες που πρέπει να περιλαμβάνονται στη σύμβαση. Ρυθμίζει αναλυτικά το ζήτημα των υπεραναλήψεων. Εισάγει την αρχή του υπεύθυνου δανεισμού και θεσπίζει υποχρέωση εκ μέρους του πιστωτή αξιολόγησης της πιστωληπτικής ικανότητας του καταναλωτή πριν τη δανειοδότησή του για την προστασία του από τυχόν υπερχρέωση. 
     Θεσπίζει δικαίωμα αναιτιολόγητης υπαναχώρησης εντός δεκατεσσάρων ημερών από την υπογραφή της σύμβασης πίστωσης. Προσδιορίζει με σαφήνεια τον τρόπο υπολογισμού του συνολικού ετήσιου πραγματικού ποσοστού επιβάρυνσης του γνωστού Σ.Ε.Π.Ε.. 
     Η Γενική Γραμματεία Καταναλωτή θα μεριμνήσει για την σε σύντομο χρονικό διάστημα ενσωμάτωση της οδηγίας στο εθνικό μας δίκαιο. Άλλωστε, το θεσμικό μας πλαίσιο προβλέπει την πραγματοποίηση της ενσωμάτωσης με την έκδοση κοινής υπουργικής απόφασης, γεγονός που θα συμβάλει στην απλούστευση της όλης διαδικασίας. 
     Όμως, παράλληλα με όλα αυτά, προχωράμε σε εκστρατεία ενημέρωσης του κοινού των καταναλωτών. Στο πλαίσιο της διαρκούς ενημέρωσης και στήριξης των καταναλωτών για την άσκηση των δικαιωμάτων τους, έχουμε προχωρήσει σε μία σειρά δράσεων και θα ήθελα να αναφέρω χαρακτηριστικά το τηλεφωνικό κέντρο εξυπηρέτησης του κοινού, τη γνωστή πια γραμμή επικοινωνίας 1520, το οποίο ενημερώνει τους καταναλωτές για τα δικαιώματά τους και δίνει μεταξύ άλλων τη δυνατότητα καταγγελίας και για θέματα καταναλωτικής πίστης. 
     Θέλω για μία ακόμη φορά να πω και από το Βήμα της Βουλής, ότι όποιες παρεμβάσεις γίνονται μέσω του 1520 δεν χρειάζεται να είναι επώνυμες. Μπορεί να δίδονται σαν πληροφορίες και το 1520 αξιολογεί ακριβώς με τον ίδιο τρόπο. Το λέμε αυτό για να μη νιώθουν δυσκολία οι συμπολίτες μας, που θέλουν να επικοινωνήσουν με το 1520 ότι πρέπει οπωσδήποτε να κάνουν επώνυμη καταγγελία. Είναι αρκετή η παροχή των στοιχείων για να κινηθεί η Γενική Γραμματεία Καταναλωτή. 
     Έχουμε την καθημερινή παρέμβαση των υπηρεσιών της Γενικής Γραμματείας Καταναλωτή για την επίλυση των προβλημάτων και τις σχέσεις καταναλωτών και τραπεζών, την ιστοσελίδα της Γενικής Γραμματείας στο διαδίκτυο, τις επιτροπές φιλικού διακανονισμού στις νομαρχίες, την έκδοση Οδηγού Καταναλωτή, τη θέσπιση Συνήγορου Καταναλωτή.  Σημειώνεται ότι στις 31-3-2008 διοργανώθηκε από τη Γενική Γραμματεία Καταναλωτή ημερίδα με θέμα: «Τράπεζες και Καταναλωτές». Και επειδή ακούστηκε από τους συναδέλφους που μίλησαν μέχρι τώρα, αν είδαμε τα στοιχεία και αν ξέρουμε τη μελέτη της «G.P.O.», πρέπει να πω ότι εμείς την προκαλέσαμε, εμείς τη ζητήσαμε, εμείς τη χρηματοδοτήσαμε και εμείς την ανακοινώσαμε. Καταθέτω το φυλλάδιο, το οποίο κυκλοφόρησε με αφορμή αυτή τη μελέτη και την ημερίδα που έγινε, φυλλάδιο που θα μοιραστεί σε όλα τα Κέντρα Εξυπηρέτησης Πολιτών, στις νομαρχίες, στις καταναλωτικές οργανώσεις, προκειμένου το σύνθημα «Μπες ενημερωμένος, βγες κερδισμένος» να γίνει πράξη προς όφελος των συμπολιτών μας. 
      (Στο σημείο αυτό ο Υφυπουργός  Ανάπτυξης κ. Γεώργιος Βλάχος καταθέτει για τα Πρακτικά το προαναφερθέν φυλλάδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εμείς, λοιπόν, προκαλέσαμε αυτή την έρευνα, εμείς διοργανώσαμε αυτή την ημερίδα και καλέσαμε εκεί εκπροσώπους των τραπεζών, προκειμένου να ακούσουμε απόψεις και κυρίως εάν θέλετε, για να στείλουμε και μέσα από αυτή την ημερίδα ένα μήνυμα ότι τίποτε πια για εμάς δεν θα μένει ανεξέλεγκτο. Γιατί πέρα από την προσπάθεια που κάνουμε και πέρα από το αν είναι πρωτόδικες οι αποφάσεις, η δική μας παρέμβαση είναι καθημερινή. Και βεβαίως, θέλουμε την κρίση όλων, αλλά χρειαζόμαστε κάποιο χρονικό διάστημα, προκειμένου αυτές οι αποφάσεις να τελεσιδικήσουν και τότε από τη μεριά τη δική μας να παρθούν οι συγκεκριμένες πρωτοβουλίες.
      Σχολιάστηκε νωρίτερα η ομιλία του Υπουργού μας, του κ. Φώλια. Ο Υπουργός μίλησε γι’ αποφάσεις που είναι πρωτόδικες και ουσιαστικά συμβούλευσε, εντός ή εκτός εισαγωγικών εάν θέλετε, τις τράπεζες μέχρι να τελεσιδικήσει η απόφαση να πάρουν πρωτοβουλίες. Αυτή ήταν η παρέμβαση, όχι γιατί δεν μπορούμε εμείς να αποφασίσουμε. Εμείς περιμένουμε τις οριστικές αποφάσεις και τότε πράγματι θα κριθούμε.
      Από την ημερίδα αυτή πιστεύουμε ότι στείλαμε ένα θετικό μήνυμα προς όλους τους συμπολίτες μας, προς όλη την κοινωνία, γιατί εκεί συμμετείχαν εκπρόσωποι δεκάδων καταναλωτικών οργανώσεων, καταναλωτικών οργανώσεων που για εμάς είναι «εργαλεία», αφού μέσα από αυτές τις οργανώσεις  προσπαθούμε να ενημερώσουμε τους πολίτες, προσπαθούμε να δώσουμε πλήρη εικόνα των δικαιωμάτων τους και προσπαθούμε καθημερινά να τους παροτρύνουμε να διεκδικούν αυτά τα δικαιώματα και να τα αναζητούν και όπου βρίσκουν εμπόδια από οποιονδήποτε φορέα, να ζητούν τη βοήθεια του Υπουργείου Ανάπτυξης και πιο συγκεκριμένα της Γενικής Γραμματείας Καταναλωτή.
      Στο φυλλάδιο το οποίο κατέθεσα πριν από λίγο και το οποίο, όπως είπα, μοιράζεται περιέχονται χρήσιμες συμβουλές προς τους καταναλωτές για στεγαστικά δάνεια, για την εξυπηρέτηση όλων των συμπολιτών μας από τα Α.Τ.Μ., για πάγιες εντολές, για πιστωτικές κάρτες, για καταναλωτικά δάνεια, για προσυμβατική ενημέρωση, για χρηματοδότηση αυτοκινήτου. Βλέπετε λοιπόν, ότι προσπαθούμε, μέσα σ’ ένα ευρύ φάσμα ενημέρωσης, να δώσουμε δύναμη στα δικαιώματα του κάθε συμπολίτη μας, αρκεί να θέλει, βεβαίως, και ο καθένας από εμάς  να διεκδικήσει τα δικαιώματά του και να μην τα αφήνει στη λογική ότι δεν θέλει να μπλέξει. Γιατί ασφαλώς δεν είμαστε κοινωνία αγγέλων –υπάρχουν προβλήματα- όμως είμαστε μια Κυβέρνηση, είμαστε ένα Υπουργείο που προσπαθούμε αυτά τα προβλήματα να μην τα «κρύβουμε κάτω από το χαλί». Έχουμε  την πόρτα μας ανοικτή, έχουμε όλα τα τηλέφωνα, όλες τις γραμμές ανοικτές, όπως είπα το 1520 και τις γραμμές της Γενικής Γραμματείας Καταναλωτή, στη διάθεση των συμπολιτών μας!
      Οι πολίτες καταναλωτές, τις προσεχείς ημέρες θα έχουν τη δυνατότητα και με αυτό το έντυπο να ενημερωθούν, διεκδικώντας τα δικαιώματά τους. Οι πρωτοβουλίες για την ενημέρωση των καταναλωτών για τραπεζικά προϊόντα και γενικότερα τη δημιουργία κουλτούρας υπεύθυνου δανεισμού θα συνεχιστούν με τη διοργάνωση και άλλων τέτοιων ημερίδων, τόσο στην Αθήνα όσο και στην περιφέρεια, με τη συνεργασία και των νομαρχιακών αυτοδιοικήσεων. Καθίσταται σαφές, ότι ο ρόλος του καταναλωτή στη διαδικασία του υπεύθυνου δανεισμού είναι επίσης πολύ σημαντικός.
      Είναι απολύτως αναγκαίο, κυρίες και κύριοι συνάδελφοι, ο καταναλωτής να είναι υπεύθυνος στη συμπεριφορά του, όταν πρόκειται να συνάψει κάποιο δάνειο και βεβαίως, θα πρέπει να προσέχει και να ζητά συγκεκριμένα στοιχεία από την τράπεζα, να ζητά ολοκληρωμένη πληροφόρηση, να μην πέφτει θύμα, εάν θέλετε, της πρώτης διαφήμισης, πιστεύοντας τα πάντα και την επόμενη ημέρα να προσπαθεί με πολύ ευκολία να υλοποιήσει αυτό που άκουσε. 
      Λέγαμε, με αφορμή την Ημέρα Καταναλωτή στις 15 Μαρτίου, με ένα έντυπο που μοιράσαμε πάλι σε όλους τους πολίτες «Ψάξτο καλύτερα». Είναι απαίτηση των καιρών να ψάχνει κανείς οτιδήποτε όσο γίνεται καλύτερα, πριν βάλει την υπογραφή του, πριν κάνει την οποιαδήποτε συνεργασία ιδιαίτερα με τις τράπεζες.
Και για να γίνει αυτό θα πρέπει να αφιερώνει χρόνο. 
      Δεν ξέρω πόσο είναι κακό για εσάς να υπάρχουν πολλές τράπεζες, αλλά εγώ θα κάνω μία προσέγγιση και θα πω ότι είναι καλό, με την έννοια ότι λειτουργούν ανταγωνιστικά. Όταν θέλεις να «αγοράσεις» κάτι, μπορεί να ρωτήσεις δύο και τρεις τράπεζες, προκειμένου να βρεις τους καλύτερους όρους και σε κάθε περίπτωση να έχεις την καλύτερη εξυπηρέτηση. Δεν είναι πάντα αρνητικό το ότι δημιουργούνται συνεχώς τράπεζες.
      Βεβαίως, αν μου επιτρέπετε, να πω –το λέω πρώτα για τον εαυτό μου, αλλά μπορούμε να το πούμε και στον κάθε συμπολίτη μας- ότι πρέπει να λειτουργεί με σύνεση και να κοιτάζει τις υποχρεώσεις που δημιουργούνται από την όποια συμφωνία κάνει με την τράπεζα.
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Τέλος, κυρίες και κύριοι συνάδελφοι, θα πρέπει επίσης να επισημανθεί ο καθοριστικός ρόλος των Ενώσεων Καταναλωτών, σε ό,τι αφορά ιδίως την εκπαίδευση του καταναλωτή και την ανάπτυξη της κουλτούρας του υπεύθυνου δανειολήπτη. 
      Σε κάθε περίπτωση είναι σίγουρο ότι χρειάζεται διαρκής εγρήγορση, ενδιαφέρον και κοινή προσπάθεια όλων των εμπλεκομένων, πολιτείας, εποπτικών αρχών, τραπεζών, καταναλωτικών οργανώσεων, καταναλωτών, με στόχο τη δημιουργία και διατήρηση των συνθηκών που θα επιτρέψουν την αποτελεσματική θωράκιση των καταναλωτών.
      Αυτή είναι για εμάς μία συνεχής, μία διαρκής προσπάθεια. Θα έλεγα ότι η ενημέρωση των καταναλωτών είναι μία συνεχής μάχη, ώστε να γνωρίζουν κάθε στιγμή ποια είναι τα δικαιώματά τους, ποιοι είναι οι κίνδυνοι και τι πρέπει να προσέχουν. Αυτήν την προσπάθεια εμείς θα τη συνεχίσουμε, όσο μπορούμε καλύτερα. 
      Σ’ αυτήν την προσπάθεια, πραγματικά -το λέμε και το πιστεύουμε- είμαστε εδώ ανοιχτοί να ακούσουμε την οποιαδήποτε πρόταση, την οποιαδήποτε πρωτοβουλία από όποιο κόμμα της Αντιπολίτευσης έρχεται, από όποια καταναλωτική οργάνωση κι εμείς θα το κάνουμε πράξη, γιατί το στοίχημα που έχουμε θέσει δεν είναι προσωπικό, δεν είναι του Υπουργείου, δεν είναι της Κυβέρνησης. Το στοίχημα που έχουμε βάλει είναι όλης της κοινωνίας και πρέπει όλοι μαζί, συμβάλλοντας ο καθένας με το δικό του τρόπο, να το κερδίσουμε.
      Σας ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα μαθητές και μαθήτριες και δύο συνοδοί καθηγητές από το Γυμνάσιο Παλαιοχώρας Χανίων. 
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υφυπουργέ, ο Λαϊκός Ορθόδοξος Συναγερμός θα ανέμενε ή μάλλον ανέμενε να συμπληρώνει την παρουσία σας και ένας ακόμη Υφυπουργός από το Υπουργείο Οικονομικών, για ευνόητους λόγους, βεβαίως.
       Όμως, όχι μόνο αυτό δεν συνέβη, αλλά για να μην χρησιμοποιήσω βαριές εκφράσεις, θα πω μόνο ότι από την αρχή προσπαθήσατε να υποβαθμίσετε τη σοβαρότητα της συζήτησης και του ζητήματος που θέτουμε με την απουσία σας από αρχή στην Αίθουσα. Δεν ακούσατε το βασικό μας εισηγητή. Νομίζω, όμως, ότι δεν έγινε εσκεμμένα.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε συνάδελφε, η επερώτηση θα ξεκινούσε στις 11.30΄.
      ΑΣΤΕΡΙΟΣ ΡΟΝΤΟΥΛΗΣ: Να το ξεκαθαρίσουμε, όμως. Ευελπιστούμε ότι δεν έγινε εσκεμμένα. Επίσης, να εκφράσω την ευαρέσκεια του Λαϊκού Ορθόδοξου Συναγερμού, διότι οι νουθεσίες μας επί της τακτικής που θα έπρεπε να ακολουθήσουμε στο θέμα των Σκοπίων εισακούσθηκαν και αναφέρομαι στην πρακτική και την πολιτική του βέτο που ακολουθήθηκε, θυμίζοντας μόνο ότι χρόνια τώρα ο Πρόεδρός μας σας έθετε το δρόμο.
      Και βεβαίως, να πω ότι καλά κάνετε και μας ακούτε, αλλά να μας ακούτε κατά ολοκληρωμένο τρόπο και όχι κατά το ήμισυ. Διότι θα πρέπει να τονίσουμε για πολλοστή φορά ότι η όποια αντίσταση προεβλήθη από την ελληνική πλευρά, προεβλήθη επί το έλασσον, δηλαδή για το πρόθεμα «άνω», «κάτω», «βόρεια», «νότια», «δεξιά», «αριστερά». Δεν προεβλήθη για το μείζον που είναι ο όρος «Μακεδονία». Αυτό το παραχωρήσατε!
      Και μιας που αναφέρομαι στα εθνικά ζητήματα, αγαπητοί συνάδελφοι, ...
      ΠΡΟΕΔΡΕΥΩΝ (Αναστάσιος Νεράντζης): Σας υπενθυμίζω ότι συζητούμε επερώτηση.
      ΑΣΤΕΡΙΟΣ ΡΟΝΤΟΥΛΗΣ: Έχω, όμως, το δικαίωμα να πω ό,τι θέλω.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το δικαίωμα να μιλάτε εκτός θέματος. Εγώ σας άφησα για λίγο να μιλήσετε, αλλά μην σταθούμε τώρα σ’ αυτό. Προχωρήστε.
      ΑΣΤΕΡΙΟΣ ΡΟΝΤΟΥΛΗΣ: Στο ναό της Δημοκρατίας, κύριε Πρόεδρε, ...
      ΠΡΟΕΔΡΕΥΩΝ (Αναστάσιος Νεράντζης): Στο ναό της Δημοκρατίας! Έχει κανονισμούς ο ναός της Δημοκρατίας! Αφήστε τα αυτά τώρα. Μην τα λέμε σ’ εμάς τώρα αυτά.
      ΑΣΤΕΡΙΟΣ ΡΟΝΤΟΥΛΗΣ: Ωραία, για να μην με κατηγορήσετε...
      ΠΡΟΕΔΡΕΥΩΝ (Αναστάσιος Νεράντζης): Ναός λοιπόν της Δημοκρατίας τι σημαίνει; Ότι ο καθένας άραγε μπορεί να μιλά για όποιο θέμα θέλει;
      ΑΣΤΕΡΙΟΣ ΡΟΝΤΟΥΛΗΣ: Σέβομαι τον κ. Νεράντζη, γι’ αυτό θα προχωρήσω.
      ΠΡΟΕΔΡΕΥΩΝ (Αναστάσιος Νεράντζης): Κι εγώ εσάς και προσωπικώς! Και το ξέρετε. 
      ΑΣΤΕΡΙΟΣ ΡΟΝΤΟΥΛΗΣ: Το ξέρω, αγαπητέ κύριε Πρόεδρε.
      Και μιας που αναφέρομαι στα εθνικά ζητήματα, δεν θα μου στερήσετε, κύριε Πρόεδρε, τη δυνατότητα να πω ότι η 6η Απριλίου αποφασίστηκε από το 7ο Συνέδριο Θρακιωτών να είναι η Μέρα Μνήμης της Γενοκτονίας του Θρακιώτικου Ελληνισμού. Υπάρχουν εν εξελίξει το Σαββατοκύριακο εκδηλώσεις στη Θεσσαλονίκη και θέλουμε να πούμε ως φόρο τιμής στα θύματα της Γενοκτονίας των Θρακιωτών ότι τους θυμάται η Ελληνική Βουλή, έστω και αν τους θυμάται μόνο ένα Κόμμα!
      Έρχομαι στο θέμα που θέσαμε σχετικά με τις τράπεζες. Έχω κρατήσει κάποια στοιχεία από την ομιλία του αγαπητού κυρίου Υφυπουργού, τα οποία θα τα θίξω στη δευτερολογία μου, βεβαίως, διότι θα δοθούν οι πρέπουσες και οι δέουσες απαντήσεις.
      Θέλω όμως να επισημάνω –ετέθη και από τον αγαπητό συνάδελφο τον κ. Βελόπουλο- το εξής: Κύριε Υφυπουργέ, για να πούμε τα πράγματα όπως είναι, η περιφέρεια και ο αγροτικός κόσμος –αρχίζω από εκεί- κυριολεκτικά στενάζει! Τα χωριά πεθαίνουν. Η περιφέρεια και ο αγροτικός κόσμος έφθασε σε μεγάλο βαθμό αρρώστιας. Δεν αντέχουν άλλο. Σημαντικό αίτιο είναι οι τράπεζες και τα πανωτόκια.
      Βεβαίως, θα πρέπει να σας πω ότι εκθέτετε με την πολιτική σας και τον ίδιο τον Πρωθυπουργό της χώρας, ο οποίος αναφέρθηκε στα πανωτόκια, αλλά κι εκεί ό,τι υλοποιήσατε, μισό το κάνατε! 
      Θα πρέπει να σας πω, σχετικά με την περίπτωση των πανωτοκίων, ότι οι φερέγγυοι πολίτες, αυτοί δηλαδή που προσπάθησαν να αντεπεξέλθουν στα βάρη τους, αυτοί δεν επωφελήθηκαν από τις όποιες, έστω και ελλιπείς, ρυθμίσεις περί πανωτοκίων. Άρα, λοιπόν, είστε εκτεθειμένοι, συνεχίζετε να είστε εκτεθειμένοι, έναντι του αγροτικού κόσμου της χώρας. 
      Και βεβαίως, επειδή γνωρίζω τον άνδρα, θα πω ότι ο Διοικητής της Αγροτικής Τράπεζας της Ελλάδος, ο κ. Μηλιάκος, κάνει μια φιλότιμη προσπάθεια, έχει μια ευαισθησία, προσπαθεί να περιορίσει τις όποιες ζημιές και τα όποια πλήγματα υφίσταται ο αγροτικός κόσμος, αλλά τα δεσμά του κ. Αλογοσκούφη δεν τον αφήνουν! Διότι -να πω εδώ, για να ακουστεί- ότι ο έλεγχος, το εποπτεύον Υπουργείο είναι το Υπουργείο Εθνικής Οικονομίας και Οικονομικών. Δεν είναι το Υπουργείο Αγροτικής Ανάπτυξης και Τροφίμων. 
      Ζητάμε, λοιπόν, από τον αξιαγάπητο κ. Αλογοσκούφη επιτέλους να καταλάβει ότι στενάζει ο αγροτικός κόσμος της χώρας! Όλα τα άλλα είναι παραμύθια! Γιατί αυτή είναι η πραγματικότητα. Πεθαίνει η περιφέρεια.
      Έρχομαι τώρα στην εισαγωγή του ευρώ, που διατυμπανίστηκε από  κάποιες πλευρές ότι ήταν μια κοσμοϊστορική αλλαγή για την ελληνική οικονομία προς το καλύτερο. Εγώ θα σας πω ότι ήταν μια κοσμοϊστορική αλλαγή και προς το χειρότερο. Ήταν ένα σοκ για τον Έλληνα πολίτη και για την ελληνική οικονομία η εισαγωγή του ευρώ.
      Θα μου αντιτείνετε: «Μα, δεν θέλετε να έχουμε ένα ισχυρό νόμισμα;».Βεβαίως. Θα σας αντιτείνω, όμως κι εγώ ότι ο τρόπος με τον οποίο μπήκε το ευρώ στη ζωή μας έφερε πολλαπλά δεινά. Πρώτον, αύξησε κατακόρυφα το κόστος της ζωής μας και δεύτερον, έχει πλήξει ανεπανόρθωτα την ανταγωνιστικότητα των ελληνικών επιχειρήσεων. 
      Ο Πρόεδρος του Λαϊκού Ορθοδόξου Συναγερμού μόλις χθες είπε ότι σε ταξίδια που έκανε στις Ηνωμένες Πολιτείες έβλεπε στα ράφια των σούπερ μάρκετ ελληνικά αγροτικά προϊόντα, λάδι, ελιές κ.λπ. Τώρα δεν βλέπει ούτε ένα. Και, βεβαίως, πώς να δει, όταν έχει τη γνωστή αναλογία το ευρώ έναντι του δολαρίου; Άρα, λοιπόν, όλη αυτή η φιλολογία περί ισχυρού νομίσματος κ.λπ. έχει και τη σκοτεινή πλευρά. Υπάρχει και η σκοτεινή πλευρά του φεγγαριού. Αυτά για να μην αποσιωπούμε την πραγματικότητα. 
      Τι έγινε με την εισαγωγή του ευρώ, κύριε Υφυπουργέ; Το κόστος ζωής αυξήθηκε στο κατακόρυφο. Είναι μια πραγματικότητα. Ο Έλληνας πολίτης νομίζει ότι δεν έχει χρήματα στην τσέπη του, ότι έχει αέρα κοπανιστό. Διότι περί αυτού πρόκειται. 
      Θα σας πω μόνο ένα παράδειγμα. Μια τετραμελής οικογένεια, για να μην σας πω για παραπάνω, θέλει πάνω από 3.000 ευρώ το μήνα –ποιος τα έχει, κύριε Υφυπουργέ αυτά;- για να μπορέσει να ανταπεξέλθει στο κόστος ζωής. Θα μου πείτε «χρειάζονται 3.000 ευρώ;» Και λίγα σας είπα. Διότι συνυπολογίστε τα έξοδα που χρειάζονται για τα φροντιστήρια των παιδιών, συνυπολογίστε τις δαπάνες της υγείας, συνυπολογίστε τις δαπάνες για τη δήθεν δωρεάν παιδεία και θα δείτε ότι λίγα σας είπα. Το κόστος ζωής έχει περισφίξει πλέον, κατά τρόπο αποπνικτικό, τον Έλληνα πολίτη. Και βεβαίως, βιώνουμε μια αρνητικότατη διεθνή συγκυρία. Το πετρέλαιο είναι σταθερά άνω των 100 ευρώ, σταθερά οι πρώτες ύλες αυξάνονται, ενώ αυξητική συνεχίζει να είναι και η πορεία των τροφίμων. 
      Ξέρετε πολύ καλά ότι δυο εκατομμύρια εκατό χιλιάδες συμπολίτες μας ζουν κάτω από το όριο της φτώχειας. Τετρακόσιες χιλιάδες παιδιά, κύριε Υφυπουργέ, δεν μπορούν να τραφούν όπως πρέπει, γιατί είναι κάτω από το όριο της φτώχειας. Καταλαβαίνετε ότι τώρα, εκτός από τους ενεργειακά πένητες, τους ανθρώπους δηλαδή που δεν μπορούν να εξοικονομήσουν τα απαραίτητα για τη θέρμανσή τους, θα έχουμε και τους ανθρώπους που δεν θα μπορούν να τραφούν στην κυριολεξία, αν συνυπολογίσουμε και το ράλι των διεθνών τιμών στα τρόφιμα, στις πρώτες ύλες και σε όλα αυτά που σας είπα. 
      Άρα, λοιπόν, το χάσμα φτωχών και πλουσίων συνεχώς θα διευρύνεται και εσείς ανερυθρίαστα –καλά κάνετε, γιατί εγώ καταλαβαίνω τη δυσχερή θέση σας- προσπαθείτε να προασπίσετε μια πολιτική. Δεν βλέπετε, όμως, τον κόσμο έξω; Μόνο εμείς τον βλέπουμε; Δηλαδή εσείς βλέπετε ότι όλα είναι παραδεισένια, όλα είναι καλά, ότι ο κόσμος δεν στενάζει; Τουλάχιστον πείτε την αλήθεια, πείτε ότι υπάρχει μια δύσκολη κατάσταση, ότι δύσκολα τα βγάζει πέρα ο κόσμος, αλλά μην μας εμφανίζετε έναν παράδεισο. Εγώ, όταν σας άκουσα, παραλίγο να πιστέψω ότι δεν υπάρχει πρόβλημα, ότι όλα είναι καλά. Ο κόσμος φωνάζει, όμως. Δεν τον ακούτε; Ελπίζω να μη χρειαστεί να τον ακούσετε υπό συνθήκες κρίσεως. 
      Και δεν φτάνουν όλα αυτά, κύριε Υφυπουργέ, έρχεται και άλλο πλήγμα που θα επιδεινώσει την κατάσταση στο μέλλον. Ο Έλληνας πολίτης δεν θα έχει ούτε τα απαιτούμενα χρήματα, τουλάχιστον για να μετακινηθεί. Αναφέρομαι στην υπόθεση της αύξησης των σταθμών διοδίων και της αύξησης των τελών στα διόδια. Φωνάζουν οι επιχειρήσεις μεταφοράς προϊόντων. Οι οικογενειάρχες δεν μπορούν να μετακινηθούν για να πάνε ένα απλό ταξίδι αναψυχής. Θα περιορίσετε μέχρι και τη δυνατότητα μετακίνησης του κόσμου, με λεόντειες συμφωνίες που γίνονται και που έχουν θεωρηθεί ότι είναι η πανάκεια –αναφέρομαι στις συμπράξεις δημόσιου και ιδιωτικού τομέα- για τα προβλήματα που αντιμετωπίζει η ελληνική κοινωνία. 
      Έτσι ο καθένας μπορεί να γίνει κυβερνήτης. Δηλαδή ο καθένας μας μπορεί άνετα να το παίξει και Υπουργός και Υφυπουργός. Κάνει μια σύμπραξη δημόσιου και ιδιωτικού τομέα, λέει «σας παραχωρώ αυτό το τμήμα για τόσο χρονικό διάστημα, βάλτε κάποια χρήματα εσείς» και υπάρχει ο κόσμος που τον «αρμέγουμε» καθημερινά και τον επιβαρύνουμε. Ε, τότε ο καθένας μπορεί να το παίξει Υφυπουργός και Υπουργός!
      Όμως, να σας πω και κάτι ακόμα. Και θέλω μία απάντηση σ’ αυτό. Αυτές οι βασικές υποδομές δεν θα έπρεπε να υπάρχουν από το Α΄ Κοινοτικό Πλαίσιο Στήριξης, το Β΄ Κοινοτικό Πλαίσιο Στήριξης, το Γ΄ Κοινοτικό Πλαίσιο Στήριξης; Τουλάχιστον, το εθνικό οδικό δίκτυο δεν θα έπρεπε να είναι ήδη έτοιμο, για να μπορεί να το χρησιμοποιεί ο Έλληνας πολίτης, χωρίς επιβάρυνση; 
      Αλλά, βεβαίως, τα τρωκτικά του δημοσίου και πάλι έκαναν τη δουλειά τους! Και εσείς έρχεστε εδώ και ωραιοποιείτε μία κατάσταση. Πηγαίνετε στα χωριά της Θεσσαλίας, στα χωριά της Θεσσαλονίκης, στα χωριά της Θράκης, να δείτε ποια είναι η πραγματικότητα.
      Και βεβαίως, το αποτέλεσμα όλοι το γνωρίζουμε. Και τα στοιχεία που θα αναφέρω είναι από δική σας έρευνα. Δικά σας είναι τα στοιχεία, δεν είναι δικά μας τα δεδομένα. Διακόσιες πενήντα χιλιάδες νοικοκυριά δεν μπορούν να ανταπεξέλθουν στις δανειακές τους υποχρεώσεις. Και βεβαίως, ένα ετήσιο Α.Ε.Π. της χώρας –δηλαδή μιλάω για περίπου 200.000.000.000 ευρώ- είναι αυτά που οφείλει ο ιδιωτικός τομέας της οικονομίας στις τράπεζες. Το ήμισυ αυτού του ποσού, δηλαδή περίπου 100.000.000.000 ευρώ, το οφείλουν τα νοικοκυριά μέσω καταναλωτικών καρτών, κ.λπ..
      Κύριε Υφυπουργέ, τι δείχνουν οι καταναλωτικές κάρτες; Ότι δεν μπορεί ο οικογενειάρχης να τα βγάλει πέρα και καταφεύγει στην άμεση, όσο και βαριά και δεσμευτική για το μέλλον του λύση της πιστωτικής κάρτας. Άλλο τόσο είναι και τα στεγαστικά δάνεια. Το άλλο δε ήμισυ είναι οι μικρομεσαίες επιχειρήσεις. Όλος ο κόσμος, μικρομεσαίοι και νοικοκυριά, είναι καταχρεωμένοι. Τα δικά σας στοιχεία το λένε αυτό το πράγμα. 
      Οι τράπεζες; Οι τράπεζες ανθούν. Τα κέρδη των δεκατριών εισηγμένων στο Χρηματιστήριο τραπεζών το 2007 είναι 4,5 δισεκατομμύρια ευρώ, αυξημένα κατά 50% σε σχέση με το 2006.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Και να σας δώσω και ένα άλλο στοιχείο. Το 2010, δηλαδή σε μόλις δύο χρόνια από τώρα –διότι πρέπει να βλέπουμε τα πράγματα σε προοπτική, πράγμα που εσείς δεν κάνετε- το χρέος των νοικοκυριών θα φτάσει στο 80% του Α.Ε.Π.!
      Τι θα γίνει τότε, κύριε Υφυπουργέ; Χρειάζονται απαντήσεις.
      Θα μου επιτρέψετε, κύριε Πρόεδρε, στο λίγο χρόνο που μου μένει, να θίξω και ένα θέμα που έθιξε και ο κύριος Υφυπουργός.
      Παρακολούθησα την ομιλία σας, κύριε Υφυπουργέ. Είχε ένα κομβικό σημείο και πάνω σ’ αυτό θέλω να μιλήσω. Αναφερθήκατε πλειστάκις σε αμετάκλητες δικαστικές αποφάσεις. Και το χρησιμοποιήσατε ως φύλλο συκής. Οχυρωθήκατε πίσω απ’ αυτό και λέτε ότι αναμένουμε, γιατί έχουν δικαίωμα οι τράπεζες να προσφύγουν στο Συμβούλιο της Επικρατείας, και μετά εμείς θα νομοθετήσουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε. Δεν θα χρειαστώ περισσότερο χρόνο.
      Το ερώτημα, όμως, είναι αμείλικτο, κύριε Υφυπουργέ. Και δεν είναι μόνο για τη δική σας Κυβέρνηση, αλλά και για όλες τις προηγούμενες.
      Εν αναμονή, λοιπόν, του ευρώ, εν αναμονή αυτού του σοκ που θα υφίστατο η ελληνική κοινωνία –και εκεί φαίνεται ο κυβερνήτης, που είναι αυτός που προβλέπει τα μελλούμενα και παίρνει μέτρα γι’ αυτά- δεν θα έπρεπε να ρυθμίσετε το τραπεζικό σύστημα, ούτως ώστε να μη χρειάζεται η αυτορρύθμισή του; Διότι οι συστάσεις που κάνει ο αξιαγάπητος κ. Φώλιας είναι στο επίπεδο των νουθεσιών αυτορύθμισης των τραπεζών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εσείς, ως Κυβέρνηση από το 2004 και έχουμε 2008 –αφήστε το ΠΑ.ΣΟ.Κ., το ΠΑ.ΣΟ.Κ. εκρίθη, καταψηφίστηκε, δεν ξέρω τι θα κάνει, πέρασε από την κρίση του ελληνικού λαού- ακόμα αναμένετε την αυτορρύθμιση; Ακόμα περιμένετε τις αμετάκλητες αποφάσεις; 
      Ας μην κάνω κατάχρηση χρόνου. Θα επανέλθω.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Ροντούλη. Να είστε καλά.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, ο κ. Ιωάννης Μπούγας.
      Ορίστε, έχετε το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ακούστηκε από τον προηγούμενο ομιλητή ότι τάχα η Κυβέρνηση της Νέας Δημοκρατίας επιχειρεί να ωραιοποιήσει την κατάσταση. 
      Σας πληροφορώ, αγαπητέ κύριε συνάδελφε, ότι εμείς δεν προσπαθούμε να ωραιοποιήσουμε καμμία απολύτως κατάσταση. Απλώς, όπως έχουμε υποχρέωση, περιγράφουμε την κατάσταση, την οποία κληθήκαμε να διαχειριστούμε. Εξηγούμε στους πολίτες τι μέτρα έχουμε λάβει και βέβαια, διαγράφουμε και τους στόχους μας. 
      Επίσης, πρέπει να πω προεισαγωγικά ότι η σημερινή επερώτηση δίδει το έναυσμα για μια εξαιρετική επί της ουσίας συζήτηση σε ό,τι αφορά τη λειτουργία του χρηματοπιστωτικού συστήματος. 
      Εν πολλοίς, έγιναν σοβαρές διαπιστώσεις. Και λέω εν πολλοίς, διότι ακούστηκαν σ’ αυτή την Αίθουσα, όπως, δυστυχώς πάντα συμβαίνει και κοινοτυπίες. Μείναμε σε μία περιγραφή της υφιστάμενης κατάστασης, χωρίς να ακουστούν –και επαναλαμβάνω το «δυστυχώς»- προτάσεις για το τι η Κυβέρνηση πρέπει να κάνει και για το τι μέτρα, που όφειλε να λάβει, δεν έλαβε. Και βέβαια, δεν πρέπει να ξεχνάμε ότι καλούμεθα όλοι να λειτουργήσουμε σ’ έναν διεθνή περίγυρο, ο οποίος είναι γνωστός. 
      Κυρίες και κύριοι συνάδελφοι, θα ήθελα να πω προεισαγωγικά ότι η προστασία των καταναλωτών από αμφιλεγόμενες παράνομες ή και καταχρηστικές πρακτικές του χρηματοπιστωτικού συστήματος, αποτελεί μία κύρια πτυχή, η οποία είναι ιδιαίτερα σημαντική για την ορθολογική λειτουργία του. 
      Όμως, από την άλλη πλευρά, η ύπαρξη ενός υγιούς χρηματοπιστωτικού συστήματος, το οποίο καλείται να λειτουργήσει σε συνθήκες διεθνούς ανταγωνισμού, νομίζω ότι όλοι παραδεχόμαστε –τουλάχιστον όσοι πιστεύουμε στην ελεύθερη οικονομία- πως είναι θεμελιώδης προϋπόθεση για την ανάπτυξη της επιχειρηματικότητας, για την τόνωση της ιδιωτικής κατανάλωσης, την εξυπηρέτηση του δημόσιου χρέους, αλλά και για την προστασία της χώρας από αναταράξεις της διεθνούς κεφαλαιαγοράς. 
      Ιδιαίτερα –και δεν πρέπει να το λησμονούμε- αυτό το τελευταίο γίνεται αντιληπτό από την τρέχουσα συγκυρία, για την οποία οι οικονομικοί αναλυτές σε ολόκληρο τον κόσμο προβληματίζονται για τις διαστάσεις της χρηματοπιστωτικής κρίσης στης Ηνωμένες Πολιτείες της Αμερικής. 
      Η Κυβέρνηση της Νέας Δημοκρατίας κλήθηκε, όταν ανέλαβε τη διακυβέρνηση του τόπου το 2004, να διαχειριστεί τις παρενέργειες μιας επαχθέστατης, θα έλεγα, κληρονομιάς που προέκυψε από την πρωτόγνωρη χρηματιστηριακή κρίση της διετίας 1999-2000. Θέσπισε άμεσα μία πλειάδα σημαντικών νόμων, τους οποίους έχω χρέος να υπενθυμίσω και στα πλαίσια αυτής της συζήτησης. 
      Σας υπενθυμίζω, λοιπόν, κυρίες και κύριοι συνάδελφοι, το ν. 3340/2005 για την προστασία της Κεφαλαιαγοράς από πράξεις κατάχρησης προνομιακής πληροφόρησης και χειραγώγησης. 
      Επίσης, σας υπενθυμίζω το ν. 3401/2005 για το ενημερωτικό δελτίο δημόσιας προσφοράς κινητών αξιών. Τους ν. 3455/2006 και 3458/2006 για την εποπτεία και την εξυγίανση των πιστωτικών ιδρυμάτων. 
      Το ν. 3601/07 για την επάρκεια των κεφαλαίων των πιστωτικών ιδρυμάτων, καθώς επίσης και τον ν.3586/07, με τον οποίο καθορίζουμε το θεσμικό πλαίσιο επενδύσεων και αξιοποίησης της περιουσίας των φορέων της κοινωνικής ασφάλισης, ώστε να μπορεί να διασφαλίζεται η επωφελής για τα ταμεία –ταυτόχρονα, όμως, και διαφανής- αξιοποίηση των αποθεματικών τους. 
      Μ’ αυτές τις θεσμικού χαρακτήρα παρεμβάσεις, καθώς επίσης και τις προωθούμενες ρυθμίσεις, θωρακίζουμε τον υγιή ανταγωνισμό και προστατεύουμε ταυτόχρονα τους χρήστες των τραπεζικών υπηρεσιών είτε ως αγοραστές επενδυτικών προϊόντων είτε ως δανειολήπτες.
      Και απευθύνομαι τώρα στους επερωτώντες συναδέλφους. Αυτό, κυρίες και κύριοι συνάδελφοι, σε καμμία περίπτωση δεν σημαίνει ότι δεν υπήρχαν ή ότι δεν υπάρχουν ακόμα προβλήματα. 
      Άλλωστε, οι δικαστικές αποφάσεις στις οποίες και εσείς αναφέρεστε, αναδεικνύουν στην πράξη τους καταχρηστικούς όρους συναλλαγών, αλλά και τις αρνητικές συμπεριφορές τραπεζών έναντι οφειλετών τους, ενώ πολύ σωστά αναφέρθηκε η προσβλητική ανάληψη πρωτοβουλιών από τις τράπεζες για να εισπράξουν τα οφειλόμενα. 
      Αυτές οι συναλλακτικές πρακτικές είναι αποδοκιμαστέες από όλους και, πρώτα απ’ όλους, από την Κυβέρνηση της Νέας Δημοκρατίας, διότι χαλκεύουν το πνεύμα της ελεύθερης οικονομίας, που δεν ενθαρρύνει την ασυδοσία όσων έχουν τη δύναμη του χρήματος.
      Γι’ αυτόν το λόγο, άλλωστε, και προκειμένου να προστατεύσουμε επαρκέστερα τον καταναλωτή έναντι των τακτικών των τραπεζών υπήρξε ήδη από τους πρώτους μήνες της διακυβέρνησης της χώρας από τη Νέα Δημοκρατία μια σειρά μέτρων, με επίκεντρο επαναλαμβάνω, την προστασία του καταναλωτή έναντι αθέμιτης, καταχρηστικής, αντισυναλλακτικής ή και παράνομης συμπεριφοράς των χρηματοπιστωτικών ιδρυμάτων. 
      Σας υπενθυμίζω την νομοθετική ρύθμιση για τα πανωτόκια. Η νομοθετική αυτή ρύθμιση τερμάτισε και τερμάτισε κατά τρόπο οριστικό την ομηρία χιλιάδων νοικοκυριών. Από όποιους νομούς υπάρχουν στατιστικά στοιχεία, κυρίες και κύριοι συνάδελφοι, πρέπει να σας πω ότι έχει περίπου διαγραφεί με το νόμο του 2004 για τα πανωτόκια το 60% των οφειλών των αγροτών προς τις τράπεζες.
      Επίσης προχωρήσαμε στη σύσταση της ανεξάρτητης αρχής του Συνηγόρου του Καταναλωτή, η οποία έχει ερευνήσει και έχει αναδείξει αρκετές περιπτώσεις αθέμιτων συναλλαγών, όπως άλλωστε αποδεικνύεται και από την ετήσια έκθεσή της.
      Τροποποιήσαμε το ν. 703/1977 για τον έλεγχο των ολιγοπωλίων και των μονοπωλίων και την προστασία του ελεύθερου ανταγωνισμού. Η Επιτροπή Ανταγωνισμού ενισχύθηκε σημαντικά, έτσι ώστε να μπορεί να ερευνά υποθέσεις εναρμονισμένων πρακτικών μεταξύ τραπεζικών ομίλων και εισηγείται ήδη υψηλά πρόστιμα. 
      Ανασυγκροτήσαμε το Εθνικό Συμβούλιο Αγοράς και Καταναλωτή και τη Γενική Γραμματεία Καταναλωτή, η οποία, μετά από γνωμοδότηση της Τράπεζας της Ελλάδας, έχει επιβάλει υψηλά πρόστιμα σε όσες τράπεζες έχει διαπιστωθεί ότι προχώρησαν σε αθέμιτες συναλλαγές.  
      Επίσης προσαρμόσαμε –αυτό ελέχθη από τον Υπουργό- το ν. 2251/94 στις εξελίξεις του ευρωπαϊκού δικαίου και προστατεύουμε τους καταναλωτές από κατασχέσεις από τράπεζες για χρηματικά ποσά τα οποία είναι μέχρι 10.000 ευρώ.
      Επίσης, η ανάληψη δράσης εκ μέρους του Υπουργείου Ανάπτυξης και της Γενικής Γραμματείας του Καταναλωτή, της Τράπεζας της Ελλάδος -που υπενθυμίζω εδώ, για όσους θέλουν να το λησμονούν, ότι η Τράπεζα της Ελλάδος είναι ανεξάρτητη στον τρόπο τον οποίο λειτουργεί και άλλους φορείς, έχει οδηγήσει στην ανάδειξη αθέμιτων και παράνομων συναλλακτικών πρακτικών των τραπεζών και στην επιβολή προστίμων, που δεν είχαν ποτέ άλλοτε στο παρελθόν επιβληθεί.
      Όσον αφορά τις δικαστικές αυτές αποφάσεις, γνωρίζετε το νομοθετικό πλαίσιο που διέπει τις περιπτώσεις αυτές. Απαιτεί ο νόμος να έχουμε αμετάκλητες δικαστικές αποφάσεις. 
      Στα πλαίσια, όμως, των δυνατοτήτων που έχει η Κυβέρνηση συνέστησε προς την Ελληνική Ένωση Τραπεζών να απαλείψει τέσσερις από τους επίμαχους γενικούς όρους συναλλαγών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας ότι η Κυβέρνηση για να προστατεύσει τους καταναλωτές επιστρατεύει κάθε πρόσφορο μέσο. Κάνει νομοθετικές παρεμβάσεις, όπως σας είπα και νομίζω ότι κανείς δεν έχει δικαίωμα να τις αγνοήσει. Κινητοποιεί τις αρμόδιες κρατικές υπηρεσίες, κυρίως τη Γενική Γραμματεία Καταναλωτή, δραστηριοποιεί την Τράπεζα της Ελλάδας, την Επιτροπή Ανταγωνισμού και το Συνήγορο του καταναλωτή. Στόχος μας είναι η προστασία των καταναλωτών και η διαφύλαξη των συναλλασσομένων με τις τράπεζες. 
      Επιδιώκουμε επίσης την προστασία της αγοράς και αποδοκιμάζουμε κάθε πρακτική, η οποία είναι αντίθετη προς τους κανόνες του υγιούς ανταγωνισμού και της ελεύθερης οικονομίας. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε.
      ΙΩΑΝΝΗΣ ΜΠΟΥΓΑΣ: Τελειώνω, κύριε Πρόεδρε, αναφέροντας δυο μέτρα, επειδή δεν θα έχω δυνατότητα δευτερολογίας, διότι προκλήθην από τον πρώτο εκ των επερωτώντων Βουλευτή να απαντήσω,  ποια δυσάρεστα μέτρα για τις τράπεζες έχει πάρει η Κυβέρνηση.
      Πρέπει, λοιπόν, να σας πω, αγαπητέ συνάδελφε, ότι έχει αυξηθεί το ποσό  της προκαταβολής φόρου από το 80% στο 100%, λόγω της αυξημένης ακριβώς κερδοφορίας των τραπεζών. Επίσης, έχει επιβληθεί η φορολόγηση κάθε έτος και εκείνων των κερδών των τραπεζών που προέκυψαν την αμέσως προηγούμενη χρονιά, κρατήθηκαν, όμως, ως αποθεματικό και δεν επενδύθηκαν. 
      Και με τη σειρά μου, ερωτώ εσάς: Θυμάστε αντίστοιχη περίοδο κατά το παρελθόν που να έχουν ληφθεί τέτοια μέτρα; 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε, ήδη έχει περάσει ο χρόνος σας.
      ΙΩΑΝΝΗΣ ΜΠΟΥΓΑΣ: Τελειώνω, κύριε Πρόεδρε, λέγοντας ότι η Κυβέρνηση ασφαλώς και δεν πρέπει να απαντά, εάν και πόσο έχουν αυξηθεί τα κέρδη των τραπεζών.
    Εκείνο, όμως, που οφείλει να κάνει και νομίζω ότι το κάνει, είναι να εξηγεί τι μέτρα έχει λάβει για την προστασία των καταναλωτών απέναντι στην αυθαίρετη και παράνομη συμπεριφορά των τραπεζών.
    Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Θεόδωρος Πάγκαλος, πρώην Υπουργός και Βουλευτής της Περιφέρειας Αττικής.
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, θα μου επιτρέψετε να πω ότι συζητούμε το θέμα αυτό, το οποίο είναι μεγίστης σημασίας, δυστυχώς μέσα σ’ ένα κλίμα που δεν προσφέρεται, διότι η προσοχή της κοινής γνώμης είναι ευλόγως στραμμένη προς τις τελευταίες εξελίξεις γύρω από το θέμα των Σκοπίων. Με την ευκαιρία αυτή να μου επιτρέψετε να πω δύο λέξεις.
    Θα έλεγα, ότι πράγματι έχουμε μια σημαντική επιτυχία των πολιτικών δυνάμεων της χώρας και βεβαίως της Κυβέρνησης που εξέφρασε την κοινή θέση. Αλλά δεν πρέπει να περιαυτολογούμε και να θριαμβολογούμε. Γιατί δεν ήταν στόχος μας να καταγάγουμε μια νίκη εις βάρος του ξένου αυτού γειτονικού πληθυσμού, ούτε να αποσπάσουμε τίτλους για τους οποίους δεν θα είμεθα υπερήφανοι. 
    Το θέμα εξάλλου δεν έχει λήξει, κύριε Πρόεδρε. Απλώς έληξε μια φάση του και βεβαίως μέσα σ’ ένα γενικότερο κλίμα, το οποίο πρέπει επίσης να προσέξουμε, ότι για πρώτη φορά στο κατ’ εξοχήν κυριαρχούμενο από τις Ηνωμένες Πολιτείες πλαίσιο του ΝΑΤΟ, η ευρωπαϊκή ομάδα, οι ευρωπαίοι ηγέτες ύψωσαν το ανάστημά τους και στο θέμα αυτό που μας αφορά άμεσα και στο θέμα της πρόσκλησης της Γεωργίας και της Ουκρανίας και στο θέμα της επέκτασης χρήσης ευρωπαϊκών δυνάμεων σε χώρους άμεσης σύγκρουσης με τους αντάρτες του Αφγανιστάν. 
     Είναι, λοιπόν, μια καλή στιγμή και καλό είναι από εδώ και μπρος να προσπαθήσουμε να πείσουμε αυτούς που ηγούνται στα Σκόπια, ότι η Ελλάδα έχει κάνει ένα βήμα, ότι η Ελλάδα έχει την πρόθεση να είναι στο πλευρό τους και να τους ενισχύσει στην ανάπτυξή τους και στη διεθνή τους ένταξη, αλλά θα πρέπει κι αυτοί να κατανοήσουν ότι είναι απαραίτητο να υιοθετηθεί μια σύνθετη ονομασία…
    ΠΡΟΕΔΡΕΥΩΝ (Αναστάσιος Νεράντζης): Παρακαλώ θερμά, κύριε Πάγκαλε, να επανέλθουμε στο θέμα της επερωτήσεως, αν έχετε την καλοσύνη.
    ΘΕΟΔΩΡΟΣ ΠΑΓΚΑΛΟΣ: Ναι, κύριε Πρόεδρε, και σας ευχαριστώ για την ανοχή σας. Αλλά νομίζω ότι εφόσον μιλώ εξ ονόματος της Αξιωματικής Αντιπολίτευσης θα έπρεπε να πω δυο λόγια. Θα δυσκολεύονται οι πολίτες να πιστέψουν ότι μίλησα εγώ ετούτη την ημέρα και δεν είπα τίποτα.
    Θα έρθω, λοιπόν, στο θέμα της επερωτήσεως των συναδέλφων του ΛΑ.Ο.Σ. για να τους πω κατ’ αρχάς ότι αξίζουν συγχαρητηρίων γιατί θέτουν το ζήτημα. 
    Βεβαίως, όσοι πιστεύουμε στην ελεύθερη οικονομία, θέλουμε να έχουμε μια ελεύθερη, ανοιχτή και διεθνοποιημένη αγορά χρηματοπιστωτικών μέσων. Τα χρηματοπιστωτικά μέσα στην εποχή μας και με ραγδαία εξέλιξη, έχουν πάρει μια πολύ σύνθετη και πολύπλοκη μορφή. Τα δομημένα ομόλογα, που έχουν μπει στην καθημερινή μας πολιτική ορολογία κατά έναν, θα έλεγα, ολίγον τι καταθλιπτικό τρόπο, διότι συνδέθηκαν με σκάνδαλα και ευθύνες ποινικές και πολιτικές, είναι ένα προϊόν το οποίο δεν υπήρχε πριν από δέκα, δεκαπέντε χρόνια. Και αντίστοιχα θα μπορούσε κάποιος να ονομάσει άλλα προϊόντα της τραπεζικής αγοράς, τα οποία όμως ακριβώς δημιουργούν την ανάγκη να διαπιστώσουμε ότι χρειάζεται έλεγχος. Η τραπεζική αγορά δεν είναι όπως οποιαδήποτε άλλη αγορά.
    Με αυτήν την έννοια χαίρομαι, διότι ο αγαπητός συμπολίτης μου κ. Βλάχος, που ασχολείται με την αγορά γενικώς, ενισχύθηκε έστω στο τέλος της συζητήσεως από τον κ. Παπαθανασίου που γνωρίζει το θέμα, εννοώ από υπουργική άποψη. Γιατί πιθανόν ο καθένας από μας να γνωρίζει το θέμα κατά ποικίλους τρόπους. Είχε ευθύνη τέτοια στο παρελθόν και επομένως ευθύνεται και για την κατάσταση που έχει προκύψει.
    Είναι γεγονός ότι στη χώρα μας δεν υπάρχει αυτός ο έλεγχος ή ατονεί. Και βεβαίως, αυτό δημιουργεί μια κατάσταση όπου οι τράπεζες λειτουργούν ως να είναι αυτοσκοπός οικονομικής και συσσωρευτικής δραστηριότητας. Η συσσώρευση κεφαλαίου και χρήματος είναι μέσον, δεν είναι αυτοσκοπός. Αυτοσκοπός μπορεί να είναι μόνο για κύκλους, οι οποίοι κερδοσκοπούν και θέλουν να ζήσουν παρασιτικά εις βάρος της οικονομίας. Στη χώρα μας τα μεγάλα κέρδη των τραπεζών δεν καλύπτονται και δεν δικαιολογούνται από τις επενδυτικές τους πρωτοβουλίες, από τον τρόπο με τον οποίο ενισχύουν συγκεκριμένες παραγωγικές δραστηριότητες.
Βεβαίως, η δραστηριότητά τους στην αγορά είναι εντελώς ανεξέλεγκτη και εκφράζεται με διάφορους τρόπους αυτή η έλλειψη ελέγχου. 
      Άκουσα τον κ. Βλάχο, ο οποίος μιλούσε γι’ αυτό το θαυμάσιο αριθμό 1520. Εγώ έχω μία διεστραμμένη συνήθεια, κύριε Υπουργέ. Κάθε φορά που ακούω για έναν αριθμό δημόσιας υπηρεσίας τον οποίο οι πολίτες μπορούν να παίρνουν, τον χρησιμοποιώ. Και σας συνιστώ να κάνετε αυτό. Πάρτε μία φορά το 1520 και άμα τους βρείτε, σας παρακαλώ με την οικειότητα που υπάρχει ανάμεσά μας, πάρτε με και εμένα τηλέφωνο, ή εάν βρείτε ποτέ τη Γραμματεία Καταναλωτή. Δεν ξέρω εάν αυτό ήταν έτσι και στο παρελθόν. Πιθανόν να ήταν έτσι και στο παρελθόν, αλλά ούτε οι μεν ούτε οι δε απαντούν ποτέ στα τηλέφωνα. 
      Δεν είναι οι μόνοι που δεν απαντούν στα τηλέφωνα. Γενικώς ο δημόσιος τομέας δεν απαντά στα τηλέφωνα, αλλά θα μου επιτρέψετε να βγάλω το πικρόχολο συμπέρασμα ότι η επανίδρυση του κράτους εάν σήμαινε κάτι ποτέ, δεν έχει γίνει, γιατί το πρώτο πράγμα που θα πρέπει να δημιουργήσει η επανίδρυση ως αποτέλεσμα, είναι να απαντούν οι δημόσιοι υπάλληλοι στα τηλέφωνα που τους γίνονται από τους πολίτες. 
      Δεν υπάρχει έλεγχος. Και θα σας πω ένα πολύ απλό πράγμα, που μπορείτε να το κάνετε αύριο. Ελέγξτε τη διαφήμιση των τραπεζών. Ασυστόλως ψεύδονται στις διαφημίσεις τους με τζάμπα προϊόντα, με προϊόντα που είναι καλύτερα παντός άλλου. Υπάρχει νομοθεσία για την καταχρηστική διαφήμιση. Εφαρμόστε τη για να μην μπορούν να οδηγούν σε πεπλανημένες αποφάσεις τον απλό καταναλωτή. 
      Η Τράπεζα της Ελλάδος και αυτή με τη σειρά της επιδεικνύει μία νωθρότητα και μία αδράνεια. Έχει κάποιος την εντύπωση ότι από τότε που έχασε το προνόμιο της έκδοσης του εθνικού νομίσματος, η Τράπεζα της Ελλάδος υπό την παρούσα ηγεσία της τουλάχιστον –άκουσα προς στιγμήν ότι σκοπεύετε να απαλλαγείτε από αυτή, αλλά φαίνεται ότι τίποτε δεν μπορεί να ταρακουνήσει τον κ. Γκαργκάνα- βασικά ασχολείται με δύο πράγματα, την έκδοση της περιβόητης Εκθέσεως, η οποία είναι ένας διθύραμβος υπέρ της κυβερνητικής οικονομικής πολιτικής και τη διοργάνωση τραπεζιών για δημόσιες σχέσεις με τις υπηρεσίες ενός υπέροχου μαγείρου που έχουν εκεί και του γαλλικού επιτελείου του, για το οποίο μου έχει πει ο κύριος Διοικητής της Τραπέζης της Ελλάδος ότι είναι ιδιαίτερα υπερήφανος, κάποτε που του έκανα την ερώτηση εδώ σε μία επιτροπή.
      Κύριε Πρόεδρε, η Επιτροπή Ανταγωνισμού είναι μονίμως φοβισμένη. Χρειάστηκαν αυστηρότατες πιέσεις που τους έγιναν εδώ μέσα από τα μέλη αυτής της Συνέλευσης για να τολμήσουν να αντιμετωπίσουν ορισμένα θέματα που ήταν θέματα επικαιρότητας. Εδώ και πάρα πολλά χρόνια λένε ότι ασχολούνται με το θέμα των τραπεζών για καταχρηστικές πρακτικές, για κερδοσκοπικές πρακτικές, για την έλλειψη διαφάνειας, για την ψευδή διαφήμιση για την οποία σας μίλησα πριν. 
      Γιατί δεν κάνει κάτι η Επιτροπή Ανταγωνισμού επιτέλους; Και γιατί ο Υπουργός Εθνικής Οικονομίας που έχει μία εποπτεία επί της Επιτροπής Ανταγωνισμού δεν τους θέτει προ των ευθυνών τους; Αυτά είναι καλά πράγματα για την Κυβέρνηση. Δεν θα βλάψουν την Κυβέρνηση. Θα βοηθήσουν την οικονομία και εμμέσως θα βοηθήσουν και την καλή εικόνα της Κυβέρνησης.
      Θα μου επιτρέψετε να σας πω και να σας θυμίσω, ενδεχομένως, –ο κ. Παπαθανασίου το θυμάται προφανώς- ότι υπάρχει μία πρόταση νόμου του ΠΑ.ΣΟ.Κ., που αφορούσε ακριβώς την προστασία του πολίτη, της οικονομίας και του παραγωγού από τις καταχρηστικές πρακτικές των τραπεζών. Είχε απορριφθεί τότε αυτή η πρόταση νόμου από την κυβερνητική Πλειοψηφία στην προηγούμενη Βουλή και ο κ. Παπαθανασίου έφερε ένα νομοσχέδιο, όπως μας είχε υποσχεθεί, το οποίο περιλάμβανε πράγματι ορισμένες διατάξεις που είχαν ανάλογο ή το ίδιο περιεχόμενο. Και αυτές τις ψηφίσαμε.
      Αλλά είναι προφανές κατά την άποψή μας ότι αυτή η νομοθέτηση από τον κ. Παπαθανασίου τότε ήταν ανεπαρκής. Γι’ αυτό και το ΠΑ.ΣΟ.Κ. επεξεργάζεται εκ νέου το νομοσχέδιο αυτό, το οποίο το κάναμε με πολλή μετριοπάθεια και μεγάλο αίσθημα ευθύνης απέναντι στην ιδιωτική πρωτοβουλία και απέναντι στη δυνατότητα των τραπεζών να δρουν ελεύθερα στη χώρα μας και να έχουν μία υγιέστατη δυναμική παρουσία. Σκοπεύουμε, λοιπόν, το νομοσχέδιο αυτό να το επαναφέρουμε.
      Θα ήθελα να σας πω ότι κάποτε, όταν το κράτος αγόραζε μία ιδιωτική επιχείρηση, λέγαμε ότι αυτό ήταν σοσιαλισμός, ή εν πάση περιπτώσει, σοσιαλιστικής έμπνευσης συμπεριφορά. 
      Ξέρετε ότι αυτήν τη στιγμή αγοράζουν κεφάλαια τραπεζών σε όλο τον κόσμο κρατικά κεφάλαια χωρών με ύποπτα ή αυταρχικά ή δικτατορικά καθεστώτα, με βάση τις δυνατότητες που έχουν να απομυζούν τον πλούτο των πενομένων αυτών λαών και να τα μεταφέρουν ανεξέλεγκτα στο εξωτερικό;
      Για να δούμε, λοιπόν, μήπως οι εθνικές μας τράπεζες αντί να σείουν την εθνική σημαία και να είναι στοιχεία υπερηφάνειας για την κοινή γνώμη, στην πραγματικότητα δεν είναι τίποτε άλλο – όπως και άλλες τράπεζες του κόσμου εξάλλου – παρά μηχανισμοί μέσω των οποίων σκοτεινής προέλευσης κεφάλαια επιβάλλουν όλο και περισσότερο καταθλιπτικούς ελέγχους στο σύνολο της εθνικής οικονομίας.
      Γι’ αυτό χρειάζεται, ξανά σας το λέω, κύριοι της Κυβέρνησης, έλεγχος. Χωρίς τον έλεγχο, η ελεύθερη οικονομία επί του προκειμένου δεν λειτουργεί, γίνεται το αντίθετό της.
      Ευχαριστώ.
      (Χειροκροτήματα)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Πάγκαλε.
      Το λόγο έχει η Κοινοβουλευτική Εκπρόσωπος του Κ.Κ.Ε. κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Θα μου επιτρέψετε να αναφερθώ κι εγώ στο ζήτημα για τις θριαμβολογίες της Κυβέρνησης, ένα λεπτό, και θα μπω στο θέμα μας. Θέλω απλώς να κάνω μια σύντομη δήλωση.
      Ο κόσμος να πάρει υπ’ όψιν του ότι πίσω από τις θριαμβολογίες της Κυβέρνησης κρύβεται η υποταγή της, η οποία είναι φανερή, ξεκάθαρη όλα αυτά τα χρόνια και γίνεται διαχρονικά στη χώρα μας και με τις κυβερνήσεις του ΠΑ.ΣΟ.Κ. και με τις κυβερνήσεις της Νέας Δημοκρατίας. Κρύβεται η πειθήνια υποταγή απέναντι στους ιμπεριαλιστικούς σχεδιασμούς του ΝΑΤΟ.
      Και η χώρα μας είναι μέρος αυτής της πολεμικής μηχανής, η οποία επεξεργάζεται συγκεκριμένα σχέδια ενάντια στους λαούς. Και είχαμε αρνητικές εξελίξεις όσον αφορά όλα τα άλλα ζητήματα, γι’ αυτό ακριβώς δεν επικεντρώνεται η συζήτηση σε αυτά.
      Αυτό ακριβώς πρέπει να το πάρει υπ’ όψιν του ο κόσμος, γιατί δεν έχει να κερδίσει από αυτήν την πολεμική μηχανή του ΝΑΤΟ και από αυτούς τους σχεδιασμούς. Πρέπει να το πάρει υπ’ όψιν του, ώστε να αλλάξουν οι συσχετισμοί σε κάθε χώρα ξεχωριστή, ώστε τα επόμενα χρόνια να υπάρχει ανατροπή των πολιτικών αυτών έξω από τα πλαίσια του ΝΑΤΟ, από αυτόν τον ιμπεριαλιστικό οργανισμό, που δεν έχει τίποτε άλλο να κάνει, παρά με πρόσχημα στις μέρες μας την τρομοκρατία να προσπαθεί να τρομοκρατήσει τους λαούς, επειδή ξέρει ότι τα επόμενα χρόνια οι λαοί θα εξεγερθούν. Δεν υπάρχει άλλη λύση, για να τους ανατρέψουν.
      Έρχομαι τώρα στο θέμα της επερώτησης που έρχεται με την πρωτοβουλία του ΛΑ.Ο.Σ.. Το κείμενο της ερώτησης που παρουσιάζεται εδώ επικεντρώνεται στο ζήτημα των καταχρηστικών όρων, των δικαστικών αποφάσεων. Βεβαίως, μέσα από τη συζήτηση μπήκαν όλα τα ζητήματα από τον εισηγητή και απ’ όλους τους άλλους συναδέλφους.
      Εδώ η Κυβέρνηση δεν κράτησε ούτε τα προσχήματα, να απαντήσει δηλαδή πάνω σε αυτό ακριβώς, το οποίο έχει βάση. Αν περιμένουμε τις αμετάκλητες αποφάσεις, εντάξει, «ζήσε Μάη μου να φας τριφύλλι». Αυτό είναι η πρώτη διευκόλυνση απέναντι στις τράπεζες. Και μιλάω εδώ για τα «ψιλά γράμματα» που υπάρχουν. Νομίζω ότι ούτε και σε αυτό κρατάτε τα προσχήματα.
      Βεβαίως, μέσα από την ανάδειξη της επερώτησης από το ΛΑ.Ο.Σ. εμφανίστηκε ότι αυτά συμβαίνουν περισσότερο μόνο στην Ελλάδα, ότι πάνω κάτω είναι μια πρωτοτυπία αυτό που συμβαίνει και με ειδικές κρατικές ρυθμίσεις και παρεμβάσεις θα αντιμετωπιστεί το ζήτημα, χωρίς να δούμε τη συνολική κατάσταση που υπάρχει, με βάση τη ζούγκλα του ανταγωνισμού και το ρόλο που παίζουν σε αυτόν τον ανταγωνισμό οι τράπεζες.
      Αλλά για να πω κάτι πολύ συγκεκριμένο, γιατί ορισμένα πράγματα είναι πολύ συγκεκριμένα, «ένα κι ένα κάνουν δύο». Εδώ δεν είχε ψηφιστεί τον Ιούλιο του 2007 η τελευταία ευρωπαϊκή οδηγία – γιατί η χώρα μας είναι πρωταθλήτρια στην εφαρμογή των ευρωπαϊκών οδηγιών – για τη θωράκιση του χρηματοπιστωτικού συστήματος, την οδηγία για προσαρμογή στη Βασιλεία ΙΙ; Και ψηφίστηκε και από το ΠΑ.ΣΟ.Κ. και από τη Νέα Δημοκρατία. Και έρχεται να αντιμετωπίσει τους κινδύνους του ανταγωνισμού, από τους οποίους έχουν να αντιμετωπίσουν προβλήματα οι τραπεζίτες και οι μεγάλοι «παίκτες» και όχι βεβαίως ο λαός, ο οποίος στενάζει μέσα από το δανεισμό και απ’ όλα αυτά. Αυτό ποιον ωφελούσε;
      Δηλαδή, υπάρχουν μέτρα σε διεθνές επίπεδο, που έχουν παρθεί από την πολιτική βούληση του κάθε κράτους-μέλους, που δίνει στην Ευρωπαϊκή Τράπεζα. Και παίρνονται και αποφάσεις, οι οποίες αφορούν στο να υπάρχει ευελιξία, για παράδειγμα, στα επιτόκια, που έχει να κάνει με το ότι θα αντιμετωπίζει διαφορετικά τους μεγάλους «παίκτες» και διαφορετικά τους μικρούς, έτσι δεν είναι;
Γιατί μέχρι τώρα ήταν ένα είδος δανείου, με διαφορετικό επιτόκιο, ενώ τώρα υπάρχει ευελιξία, έχει γίνει νομοθετική ρύθμιση για όλα αυτά, έχει γίνει προσαρμογή και ερχόμαστε και παραπονιόμαστε για την κατάσταση που έχει δημιουργηθεί όλα αυτά τα χρόνια. Πώς το κάνουμε, όμως, αφού όλα αυτά τα μέτρα χειροτερεύουν την κατάσταση.
      Ας μιλήσω, όμως, πιο συγκεκριμένα. Αναφέρθηκαν τα κέρδη των τραπεζών. Εγώ δεν θα αναφερθώ σε αυτό. Τα είπατε όλα. Έτσι είναι. Για να δούμε, όμως, εδώ ποιοι κερδίζουν και ποιοι χάνουν από αυτήν τη διαδικασία. Όλοι; Κατά την εξαετία 2000-2005, για την οποία έγινε η έρευνα που έδωσε στη δημοσιότητα η Ελληνική Ένωση Τραπεζών για την Εθνική, την EUROBANK, την ALPHA BANK, την Εμπορική και την Αγροτική Τράπεζα, αυτές τις πέντε τράπεζες, επιβεβαιώνεται από την ανάλυση των αποτελεσμάτων ότι από τα έσοδά τους το 17% είναι από τις χορηγήσεις σε επιχειρήσεις και το 50% από τις χορηγήσεις σε ιδιώτες. 
      Πιο συγκεκριμένα, τα στεγαστικά δάνεια είναι στο 2,5%, οι πιστωτικές κάρτες στο 10%, τα καταναλωτικά δάνεια στο 8%, τα δάνεια των μικρών επιχειρήσεων στο 5,65% και τα δάνεια των μεγάλων επιχειρήσεων στο 1,8%. Δηλαδή, αποκαλύπτεται το ξεζούμισμα, ο ταξικός χαρακτήρας του πώς και για ποιον λειτουργούν οι τράπεζες. 
      Η δανειακή επιβάρυνση των νοικοκυριών αντιστοιχούσε το 2000 στο 13% του Α.Ε.Π., ενώ το 2006 στο 41% και πάει λέγοντας. Δώσατε και τα τελευταία στοιχεία. Τα πράγματα χειροτερεύουν, αλλά όχι για όλους. Από τη μία πλευρά, χειροτερεύουν για τα νοικοκυριά που δεν μπορούν να τα βγάλουν πέρα με το κόστος ζωής, με τις συνθήκες ζωής, με την εμπορευματοποίηση της υγείας, της παιδείας και προσπαθούν να τα αντιμετωπίσουν όλα αυτά με καταναλωτικά δάνεια.
      Από την άλλη πλευρά, είναι οι μικροεπιχειρηματίες, οι αυτοαπασχολούμενοι. Δεν μπορούν και αυτοί να τα βγάλουν πέρα, καταστρέφονται και δανείζονται με τους πιο επαχθείς όρους.
      Έρχομαι στους αγρότες. Η προηγούμενη δική σας κυβέρνηση είχε κάνει μία ρύθμιση, αλλά δεν αντιμετώπισε για το σύνολο των αγροτών αυτό το πρόβλημα. Γι’ αυτό είπατε 60%. Ένα μεγάλο κομμάτι από αυτούς τους αγρότες -αλλά ακόμη και ένας να υπήρχε, θα ήταν πρόβλημα και όπως γνωρίζετε, το είχαμε πει τότε, αλλά λέγατε ότι αυτά δεν γίνονται- πληρώνουν με βάση το αρχικό κεφάλαιο πέντε φορές. Γιατί η τράπεζα, λέει, έχει χάσει το αρχικό κεφάλαιο. Αυτήν την αδικία, γιατί δεν την ξεπερνάτε γι’ αυτόν τον κόσμο; Γιατί, για να αντιμετωπιστούν τα προβλήματα, χρειάζεται ανατροπή της πολιτικής σας, χρειάζεται να υπάρχει μία άλλη εξουσία. Το τραπεζικό σύστημα σήμερα είναι αξιόπιστο και φερέγγυο μόνο για τους μεγαλοεπιχειρηματίες, για τους μεγάλους παίκτες. Είναι, για να παίρνει χρήμα από τους πολλούς και να τροφοδοτεί με χρήμα για τις μπίζνες τους μόνο τους μεγάλους. Κρατήστε, όμως, τα προσχήματα σε ορισμένα ζητήματα, γιατί εδώ τα πράγματα έχουν φθάσει στο απροχώρητο.
      Μιλάμε για τράπεζες. Ας πούμε για μία τράπεζα που δεν είναι ιδιωτικοποιημένη. Γιατί στα πλαίσια του ανταγωνισμού είναι σαφέστατο ποιον ωφέλησε αυτή η διαδικασία του ανταγωνισμού και στο τραπεζικό σύστημα. Είχαμε μείωση των θέσεων εργασίας -αυτός είναι ο κανόνας- και έχουμε εργαζόμενους στις τράπεζες ενοικιαζόμενους. Είναι άνθρωποι που κάτω από αυτό το καθεστώς εργάζονται, μισθωτοί δούλοι είναι και το αποτέλεσμα είναι ο κόσμος να βουλιάζει στα χρέη.
      Ας πούμε, όμως, μια κουβέντα για το Ταμείο Παρακαταθηκών και Δανείων. Ας δούμε τη σχέση τους απέναντι στους δήμους. Δεν χρηματοδοτεί το κράτος τους δήμους, δεν δίνει χρήματα ανάλογα με τους πόρους που χρειάζονται και τι κάνει; Χρεώνονται οι δήμοι και παίρνουν από το Ταμείο Παρακαταθηκών και Δανείων. Τώρα, ξέρετε πού φθάσαμε; Οι εργαζόμενοι στους δήμους ή στις δημοτικές επιχειρήσεις που δεν πληρώνονται από τους δήμους –δεν είναι της ώρας τώρα το γιατί- έφθασαν στο σημείο –αν είναι δυνατόν!- να παίρνουν καταναλωτικά δάνεια, για να βγάλουν τις υποχρεώσεις τους και να μπορούν να ζήσουν, επειδή δεν τους πληρώνουν μέσω των δήμων. Για παράδειγμα, στο Δήμο Πειραιά έχουμε αυτό το περιστατικό, το οποίο είναι πάρα πολύ σοβαρό και την ίδια στιγμή ζητά ο Δήμος να πάρει δάνειο από το Ταμείο Παρακαταθηκών και Δανείων, γιατί; Για να πληρώσει τους εργαζόμενους, οι οποίο έχουν πάρει καταναλωτικό δάνειο από τις τράπεζες. 
      Τι φάμπρικα είναι αυτή; Ποιος έστησε αυτήν τη φάμπρικα εδώ και τόσα χρόνια; Υπάρχει τρομερή ευθύνη γι’ αυτό το ζήτημα και δεν κάνετε τίποτα. Αυτός ο κόσμος βρίσκεται σε απόγνωση και μιλάμε για καταχρηστικούς όρους και ψιλά γράμματα. Εδώ η κατάσταση έχει φθάσει στο απροχώρητο. Ενδεχομένως γι’ αυτό το περιστατικό να είμαστε και παγκόσμια πρώτοι. Δεν ξέρω, εάν γίνονται αλλού αυτά και μάλιστα τόσο πολύ. Γι’ αυτό και στους τραπεζίτες εδώ στη χώρα μας –και δεν έχει σχέση εάν είναι Έλληνες ή όχι, γιατί μιλάμε για αφελληνισμό των κεφαλαίων κ.λπ.- υπάρχει ακόμη μεγαλύτερη ασυδοσία. 
      Η Κυβέρνηση λέει «κάνουμε νομοθετικές ρυθμίσεις, για να προστατεύσουμε τον καταναλωτή». Οι ρυθμίσεις που κάνατε, ήταν προσαρμογή των ευρωπαϊκών οδηγιών που υπάρχουν στην Ευρωπαϊκή Ένωση και προσπαθούν να συνταιριάξουν τα αντιτιθέμενα συμφέροντα. 
    Έβαλε μαζί στο Εθνικό Συμβούλιο τους καταναλωτές με τους βιομηχάνους. Λες και έχουν κοινά συμφέροντα. Αυτό κάνατε. Αυτή είναι η προσαρμογή που κάνατε στην κυριολεξία και τίποτε περισσότερο. Αυτούς θέλετε να προστατεύσετε περισσότερο. Να μην μπαίνουν οι καταναλωτικές οργανώσεις στο ρουθούνι των μεγάλων παικτών που τους απομυζούν. 
    Όμως, για το άλλο θέμα που λέτε ότι εμείς κάναμε και κάτι καλό, μέχρι 10.000 ευρώ δεν μπορούν να  τους πάρουν το σπίτι τους, νομίζω ότι δεν λέτε ολόκληρη την αλήθεια και επειδή είχα τότε και το νομοσχέδιο αυτό από το κόμμα μας, θυμάμαι πολύ καλά τη συζήτηση που είχε γίνει. Είχαμε πει, φέρνετε ένα μέτρο και το φέρνετε με μισή καρδιά, γιατί δεν είναι ότι διαφωνούσαμε με αυτήν τη ρύθμιση.
     Ποιο είναι το θέμα δηλαδή; Αφήσατε τις τρεις προϋποθέσεις, όπου όλα τα άλλα κόμματα επιμέναμε και δεν τις πήρατε πίσω, να ισχύσει αυτό το πράγμα,  χωρίς τις τρεις προϋποθέσεις. Τώρα, όποιος πάει να πάρει δάνειο θα του ζητούν να βάλει υποθήκη το σπίτι του. Δεν τις βγάλατε. Ποιες ήταν οι τρεις προϋποθέσεις; Οι τρεις προϋποθέσεις ήταν: Πρώτον, να είναι πάνω από 10.000 ευρώ,  δεύτερον,  να μην υπάρχει προσημείωση του σπιτιού και  τρίτον,  ο οφειλέτης να μπορεί να αποδείξει ότι ήταν σε αδυναμία. Αφού δεν το βγάλατε αυτό, είναι δώρο άδωρο. Όποιος πηγαίνει, λοιπόν, να δανείζεται, μέχρι 10.000, ευρώ η τράπεζα για να είναι κατοχυρωμένη θα του λέει, να βάλουμε και υποθήκη το σπίτι. Και αυτό συγκεκριμένα δεν το βγάλατε. Τι θέλετε, λοιπόν; Με μισή καρδιά το κάνατε και αυτό, γιατί θέλετε ουσιαστικά να βγάλουν από τη μύγα ξίγκι οι τραπεζίτες. Άρα, είναι συνειδητή αυτή η επιλογή σας και εγώ επιμένω ότι αυτό το πράγμα είναι το μόνο καλό που μπορούσατε να κάνετε για ορισμένες περιπτώσεις και δεν το κάνατε μέχρι τελευταία στιγμή. Σας βασάνισε, αλλά τελικά δεν το κάνατε και ο κόσμος πρέπει να βγάλει τα συμπεράσματά του γι’ αυτό.
    Ευχαριστώ, κύριε Πρόεδρε. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
    Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, τριάντα τρεις μαθήτριες και μαθητές καθώς και τρεις συνοδοί-καθηγητές από το Γυμνάσιο Λεπενούς Αιτωλοακαρνανίας. 
    Η Βουλή τους καλωσορίζει. 
    (Χειροκροτήματα απ’ όλες τις πτέρυγες της Βουλής)
    Εξηγούμε στους επισκέπτες μας ότι σήμερα είναι μέρα κοινοβουλευτικού ελέγχου. Συζητούμε μια επερώτηση του Λαϊκού Ορθόδοξου Συναγερμού προς την Κυβέρνηση και μετέχουν οι υπογράφοντες την επερώτηση και οι εκπρόσωποι των κομμάτων. 
    Το λόγο έχει ο τελευταίος κατά σειρά Κοινοβουλευτικός Εκπρόσωπος του ΣΥ.ΡΙΖ.Α., ο συνάδελφος μας κ. Ιωάννης Δραγασάκης.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, στο θέμα της ημέρας που παρεμπιπτόντως όλοι αναφέρθηκαν -αναφέρομαι στη Σύνοδο του ΝΑΤΟ- το μόνο σχόλιο που θα ήθελα και εγώ να κάνω, είναι ότι απ’ ό,τι φαίνεται οι Ευρωπαίοι ηγέτες αντιμετώπισαν τον κ. Μπους, ως απερχόμενο Πρόεδρο και κράτησαν τα θέματα να τα θέσουν στο νέο Πρόεδρο των Ηνωμένων Πολιτειών. Υπό αυτήν την έννοια μπορούμε να πούμε ότι μας ευνόησε αυτό το κλίμα, αλλά μας ευνόησε, ως προς το να μην παρθεί αρνητική απόφαση. Εμείς θα θεωρήσουμε θετική εξέλιξη το να λυθεί το πρόβλημα της ονομασίας.
     Επομένως, αν αυτό είναι σωστό, σημαίνει ότι υπό την ίδια σύνθεση, το ίδιο όργανο το νατοϊκό, οι ίδιοι ηγέτες μπορεί σε λίγο καιρό για άλλους λόγους να διαμορφώσουν ένα κλίμα αρνητικό για τις δικές μας θέσεις. Ακριβώς γι’ αυτό, το πρακτικό συμπέρασμα που εμείς αντλούμε, είναι ότι πρέπει να εντατικοποιηθούν οι διαπραγματεύσεις και οι συνομιλίες, πρώτον, στο επίπεδο του Ο.Η.Ε., δεύτερον στο διμερές επίπεδο και τρίτον, πρέπει να δούμε και μια διπλωματία ανάμεσα στους λαούς. Να αρθούν οι φανατισμοί και από τις δυο πλευρές, να σταματήσουν τα εξαπτέρυγα να μιλούν για πολέμους και για κατακτήσεις που πρέπει να κάνουμε εμείς και βεβαίως να αντιμετωπιστούν και οι ανοησίες από την άλλη μεριά.
    Έρχομαι, όμως, στο θέμα της επερώτησης, διότι και αυτό είναι πάρα πολύ σοβαρό, για να πω ότι είναι πολύ θετικό που το κόμμα του ΛΑ.Ο.Σ. έφερε το θέμα αυτό με τη συγκεκριμένη μορφή της επερώτησης.  Είναι γεγονός ότι ενδεχομένως και εγώ, αν μιλούσαμε πριν από ένα χρόνο, θα έλεγα ότι έχουμε ένα τραπεζικό σύστημα, για να δούμε πώς μπορούμε να το ελέγξουμε, αλλά φοβάμαι ότι τα γεγονότα μας έχουν ξεπεράσει. Η διεθνής κρίση στην οποία έγιναν ήδη αναφορές, είναι μια κρίση που δεν αφορά μόνο κάποιες τράπεζες και επομένως μπορούμε να πούμε ότι οι δικές μας τράπεζες, επειδή δεν είχαν ανοιχτεί σε αυτά τα ομόλογα, δεν έχουν πρόβλημα. Η κρίση που ζούμε είναι κρίση του τραπεζικού συστήματος, της αρχιτεκτονικής του, της απορρύθμισής του, της όλης δομής που έχει αποκτήσει. Επομένως, η κρίση αυτή μας αφορά και εμάς και θα πρέπει να την αντιμετωπίσουμε. 
      Το ερώτημα που τίθεται, δηλαδή, είναι ότι το τραπεζικό σύστημα, ως έχει, δεν είναι ελέγξιμο, δεν είναι εποπτεύσιμο, διότι ανά πάσα στιγμή μπορεί να καταρρεύσει. 
      Διαβάζουμε στον Τύπο σήμερα ότι ακόμα και η CITΥ GROUP, δεν είναι βέβαιο εάν θα επιβιώσει, διαβάζουμε για προτάσεις που γίνονται για τρομερών διαστάσεων αιμοδοσία δημόσιου χρήματος προς το τραπεζικό σύστημα. 
      Το G-7, η ομάδα των επτά χωρών, ανέθεσε σε ένα συμβούλιο, το λεγόμενο Stability Group –αν θυμάμαι καλά τον τίτλο του- να υποβάλει προτάσεις. Αρχηγός αυτού του γκρουπ είναι ο πρώην κεντρικός τραπεζίτης της Ιταλίας, δηλαδή άνθρωποι του συστήματος. Οι προτάσεις είναι πάρα πολύ ρηξικέλευθες, με βάση τα όσα έλεγαν μέχρι σήμερα. Στην ουσία, μιλούν για την ανάγκη έμμεσης κρατικοποίησης των τραπεζών, διότι, όπως λένε, πρέπει το δημόσιο με τον έναν ή τον άλλον τρόπο να απορροφήσει όλες τις ζημιές και όλα αυτά τα δομημένα προϊόντα, τα οποία δεν μπορούν πλέον να διατεθούν στην αγορά και με όρους της αγοράς. Επομένως τι ακριβώς συζητούμε και τι ακριβώς λέμε; 
      Εμείς, λοιπόν, νομίζουμε ότι υπό τις συνθήκες που διαμορφώνονται, επαναλαμβάνω, παγκοσμίως και στην προοπτική που διαγράφεται, γίνονται επίκαιρες οι ιδέες και οι προτάσεις που, ομολογώ, και εγώ θα έκανα και θα τις κάναμε και ως κόμμα, στον ορίζοντα μίας άλλης κοινωνίας, πέρα από τον καπιταλισμό. Φαίνεται, όμως, ότι ήδη και σήμερα η πραγματική, ριζική λύση του προβλήματος απαιτεί την κοινωνικοποίηση των τραπεζών και την επαναδημιουργία, την επανίδρυση –να χρησιμοποιήσω αυτόν τον όρο- την επαναδόμηση του τραπεζικού συστήματος. 
      Δεύτερον, χρειάζεται να επαναπροσδιοριστούν οι εργασίες που πρέπει να ασκούνται από μία τράπεζα. Γνωρίζετε ότι παλιότερα υπήρχε ο νόμος του Γκλας Στίγκαλ στην Αμερική και διεθνώς, που απαιτούσε το διαχωρισμό ανάμεσα στις συνήθεις τραπεζικές εργασίες και τις επενδυτικές τραπεζικές εργασίες, όλα αυτά τα δομημένα ομόλογα, που λέμε τώρα, τιτλοποιήσεις και τα λοιπά. Ο νόμος εκείνος καταργήθηκε πρόσφατα, το 1999, και ολοκλήρωσε έτσι την απορρύθμιση του συστήματος. Σήμερα ζούμε τις συνέπειες αυτών των απορρυθμίσεων. Αυτά τα λένε, επαναλαμβάνω, αρμόδιοι τραπεζίτες κ.λπ.. Πρέπει να επανακαθοριστούν οι προϋποθέσεις υπό τις οποίες λειτουργούν οι τράπεζες.
      Επιτρέψτε μου να πω κάτι που έχω πει σ’ αυτήν την Αίθουσα επανειλημμένα. Οι τράπεζες ασκούν κοινωνικές λειτουργίες κατά παραχώρηση. Δεν είναι συνήθεις επιχειρήσεις. Δεν διαχειρίζονται το χρήμα των μετόχων τους. Δημόσιο χρήμα εν πολλοίς, τις καταθέσεις, χρησιμοποιούν. 
      Επομένως, το κατάντημά μας είναι το εξής: Αντί να καθορίζει η κοινωνία τους όρους με τους οποίους πρέπει να λειτουργούν οι τράπεζες, φθάσαμε οι τράπεζες να καθορίζουν τους όρους με τους οποίους πρέπει να λειτουργούν οι κοινωνίες. Και ακούμε εδώ, για τα δικαστήρια, τις αποφάσεις που πρέπει να είναι τελεσίδικες, κ.λπ.. 
      Κύριε Υπουργέ, -το ξαναλέμε με έμφαση και δεν αφορά εσάς μόνο, αφορά συνολικότερα όλους μας, το πολιτικό σύστημα- πρέπει να υπάρξει ένας νέος νόμος που να διέπει την ίδρυση και τη λειτουργία των τραπεζών. Πρέπει να υπάρξει η λογική της ανάθεσης συμβάσεων παραχώρησης. Κατά παραχώρηση μία τράπεζα ασκεί κάποιες λειτουργίες και είναι δικαίωμα της πολιτείας, εκφράζοντας την κοινωνία, να ορίσει αυτή, η κοινωνία, δηλαδή, το πώς πρέπει να ασκούνται αυτές οι αρμοδιότητες και εκεί μέσα πρέπει να αντιμετωπιστούν όλα αυτά τα θέματα. 
      Τρίτον, χρειάζεται μία νέα αρχιτεκτονική του συστήματος και άμεσα. Εμείς λέμε και σήμερα, να υπάρχουν και ιδιωτικές τράπεζες αλλά πρέπει να υπάρχουν και οι δημόσιες τράπεζες με σημαντικό ρόλο, να υπάρχουν συνεταιριστικές τράπεζες και, γιατί όχι, τράπεζες των ασφαλιστικών ταμείων. 
      Τέταρτον, πρέπει να επανακαθοριστούν οι λειτουργίες, οι δραστηριότητες και να μην έχουμε το φαινόμενο μία τράπεζα να δίνει δάνεια, να τιτλοποιεί η ίδια τα δάνεια, να αποτιμά η ίδια τα τιτλοποιημένα δάνεια, να τα πουλάει η ίδια και να τα αγοράζουν θυγατρικές της εταιρείες. Αυτό είναι ένας τραγέλαφος, ένα τέρας του οποίου μία συνέπεια είναι η κρίση που ζούμε. Και βεβαίως, να τεθούν εξ αρχής τα θέματα εποπτείας. 
      Σταματήστε, λοιπόν –για να έλθω στα συγκεκριμένα- τις ιδιωτικοποιήσεις γενικά και ειδικά στο χώρο των τραπεζών. 
      Δεν είναι δυνατόν ο κ. Λάτσης να αγοράζει τη «Eurobank», να αγοράζει μετοχές του Ταχυδρομικού Ταμιευτηρίου και να μην πηγαίνει το δημόσιο να επαναγοράσει τις μετοχές και να εξασφαλίσει τουλάχιστον τον έλεγχο στο 51%. Και να εφαρμοστούν και προγράμματα ανάπτυξης του δημόσιου ελέγχου σε επιλεγμένες τράπεζες.
      Πέμπτον, τράπεζες και δημόσια αγαθά. Για να βοηθήσουμε τον κόσμο πρέπει να κάνουμε τις τράπεζες αχρείαστες –να το πω έτσι- όπου μπορεί να γίνει αυτό. Παραδείγματος χάριν γιατί να μην υπάρξει μια δημόσια κοινωνική πολιτική κατοικίας για τα φτωχά στρώματα; Δόξα τω Θεώ και χρήματα υπάρχουν και φορείς υπάρχουν. Εάν συντονίσετε τον Οργανισμό Εργατικής Κατοικίας, το Ταμείο Παρακαταθηκών και Δανείων και το Ταχυδρομικό Ταμιευτήριο, μπορούμε να λύσουμε το πρόβλημα της στέγης γι’ αυτούς που το έχουν ως πρόβλημα ζωτικής ανάγκης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, την ανοχή σας, να μιλήσω για ένα-δύο λεπτά.
      ΠΡΟΕΔΡΕΥΩΝ (Αναστάσιος Νεράντζης):  Καλώς, κύριε Δραγασάκη, προχωρήστε. 
      ΙΩΑΝΝΗΣ ΔΡΑΓΑΣΑΚΗΣ: Επίσης, να έλθω σε πιο συγκεκριμένα και ειδικά θέματα. Πρέπει να αλλάξει το καθεστώς με τον «ΤΕΙΡΕΣΙΑ». Δεν μπορεί κάποιος άνθρωπος, επειδή συνέβη κάτι, ένα ατύχημα, ένα λάθος πολλές φορές, να σέρνεται σε όλη του τη ζωή στιγματισμένος από τον «ΤΕΙΡΕΣΙΑ». Πρέπει με πολιτικούς όρους να ξαναδούμε αυτό το θέμα ως Κοινοβούλιο, να εξασφαλιστεί η διαφάνεια. Δεν καταλαβαίνουμε. Γιατί να μην δημοσιοποιείται το όνομα εκείνης της τράπεζας που συλλαμβάνεται να παρανομεί είτε στο ξέπλυμα βρώμικου χρήματος είτε γιατί δεν τηρεί τους κανόνες είτε γιατί δεν τηρεί τις αποφάσεις. Γιατί να μην υπάρχει δημοσιότητα σε ό,τι αφορά τις τράπεζες που ενέχονται σε τέτοιες καταστάσεις και κρύβουν τα ονόματά τους; 
      Αναφέρθηκε από τον κ. Πάγκαλο και άλλους. Δεν είναι δυνατόν, να συζητάμε τώρα αυτό το θέμα με τις διαφημίσεις, να διαβάζει και να ακούει ο κόσμος ψέματα και να μην παίρνονται μέτρα. 
      Ακόμα να καταργηθούν οι εταιρείες είσπραξης που χρησιμοποιούν οι τράπεζες. Εδώ υποφέρει ένας κόσμος και πολλές φορές με διαδικασίες που είναι στα όρια της νομιμότητας.
      Επίσης, πρέπει να ενισχυθεί ο έλεγχος της Τράπεζας της Ελλάδας από τη Βουλή. Ξέρω το θέμα της ανεξαρτησίας που είναι πανευρωπαϊκό. Έστω όμως αυτό μπορούμε να το κάνουμε. Μπορεί ο έλεγχος της Βουλής να αυξηθεί. Μπορεί για την εκλογή του Διοικητή της Τράπεζας της Ελλάδας, που γίνεται μέσω της Βουλής, γνωμοδοτικά έστω, να απαιτείται πλειοψηφία 2/3, ούτως ώστε να νιώθει και ο εκάστοτε Διοικητής ότι πρέπει να λαμβάνει υπ’ όψιν του και κάποια πράγματα που λέγονται εδώ μέσα.
      Τέλος, σε όλα αυτά τα θέματα εννοείται ότι θα ήταν χρήσιμο να είχαμε ένα ισχυρό κίνημα καταναλωτικό –πείτε το όπως θέλετε- κίνημα των πολιτών. Δεν έχουμε τέτοιο κίνημα. Εμείς ενθαρρύνουμε και πρωτοβουλίες στο χώρο αυτού που λέμε «καταναλωτικό κίνημα», αλλά και τα ίδια τα συνδικάτα και γενικά τους κοινωνικούς φορείς να ασχολούνται με το θέμα των τραπεζών, γιατί αφορά όλους τους πολίτες, εργαζόμενους, ανέργους, νέους, ηλικιωμένους κ.λπ..
      ΠΡΟΕΔΡΕΥΩΝ (Αναστάσιος Νεράντζης):  Ολοκληρώθηκε ο κύκλος των πρωτολογιών.
      Κύριε Υπουργέ, θέλετε να μιλήσετε τώρα; Έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, θα κάνω μια παρέμβαση, επειδή άκουσα τον κ. Πάγκαλο να λέει ότι ήλθα εδώ τώρα, για να ενισχύσω, όπως είπε, τον κ. Βλάχο. Να πω ότι η δική μου παρουσία εδώ δεν έχει το νόημα της ενίσχυσης, γιατί δεν χρήζει ενισχύσεως ο κ. Βλάχος.
      ΘΕΟΔΩΡΟΣ ΠΑΓΚΑΛΟΣ: Με την καλή έννοια το είπα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Δεν λέω ότι το είπατε με την κακή έννοια. Να διευκρινίσω όμως ότι η δική μου παρουσία εδώ έχει το νόημα να καλύψω ένα τυπικό λάθος των επερωτώντων να απευθύνουν την ερώτηση προς το Υπουργείο Οικονομίας και Οικονομικών, ενώ όλα τα θέματα που εμπεριέχονται στην επερώτηση είναι αρμοδιότητας του Υπουργείου Ανάπτυξης και γι’ αυτό απήντησε ο Υπουργός. 
      ΠΡΟΕΔΡΕΥΩΝ (Αναστάσιος Νεράντζης):  Δεν είναι αντικείμενο συζητήσεως αυτό. Προχωρήστε, κύριε Υπουργέ. Η Κυβέρνηση μπορεί να παρασταθεί όπως θέλει. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Δεν πρόκειται να λάβω μέρος στη συζήτηση. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ, δεν έχετε το λόγο.
      Υπάρχει κανείς εκ μέρους των κυρίων επερωτώντων που να θέλει να δευτερολογήσει;
      Ορίστε, κύριε Βελόπουλε, έχετε το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Κοιτάξτε, ο κ. Παπαθανασίου είπε ότι  κάναμε ένα λάθος στο πού έπρεπε να απευθυνθεί η επερώτησή μας. Εγώ θα πω κάτι άλλο. Αυτοί κάνουν λάθος συνολικά στην κυβερνητική τους πολιτική. Ποιο είναι το μείζον λοιπόν; Το μείζον είναι η κυβερνητική πολιτική που έχει λανθασμένη κατεύθυνση ή το αν έγινε ένα λάθος όπως ο ίδιος θεωρεί, αλλά δεν είναι λάθος κατά τη δική μας άποψη; Ας το προσέξει περισσότερο.
      Εν πάση περιπτώσει απεχώρησε. Θα το συζητήσουμε αργότερα. Θα πω στον κ. Δραγασάκη με πολλή συμπάθεια, κύριε Δραγασάκη, το όνομα των Σκοπίων δεν λύνεται παραδίδοντας το όνομα Μακεδονία. Και επίσης, αυτό που φαίνεται οξύμωρο στα δικά μου αυτιά είναι ότι ο Συνασπισμός και το Κ.Κ.Ε. συμφωνούν με τους Αμερικανούς να δώσουμε το όνομα Μακεδονία με ένα πρόθεμα μπροστά. Είναι η πρώτη φορά…
      (Θόρυβος στην Αίθουσα)
      ΙΩΑΝΝΗΣ ΔΡΑΓΑΣΑΚΗΣ: Σοβαρευτείτε λίγο! 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, λέει πράγματα στα οποία εμείς δεν μπορούμε να απαντήσουμε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, να επανέλθουμε στο θέμα της επερωτήσεως. 
      ΚΥΡΙΑΚΟΣ ΒΕΛΟΠΟΥΛΟΣ: Όχι, όχι…
      ΠΡΟΕΔΡΕΥΩΝ (Αναστάσιος Νεράντζης): Μα, τι θα πει όχι, όχι. Δεν διευθύνετε εσείς τη συζήτηση. 
      ΚΥΡΙΑΚΟΣ ΒΕΛΟΠΟΥΛΟΣ: Εγώ κύριε Πρόεδρε, δεν διέκοψα κανέναν. 
      ΠΡΟΕΔΡΕΥΩΝ (Αναστάσιος Νεράντζης): Το όχι, όχι πού το λέτε; 
      ΚΥΡΙΑΚΟΣ ΒΕΛΟΠΟΥΛΟΣ : Μόνο εμάς διακόπτετε, τον κ. Ροντούλη και εμένα. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, δεν επιθυμούμε να επανέλθουμε σε θέματα άλλα εκτός του αντικειμένου. Κάντε επερώτηση να το συζητήσουμε. 
      ΚΥΡΙΑΚΟΣ ΒΕΛΟΠΟΥΛΟΣ: Να είστε ακριβοδίκαιος, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Αφήστε τις υποδείξεις, και προσέξτε παρακαλώ πώς αντιμετωπίζετε το Προεδρείο. 
      ΚΥΡΙΑΚΟΣ ΒΕΛΟΠΟΥΛΟΣ: Μα, κύριε Πρόεδρε, μόνο τον κ. Ροντούλη και εμένα διακόπτετε. 
      ΠΡΟΕΔΡΕΥΩΝ (Αναστάσιος Νεράντζης): Προχωρήστε επί του θέματος της επερωτήσεως. Ο χρόνος σας τρέχει. 
      ΚΥΡΙΑΚΟΣ ΒΕΛΟΠΟΥΛΟΣ: Βλέπω ότι διακόπτετε μόνο εμένα και τον κ. Ροντούλη. Καταθέτω αυτό που έγινε. Διαβάστε τα Πρακτικά για να το καταλάβετε. Ο καθένας μπορεί να λέει ό,τι θέλει πλην ημών. Αυτό κάπου μου φαίνεται οξύμωρο. Όσο για το αν είμαστε φανατισμένοι ή δεν είμαστε, αυτό είναι μια άλλη ιστορία. Ας δούμε τι συμβαίνει στα Σκόπια και το κλείνουμε. 
      Πριν από λίγο συνάδελφος δημοσιογράφος της Βουλής μου έφερε μια κατασχετήρια έκθεση. Χρωστούσε 3.000 ευρώ και  πήγαν να του κατασχέσουν το σπίτι. Επειδή υπάρχουν προσωπικά δεδομένα, δεν καταθέτω την έκθεση, αλλά μπορώ να σας πω το δημοσιογράφο για να μιλήσετε μετά μαζί του. Για 3.000 ευρώ πήγαν να του κατασχέσουν ένα σπίτι αξίας 700.000 ευρώ οι κύριοι των τραπεζών. Κατά τα άλλα δεν υπάρχει πρόβλημα. 
      Είπε ο Υπουργός ότι είπαμε αόριστες γενικόλογες κουβέντες. Κύριε Υπουργέ, αν δεν είναι αόριστο αυτό που είπατε για τις αποκρατικοποιήσεις με την Ολυμπιακή, με τα λιμάνια, με τον Ο.Τ.Ε., που ξέρουμε ότι είναι ξεπούλημα και εσείς επαίρεστε γι’ αυτό, ποια είναι η αοριστολογία και η γενικολογία η δική μας. Ήρθατε εδώ λέγοντας ότι περιμένετε αμετάκλητες δικαστικές αποφάσεις όταν ξέρουμε ότι στα δικαστήρια οι αποφάσεις βγαίνουν μετά από έξι χρόνια. Δηλαδή, δικαιώνεται πρωτοδίκως κάποιος, πάμε στο Εφετείο και μπορεί και αργότερα να έχουμε και Άρειο Πάγο. Αντί  να βρει η Κυβέρνηση ένα τρόπο τουλάχιστον για αυτά τα θέματα να βγαίνουν ταχύτερα οι αποφάσεις και να δικαιώνεται ο καταναλωτής ή ο πολίτης που ζημιώθηκε, έρχεστε και κρύβεστε πίσω από την κουρτίνα της δικαστικής αποφάσεως και λέτε ότι περιμένετε την απόφαση. 
      Από την άλλη θα ρωτήσω για ακόμη μια φορά. Λέτε ότι κυρώσεις στις τράπεζες επιβάλλει η Τράπεζα της Ελλάδος. Εγώ θέλω να μου πείτε πότε επεβλήθησαν κυρώσεις και από ποιους; Να μας φέρετε τα στοιχεία εδώ για να ξέρουμε αν τελικά επιβληθεί κύρωση σε μια τράπεζα. Μας είπατε ένα νούμερο, ότι βάλατε σε πέντε τράπεζες 800.000 ευρώ πρόστιμο για παραβάσεις. Όταν κερδίζουν δισεκατομμύρια, κύριε Υπουργέ, τα 800.000 γι’ αυτούς είναι όσο είναι για μας 0,50 ευρώ, για να μην σας πω ότι είναι δεκάρα. Σιγά το πρόστιμο! Και το λέτε εδώ μέσα. Βάλατε, 800.000 ευρώ σε πέντε τράπεζες. Αν αυτό είναι κάτι που σας ικανοποιεί, τότε εντάξει. Να μην συζητάμε εδώ μέσα για αοριστολογία και για γενικολογία. Ας κοιτάξουμε πρώτα τον εαυτό μας στον καθρέφτη και μετά να μιλάμε για το Λαϊκό Ορθόδοξο Συναγερμό. 
      Για τις διαφημίσεις είπατε να προσέχουν οι πολίτες. Μα, τι να προσέχουν οι πολίτες, κύριε Υπουργέ, όταν στην τηλεόραση περνάνε τα μικρά γραμματάκια σε μια κορδέλα εν ριπή οφθαλμού. Τι θα προσέξει ο πολίτης; Αυτό που του λένε, τζάμπα δάνεια, ελάτε πάρτε δάνεια; Να βρείτε τρόπο ελεγκτικού μηχανισμού και να απαγορεύεται αυτού του είδους η διαφήμιση. Να κάνουμε  τα αυτονόητα και να κάνουμε ελεγκτικούς μηχανισμούς στο Υπουργείο Τύπου, στο Ε.Σ.Ρ. εάν θέλετε. Κάποιος να μεριμνήσει. Τίποτα! Δεν υπάρχει κράτος. τα φορτώνουμε στον πολίτη και πάλι. Να προσέχει ο πολίτης. Είναι το γνωστό δεν ρώταγες ή ας πρόσεχες. 
      Αλλά, κύριε Υπουργέ, όταν χάνεις το σπίτι σου τι να προσέξεις; Όταν πλανάσαι από διαφημίσεις τι να προσέξεις; Η πολιτεία είναι για να λύνει τα προβλήματα. Η Κυβέρνηση είναι για να δίνει τις λύσεις και όχι για να περιμένει την καταγγελία την ανώνυμη ή την επώνυμη. Ποιος θα πάει να κάνει μια καταγγελία επώνυμη ή ανώνυμη προκειμένου να πάει στα δικαστήρια όταν καίγεται το σπίτι του, όταν πάνε να του κάνουν κατάσχεση; Εξάλλου για να πας σ’ ένα δικηγόρο, κύριε Υπουργέ, χρειάζεσαι παράβολο 1.000 ή 2.000 ευρώ. του άλλου του παίρνουν το σπίτι για 3.000. Πού θα τα βρει; Αυτά λοιπόν είναι το λιγότερο αντιφατικό. 
      Όσο για την μελέτη, εγώ να συμφωνήσω ότι την κάνατε εσείς. Έχετε απόλυτο δίκιο. Ήταν λάθος που το είπα εγώ. Το πρόβλημα είναι ότι δεν την μελετήσατε. Καλά κάνατε και κάνατε την έρευνα με την GPO . Το θέμα είναι ότι δεν τη μελετήσατε σωστά. 
      Δείτε, λοιπόν, τι συμβαίνει και πάρτε μέτρα. Εγώ αυτό σας είπα, πάρτε μέτρα. Δεν είναι κακό να υπάρχουν τράπεζες. Ποιος είπε ότι είναι κακό να υπάρχουν πολλές τράπεζες; Να υπάρχουν, αλλά είμαστε όμως η μοναδική χώρα που ανά πενήντα μέτρα έχουμε και μια τράπεζα. Ή πολλά είναι τα λεφτά που κινούνται γύρω μας και εμείς δεν το ξέρουμε ή κάτι άλλο συμβαίνει, κύριε Υπουργέ. Δεν υπάρχει άλλη δικαιολογία. Αυτό να ψάξουμε.
      Κανείς δεν μίλησε για τον Τραπεζικό Μεσολαβητή. Είναι ο μεσολαβητής μεταξύ του πολίτη και των τραπεζών. Είναι η πανάκεια. Ακούστε όμως τι λέει στην ιστοσελίδα ο κύριος αυτός. «Ο Τραπεζικός Μεσολαβητής είναι ένας ανεξάρτητος θεσμός. Δημιουργήθηκε από την Ένωση Ελληνικών Τραπεζών». 
      Θεέ μου! Θα τρελαθούμε τελείως, κύριε Πάγκαλε. Ανεξάρτητος θεσμός, αλλά δημιουργήθηκε από την Ένωση Τραπεζών! Εδώ είναι να γελάει κάθε πικραμένος! Είναι γελοιότητες. Είναι φαιδρότητες. Δεν είναι σοβαρά πράγματα αυτά. Ποιον κοροϊδεύουν; 
      Να μην αναφέρω και τη δήλωση των τραπεζιτών. Ακούστε τι είπαν οι τραπεζίτες. Ότι φταίει το κράτος και οι καταναλωτές για την υπερχρέωση των νοικοκυριών. Αυτό είπαν οι τραπεζίτες, κύριε Υφυπουργέ, σε δήλωσή τους. Ο κ. Γκόρτσος, ο Γενικός Γραμματέας της Ελληνικής Ένωσης Τραπεζών, είπε να προσέχουν οι πολίτες. Ωραία! 
      Όσο για τον «ΤΕΙΡΕΣΙΑ» θα ήθελα να πω το εξής. Συμφωνώ απόλυτα με τον κ. Δραγασάκη. Έχει απόλυτο δίκιο. Σε κάποιους από εμάς μπορεί να υπάρξει μια άτυχη στιγμή στη ζωή. Είναι δυνατόν, αυτή η άτυχη στιγμή, να σέρνεται πίσω τους για μια ολόκληρη ζωή, να παλεύουν με αγωγές με μηνύσεις, να πηγαίνουν να παρακαλούν στους κυρίους του «ΤΕΙΡΕΣΙΑ», λες και είναι δεν ξέρω ποιοι, πάνω από το κράτος, πάνω από το φιλότιμο, πάνω από την αξιοπρέπεια ενός ανθρώπου; Να τον βγάλουν από τον «ΤΕΙΡΕΣΙΑ» και να μην μπορεί να πάρει ούτε 1.000 ευρώ δάνειο ή να πάρει μπλοκ επιταγών; 
      Είναι κράτος αυτό, κύριε Υπουργέ μου; Εντάξει, έγινε ένα λάθος. Το ξεπλήρωσαν όμως. Δεν μπορούμε να βρούμε έναν τρόπο μέσα σε ένα ή δύο μήνες να τελειώνει η ιστορία; Να σας το πούμε διαφορετικά. Δεν είναι παραβίαση προσωπικών δεδομένων αυτή, κύριε Υπουργέ, να είναι καταγεγραμμένοι αυτοί οι άνθρωποι σε λίστες που έχουν οι τράπεζες; 
      Με ποιο δικαίωμα οι τράπεζες κρατούν αυτές τις λίστες; Πείτε μου εσείς. Για να διασφαλίζουν το συμφέρον τους. Σαφέστατα, αλλά μέχρι πότε, μέχρι να πεθάνει αυτός και τα παιδιά του; Είναι απορίας άξιον πραγματικά όλα αυτά που συμβαίνουν.
      Αν ψάξετε, κύριε Υπουργέ, εν τη γενέσει τις τράπεζες, θα δείτε ότι όλες αυτές έγιναν με εγγυητικές παλιόχαρτα κατά το παρελθόν. Δεν ψάξατε ποτέ. Δεν μου είπατε αν ψάξατε ποτέ για τράπεζα. Δεν μου είπατε αν κάνατε έλεγχο ποτέ σε τράπεζες, αν μπήκατε φορολογικά να δείτε ότι είναι εντάξει. 
      Εγώ, αυτό περιμένω να ακούσω από εσάς, ότι πήγαμε την τάδε μέρα, μπήκε μέσα το Σ.Δ.Ο.Ε. –δεν ξέρω πώς το λένε- και τους ήλεγξε. Να βγει υπηρεσία ειδική, οι «αδιάφθοροι», κύριε Υπουργέ μου, να μπουν εκεί μέσα ώστε να δούμε πώς γίνονται όλες οι μεγάλες δουλειές και ποιοι κρύβονται πίσω από αυτές. Είναι πρόσωπα υπεράνω υποψίας, κύριε Υπουργέ.
      Σαφέστατα υπάρχει ένα τεράστιο πρόβλημα στην ελληνική κοινωνία σε σχέση με την εμπιστοσύνη που οι Έλληνες δεν μπορούν να έχουν στις τράπεζες. Κύριε Υπουργέ, λέτε στον πολίτη -εσείς προσωπικά το είπατε, διαβάστε τα Πρακτικά- «ψάξτε το καλύτερα». Εμείς, κύριε Υπουργέ, σας λέμε να ψάξετε καλύτερα εσείς το θέμα των τραπεζών και να δώσετε απαντήσεις στον Έλληνα πολίτη. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ, κύριε συνάδελφε.
      Υπάρχει άλλος εκ των επερωτώντων που θέλει να δευτερολογήσει.
      ΗΛΙΑΣ ΠΟΛΑΤΙΔΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ο κ. Πολατίδης έχει το λόγο για τρία λεπτά.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Θα ήθελα να αναφέρω, μια και είμαι Βουλευτής Μακεδονίας –και θα ήθελα να μου επιτρέψετε να κάνω αυτή την αναφορά- ότι για το θέμα η Κυβέρνηση έχει ήδη δώσει το 99%. Επαιρόμαστε και χαιρόμαστε όλοι, διότι τελικά δεν δώσαμε το 100% και πήραμε αναβολή. 
      Προχωρώ στο θέμα που μιλάμε, τις τράπεζες. Διαρκώς οι τράπεζες, κύριε Υπουργέ, μπαίνουν σε μια μη αναπτυξιακή λογική, αναπτυξιακή λογική δική τους και της οικονομίας. Θα σας αναφέρω ως παράδειγμα την Αγροτική Τράπεζα και άλλες βέβαια.
      Η Αγροτική Τράπεζα έχει στα χέρια της την πλειονότητα των συνεταιριστικών εργοστασίων της Θράκης, έχει στα χέρια της την πλειοψηφία της Ελληνικής Βιομηχανίας Ζάχαρης. Αντί, λοιπόν, να επενδύσει σ’ αυτές τις εταιρείες, οι οποίες είναι και παραγωγικές και η επένδυση εκεί πραγματικά θα φέρει για σειρά ετών κέρδη στην τράπεζα, τι κάνει; Προτιμά να φορολογεί τις καταθέσεις, προτιμά να φορολογεί την οποιαδήποτε κατάθεση σε άλλο λογαριασμό. 
      Προτιμά να πουλά σε εικοσάχρονους, που δεν έχουν την απαραίτητη εμπειρία, πιστωτικές κάρτες. Χρεώνονται υπερβολικά και αν δεν τους βοηθήσουν τελικά οι γονείς τους –το γνωρίζετε αυτό το θέμα- θα πληρώνουν μια ζωή αυτή την απερισκεψία που έκαναν στα νεανικά τους χρόνια. Αυτή είναι η αναπτυξιακή λογική που θέλετε από τις τράπεζες; 
      Θα σας πω για τα καταναλωτικά δάνεια. Τα καταναλωτικά της Α.Τ.Ε. αυξήθηκαν κατά 46% και τα στεγαστικά κατά 26%. Με καταναλωτικά δάνεια θα δει η Τράπεζα της Ελλάδος το μέλλον; Δε βλέπετε ότι αυτό είναι κοντόφθαλμο και τελικά θα οδηγήσει και την ελληνική οικονομία, αλλά και την ίδια την τράπεζα σε σοβαρότατα προβλήματα; 
      Η Εμπορική Τράπεζα  μάλιστα διαφημίζει ότι μία από τις αιτίες που είχε πολλά κέρδη, ήταν η συνεργασία της με γνωστή αλυσίδα ξένων συμφερόντων μέσω της  οποίας κατάφερε να έχει αυτά τα κέρδη. Και η διαφήμιση ήταν: «κάντε τα καθημερινά σας ψώνια σήμερα και πληρώστε μετά από δώδεκα  μήνες»! Μετά από δώδεκα μήνες που θα αναγκαστεί ο καταναλωτής να πληρώσει και τα προϊόντα εκείνης της εποχής και τα σημερινά, δεν θα  είναι σε χειρότερη ακόμα κατάσταση απ’ ό,τι είναι σήμερα; 
      Έχετε μια λογική σύμφωνα με την οποία θέλετε να τα αφήσετε όλα ελεύθερα. Θεωρείτε ότι η ελεύθερη οικονομία είναι πανάκεια , είναι τα ιερά δόγματα του νεοφιλελευθερισμού. Ας κοιτάξουμε λίγο και στη Μέκκα του νεοφιλελευθερισμού. Η αγορά δεν έδωσε λύσεις. Η αγορά δημιούργησε πολύ περισσότερα προβλήματα εκεί και εσείς εδώ επαίρεστε και λέτε ότι τα γλιτώνουμε διότι δεν είχαμε εμπλοκή εκεί. Εάν  υπήρχε μεγαλύτερη εμπλοκή σ’ αυτήν τη παγκοσμιοποίηση και διεθνοποίηση, που είναι και αυτή πανάκεια και είχαν αγοράσει τα ασφαλιστικά ταμεία των ασφαλισμένων τις αμερικάνικες φούσκες που ήταν το  μέγα προϊόν που θα έλυνε όλα τα προβλήματα, αυτή τη στιγμή θα είχαν πολύ περισσότερα προβλήματα όλα τα ασφαλιστικά ταμεία. 
      Οφείλετε να αλλάξετε πολιτική. Και η πεποίθηση είναι ότι μετά από λίγο θα το αναγνωρίσετε και εσείς, όπως φαντάζομαι ότι αυτός ο προβληματισμός υπάρχει και  μέσα στη Κυβέρνηση. Κάντε το από τώρα ,έτσι ώστε τα προβλήματα τα οποία υπάρχουν από την συμπεριφορά των τραπεζών στην ελληνική οικονομία, να είναι  κατά το δυνατόν ολιγότερα. 
      Ευχαριστώ.
      (Χειροκροτήματα από την πτέρυγα του ΛΑ.Ο.Σ)
      ΠΡΟΕΔΡΕΥΩΝ (Αναστάσιος Νεράντζης): Ζήτησε να δευτερολογήσει για λίγα λεπτά  ο συνάδελφος κ. Αϊβαλιώτης. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ο κύριος Υπουργός απ’ ό,τι κατάλαβα, ζητάει από τους Έλληνες πολίτες να γίνουν Πουαρώ, να γίνουν Κλουζώ, να γίνουν ντεντέκτιβ ή -για να το φέρω στα ελληνικά δεδομένα, γιατί υπάρχουν και Έλληνες ντεντέκτιβ- να γίνουν ντεντέκτιβ Κάβουρας ή ντεντέκτιβ Ουζούνης. Τι θα γίνει; Εμείς θα κάνουμε τον έλεγχο των τραπεζών; Εσείς δεν είστε Κυβέρνηση; 
      Πραγματικά απορώ. Μερικές φορές ακούγονται κάποια παράξενα πράγματα και προφανώς ίσως σ’ εμένα αναφερόσασταν μιλώντας σχετικά με τις τράπεζες. Βεβαίως, κάθε είκοσι μέτρα υπάρχουν τράπεζες στην Ελλάδα. 
      Παραγωγικές επενδύσεις υπάρχουν; Να θυμίσω. Πού είναι η «ΙΖΟΛΑ»; Πού είναι η «ΕSΚΙΜΟ»; Πού είναι η «Πειραϊκή Πατραϊκή»; Πού είναι ο Λαδόπουλος στην Πάτρα; Πού είναι η «ΝΙSSAN» στο Βόλο; Πού είναι  η «PIRELLI» πάλι στην Πάτρα; Πού είναι τα ναυπηγεία μας; Έχει καμμιά σχέση  η σημερινή παραγωγική βάση με την παραγωγική βάση της δεκαετίας του ’70; Πότε έκλεισαν αυτές οι επιχειρήσεις και πήξαμε στις τράπεζες όπου ο κάθε αεριτζής ανοίγει οποιοδήποτε μαγαζί θέλει στην Ελλάδα; Μάλιστα –και εδώ δεν βλέπω να πήρατε κάποια θέση- τώρα βλέπουμε ότι θα δουλεύουμε με φόντο τούρκικες σημαίες στην οδό Ερμού 2, όπου πάνω από τα «Mc. DONALD’S»  θα ανοίξει η «Ziraat Bankasi». Μάθανε ότι είμαστε χαλαροί και πλακώσανε και οι Τούρκοι για να πάρουν, γιατί προφανώς το κράτος είναι παραλυμένο, προφανώς δεν υπάρχει έλεγχος. Σωστά είπε, προηγουμένως, ο κ. Βελόπουλος, ότι τρέχουν τα γραμματάκια και είναι ψείρες κάτω από τις διαφημίσεις. Υπάρχουν κρυφοί όροι. Υπάρχει άλλη τέτοια χώρα; 
      Ανέφερε, προηγουμένως, ο συνάδελφος κ. Πολατίδης, για απάντηση του κυρίου Χατζηδάκη στη Βουλή. Είναι δυνατόν να είναι δέκα φορές παραπάνω οι επιβαρύνσεις στην Ελλάδα σε σχέση με τις υπόλοιπες χώρες της Ευρωπαϊκής Ένωσης; Είμαστε ή δεν είμαστε στην Ευρωπαϊκή Ένωση; 
      Δεν κάνατε κάποιο σχόλιο κύριε Υπουργέ, για τις αμοιβές. Εγώ, ανέφερα αμοιβές Διοικητών. Ο κ. Γκαργκάνας της Τράπεζας της Ελλάδος παίρνει 700.000 ευρώ ετησίως. Ο κ. Αράπογλου 600.000 ετησίως. Πώς είναι δυνατόν να παίρνει 40% πάνω από το μισθό του Προέδρου της Δημοκρατίας ο κ. Αράπογλου, πεντέμισι φορές περισσότερα από τον Πρωθυπουργό και οκτώ φορές περισσότερα από τον Πρόεδρο του Αρείου Πάγου; Σε ποια χώρα της Ευρωπαϊκής Ένωσης γίνονται αυτά; 
      Βλέπω ότι το ίδιο συμβαίνει και με τον κύριο Καπράλο –αυτός είναι Χρηματιστήριο-  τον κ. Τίμο Χριστοδούλου κ.λπ.. Είναι δημοσίευμα της Εφημερίδος «ESPRESSO». Μιλάμε ότι τα μηδενικά «κάνουν» χορό σ’ αυτό το δημοσίευμα. 
      Πώς είναι δυνατόν να υπάρχουν τέτοιες αμοιβές στην Ελλάδα σε διοικητές  τραπεζών και εμείς να δίνουμε τις συντάξεις που δίνουμε ή ο άλλος να χάνει το σπίτι του, όπως είπε πριν ο συνάδελφος, για 3.000 ευρώ; 
      Και εν πάση περιπτώσει η παραίνεση να ψάχνουν οι καταναλωτές το καλύτερο, εγώ θα έλεγα, ψαχθείτε εσείς καλύτερα και αφήστε τις ακρότητες και τα χαϊδολογήματα με τις Τράπεζες γιατί αναδεικνύεστε –λυπάμαι που το λέγω- σε μια ακραία καπιταλιστική Κυβέρνηση. 
      (Χειροκροτήματα από το ΛΑ.Ο.Σ.) 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υφυπουργός Ανάπτυξης κ. Βλάχος. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Θέλω να ξεκινήσω, κυρίες και κύριοι συνάδελφοι, με την αναφορά που έγινε από όλους τους προηγούμενους ομιλητές σχετικά με τη Σύνοδο του ΝΑΤΟ. Απέφυγα να κάνω αναφορά και όχι τυχαία, γιατί πραγματικά δεν είναι στη λογική τη δική μας η οποιαδήποτε εθνική επιτυχία να γίνεται αντικείμενο πανηγυρισμών. Πιστεύω ότι όλοι σήμερα νιώθουμε υπερήφανοι, πιστεύω ότι όλοι κατανοούμε και παραδεχόμαστε ότι είχαμε μία εθνική επιτυχία …
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, να ξεφύγουμε από αυτό το θέμα. Κατά κόρον και εκτός μάλιστα του αντικειμένου της αρμοδιότητος συνεζητήθη. Παρακαλώ, να μείνουμε εδώ. Η θέση της Κυβερνήσεως είναι γνωστή και ανακοινώθηκε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Νομίζω ότι θα ήταν λάθος να μην το σχολιάσω εγώ, όταν το σχολίασαν όλοι οι προηγούμενοι ομιλητές.
      ΠΡΟΕΔΡΕΥΩΝ (Αναστάσιος Νεράντζης): Ένα απλό σχόλιο για να προχωρήσουμε παρακαλώ. Μη δίνετε έκταση χρονική. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Έλεγα, λοιπόν, ότι όντως είναι μία ιστορική ημέρα, κερδίσαμε μια μάχη και συνεχίζουμε πραγματικά να αγωνιζόμαστε για την επίλυση ενός μεγάλου προβλήματος! 
      Θα ξεκινήσω από αυτό που τελείωσε ο προηγούμενος ομιλητής. Αναφέρονται, περισσότερο θα έλεγα για δημιουργία εντυπώσεων, οι αριθμοί, τα νούμερα των μισθών κάποιων διοικητών και προέδρων οργανισμών. Θέλω να πω ότι όλοι αυτοί οι φορείς είναι επιχειρήσεις που είναι εισηγμένες στο Χρηματιστήριο και οι μέτοχοί τους αποφασίζουν για το ύψος των μισθών που θα δώσουν στον Πρόεδρο και στα μέλη του Διοικητικού Συμβουλίου. Όμως, δεν ξέρω και ποιο είναι το μήνυμα που θέλουμε να στείλουμε αν κάποιος αμείβεται με υψηλές αποδοχές. Δηλαδή αν ήταν λιγότερα τα χρήματα θα ήταν καλύτερη η δουλειά τους και θα ήταν περισσότερο αποτελεσματικοί; Δεν καταλαβαίνω πραγματικά, πέρα από κάποιες εντυπώσεις, ποιο άλλο σκοπό μπορεί να έχει η αναφορά σε αυτό το θέμα. 
      Ακούστηκε από τους ομιλητές να σχολιάζεται το θέμα των αμετάκλητων αποφάσεων και ότι εμείς κάνουμε νουθεσία στις τράπεζες. Γνωρίζετε ότι και σήμερα κάποια πρόστιμα έχουν επιβληθεί. Όμως, δεν θα θέλαμε χωρίς την Τράπεζα της Ελλάδος να έρχεται το Υπουργείο Ανάπτυξης στη προκειμένη περίπτωση να βάζει πρόστιμα και στη συνέχεια να γίνεται προσφυγή στο Συμβούλιο της Επικρατείας και αν τα πρόστιμα αυτά πέφτουν να μας λέτε ότι για λόγους εντυπωσιασμού μπήκαν τα πρόστιμα αφού δεν είναι οριστικά, αφού δεν εισπράττονται. Και σας θυμίζω, για να μη μου πείτε όχι, ότι κάτι ανάλογο λέτε για τα πρόστιμα που επιβάλλει η Επιτροπή Ανταγωνισμού. Όταν ανακοινώνονται τα υψηλά πρόστιμα μας λέτε, μα, δεν εισπράττονται. Μα, είναι γνωστή η διαδικασία, γιατί το λέτε; Εμείς, λοιπόν, μη θέλοντας να λαϊκίσουμε, μη θέλοντας να δημιουργήσουμε μία λάθος εικόνα στους πολίτες λέμε, πρώτα να τελεσιδικήσουν οι αποφάσεις και τότε πραγματικά έχουμε την πολιτική βούληση να πάρουμε τις αποφάσεις μας που πιστεύω ότι μπορεί να είναι και σκληρές. Σε αυτό όμως δεν δίνετε καμμία, μα καμμία απάντηση. 
      Ακούστηκε για τα πανωτόκια. Πιστεύω ότι δόθηκε από την Κυβέρνηση της Νέας Δημοκρατίας η καλύτερη δυνατή λύση και πολύ μεγάλο ποσοστό –ίσως και μεγαλύτερο από το 60% που αναφέρθηκε- των εκκρεμοτήτων που υπήρχαν βρήκε λύση. Βεβαίως, από την άλλη πλευρά έρχεστε και μας λέτε, ναι μεν, αλλά αυτοί που ήταν νόμιμοι; Επιτέλους, καταλήξτε σε ποια γραμμή θέλετε να κινηθείτε. Διότι είναι εύκολο όπως ξέρετε γενικά –και μιλώ για τους συναδέλφους του ΛΑ.Ο.Σ.- να κάνετε καταγραφή προβλημάτων απλά, να τα απαριθμείτε εδώ, να κινείστε, δηλαδή, στη σφαίρα του φανταστικού ή του επιθυμητού, αν θέλετε και να μην προτείνετε καμμία λύση, γιατί σε τίποτα από όλα αυτά δεν παίρνετε θέση. Έτσι και αλλιώς και με τη λύση που δόθηκε δεν ικανοποιείστε αλλά και αυτούς που έχουν λύσει το θέμα τους και πάλι και αυτούς τρέχετε να προστατεύσετε!
      Εγώ πιστεύω ότι η πλειονότητα  κυρίως του αγροτικού κόσμου που είχε το μεγάλο πρόβλημα με τα πανωτόκια εκτίμησε τη λύση που δώσαμε. Θα έλεγα ότι δώσαμε λύσεις στα αδιέξοδά τους και σήμερα χτίζουν πάνω σε μία νέα λογική. Και αυτό το εισπράξαμε εμείς. Το εισπράξαμε και το εισπράττουμε από την κοινωνία, γιατί σας ακούσω πολλές φορές να μας λέτε να βγούμε στον κόσμο. Επιτέλους, αφήστε μας κάτι να ξέρουμε και εμείς, αφήστε μας να έχουμε και εμείς επαφή με τον κόσμο. Κατ’ αρχήν εμείς θεωρούμε τους εαυτούς μας ένα κομμάτι του κόσμου και προερχόμαστε μέσα από την κοινωνία αυτοδημιούργητοι και είμαστε στην πρώτη γραμμή.
    Και ποτέ, μα ποτέ δεν θα του κρύψουμε τίποτα, γιατί δεν έχουμε σκοπιμότητα να του κρύψουμε κάτι. Επιτέλους –κι εγώ δεν θα σας αφαιρέσω αυτό το δικαίωμα, να θεωρείτε κι εσείς τους εαυτούς σας ότι προστατεύετε την κοινωνία. Μην χρειάζεται εδώ πέρα να παραδεχτούμε όλοι ότι αυτό είναι μονοπώλιο των δικών σας.
    Είπατε προηγουμένως –γιατί εδώ θίξατε πολλά θέματα- για το ευρώ και τι έγινε όταν ήλθε το ευρώ και μας είπατε ότι ο Πρόεδρός σας όταν πάει στην Αμερική, δεν βλέπει ελληνικά προϊόντα και ότι υπάρχει θέμα με τις εξαγωγές.
    Μα, είναι γνωστό ότι με τη σημερινή αναλογία υπάρχει πρόβλημα με τις εξαγωγές στις Ηνωμένες Πολιτείες, αλλά –από την άλλη πλευρά- έρχεσθε και μας λέτε ότι ευτυχώς που υπάρχει αυτή η αναλογία –σχετικά με τα καύσιμα- και ότι αν δεν ήταν αυτή η αναλογία, τι θα γινόταν. 
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Δεν είπαμε τέτοιο πράγμα. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Μα, δεν το λέτε σήμερα, το είπατε κάποια άλλη στιγμή. 
    Θέλω να πω, λοιπόν, ότι κάθε στιγμή πιάνετε το κάθε θέμα από την πλευρά που σας συμφέρει, λέγοντας πάντα τη μισή αλήθεια, με μοναδικό πάντα στόχο να δημιουργείτε εντυπώσεις.
    Θέλω να αναφερθώ στην παρατήρηση του συναδέλφου μου και συμπολίτη κ. Πάγκαλου. Είπε ότι ήλθε κάποια στιγμή η πρόταση νόμου. Ήλθε η πρόταση νόμου, αλλά εγώ θέλω να θυμίσω ότι από αυτήν την πρόταση ό,τι μπορούσε τελικά να υλοποιηθεί, υιοθετήθηκε από την Κυβέρνηση. Βεβαίως υπήρχαν μέσα και προτάσεις που ήταν –αν θέλετε- μέχρι και κόντρα στην κοινοτική πολιτική και κοινοτική πρακτική. Αυτό, όπως καταλαβαίνετε, δεν μπορούσε να υιοθετηθεί από την Κυβέρνηση.
    Επίσης, επειδή ο κ. Πάγκαλος μου είπε για το «1520» και ότι τα τηλέφωνα δεν λειτουργούν και ανέφερε τη Γενική Γραμματεία Καταναλωτή, εγώ θα πω για το «1520» ότι κάθε χρόνο δίνουμε στατιστικά στοιχεία και κάθε χρόνο φαίνεται ότι οι κλήσεις πολλαπλασιάζονται και μάλιστα με υψηλό ρυθμό.
    Βεβαίως εκεί κάποια κόμματα κάνουν την εξής παρατήρηση: «Είδατε, λοιπόν, για να γίνονται περισσότερες καταγγελίες, άρα, σημαίνει ότι τα πράγματα χειροτερεύουν». Επιτέλους, τι θέλετε;
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, να σας διακόψω. Οι κλήσεις αυξήθηκαν ή οι απαντώμενες κλήσεις; 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Οι κλήσεις. Απαντώμενες είναι όλες. 
    ΑΣΤΕΡΙΟΣ ΡΟΝΤΟΥΛΗΣ: Καμμία δεν απαντιέται!
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Άρα, λοιπόν, όταν βλέπουμε ότι οι κλήσεις αυξάνονται, μας λένε ότι η κατάσταση χειροτερεύει και βεβαίως κάποιες στιγμές έρχεστε και μας λέτε ότι οι γραμμές δεν λειτουργούν.
    Εγώ δεν θα αναφέρω –και δεν θα ήθελα να το θυμίσω- ότι όταν εμείς φέραμε και ψηφίσαμε την πρόταση για τη Γενική Γραμματεία Καταναλωτή, για τον καταναλωτή και τη λειτουργία του, τότε το ΠΑ.ΣΟ.Κ., εν πάση περιπτώσει, δεν υιοθέτησε αυτήν την πρόταση σαν να ήταν ένας φορέας ο οποίος δεν χρειαζόταν.
    Εμείς αποδεικνύουμε από τα πράγματα ότι και η Γενική Γραμματεία Καταναλωτή είναι ωφέλιμη. Είναι εκεί και το «1520» και μάλιστα θα πρέπει να σας πω ότι στους επόμενους στόχους μας είναι η αναβάθμιση της λειτουργίας του «1520», γιατί είναι ο καλύτερος τρόπος πραγματικά να δεχόμαστε «καταγγελίες» -εντός εισαγωγικών, αν θέλετε- από τους πολίτες.
    Επειδή και πάλι σχολιάστηκε από συναδέλφους μου νωρίτερα που μου είπαν «καλά περιμένετε οι πολίτες να έρθουν, να δουν, να ελέγξουν, να γίνουν ντετέκτιβ» και βαριές κουβέντες, προφανώς δεν με καταλάβατε. 
    Εγώ είπα ότι θέλουμε τη συνεργασία των πολιτών, θέλουμε να καταγγέλλουν  –εντός ή εκτός εισαγωγικών θα πω και πάλι- το πρόβλημα που αντιμετωπίζουν. Δεν είπαμε να ελέγξουν την αγορά. 
    Την αγορά οφείλουμε να την ελέγχουμε εμείς και δεν είπα σε καμμία περίπτωση ότι αυτό έρχεται να ισορροπήσει τη δική μας ευθύνη. Η δική μας ευθύνη υπάρχει, είναι καθημερινή. Όμως ό,τι έρχεται από τους καταναλωτές, από την κοινωνία είναι καλοδεχούμενο και εμείς πραγματικά δεν το αφήνουμε αναπάντητο. 
    Επίσης, σχετικά με άλλη παρατήρηση που έγινε, θα πω ότι εφόσον υπάρχουν εκκρεμείς υποθέσεις στα ελληνικά δικαστήρια –και υπάρχουν από την καταναλωτική οργάνωση Ε.Κ.ΠΟΙ.ΖΩ.- το Υπουργείο πρέπει να σεβαστεί, όπως είπα, την οριστική απόφαση της δικαιοσύνης πριν παρέμβει.
    Ακούστηκε επίσης ότι δεν υπάρχουν οι έλεγχοι. Θέλω να θυμίσω για τις τράπεζες, επειδή σχολιάστηκε λίγο ειρωνικά ο διαμεσολαβητής τραπεζικών υπηρεσιών, ότι δεν είναι μόνο ο διαμεσολαβητής.
      Είναι το Υπουργείο Ανάπτυξης με τη Γενική Γραμματεία Καταναλωτή με όσα είπα νωρίτερα, είναι η Τράπεζα της Ελλάδας, είναι ο Συνήγορος του Καταναλωτή που σας διαφεύγει σκόπιμα, όπου δεν χρειάζεται κανείς να πληρώσει για να έχει τη συνδρομή του Συνηγόρου του Καταναλωτή για τα 3000 ευρώ, το παράδειγμα που είπατε νωρίτερα, προκειμένου να τον στηρίξει στη διεκδίκηση του αιτήματός του, είναι ο διαμεσολαβητής τραπεζικών υπηρεσιών και είναι, τέλος, η Επιτροπή Ανταγωνισμού.
      Σας απαρίθμησα, λοιπόν, πέντε φορείς που ελέγχουν τις τράπεζες και που είναι εδώ. Αρκεί κάποιος να θέλει επιπλέον –πέραν των ελέγχων που γίνονται- πραγματικά να συμβάλει με τη δική του συνεισφορά, με τη δική του παρατήρηση, με τη δική του καταγγελία.
      Ακούστηκε ότι το πρόστιμο, το ποσό που ανακοίνωσα, είναι μικρό μπροστά στα κέρδη και στα νούμερα. Μα, καλά, εγώ είπα ότι έχουν σήμερα επιβληθεί περίπου 850.000 ευρώ πρόστιμο, όχι για όλες τις υποθέσεις, για κάποιες υποθέσεις.
      ΚΥΡΙΑΚΟΣ ΒΕΛΟΠΟΥΛΟΣ:  Για τράπεζες. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν είναι θέμα τραπεζών, είναι θέμα υποθέσεων. Υπάρχουν σε εκκρεμότητα πολλές άλλες υποθέσεις. Εδώ, ξέρετε, δεν είναι τσουβάλι που τα βάζουμε όλα κατά πώς μας βολεύει. Εδώ υπάρχουν καταγγελίες οι οποίες εκδικάζονται, υπάρχουν τα πρόστιμα, τα πρόστιμα αυτά αναγγέλλονται πια –βγαίνει δελτίο Τύπου- δημοσιοποιούνται και καταλαβαίνει ο κόσμος, τι ακριβώς γίνεται και σε κάθε περίπτωση. Μέσα από όλη αυτήν τη δραστηριότητά μας, προσπαθούμε να ενισχύσουμε το θεσμικό πλαίσιο για τη λειτουργία αυτών των ελεγκτικών μηχανισμών.
      Ακούστηκε νωρίτερα ότι δεν αποφύγαμε τους τρεις όρους σχετικά με τις κατασχέσεις. Πραγματικά εκεί πρέπει να παρατηρήσω ότι καμμία τράπεζα δεν ζητάει υποθήκη για καταναλωτικά δάνεια ή πιστωτική κάρτα. Αυτή είναι η πρακτική. Αν υπάρχει άλλη πρακτική, τη λέμε εδώ πέρα, χωρίς μεγάλες κουβέντες.
      Δεύτερον, μας είπατε να μην υπάρχει ο όρος «να τελεί σε αδυναμία». Με συγχωρείτε πάρα πολύ, αλλά ο καθένας τότε μπορεί να παίρνει ένα δάνειο και να ζητάει στη συνέχεια να μην έχει καμμία επίπτωση. Είπαμε, λοιπόν, να υπάρχει κάποιος όρος.
      Το τρίτο ήταν το δάνειο να φθάνει έως 10.000 ευρώ. Κάτι ανάλογο, παρόμοιο, έκανε το ΠΑ.ΣΟ.Κ. στην πρόταση που έκανε και όριζε περίπου 5.000 ευρώ ως όριο. 
      Αυτά πρέπει να ισχύουν αν θέλετε πραγματικά να προστατεύσουμε αυτούς που έχουν ανάγκη. Αν θέλετε πάλι να λαϊκίσουμε και να τα βάλουμε σε ένα τσουβάλι όλα, δεν βγάζουμε συμπέρασμα. Η λογική η δική μας είναι να σταθούμε χρήσιμοι σ’ αυτούς τους συμπολίτες μας που όντως είχαν πρόβλημα, που όντως είχαν μια ατυχία και που, εν πάση περιπτώσει, δεν πρέπει να χάσουν το σπίτι τους εξαιτίας αυτής της ατυχίας. Αυτό κάνουμε και αυτό νομίζω ότι η κοινωνία το εισπράττει θετικά. Έτσι εμείς το καταλαβαίνουμε.
      Όλα αυτά τα οποία είπα –και δεν θέλω να χρησιμοποιήσω άλλο χρόνο- κάθε άλλο παρά δείχνουν ότι εμείς φοβόμαστε. Πραγματικά, όπου υπάρχει πρόβλημα, υπάρχει παρέμβαση για να το αντιμετωπίσουμε. Πιστεύω ότι ποτέ στο παρελθόν δεν υπήρχε αυτός ο αριθμός των ελέγχων και αυτή η αποτελεσματικότητα. Αυτό πρέπει να το παραδεχθούμε. 
      Αν βέβαια έρθει κάποιος και ισχυριστεί ότι αυτά δεν είναι αρκετά, εγώ θα είμαι ο τελευταίος που θα πω ότι αυτά είναι αρκετά. Είπα ότι κάναμε βήματα προς τη σωστή κατεύθυνση, την επικρότηση και όχι κατ’ ανάγκη την επιβράβευση αυτών των βημάτων ζητάμε σήμερα και λέμε ότι δεχόμαστε και τις δικές σας παρατηρήσεις και προτάσεις -συγκεκριμένες όμως, όχι γενικές και αόριστες, όχι κορώνες εντυπωσιασμού- προκειμένου αυτά τα βήματα να γίνουν πιο γρήγορα και πιο αποτελεσματικά. 
      Αυτό είπα ότι είναι το στοίχημα, κλείνοντας την πρωτολογία μου, το οποίο λέμε να το θέσουμε όλοι μαζί, γιατί είναι στοίχημα της κοινωνίας και εκεί σας περιμένουμε να ανταμώσουμε. Όχι στους υψηλούς τόνους, όχι στις μεγάλες υποσχέσεις, όχι στην καταγραφή όλων των προβλημάτων που έχει από την ίδρυσή της η ελληνική κοινωνία, αλλά ιεράρχηση στόχων και σκοπών, προκειμένου να κρινόμαστε ανά τακτά χρονικά διαστήματα για την αποτελεσματικότητά μας.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Έχει δικαίωμα δευτερολογίας και ζήτησε να λάβει το λόγο ο Κοινοβουλευτικός Εκπρόσωπος του ΛΑ.Ο.Σ. κ. Ροντούλης.
      Ορίστε, κύριε Ροντούλη, έχετε το  λόγο.
     ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
     Κατ’ αρχάς να επισημάνω τα θετικά σχόλια όλων των πτερύγων της Αντιπολιτεύσεως για την ενέργεια του Λαϊκού Ορθόδοξου Συναγερμού κατάθεσης αυτής της επερώτησης που αφορά τις τράπεζες. 
     Να επισημάνω δε ότι μας χαροποίησε ιδιαίτερα και η παρουσία του κ. Πάγκαλου, ο οποίος από την αρχή μέχρι το τέλος είναι παρών στη συζήτηση, πράγμα που σημαίνει ότι σ’ ένα ογκώδες ζήτημα, το ΠΑ.ΣΟ.Κ. διάλεξε για εκπρόσωπό του έναν άνθρωπο αναλόγου όγκου –πολιτικού όγκου εννοώ- και αυτό μας χαροποιεί ιδιαιτέρως. Φαίνεται ότι κάτι αρχίζει να κινείται και στο ΠΑ.ΣΟ.Κ.. 
     Κύριε Βλάχο, θα σας παρακαλούσα πάρα πολύ να ζητήσετε συγγνώμη εκ μέρους της Κυβερνήσεως για τα ατόπημα που έκανε ο συνάδελφός σας κ. Παπαθανασίου. Θα ζητούσα απ’ αυτόν να ζητήσει συγγνώμη –και ζητώ εγώ συγγνώμη επειδή σας φέρνω σε δύσκολη θέση εσάς- διότι είπε ότι κάναμε λάθος στην κατάθεση της επερωτήσεως προς το Υπουργείο Οικονομικών. 
     Επικαλούμαι τους ανθρώπους της Βουλής, τους υπαλλήλους του Τμήματος του Κοινοβουλευτικού Ελέγχου...
     (Χειροκροτήματα από την πτέρυγα του Λαϊκού Ορθόδοξου Συναγερμού)
      …διότι η πραγματικότητα είναι η εξής: Υποβάλαμε την επερώτηση στο Υπουργείο Ανάπτυξης. Το Υπουργείο Ανάπτυξης την έκανε πάσα στο Υπουργείο Οικονομικών. Και την υποβάλαμε ξανά. Το Υπουργείο Οικονομικών την έκανε πάσα στο Υπουργείο Ανάπτυξης. 
     Ε, αποφασίστε, τέλος πάντων, εσείς και αφήστε αν έκανε σωστά ή λάθος ο Λαϊκός Ορθόδοξος Συναγερμός. Δηλαδή, έρχεστε σήμερα και προσπαθείτε να δημιουργήσετε εντυπώσεις κατ’ αυτόν τον τρόπο; Δεν θα σας απαντήσουμε εμείς, θα σας απαντήσουν οι υπάλληλοι της Βουλής. 
     Είπατε, επίσης, κύριε Υφυπουργέ, ότι ένας εκ των θεσμών που προστατεύει τον καταναλωτή είναι και ο Τραπεζικός Διαμεσολαβητής. 
     ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ελέγχει. 
     ΑΣΤΕΡΙΟΣ ΡΟΝΤΟΥΛΗΣ: Ελέγχει. Όπως θέλετε. 
     Προφανώς αγνοείτε ότι πλέον έχει ονομαστεί «Μεσολαβητής Τραπεζικών και Επενδυτικών Υπηρεσιών» και συνιστά μία αστική εταιρεία μη κερδοσκοπικού χαρακτήρα. Και ο συνάδελφός μου κ. Βελόπουλος σας είπε την αλήθεια. Δεν την ακούτε καλά. Φαίνεται, στη Νέα Δημοκρατία, όταν μιλάει ο Λαϊκός Ορθόδοξος Συναγερμός, ακούτε, αλλά ακούτε μόνο από το ένα αυτί, δεν ακούτε και από τα δύο! 
     Θα σας τα δείξω τότε εγγράφως, μπας και τα διαβάσετε, γιατί για να ακούσετε, δεν μπορείτε. 
     Εταίροι αυτής της μη κερδοσκοπικής εταιρείας είναι η Ελληνική Ένωση Τραπεζών –ακούστε τώρα ποιοι ελέγχουν- ο Σύνδεσμος Μελών Χρηματιστηρίου Αθηνών και η Ένωση Θεσμικών Επενδυτών. Το κεφάλαιο, δηλαδή, ελέγχει τον κοσμάκη. 
     Αυτό λέτε, κύριε Υφυπουργέ; Το καταθέτω στα Πρακτικά να το διαβάσετε και να ενημερωθείτε. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Θεμελιώδης κατάκτηση του πολιτισμού μας είναι η εξής: Δεν είναι δυνατόν αυτός που κρίνει μία διαφορά να είναι εμπλεκόμενος στη διαφορά. Πρέπει να απέχει από τη διαφορά αυτός που κρίνει μία διαφορά. Και, βεβαίως, είναι προφανής παραλογισμός να λέγεται από έναν φορέα ότι έχουμε έναν αντικειμενικό διαμεσολαβητή για την εξωδικαστική επίλυση των διαφορών. Μα, αφού αυτοί τον τοποθετούν τον άνθρωπο! Αυτοί τον διορίζουν! Τις διαδικασίες ελέγχου αυτοί τις επιλέγουν!
     Είναι δυνατόν να βγαίνετε και να λέτε ότι ένας εκ των θεσμών που μπορεί να προστατεύσει τον καταναλωτή είναι ο μεσολαβητής τραπεζικών και επενδυτικών υπηρεσιών; Είναι δυνατόν να λέγονται αυτά μέσα στην ελληνική Βουλή; 
     Είπατε, επίσης, προκαλώντας μας ότι είμαστε στη σφαίρα του φανταστικού, ότι θέλετε προτάσεις κ.λπ.. Κατ’ αρχάς να σας πω ότι δεν είμαστε στη σφαίρα του φανταστικού, διότι υπάρχουν οι δικαστικές αποφάσεις που καταθέσαμε στα Πρακτικά. Αν εσείς θεωρείτε τα δικαστήρια κάτι το φαντασιώδες, αυτό είναι πρόβλημά σας. Εμείς μιλάμε με βάση τα στοιχεία.
     Έχουμε, όμως, να σας κάνουμε μια πρόταση, γιατί ακούω «κάντε μας προτάσεις», «κάντε μας προτάσεις». Δείξτε την καλή σας θέληση. Τα αγροτικά χρέη των μικρών αγροτών να χαριστούν και να περάσουμε σε μία νέα Σεισάχθεια. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
      Γιατί δεν το κάνετε; Ορίστε, σας προτείνουμε. 
      Το έθεσα και στον Υπουργό Ανάπτυξης και Τροφίμων. Η απάντηση που έλαβα; «Ναι, το βλέπουμε, είναι ζήτημα που θα το δούμε στο μέλλον». Ορίστε, σας κάνουμε πρόταση -για τα πανωτόκια, που λέτε- να χαριστούν τα χρέη! Θα μου απαντήσετε σ’ αυτό; Σας κάνουμε μία πρόταση, σας προτείνουμε ένα μέτρο!
      Και, βεβαίως, κάνατε ότι δεν καταλάβατε τι ήθελε να πει ο αγαπητός συνάδελφος κ. Αϊβαλιώτης, όταν σας είπε για τους μισθούς και είπατε ότι είναι εισηγμένοι στο Χρηματιστήριο κ.λπ.. Γιατί να μην παίρνει 700.000 ευρώ ο κ. Γκαργκάνας; Δώστε του και 1.000.000 ευρώ, ποσώς μας ενδιαφέρει! Όμως, πρέπει να καταλάβετε ότι προκαλείτε την κοινωνία! Η τοποθέτηση του κ. Αϊβαλιώτη, αυτή ήταν, η πρόκληση προς την κοινωνία. Δεν θέλετε να το καταλάβετε; Συνεχίστε να προκαλείτε την κοινωνία και στις εκλογές θα πάρετε την απάντηση. 
      Και, βεβαίως, θα αναφερθώ και σε ένα άλλο σημαντικό ζήτημα. Ξέρετε, κύριε Υφυπουργέ, όπου υπάρχει βούρκος, υπάρχουν και κουνούπια, για να απομυζούν το αίμα. Τα «κουνούπια» στο βούρκο των τραπεζών, ξέρετε ποια είναι σήμερα; Σας το έθεσαν κι άλλοι συνάδελφοι, αλλά εγώ θα συνεχίσω λίγο επί αυτού, για να σας το κάνω περισσότερο σαφές, γιατί γι’ αυτό δεν άκουσα κουβέντα και περιμένω τώρα να ακούσω. Αναφέρομαι στις εισπρακτικές εταιρείες! 
      Σύμφωνα με το Συνήγορο του Καταναλωτή κ. Αδαμόπουλο –αν δεν κάνω λάθος- η λειτουργία τους είναι παράνομη. Δεν φτάνει ότι ζητούν έξοδα είσπραξης, οι υπάλληλοί τους προχωρούν και σε τηλεφωνικές οχλήσεις. Κοιμάται ο άλλος στο σπίτι του και τον παίρνουν τηλέφωνο και παριστάνουν κιόλας ότι είναι υπάλληλοι δικηγορικών γραφείων. Ακόμα, παριστάνουν ότι είναι και υπάλληλοι τραπεζών! Ξέρετε τι σημαίνει αυτό, κύριε Υφυπουργέ; Αντιποίηση του δικηγορικού λειτουργήματος! Διότι με βάση τους θεσμούς και τους νόμους υπάρχει αποκλειστική αρμοδιότητα αυτών των ενεργειών στους δικηγόρους και στους δικαστικούς επιμελητές. Θα μας πείτε γι’ αυτό το «πάπλωμα»; Θα μας πείτε γι’ αυτήν την παρανομία των εισπρακτικών εταιρειών; 
      Και να κάνω και μια διαφοροποίηση. Άλλο εταιρεία factoring -που είναι καθ’ όλα νόμιμη- και άλλο αυτές οι εταιρείες είσπραξης. Πρόκειται για διαφορετικά πράγματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επικαλούμαι την επιείκειά σας και σας ζητώ να μου επιτρέψτε μου να συνεχίσω για ένα λεπτό ακόμα. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ όμως, κύριε Ροντούλη, να είναι ένα λεπτό, γιατί είναι προχωρημένη η ώρα. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Να σας διαβάσω και τι λέει ο Συνήγορος του Πολίτη; Ο Συνήγορος του Πολίτη, λοιπόν, λέει γι’ αυτές τις εταιρείες –αλλά εσείς τσιμουδιά, τίποτα για τις εισπρακτικές εταιρείες, το είπε ο Βελόπουλος, ο Αϊβαλιώτης, ο Πάγκαλος και εσείς τίποτα, νιρβάνα- τα εξής: «ορισμένες φορές οι εισπρακτικές εταιρείες πιέζουν για είσπραξη χρεών…» -και παρακαλώ και τον κ. Μπούγα να παρακινήσει τον Υπουργό του να απαντήσει- «…ακόμη και σε περιπτώσεις παράνομων ή απλώς εσφαλμένων και καταχρηστικών ρητρών –είναι αυτοί οι δεκατέσσερις καταχρηστικοί όροι- και διεκδικούν ποσά που έχουν προκύψει από αναγνωρισμένους δικαστικά ως καταχρηστικούς γενικούς όρους συναλλαγών ή ακόμα ποσά που έχουν ήδη εξοφληθεί από τον καταναλωτή». Θα μας πείτε τίποτα για όλα αυτά; Θα μας πείτε; Μα, απομυζούν το αίμα του κοσμάκη, αυτά τα «κουνούπια» και εσείς δεν μιλάτε καθόλου!    
      Και για να κλείσω, αγαπητέ κύριε Πρόεδρε, και να μην κάνω κατάχρηση του χρόνου, θα ήθελα να σας πω –γιατί είπατε ότι πολλές τράπεζες, ανταγωνισμός κλπ.- την εξής πραγματικότητα: Αυτοί οι δεκατέσσερις καταχρηστικοί όροι εμφανίζονται στην πλειονότητα των τραπεζών. Δηλαδή, εσείς δεν έχετε ακούσει για καρτέλ τραπεζών! Η πράξη το δείχνει! Αν αυτοί οι δεκατέσσερις καταχρηστικοί όροι ήταν μόνο σε μία ή δύο ή τρεις τράπεζες, θα λέγαμε «ναι». Μα, είναι σε δεκατρείς! Δηλαδή, δεν υπάρχει καρτέλ τραπεζών; 
      Τελειώνω, κύριε Πρόεδρε, εξαντλώντας κάθε περιθώριο της ανοχής σας…   
      ΠΡΟΕΔΡΕΥΩΝ (Αναστάσιος Νεράντζης): Αυτή είναι κατάχρηση! 
      ΑΣΤΕΡΙΟΣ ΡΟΝΤΟΥΛΗΣ: Τελειώνω, κύριε Πρόεδρε, σε δέκα δεύτερα! 
      Αναφερθήκατε σε κουλτούρα καταναλωτή. Ξέρετε ότι ξεχνάτε το ρητό που λέει «ανάγκα και οι θεοί πείθονται»; Ο κοσμάκης έχει ανάγκη, κύριε Υφυπουργέ, και πάει στην τράπεζα! Δεν πάει για περίπατο αναψυχής. 
      Άρα, λοιπόν, καλή είναι η κουλτούρα του καταναλωτή, αλλά βοηθήστε και εσείς επιτέλους τον έρμο τον καταναλωτή! Φτάνει πια!
      Ευχαριστώ πολύ. 
    (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Ροντούλη. 
      Μετά από τόσα χρόνια, ο Λαβεράν θα ήταν περήφανος για το ότι βρήκε έναν άνθρωπο που κάνει συχνή αναφορά στα έλη και τις ελονοσίες! 
      Στο σημείο αυτό θα ήθελα να θέσω υπ’ όψιν του Σώματος σχέδιο απόφασης, μετά την από 2.4.2008 ομόφωνη απόφαση της Διάσκεψης των Προέδρων και να ζητήσω τη σύμφωνη γνώμη της Ολομέλειας, για την υλοποίηση της σχετικής πρόνοιας του νόμου για το δεύτερο επιστημονικό συνεργάτη των Βουλευτών, με μείωση κατά έναν των αποσπασμένων συνεργατών.
      Ερωτάται το Σώμα: Γίνεται δεκτή η απόφαση αυτή; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Αναστάσιος Νεράντζης): Το Σώμα συνεφώνησε ομοφώνως με την απόφαση αυτή, η οποία καταχωρίζεται στα Πρακτικά.
      (Στο σημείο αυτό ο Γ΄ Αντιπρόεδρος της Βουλής κ. Αναστάσιος Νεράντζης καταθέτει για τα Πρακτικά το προαναφερθέν σχέδιο απόφασης της Ολομέλειας της Βουλής των Ελλήνων, το οποίο έχει ως εξής:
      (Να φωτογραφηθεί η σελίδα 188)
      ΠΡΟΕΔΡΕΥΩΝ (Αναστάσιος Νεράντζης): Παρακαλείται το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση της απόφασης αυτής. Εξουσιοδοτείται το Προεδρείο; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Ομοφώνως το Προεδρείο εξουσιοδοτείται προς το σκοπό αυτόν.
      Το Σώμα παρέσχε τη ζητηθείσα εξουσιοδότηση.
      Τώρα, τη συζήτηση επί της επερωτήσεως θα κλείσει δι’ ολίγων -με μία πολύ σύντομη παρέμβασή του, αποφεύγοντας οπωσδήποτε αιχμές για να μην έχουμε και παράταση αντίστοιχη του χρόνου- ο Υφυπουργός κ. Βλάχος.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κύριε Πρόεδρε.
      Κυρίες και κύριοι συνάδελφοι, θα σχολιάσω κατ’ αρχάς τα τελευταία που ελέχθησαν από τον κ. Ροντούλη. Εμείς δεν είπαμε ότι ο διαμεσολαβητής ή ο μεσολαβητής, όπως λέτε, κάνει αυτά τα οποία αναφέρατε. Είπαμε όμως ότι μεσολαβεί για διαφορές μεταξύ των συναλλασσομένων μερών, δηλαδή μεταξύ των ιδιωτών, προσπαθώντας για έναν φιλικό διακανονισμό. 
      Περάσατε όμως χωρίς να σχολιάσετε τη λειτουργία του Συνήγορου του Καταναλωτή.
      ΑΣΤΕΡΙΟΣ ΡΟΝΤΟΥΛΗΣ: Είμαστε υπέρ.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ο Συνήγορος του Καταναλωτή, λοιπόν, που είπα ότι είναι κοντά στον κάθε πολίτη…
      ΑΣΤΕΡΙΟΣ ΡΟΝΤΟΥΛΗΣ: Και να ενισχυθεί ο θεσμός.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Αυτός είναι που αναλαμβάνει να προστατεύσει πλήρως τα συμφέροντα των πολιτών.
      Είπα νωρίτερα για το μεσολαβητή ή για την Τράπεζα της Ελλάδος ότι ελέγχει τα ψιλά γράμματα, τη λειτουργία, αλλά ο Συνήγορος του Καταναλωτή, η Γενική Γραμματεία Καταναλωτή, η Επιτροπή Ανταγωνισμού, αυτοί για εμάς είναι οι ουσιαστικοί φορείς που πραγματικά παρεμβαίνουν όταν υπάρχει πρόβλημα.
      Επειδή αναφέρατε νωρίτερα ότι μπορεί να πάρουν από κάποιον το σπίτι, αυτό ζητάμε από τον καθένα, όταν φτάνει η ώρα να του πάρουν το σπίτι για 3.000 ευρώ για παράδειγμα και σιωπά, γιατί αυτός ο άνθρωπος δεν ζητά τη βοήθειά μας - όχι τη δική μου προσωπικά, καταλαβαίνετε, να μην παρεξηγηθώ- του Συνήγορου του Καταναλωτή; 
      ΑΣΤΕΡΙΟΣ ΡΟΝΤΟΥΛΗΣ: Τον στέλνουν στα δικαστήρια και θέλει άλλα 2000 ευρώ.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης) : Εκεί, λοιπόν, είπα ότι θα πάει στα δικαστήρια έχοντας τη συνδρομή, τη βοήθεια, του Συνήγορου του Καταναλωτή και να μη χρειαστεί να επιβαρυνθεί. Γιατί δεν το κάνει;
      Είπατε νωρίτερα για τις κάρτες που στέλνουν στα σπίτια κ.λπ.. Κάρτα που δεν χρησιμοποιείται, δεν επιβαρύνεται. 
      Είπατε για τις νοθείες που γίνονται με τις εταιρείες. Θα πρέπει να σας πω ότι και για εμάς αυτό είναι ένα σημαντικό πρόβλημα και σε αυτήν τη φάση είμαστε στους ελέγχους για τη νομιμότητα της όλης λειτουργίας. Μη έχοντας σήμερα να σας πω κάτι ολοκληρωμένο, απέφυγα να το απαντήσω. Επειδή όμως εσείς επιμείνατε, γι’ αυτό σας δίνω έτσι αυτήν την απάντηση κατ’ αρχάς. Και είμαστε, λοιπόν, στη φάση ολοκληρωτικής έρευνας, της όλης λειτουργίας.
      Σε κάθε περίπτωση εγώ αυτό που θέλω να μείνει, κύριε Πρόεδρε, κυρίες και κύριοι συνάδελφοι, από την όλη κουβέντα, που καλό είναι να γίνεται αυτή η κουβέντα γιατί είναι πολύ σημαντικό το θέμα που θίγουμε, είναι ό,τι το Υπουργείο Ανάπτυξης έχοντας την εντολή του Πρωθυπουργού, της Κυβέρνησης, αυτήν την ώρα συμπαραστέκεται στον πολίτη. Όσα προβλήματα βγαίνουν μπροστά μας, τα οποία εμείς εντοπίζουμε, προσπαθούμε να κάνουμε παρεμβάσεις. Και για τη βοήθεια που ζητάμε, πέρα από το ότι δεν θέλουμε να παίζουμε με σλόγκαν και με συνθήματα, είναι να μη φοβάται ο κάθε πολίτης να καταγγείλει κάθε φορά που δέχεται κάτι σε βάρος του. Να νιώθει ότι και το «1520» και το Υπουργείο, οι τηλεφωνικές γραμμές, τα στελέχη μας είναι εκεί και δίνουμε καθημερινά τη μάχη να προστατεύσουμε τα δικαιώματά του. 
      Εκείνο που ζητάμε από τους συμπολίτες μας είναι να πάρουν την απόφαση να βγουν και να διεκδικήσουν αυτά τα  δικαιώματα. Μαζί να αντιμετωπίσουμε και τα ψιλά γράμματα και οτιδήποτε άλλο υπάρχει.
    Αυτή την εικόνα δίνουμε. Αυτό είναι το θετικό μήνυμα που εκπέμπουμε ως Υπουργείο. Αυτό είναι το θετικό μήνυμα που θέλουμε να βγει κι από αυτήν την κουβέντα. Και, πραγματικά, από αυτήν τη συμπεριφορά θα κριθεί και η αποτελεσματικότητά μας.
    Εγώ θέλω να σας ευχαριστήσω, κύριε Πρόεδρε, για την όλη κουβέντα που έγινε. Διότι πραγματικά πιστεύω ότι τελικά το μήνυμα προς την κοινωνία είναι θετικό.
    Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε Υπουργέ.
     Κηρύσσεται περαιωμένη η συζήτηση επί της υπ’ αριθμόν 61/19.3.2008 επερώτησης Βουλευτών του Λαϊκού Ορθόδοξου Συναγερμού προς τον Υπουργό Οικονομίας και Οικονομικών, σχετικά με τη λήψη μέτρων της Κυβέρνησης για τις συμβάσεις των τραπεζών.
    Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.14΄, λύεται η συνεδρίαση για την προσεχή Δευτέρα 7 Απριλίου 2008 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη που έχει διανεμηθεί. 
    Ο ΠΡΟΕΔΡΟΣ							ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ ΟΛΟΜΕΛΕΙΑΣ 4-4-08

Τελευταία Αποθήκευση:	10/4/2008 12:43:00 μμ	Από:	A.marini
Εκτυπώθηκε:	9/4/2008 1:13:00 μμ

