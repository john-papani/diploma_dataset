ΣΥΝΕΔΡΙΑΣΗ 8-2-2000
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Π'
Τρίτη 8 Φεβρουαρίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ  
1. Επικύρωση Πρακτικών, σελ.
 2. Εκλογή Προέδρου της Δημοκρατίας, σελ.
 3. Ανακοινώνονται οι προτάσεις των Προέδρων των Κοινοβουλευτικών Ομάδων του ΠΑΣΟΚ, της Ν.Δ. και του ΣΥΝ για την υποψηφιότητα του Προέδρου της Δημοκρατίας, σελ.
4. Εκλογή του κ. κ. Στεφανόπουλου στο αξίωμα του Προέδρου της Δημοκρατίας, σελ.
Π Ρ Α Κ Τ Ι Κ Α  Β Ο Υ Λ Η Σ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ Π'
Τρίτη 8 Φεβρουαρίου 2000
------------------
Αθήνα, σήμερα στις 8 Φεβρουαρίου 2000, ημέρα Τρίτη και ώρα 19.35' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
  Εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ  Μοναδικό θέμα της σημερινής συνεδρίασης είναι, σύμφωνα με την ειδική ημερήσια διάταξη που κυκλοφόρησε στις 2 Φεβρουαρίου, δηλαδή προ πέντε πλήρων ημερών, η εκλογή Προέδρου της Δημοκρατίας με ονομαστική φανερή ψηφοφορία, σύμφωνα με τις διατάξεις των άρθρων 32 του Συντάγματος και 140 του Κανονισμού της Βουλής.
'Οπως είναι γνωστό, για την εκλογή του Προέδρου της Δημοκρατίας, το άρθρο 140 παράγραφος 5 του Κανονισμού της Βουλής ορίζει ότι η Βουλή ψηφίζει, ύστερα από προτάσεις που μπορούν να γίνουν μόνο από τις Κοινοβουλευτικές Ομάδες και ότι άλλες υποψηφιότητες δεν ανακοινώνονται στη Βουλή.
 Κατ'εφαρμογήν του Κανονισμού, έχω την τιμή να σας ανακοινώσω ότι υπεβλήθησαν στον Πρόεδρο της Βουλής τρεις έγγραφες προτάσεις: Του ΠΑ.ΣΟ.Κ., της Νέας Δημοκρατίας και του Συνασπισμού της Αριστεράς και της Προόδου.
Η πρόταση του Πανελλήνιου Σοσιαλιστικού Κινήματος είναι για τον Κωνσταντίνο Στεφανόπουλο.
(Χειροκροτήματα στην Αίθουσα)
Ομοίως της Νέας Δημοκρατίας είναι, επίσης, για τον κ. Κωνσταντίνο Στεφανόπουλο.
(Χειροκροτήματα στην Αίθουσα)
Και του Συνασπισμού της Αριστεράς και της Προόδου είναι για το Λεωνίδα Κύρκο.
 Οι σχετικές επιστολές των Προέδρων των Κοινοβουλευτικών Ομάδων των τριών κομμάτων θα καταχωρισθούν στα Πρακτικά της σημερινής συνεδριάσεως και έχουν κατά σειρά ως εξής:
"ΠΑ.ΣΟ.Κ.
ΠΑΝΕΛΛΗΝΙΟ ΣΟΣΙΑΛΙΣΤΙΚΟ ΚΙΝΗΜΑ
ΠΡΟΕΔΡΟΣ
Κύριο  Απόστολο Κακλαμάνη
Πρόεδρο της Βουλής των Ελλήνων
Αθήνα, 31 Ιανουαρίου 2000
Α.Π.: 104  
Αγαπητέ κ. Πρόεδρε, Εν όψει της ψηφοφορίας της επομένης Τρίτης 8 Φεβρουαρίου για την εκλογή Πρόεδρου της Δημοκρατίας, σας γνωρίζω ότι η Κοινοβουλευτική Ομάδα ΠΑ.ΣΟ.Κ. προτείνει τον κύριο Κωστή Στεφανόπουλος ως υποψήφιο Πρόεδρο της Δημοκρατίας.
      Με φιλικούς χαιρετισμούς,         
Κ. Σημίτης"

"ΝΕΑ ΔΗΜΟΚΡΑΤΙΑ
Ο ΠΡΟΕΔΡΟΣ
Αθήνα, 3 Φεβρουαρίου 2000
Α.Π. 428  
Κύριον  Απόστολον Κακλαμάνην  Πρόεδρον της Βουλής των Ελλήνων  Ενταύθα  Κύριε Πρόεδρε,  Σύμφωνα με το άρθρο 140 του Κανονισμού της Βουλής η Κοινοβουλευτική Ομάδα  της Νέας Δημοκρατίας προτείνει ως Πρόεδρο της Δημοκρατίας τον κ.             Κωνσταντίνο Στεφανόπουλο.
Με τιμή
ΚΩΣΤΑΣ ΚΑΡΑΜΑΝΛΗΣ"
ΣΥΝΑΣΠΙΣΜΟΣ  ΤΗΣ ΑΡΙΣΤΕΡΑΣ ΚΑΙ ΤΗΣ ΠΡΟΟΔΟΥ
ΝΙΚΟΣ ΚΩΝΣΤΑΝΤΟΠΟΥΛΟΣ
ΠΡΟΕΔΡΟΣ
Αθήνα, 8 Φεβρουαρίου 2000
Κύριε Πρόεδρε,  Στη σχετική ψηφοφορία εκλογής Προέδρου της Ελληνικής Δημοκρατίας για την περίοδο 2000-2005, σύμφωνα με το αρθρ. 32 του Συντάγματος, οι Βουλευτές της Κοινοβουλευτικές Ομάδας του ΣΥΝΑΣΠΙΣΜΟΥ της ΑΡΙΣΤΕΡΑΣ και της ΠΡΟΟΔΟΥ, θα ψηφίσουν, ως Πρόεδρο, το Λεωνίδα Κύρκο.
 Ο Λεωνίδας Κύρκος είναι γνωστός σε όλους, ως ιστορικό πρόσωπο και  μαχόμενος πολιτικός, που συμβολίζει τις περιπέτειες και τις αναζητήσεις του Ελληνικού λαού και της Ελληνικής Αριστεράς, στα τελευταία εξήντα χρόνια. Είναι ένας από τους πολλούς αυτής της αξιοθαύμαστης γενιάς και ταυτόχρονα ένα πνευματικός άνθρωπος, με αγωνιστική ανιδιοτέλεια, κοινωνική αφιέρωση και εντιμότητα, με διαρκή εγρήγορση και διορατική παρέμβαση για την προκοπή της Ελλάδας και την ανανέωση της πολιτικής ζωής.
 Η υπόδειξη εκ μέρους του ΣΥΝΑΣΠΙΣΜΟΥ της ΑΡΙΣΤΕΡΑΣ και της ΠΡΟΟΔΟΥ  δεν έχει την έννοια μιας απλής αναγνώρισης της προσφοράς του προσώπου.              Δεν είναι μια απλή απονομή οφειλόμενης τιμής. Πρόκειται για πράξη με συγκεκριμένο πολιτικό περιεχόμενο και συμβολισμό.
 Η πρότασή μας έχει ιστορικές ρίζες. 'Εχει, όμως, ρίζες και στο παρόν.           'Εχει, τέλος, σαφή θεσμικό συμβολισμό: Γιατί όχι Πρόεδρος από την  Αριστερά; Η Προεδρία της Δημοκρατίας αποτελεί θεσμικό άβατο για την Αριστερά στην Ελλάδα του 2000;
Η πρόταση του ΣΥΝΑΣΠΙΣΜΟΥ της ΑΡΙΣΤΕΡΑΣ και της ΠΡΟΟΔΟΥ για το Λεωνίδα Κύρκο δεν προβάλλεται ως πρόταση κομματικής αντιπαλότητας προς το πρόσωπο του κ. Στεφανόπουλου ή αμφισβήτησης του θετικού τρόπου, με τον οποίο ο σημερινός Πρόεδρος ανταποκρίθηκε στο ρόλο του, μετά το 1995.
 Η πρόταση του ΣΥΝΑΣΠΙΣΜΟΥ της ΑΡΙΣΤΕΡΑΣ και της ΠΡΟΟΔΟΥ εμπεριέχει την ξεχωριστή και διαφορετική δυναμική, για τη μετατόπιση της πολιτικής και θεσμικής πραγματικότητας προς τα αριστερά, προς την άλλη Ελλάδα, πέραν των συμφηφισμών και των συναινέσεων του δικομματισμού.
        Με εκτίμηση    ΝΙΚΟΣ ΚΩΝΣΤΑΝΤΟΠΟΥΛΟΣ"  Σύμφωνα με το άρθρο 140 παράγραφος 6 του Κανονισμού της Βουλής, οι Βουλευτές που δεν επιθυμούν να εκφράσουν την προτίμησή τους υπέρ ενός εκ των δύο προτεινομένων από τα τρία κόμματα, που ανέφερα, υποψηφίων, δηλώνουν "παρών".
 Η διαδικασία που θα ακολουθηθεί είναι η εξής:
Θα κληθούν επί του καταλόγου δύο Βουλευτές, οι οποίοι θα εκφωνήσουν τα ονόματα των συναδέλφων και θα καταμετρήσουν τις ψήφους, δηλαδή, θα εκτελέσουν στο τέλος της ψηφορορίας και καθήκοντα ψηφολέκτου. Ο Κανονισμός επιβάλλει να είναι ένας από τη Συμπολίτευση και ένας από την  Αντιπολίτευση.
 Κατόπιν αυτού καλούνται επί του καταλόγου ο κ. Αθανάσιος Αλευράς από το ΠΑ.ΣΟ.Κ. και ο κ. Γεώργιος Καλαντζής από τη Νέα Δημοκρατία.
 Κάθε Βουλευτής που θα ακούει το όνομά του θα εγείρεται από τη θέση του και θα αναφέρει ευκρινώς το όνομα της προτίμησής του, το οποίο οι ψηφολέκτες θα καταχωρίζουν καθένας χωριστά σε ειδική στήλη του καταλόγου και έναντι του ονόματος του ψηφίσαντος συναδέλφου. Ευνόητο είναι ότι, για να μη γίνονται λάθη, η εκφώνηση του καταλόγου θα γίνει σε αργό ρυθμό, ώστε να δίνεται χρόνος για την ακριβή σημείωση της προτίμησης του κάθε συναδέλφου.
 Στο τέλος της ψηφοφορίας οι ψηφολέκτες θα συγκεντρώσουν από τις ειδικές στήλες, στις οποίες διακρίνεται ο ονομαστικός κατάλογος, το εξαγόμενο κατ'όνομα υποψηφίου αποτέλεσμα καθώς και τις τυχόν ενδείξεις "παρών". Και αφού υπογράψουν τον κατάλογο, που επέχει θέση Πρακτικού, θα τον παραδώσουν στον Πρόεδρο της Βουλής για την ανακοίνωση του αποτελέσματος στο Σώμα.
 Εν συνεχεία ο κατάλογος, αφού υπογραφεί από τους Γραμματείς της Βουλής και τον Πρόεδρο, θα καταχωρισθεί στα Πρακτικά της σημερινής συνεδριάσεως.
Παρακαλώ τους κυρίους Γραμματείς της Βουλής να μην αποχωρήσουν μετά το τέλος της ψηφοφορίας, αλλά να παραμείνουν για την υπογραφή του Πρακτικού της ψηφοφορίας.
Υπενθυμίζω επίσης ότι κατά τον Κανονισμό της Βουλής, άρθρο 140, σε καμία περίπτωση δεν επιτρέπεται αιτιολόγηση της ψήφου και ότι της εκλογής του Προέδρου της Δημοκρατίας δεν προηγείται καμία συζήτηση.
 Επίσης, σύμφωνα με το άρθρο 32 παράγραφος 3 του Συντάγματος, Πρόεδρος της Δημοκρατίας εκλέγεται όποιος συγκεντρώσει κατά τη σημερινή πρώτη ψηφοφορία την πλειοψηφία των 2/3 του συνολικού αριθμού των Βουλευτών. Αν δεν συγκεντρωθεί η πλειοψηφία αυτή, η ψηφοφορία επαναλαμβάνεται ύστερα από πέντε πλήρεις ημέρες.
 Παρακαλώ τους ψηφολέκτες κυρίους Αθανάσιο Αλευρά και Γεώργιο Καλαντζή να αρχίσουν την εκφώνηση του καταλόγου.
(ΨΗΦΟΦΟΡΙΑ)
(ΜΕΤΑ ΤΗΝ ΨΗΦΟΦΟΡΙΑ)
ΠΡΟΕΔΡΟΣ (Απόστολος Κακλαμάνης): Υπάρχει κανείς συνάδελφος που δεν άκουσε το όνομά του; Κανείς.
 Ο Βουλευτής Μεσσηνίας κ. Νίκος Αναστασόπουλος με επιστολή του μας γνωστοποιεί ότι, επειδή νοσηλεύεται στο νοσοκομείο, δεν είναι σε θέση να παραστεί στην ψηφοφορία και αν παρίστατο εδώ, θα εψήφιζε αυτόν που προτείνει το κόμμα του, η Νέα Δημοκρατία.
 Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
 ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης φανερής ονομαστικής ψηφοφορίας για την εκλογή Προέδρου της Ελληνικής Δημοκρατίας.
Ψήφισαν συνολικά 298 Βουλευτές.
 Απόντες ήταν 2 Βουλευτές.
Υπέρ του κ. Κωνσταντίνου Στεφανόπουλου ψήφισαν 269 Βουλευτές.
 ('Ορθιοι οι Βουλευτές του ΠΑ.ΣΟ.Κ. και της Νέας Δημοκρατίας χειροκροτούν ζωηρά και παρατεταμένα)
 Υπέρ του κ. Λεωνίδα Κύρκου ψήφισαν 10 Βουλευτές.
 (Χειροκροτήματα από την πτέρυγα του Συνασπισμού της Αριστεράς και της Προόδου)
 Δεκαεννέα Βουλευτές ψήφισαν "παρών", σύμφωνα με το παρακάτω πρωτόκολλο φανερής ονομαστικής ψηφοφορίας:
(Το πρωτόκολλο της ψηφοφορίας βρίσκεται στο τεύχος των Πρακτικών της Βουλής)
 ΠΡΟΕΔΡΟΣ (Απόστολος Κακλαμάνης): Σύμφωνα με το άρθρο 32 παράγραφος 3 του Συντάγματος, Πρόεδρος της Δημοκρατίας εκλέγεται ο κ. Κωνσταντίνος Στεφανόπουλος, η υποψηφιότητα του οποίου συγκέντρωσε την αυξημένη πλειοψηφία των 2/3 του συνολικού αριθμού των Βουλευτών.
(Ζωηρά και παρατεταμένα χειροκροτήματα)
 Ζητώ την έγκριση της Βουλής, όπως συνοδευόμενος από τα άλλα μέλη του Προεδρείου, εξ ονόματος ολοκλήρου του Σώματος, επισκεφθώ τον εκλεγέντα Πρόεδρο της Δημοκρατίας και του αναγγείλω το αποτέλεσμα της ψηφοφορίας και την εκλογή του.
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.
 Επίσης, σας γνωρίζω ότι σύμφωνα με το άρθρο 33 παράγραφος 2 του Συντάγματος, ο Πρόεδρος της Δημοκρατίας πριν αναλάβει την άσκηση των καθηκόντων του, θα δώσει ενώπιον της Βουλής τον οριζόμενο από το Σύνταγμα όρκο.
Ο Πρόεδρος της Δημοκρατίας θα ορκιστεί το Σάββατο 11 Μαρτίου του τρέχοντος έτους 2000 και ώρα 11.30' ακριβώς.
Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδριάσεως.
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Κυρίες και κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
 ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 20.05' λύεται η συνεδρίαση για αύριο ημέρα Τετάρτη 9 Φεβρουαρίου 2000 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                      ΟΙ ΓΡΑΜΜΑΤΕΙΣ

