(ΣΗΜΕΙΩΣΗ: Το παρακάτω πρακτικό δεν αποτελεί το τελικό κείμενο, διότι εκκρεμούν γραμματικές, συντακτικές και νομοτεχνικές διορθώσεις)
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΞΘ΄
Πέμπτη, 17 Ιανουαρίου 2002

Αθήνα, σήμερα στις 17 Ιανουαρίου, ημέρα Πέμπτη και ώρα 10.44' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Χειμάρα, Βουλευτή Φθιώτιδος τα ακόλουθα:
Ο Βουλευτής Αιτωλ/νίας κ. Χρήστος Σμυρλής-Λιακατάς κατέθεσε αναφορά με την οποία ο Δικηγορικός Σύλλογος Αγρινίου ζητεί την ίδρυση Εφετείων στο Νομό Αιτωλ/νίας.
Ο Βουλευτής Αθηνών κ. Βύρων Πολύδωρας κατέθεσε αναφορά με την οποία ο Σύλλογος Σεισμοπαθών του 1ου Συγκροτήματος Εργατικών Πολυκατοικιών Αιγάλεω Αττικής ζητεί την ανακατασκευή του συγκροτήματος λόγω παλαιότητας.
Ο Βουλευτής Τρικάλων κ. Νικόλαος Λέγκας κατέθεσε αναφορά με την οποία η Ομοσπονδία Συλλόγων Θεσσαλίας ζητεί τη ρύθμιση των υποθέσεων φορολογίας του εισοδήματος των μικρομεσαίων εμπόρων Θεσσαλίας για την περίοδο 1993-2001.
Ο Βουλευτής Αιτωλ/νίας κ. Νικόλαος Αγγελόπουλος κατέθεσε αναφορά με την οποία ο Δήμος Κεκροπίας Αιτωλ/νίας ζητεί την ίδρυση Λιμενικού Ταμείου στην Πάλαιρο Αιτωλ/νίας.)

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 18 Ιανουαρίου 2002.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 & 3 Καν. Βουλής)
1. Η με αριθμό 287/15.1.2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τους Υπουργούς Πολιτισμού, Οικονομίας και Οικονομικών, σχετικώς με την καθυστέρηση στην απόδοση τιμητικών συντάξεων στους καλλιτέχνες.
2. Η με αριθμό 288/15.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, σχετικώς με τη λήψη των αναγκαίων μέτρων, για τη βελτίωση των συνθηκών διαβίωσης των προσφύγων κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 & 3 Καν. Βουλής)
1. Η με αριθμό 286/15.1.2002 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Γεωργίας, σχετικώς με την καθυστέρηση καταβολής των κοινοτικών επιδοτήσεων στους σιτοπαραγωγούς κλπ.
2. Η με αριθμό 289/15.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την τοποθέτηση των αποθεματικών των Ασφαλιστικών Ταμείων στο Χρηματιστήριο κλπ."
Εισερχόμεθα στη συζήτηση 
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 275/14.1.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Ανάπτυξης, σχετικώς με τις αυξήσεις στις τιμές των κηπευτικών στην αγορά, τη διαμόρφωση συστήματος διακίνησης κλπ.
Η επίκαιρη ερώτηση του κ. Μπεντενιώτη έχει ως εξής:
"Οι τιμές των κηπευτικών στην αγορά μετά τις καταστροφές στην αγροτική παραγωγή από τα ακραία καιρικά φαινόμενα, πράγματι διαμορφώθηκαν σε ιδιαίτερα υψηλά επίπεδα.
Ιδιαίτερα, όμως, υψηλές τιμές διαμορφώθηκαν και στα αγροτικά προϊόντα που η παραγωγή τους ήταν καλοκαιρινή και βρίσκονται στις αποθήκες για πώληση.
Και από τις τιμές, όμως, που διαμορφώθηκαν στους τόπους παραγωγής, προέκυψε ότι τη μεγάλη διαφορά των τιμών μεταξύ παραγωγής και κατανάλωσης καρπούνται οι διαμεσολαβητές και οι έμποροι.
Ερωτάται ο κύριος Υπουργός:
Ποια είναι η πρόθεση της Κυβέρνησης, σε σχέση με τη διαμόρφωση ενός συστήματος διακίνησης των αγροτικών προϊόντων, για να μην έχουμε αυτή την τεράστια απόσταση στις τιμές μεταξύ παραγωγής και κατανάλωσης;"
Ο Υφυπουργός Ανάπτυξης κ. Θεοδώρου έχει το λόγο.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, κύριε συνάδελφε, πράγματι η Κυβέρνηση γνωρίζει τα προβλήματα που υπάρχουν στο κύκλωμα διακίνησης των αγροτικών προϊόντων. Για το λόγο αυτό έχει συσταθεί το παρατηρητήριο τιμών από τρία συναρμόδια Υπουργεία, το Γεωργίας, το Οικονομίας και της Ανάπτυξης, τα οποία έχουν στελεχώσει αυτό το παρατηρητήριο τιμών με επιστήμονες στο είδος οι οποίοι σε καθημερινή βάση κάνουν ελέγχους στην αγορά για να διαπιστώνουν τι ακριβώς συμβαίνει με τις τιμές. Κάθε δε μεσημέρι, η επιτροπή αυτή συντάσσει μία έκθεση για το τι έχει βρει.
(BM)
Θέλω να πω ότι πράγματι υπάρχει στην αγορά μία διαφορά που θα έπρεπε να είναι πολύ μικρότερη μεταξύ των εμπόρων και των παραγωγών. Για το σκοπό αυτόν υπάρχει μία πρόταση της Επιτροπής του Παρατηρητηρίου, την οποίαν μελετάμε πολύ σοβαρά και πιστεύω ότι πολύ σύντομα θα εφαρμόσουμε ένα ρεαλιστικό σύστημα, ώστε να μην υπάρχει αυτή η μεγάλη διαφορά που υπάρχει σήμερα. 
Θέλω όμως επιπλέον να στείλω κι ένα μήνυμα απ' αυτήν τη θέση προς τους παραγωγούς: Εμείς θα φτιάξουμε το νομικό πλαίσιο, αλλά αυτοί πρέπει να βοηθήσουν στην πράξη ώστε να μην γίνονται αντικείμενο εκμεταλλεύσεως από το εμπορικό σύστημα που υπάρχει. 
ΠΡΟΕΔΡΟΣ (Απόστολος Κακλαμάνης): Ο κ. Μπεντενιώτης έχει το λόγο.
ΕΜΜΑΝΟΥΗΛ ΜΠΕΝΤΕΝΙΩΤΗΣ: Κύριε Πρόεδρε, πράγματι το πρόβλημα είναι τεράστιας σημασίας, όχι μόνο για τις τιμές στον καταναλωτή, αλλά και για τις τιμές στον παραγωγό, που πολλές φορές δεν καλύπτουν το κόστος παραγωγής. Αν λάβουμε υπόψη μας την απόσταση των τιμών στο χώρο παραγωγής και στον τόπο κατανάλωσης, θα δούμε ότι είναι πολλαπλάσιες εκείνου του ποσού που θα πρέπει να αποκερδαίνουν οι έμποροι και οι διαμεσολαβητές.
Άρα αυτή η κατεύθυνση που υπογραμμίσατε, κύριε Υφυπουργέ, σήμερα σε σχέση με την πρόθεση της Κυβέρνησης να λύσει αυτό το θέμα του κυκλώματος των τιμών παραγωγής-κατανάλωσης, είναι ίσως η μεγαλύτερη προσφορά στον αγροτικό χώρο, στους αυτοκαλλιεργητές αγρότες, διότι έτσι θα τους κρατήσουμε στην περιφέρεια. Παράλληλα, θα διασφαλίσουμε και χαμηλές τιμές στους καταναλωτές στα μεγάλα αστικά κέντρα.
Άρα εκείνο που θα πρέπει να επισημάνουμε και θα θέλαμε κι εσείς να δεσμευθείτε είναι το χρονοδιάγραμμα μέσα στο οποίο η Κυβέρνηση θα επιτύχει αυτήν την ολοκλήρωση ενός συστήματος αγορών, έτσι ώστε ο παραγωγός να φτάνει σ' αυτές και ο καταναλωτής να έχει χαμηλές τιμές στα είδη διατροφής του.
Σας ευχαριστώ. 
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Συμφωνούμε με την παρατήρηση του κυρίου συναδέλφου. Πράγματι είμαστε στο στάδιο υλοποίησης του νέου τρόπου που σας είπα γιατί έχουμε πλέον τη γνώση μέσα απ' αυτήν την Επιτροπή. Και νομίζω ότι μέσα στη χρονιά που διατρέχουμε αυτό θα είναι πραγματικότητα και όπως πολύ σωστά επισημάνατε θα είναι προς όφελος και του παραγωγού, αλλά και του καταναλωτή.
ΠΡΟΕΔΡΟΣ (Απόστολος Κακλαμάνης): Επόμενη είναι η με αριθμό 274/14.1.2002δ επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τον Υπουργό Μεταφορών και Επικοινωνιών, σχετικώς με τα προβλήματα που δημιουργήθηκαν στη λειτουργία του αεροδρομίου "Ελευθέριος Βενιζέλος" στα Σπάτα από την πρόσφατη κακοκαιρία.
Η επίκαιρη ερώτηση του κ. Χειμάρα έχει ως εξής:
"Κατά τις πρόσφατες χιονοπτώσεις παρατηρήθηκαν συμπτώματα δυσλειτουργίας και διάλυσης στην εκτέλεση των αεροπορικών μεταφορών που διέσυραν διεθνώς τη χώρα.
Α. Το αεροδρόμιο των Σπάτων δεν λειτουργούσε για πολλές ώρες λόγω έλλειψης μηχανημάτων και υγρού αποπαγοποίησης των διαδρόμων, δεν καθαρίστηκαν από τον πάγο οι περιβάλλοντες χώροι (αερογέφυρες, πεζοδρόμια κ.λ.π.) με κίνδυνο για τους επιβάτες, δεν υπήρχε σωστή πληροφόρηση του κοινού και ο Γερμανός μάνατζερ απουσίαζε. 
Β. Η Ολυμπιακή Αεροπορία διέθετε ένα μόνο μηχάνημα αποπαγοποιητικό για την ενεργοποίηση όλων των αεροσκαφών (δικών της και άλλων εταιρειών), άχρηστο στην ουσία γιατί δεν διέθετε αποπαγοποιητικό υγρό και αντ' αυτού χρησιμοποιούσε νερό με τις μάνικες της πυροσβεστικής, πράγμα επικίνδυνο. Επίσης, δεν διέθετε οργάνωση και δεν ενημέρωνε το κοινό κλείνοντας την κρισιμότερη ημέρα για πέντε ώρες το τμήμα ενημέρωσης.
Γ. Αποπαγοποιητικά μέσα δεν διέθεταν και άλλες εταιρείες υπηρεσιών χάντλινγκ.
Δ. Το επιβατικό κοινό καταταλαιπωρήθηκε και αφέθηκε χωρίς τροφή και ύπνο.
Το αεροδρόμιο αδειοδοτήθηκε χωρίς εξέταση όλων των κρίσιμων παραμέτρων και εισηγήσεων των υπηρεσιακών παραγόντων της ΥΠΑ προς τη διοίκησή της.
Ερωτάται ο κ. Υπουργός:
Α. Πέραν των ευθυνών που ορθώς έχουν αναζητηθεί, τι μέτρα πρόκειται να ληφθούν για να μην επαναληφθούν τα τραγικά λάθη και παραλείψεις αεροδρομίων και εταιρειών;
Β. Γιατί προχώρησε στην αδειοδότηση λειτουργίας του αεροδρομίου χωρίς εξέταση όλων των παραπάνω; Μήπως θα πρέπει να επανεξετασθεί η λειτουργία του Ελληνικού ως εναλλακτικού αεροδρομίου;"
Ο Υπουργός Μεταφορών και Επικοινωνιών κ. Χρήστος Βερελής έχει το λόγο.
(TS)

ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, η λειτουργία ενός αεροδρομίου είναι, όπως γνωρίζουμε όλοι, μια σύνθετη διαδικασία. Έχει πάρα πολλούς παράγοντες, οι οποίοι πρέπει να εργαστούν αρμονικά, προκειμένου να γίνει σωστά η λειτουργία αυτή και να αντιμετωπιστούν συγκεκριμένα προβλήματα.
Συγκεκριμένα, υπάρχει πρώτα απ' όλα η οργάνωση αυτού καθ' αυτού του Αεροδρομίου, την οποία στη συγκεκριμένη περίπτωση έχει αναλάβει η εταιρεία, η οποία διαθέτει, όπως σωστά επισημαίνει ο κ. Χειμάρας, Γερμανό Γενικό Διευθυντή. Υπάρχουν οι εταιρείες επίγειας εξυπηρέτησης, υπάρχουν οι ίδιες οι αεροπορικές εταιρείες και υπάρχει και η Υπηρεσία Πολιτικής Αεροπορίας, η οποία ασκεί έλεγχο.
Σε ό,τι αφορά στο τετραήμερο της έντονης χιονόπτωσης, ήθελα να σας πληροφορήσω ότι από τις τέσσερις ημέρες της κακοκαιρίας, την Παρασκευή και τη Δευτέρα εκτελέστηκαν αντίστοιχα 293 και 341 πτήσεις αεροσκαφών, δηλαδή το μεγαλύτερο μέρος του προγράμματος, ενώ τις δύο ημέρες της πιο έντονης κακοκαιρίας, το Σάββατο και την Κυριακή εκτελέστηκαν αντίστοιχα 144 και 61 πτήσεις.
Το σύνολο των πτήσεων που έγινε, έγινε με απόλυτους όρους ασφαλείας και αυτό είναι το σημαντικότερο, το οποίο πρέπει κανείς να επιδιώκει κανείς να διασφαλίζει, παρακολουθώντας διαρκώς με τα αρμόδια όργανα τις υπηρεσίες πολιτικής αεροπορίας.
Το διεθνές αεροδρόμιο ΕΛΕΥΘΕΡΙΟΣ ΒΕΝΙΖΕΛΟΣ έκανε συνεχείς εκχιονισμούς. Παρέμεινε σε λειτουργία καθ' όλη τη διάρκεια της κακοκαιρίας με τον ένα διάδρομο ανοιχτό και τους αναγκαίους τροχόδρομους της πίστας ανοιχτούς, μπορώντας να εξυπηρετήσει το πτητικό έργο της ημέρας. Σε δύο περιόδους, το πρωί του Σαββάτου και το πρωί της Κυριακής, επί μεγάλο χρονικό διάστημα, για τέσσερις περίπου ώρες κάθε φορά, η ολισθηρότητα του διαδρόμου ήταν μεγάλη. Αυτή μετριέται διαρκώς με ειδικά μηχανήματα και οι πληροφορίες δίνονται στις αεροπορικές εταιρείες και στους πιλότους των αεροσκαφών. Ο συντελεστής τριβής χαρακτηρίζεται φτωχός, σύμφωνα με την αεροπορική διάλεκτο, με αποτέλεσμα οι αεροπορικές εταιρείες να μην ίπτανται με αυτές τις συνθήκες και τυπικά ο αερολιμένας να είναι ανοιχτός, αλλά οι αεροπορικές εταιρείες να αποφασίζουν να μην εκτελέσουν τις πτήσεις.
Υπήρξε μία περίπτωση μιας εταιρείας charter, η οποία επιβίβασε τους ανθρώπους στα αεροπλάνα, τους κράτησε αρκετές ώρες μέχρι να αποφασίσει ο πιλότος εάν θα πετάξει ή όχι, με αποτέλεσμα να ταλαιπωρηθούν.
Υπάρχουν, επίσης, όπως σας είπα, οι εταιρείες που κάνουν την επίγεια εξυπηρέτηση και οι οποίες έχουν υποχρέωση, σύμφωνα με την άδεια που έχουν, προκειμένου να κάνουν και την αποπαγωποίηση των αεροσκαφών. Από αυτές η Ολυμπιακή Αεροπορία λειτούργησε με ένα μηχάνημα και στη συνέχεια με δύο μηχανήματα, έκανε 32 αποπαγοποιήσεις τη μία μέρα και 28 την άλλη. Η GOLD-AIR έκανε 5 και 3 και η SWISS-PORT δεν έκανε καμία, διότι δεν διέθετε μηχάνημα.
Οι δυνατότητες των εταιρειών περιγράφονται από το βασικό κανονισμό. Είναι στις υποχρεώσεις τους από τις συμβάσεις που έχουν από τις εταιρείες και είναι προφανές ότι είχαν αδυναμίες και γι' αυτό θα επιβληθούν και ποινές, σύμφωνα με την εισήγηση της Υπηρεσίας Πολιτικής Αεροπορίας.
Τέλος, κύριε Πρόεδρε, θα ήθελα να πω ότι υπήρξε τεράστια αδυναμία πολλών υπαλλήλων τις δύο αυτές ημέρες να προσφέρουν στην εργασία τους. Το 50% περίπου των υπαλλήλων του Αεροδρομίου κα των αεροπορικών εταιρειών απουσίαζε και αυτό αποτέλεσε και ένα λόγο επιπλέον στο να υπάρχει όλη αυτή η καθυστέρηση και βεβαίως η ταλαιπωρία των επιβατών.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ: "180 χρόνια από την Ελληνική Επανάσταση", 34 μαθητές και 2 συνοδοί καθηγητές τους από το 7ο Γυμνάσιο Χαλανδρίου του Νομού Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο κ. Χειμάρας.
ΑΘΑΝΑΣΙΟΣ ΧΕΙΜΑΡΑΣ: Χ αίρομαι, κύριε Υπουργέ, γιατί είσθε ειλικρινής και επί της ουσίας ομολογείτε όλα αυτά τα οποία εγώ διαπιστώνω με την επίκαιρη ερώτησή μου.
Φτιάξαμε ένα Αεροδρόμιο, κύριε Πρόεδρε -και ορθώς πράξαμε- διεθνές, σύγχρονο. Αλλά, εσείς, κύριε Υπουργέ, βιαστήκατε να το λειτουργήσετε για να κερδίσει ο κ. Λαλιώτης το στοίχημα που είχε βάλει τότε. Τα εθνικά συμφέροντα, όμως, δεν παίζονται με στοιχήματα. Απαιτούν εθνική συνείδηση και υπευθυνότητα.
Γνωρίζω πολύ καλά, κύριε Υπουργέ -διαψεύστε το αν θέλετε- ότι διαφωνούσατε και δεν θέλατε να το αδειοδοτήσετε, γιατί γνωρίζατε τις πολλές ελλείψεις που είχε και που εξακολουθεί να έχει, οι οποίες είναι ακόμα και επικίνδυνες. Δυστυχώς, πειθαρχήσατε και δώσατε την άδεια.
Έτσι, δεν λάβατε υπόψη σας τις σοβαρές επισημάνσεις της αρμόδιας επιτροπής ελέγχου που εσείς ορίσατε και τα αρνητικά έρχονται το ένα μετά το άλλο. Αλαλούμ επικράτησε κατά την έναρξη λειτουργίας. Έχει γίνει πάρα πολλές φορές και για πάρα πολλές ώρες black-out. Και εσείς ομολογήσατε με τον τρόπο σας αυτά που συνέβησαν. Έχουμε διασυρμό της χώρας μας διεθνώς.
Τώρα ορθώς ψάχνετε για υπεύθυνους, αλλά δεν πρόκειται να τους βρείτε, κύριε Υπουργέ, και δεν φταίτε εσείς γι' αυτό. Υπάρχει νομικό κενό στη σύμβαση, μια σύμβαση 670 σελίδων που πουθενά δεν αναφέρει τον υπεύθυνο για την υποδομή και τις έκτακτες ανάγκες.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
(ST)
Σας διαβάζω μερικές από τις βασικές συστάσεις-SOS της αρμόδιας επιτροπής που δεν τηρήσατε.
Πρώτον ,δεν υπάρχει σχέδιο αντιμετώπισης καταστάσεων ανάγκης, αναφέρουν οι εμπειρογνώμονες. 
Δεύτερον, δεν υπάρχει έμπειρο προσωπικό για διαχείριση καταστάσεων εκτάκτων αναγκών, αλλά και γενικότερα για κρίσιμες λειτουργίες του αεροδρομίου.
Υπάρχουν κενά στη διαδικασία αποπαγοποίησης και πολλά ακόμη που δεν προλαβαίνω να σας τα πω. Θα τα καταθέσω στη Βουλή.
Ταυτόχρονα, η Ολυμπιακή Αεροπορία και δύο άλλες αεροπορικές εταιρείες δεν διέθεταν, ως όφειλαν, τα απαραίτητα αποπαγοποιητικά μηχανήματα και το υγρό, με αποτέλεσμα να ρίχνουν νερό με τις πυροσβεστικές μάνικες, κάτι που είναι πάρα πολύ επικίνδυνο για να αποπαγοποιήσουν τα αεροσκάφη, είναι εγκληματικό λάθος.
Επίσης, είναι λάθος η κατάργηση του Ελληνικού, ως εναλλακτικού αεροδρομίου. Το χειρότερο είναι ότι όλα αυτά δεν τα πληρώνουν οι υπαίτιοι, αλλά ο ελληνικός λαός και όσοι θέλουν να χρησιμοποιήσουν το αεροδρόμιο. 
Ευχαριστώ πολύ.
(Στο σημείο αυτό ο Βουλευτής κ. Χειμάρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Χειμάρα.
Το λόγο έχει ο κ. Υπουργός για να δευτερολογήσει για δύο λεπτά.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, πιστεύω ότι η απάντηση την οποία έδωσα δεν έγινε κατανοητή. Αυτό το οποίο είπα στη Βουλή είναι ότι οι μεν υπηρεσίες της ΥΠΑ και του αεροδρομίου λειτούργησαν κατά τρόπο, ο οποίος περιγράφεται στα εγχειρίδια, στο ΑΝΕΞ 14, στο ΑΕΚΑΟ, στον κανονισμό του αεροδρομίου και στην άδεια την οποία εκδώσαμε. 
Η Νέα Δημοκρατία έκανε ένα λάθος την εποχή εκείνη. Επένδυσε στα θέματα ασφαλείας του αεροδρομίου. Ήταν ένα λάθος, το οποίο περιμένω από τον αγαπητό συνάδελφο κ. Χειμάρα να μην το κάνει ο ίδιος. Το έκαναν άλλοι συνάδελφοί του. Το αεροδρόμιο λειτουργεί, το απέδειξε και έχει διεθνώς αναγνωριστεί με απόλυτους όρους ασφαλείας. 
Το δεύτερο, το οποίο εξήγησα προηγουμένως και το επαναλαμβάνω είναι ότι το πρόβλημα το οποίο δημιουργεί τις καθυστερήσεις οφείλεται στις καιρικές συνθήκες, οι οποίες ήταν εξαιρετικά ακραίες. Σύμφωνα με την Εθνική Μετερεωλογική Υπηρεσία δεν υπήρξε τέτοια χιονόπτωση τα τελευταία εξήντα χρόνια. 
Και το τελευταίο ο οποίο σας είπα είναι ότι οι μόνοι που είχαν συγκεκριμένες ελλείψεις ήταν οι Εταιρείες Επίγειας Εξυπηρέτησης. Και γι' αυτό θα επιβληθούν ποινές στις εταιρείες αυτές, οι οποίες δεν τίμησαν τις συμβάσεις που είχαν -τουλάχιστον η μία από αυτές, για τη δεύτερη διεξάγεται ακόμη η έρευνα- με τους πελάτες τους. Οι συμβάσεις αυτές πρέπει να μπορούν να εξυπηρετήσουν και όλα τα αεροσκάφη των εταιρειών. 
Υπήρχε πλήρης επάρκεια χημικών υγρών για την αποπαγοποίηση, υπήρχαν από την πλευρά του αερολιμένα μηχανήματα της τάξεως περίπου των 3.000.000.000 ευρώ για εξοπλισμό για εκχιονιονισμό, για αποπαγοποίηση διαδρόμων και είχε στελεχωθεί και με εξειδικευμένο προσωπικό για όλες αυτές τις διαδικασίες. Και θέλω να σας πω ότι ο αερολιμένας, καθ' όλη την διάρκεια των ημερών χρησιμοποίησε τριάντα επτά τόνους ειδικών χημικών υγρών. Η Ολυμπιακή Αεροπορία είχε πλήρη επάρκεια υγρών, με ένα μηχάνημα στην αρχή αποπαγοποίησης και δεύτερο μηχάνημα στη συνέχεια και μπόρεσε να εξυπηρετήσει τα αεροσκάφη μέσα σ' αυτές τις εξαιρετικά δύσκολες καιρικές συνθήκες.
Αγαπητέ κύριε συνάδελφε, στο θέμα του αεροδρομίου, πιστεύω ότι οι πάντες είμαστε περήφανοι. Το βλέπουμε, έχει μια διεθνή αναγνώριση. Θεωρείται ένα από τα καλύτερα επιχειρησιακά αεροδρόμια στον κόσμο και εν πάση περιπτώσει, επειδή κάνατε το σφάλμα τότε να θέτετε θέματα ασφαλείας του αεροδρομίου...
?:Δεν έθεσα θέμα ασφάλειας.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Όχι εσείς. Υπήρξαν άλλοι συνάδελφοί σας, υπήρξε το κόμμα σας, το οποίο έθετε τέτοια θέματα, ως μη όφειλε. 
Θα ήθελα να σας πω ότι περιμένατε να χιονίσει για να δείτε στο θέμα του αεροδρομίου μια άσπρη μέρα. Δεν την είδατε όμως ούτε αυτή.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην τρίτη επίκαιρη ερώτηση πρώτου κύκλου με αριθμό πρωτοκόλλου 270, κατατεθείσα στις 14/1 του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Μεταφορών και Επικοινωνιών σχετικά με την αύξηση της τιμής των εισιτηρίων του Οργανισμού Αστικών συγκοινωνιών Θεσσαλονίκης. 
H επίκαιρη ερώτηση του κ.Τζέκη είναι η ακόλουθη:
"Από την 1η Ιανουαρίου 2002 αυξήθηκαν τα εισιτήρια του Οργανισμού Αστικών Συγκοινωνιών Θεσσαλονίκης (ΟΑΣΘ) κατά 50%.
Αποτελεί πρόκληση για τον εργαζόμενο λαό αυτή η απόφαση του ΑΟΣΘ και της Κυβέρνησης, όταν αυτή αποφασίζει την ίδια στιγμή να δοθεί 2,5% αύξηση στους εργαζόμενους.
Έτσι ένα ακόμα κοινωνικό αγαθό, όπως είναι η συγκοινωνία, μετατρέπεται σε εμπόρευμα με την αξιοποίηση του οποίου η Κυβέρνηση εξασφαλίζει πρόσθετα αυξημένα κέρδη στους μετόχους του ΑΟΣΘ, μέσω και της νέας αποικιακού χαρακτήρα σύμβασης.
Το Κ.Κ.Ε. είχε καταψηφίσει αυτή τη νέα σύμβαση και είχε διατυπώσει τη δική του πρόταση για ενιαίο δημόσιο φορέα συγκοινωνίας προς όφελος του εργαζόμενου λαού. Με την αύξηση αυτή, καθώς και με την απόφαση του ΟΑΣΘ να καταργήσει τη συμφωνία με το Εργατοϋπαλληλικό Κέντρο Θεσσαλονίκης για τη μηνιαία κάρτα πολλαπλών διαδρομών με έκπτωση 20% για τους εργαζόμενους, η επιβάρυνση των εργαζόμενων και των λαϊκών στρωμάτων είναι μεγάλη. 
Ερωτάται ο κύριος Υπουργός ποια μέτρα πρόκειται να πάρει η κυβέρνηση και πότε, ώστε να ακυρωθεί αυτή η μεγάλη αύξηση της τιμής των εισιτηρίων του ΟΑΣΘ και να εξασφαλιστεί φθηνό εισιτήριο για τον εργαζόμενο λαό". 
Ο κύριος Υφυπουργός Μεταφορών και Επικοινωνιών έχει το λόγο. 
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Έχω την εντύπωση πως παραβιάζει ανοικτές θύρες η ερώτηση του κ. Τζέκη διότι σφάλλει στη λογική της τυπικά και ουσιαστικά. Αυτό γιατί η κυβέρνηση στις δημόσιες αστικές συγκοινωνίες έχει δείξει το κοινωνικό, αλλά και το λειτουργικό της ενδιαφέρον σε σχέση με την καθημερινή ζωή των πολιτών. Για τη Θεσσαλονίκη και για όλη την Ελλάδα τα λεωφορεία αποτελούν τον εναλλακτικό τρόπο μαζικής μεταφοράς που είναι η μόνη απάντηση στην κυριαρχία του αυτοκινήτου στην πόλη. 
Γι' αυτό το λόγο ενισχύουμε διαρκώς τη λειτουργία των δημόσιων συγκοινωνιών με ένα κόμιστρο που παραμένει χαμηλό αν προσδιορίσει κάποιος την τιμή του εισιτηρίου σε σχέση με το βιοτικό επίπεδο. Στον κ. Τζέκη θέλω να απαντήσω κατ' αρχήν ότι αυτή η ερώτηση δεν αφορά τον ΟΑΣΘ. Είναι απόφαση των Υπουργών Οικονομικών και Μεταφορών του Ιουλίου του 2001. Καθυστέρησε να εφαρμοστεί επί 6 μήνες. Η προηγούμενη απόφαση από τον Ιούλιο του 1998 αποδεικνύει ότι η τιμή του κομίστρου ήταν χαμηλή την ώρα που σε άλλες ελληνικές πόλεις είχαν ήδη αυξηθεί. 
Ειδικά στη Θεσσαλονίκη το κόμιστρο επί 3,5 χρόνια είχε παραμείνει στις 100 δραχμές, ενώ σε άλλες πόλεις είχαμε συστηματικές αυξήσεις παραμένοντας όμως αυτά τα κόμιστρα πολύ φθηνά σε σχέση με άλλες ευρωπαϊκές χώρες. Στην Αθήνα το εισιτήριο έγινε 120 δραχμές και μετά 150. Στη Ρόδο το εισιτήριο έχει από 190 έως 290 δραχμές, στην Αλεξανδρούπολη 210 έως 400, στη Νάουσα 170 έως 240.
Επίσης, πρέπει να σας πω ότι στις συγκεκριμένες διαδρομές δεν υπήρξε μόνο αύξηση, αλλά και μείωση. Τα εισιτήρια στη Θεσσαλονίκη κόστιζαν 100, 120 και 140 δραχμές. Όμως, με ενιαιοποιημένα όλα στις 150 δραχμές -όχι στην πλειοψηφία τους- έχουμε μειώσεις. Η κάρτα απεριόριστων διαδρομών μειώθηκε κατά 11% και από τις 8.500 πήγε στις 7.400 για όλες τις διαδρομές. Κάθε εργαζόμενος μπορεί να τη προμηθευτεί. Επομένως ο εργαζόμενος που επιλέγει την κάρτα έχει μια μείωση της τάξης του 11% για όλες τις διαδρομές. 
Στη δευτερολογία μου θα προσθέσω περισσότερα πράγματα. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο. 
ΑΓΓΕΛΟΣ ΤΖΕΚΗΣ: Κατ' αρχήν πρέπει να τονίσω ότι το Κομμουνιστικό Κόμμα Ελλάδας δεν παραβιάζει ποτέ ανοικτές πόρτες. 
ΠΡΟΕΔΡΕΥΩΝ (Παναγιώτης Σγουρίδης): Παραβιάζει κλειστές. 
ΑΓΓΕΛΟΣ ΤΖΕΚΗΣ: Αυτό είναι σίγουρο. Και μάλιστα κλειστές πόρτες μιας αντιλαϊκής πολιτικής της κυβέρνησης. Είναι δεδομένο. 
Ο κ. Βούγιας σήμερα προσπάθησε να ωραιοποιήσει κάπως την κατάσταση. 
ΠΡΟΕΔΡΕΥΩΝ (Παναγιώτης Σγουρίδης): Πρέπει να του δώσουμε κάποιο δίκιο, διότι πάει και για δήμαρχος Θεσσαλονίκης. 
ΑΓΓΕΛΟΣ ΤΖΕΚΗΣ: Μίλησε για δημόσια συγκοινωνία. Ξέρουμε καλά ότι στη Θεσσαλονίκη δεν είναι δημόσια. Μπορεί να επιδοτεί το κράτος τους μετόχους, αλλά δεν είναι δημόσια η συγκοινωνία. Είναι ιδιωτική εδώ και δεκαετίες. 
(KO)
ΑΓΓΕΛΟΣ ΤΖΕΚΗΣ: Ήταν μία καλή ευκαιρία, λοιπόν, πριν από έξι μήνες που συζητήσαμε τη νέα σύμβαση σε αυτήν την Αίθουσα να αλλάξουν τα δεδομένα, αλλά η Κυβέρνηση βέβαια προτίμησε να παραδώσει και πάλι για μια ακόμα δεκαετία τη συγκοινωνία της Θεσσαλονίκης στους συγκεκριμένους μετόχους. 
Εκείνο, όμως, που θέλω να τονίσω, κύριε Πρόεδρε, είναι ότι δεν βρίσκει μεγάλη την αύξηση ο κ. Βούγιας. Από την άλλη όμως βρίσκει πολύ μεγάλη την αύξηση που έχει δώσει η Κυβέρνηση για το εργαζόμενο λαό 2,5%, ενώ οι μέτοχοι πρέπει να πάρουν 50%. Είναι δεινοπαθούντες οι άνθρωποι και πρέπει να τους ενισχύσουμε. Δεν έχουν πώς να ζήσουν. Άρα, λοιπόν, λέει ο κ. Βούγιας να κάνουμε και αυτό το βήμα. 
Και πρέπει να λάβετε υπόψη σας, κύριε Πρόεδρε, ότι ο εργαζόμενος λαός, πολλοί δηλαδή εργαζόμενοι χρησιμοποιούν και τέσσερις φορές την ημέρα τη συγκοινωνία, που σημαίνει δηλαδή διαφορά 50 δραχμών. Επομένως, είναι 200 δραχμές επιπλέον, άρα 5000 δραχμές δίνει επιπλέον ο εργαζόμενος λαός. Η αύξηση είναι 2,5%, άρα είναι επιπλέον 3000 δραχμές και αν πάρετε και το κόστος ζωής από τους υπόλοιπους τομείς, καταλαβαίνετε πλέον ποιος κερδίζει και ποιος χάνει.
Άρα, λοιπόν, πιστεύουμε ότι είναι ουσιαστικό το βήμα που πρέπει να κάνει η Κυβέρνηση και να πάρει πίσω την απόφαση. Να την πάρει πίσω, γιατί δεν κάλεσε το Εργατικό Κέντρο και θα καταθέσω, βέβαια εδώ και την ανακοίνωση του Εργατικούς Κέντρου, που είναι αντίθετο σ' αυτήν την αύξηση, γιατί ακυρώνει, αν θέλετε, και τη συμφωνία που είχε κάνει με τον συγκεκριμένο Ο.Α.Σ.Θ. εκεί, για 20% μείωση για την ενιαία κάρτα. Θα ανακοινώσω, κύριε Πρόεδρε, στο Σώμα ότι χθες το βράδυ πήρε απόφαση το Εργατικό Κέντρο για κατάληψη των γραφείων του Ο.Α.Σ.Θ. 
Υπάρχουν και άλλοι κοινωνικοί φορείς της πόλης που είναι αντίθετοι. Πώς λοιπόν, δεν βλέπει η Κυβέρνηση ότι υπάρχει ένα κοινωνικό πρόβλημα μέσα στη Θεσσαλονίκη; Θα πρέπει, λοιπόν, να πάρει πίσω την απόφαση, να φωνάξει το Εργατικό Κέντρο και να κάνει μια συζήτηση. Άλλωστε, αυτό είναι και το μοντέλο που προβάλει η Κυβέρνηση, δηλαδή ότι τα κάνει όλα στην επιφάνεια και μέσα από δημοκρατικό διάλογο, αλλά δεν είναι στο στόχο ο δημοκρατικός διάλογος, αλλά να προκαταβάλει το εργατικό, ιδίως κίνημα. 
(Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέν Δελτίου Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε δύο λεπτά να δευτερολογήσετε. 
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Κύριε Τζέκη, αυτό που δήλωσα προηγουμένως ότι παραβιάζετε "ανοικτές πύλες" δεν το είπα με αρνητική έννοια. Ήθελα να πω πως υπάρχει μεγάλη ευαισθησία στο θέμα αυτό και πως όταν συμφωνούμε σε ορισμένα πράγματα σε σχέση με την πριμοδότηση των αστικών συγκοινωνιών, δεν υπάρχει λόγος να δηλώνουμε, αν θέλετε, ότι υπάρχει συνολικά αντιλαϊκή πολιτική. Και θα σας απαντήσω συγκεκριμένα πού σφάλετε στο θέμα αυτό. 
Κατ' αρχήν σε σχέση με τα ελλείμματα του Ο.Α.Σ.Θ. πρέπει να σας πω για την κυβερνητική πολιτική στις μαζικές μεταφορές, πως μας ενδιαφέρει να μετακινούμε τους ανθρώπους με μαζικές συγκοινωνίες για να απαντήσουμε και στο κυκλοφοριακό πρόβλημα, γιατί οι άνθρωποι αυτοί που επιλέγουν μαζικές μεταφορές, δηλαδή λεωφορεία, δεν χρησιμοποιούν το ιδιωτικό τους αυτοκίνητο και γιατί ειδικά για τη μεταφορά και την μετακίνησή τους για εργασία, μας ενδιαφέρει πάρα πολύ για κοινωνικούς λόγους, οι άνθρωποι που πηγαίνουν το πρωί στη δουλειά τους και χρησιμοποιούν τα μαζικά μέσα μεταφοράς να πάνε στην ώρα τους με ασφάλεια και με φθηνό κόμιστρο. Γι΄ αυτό το λόγο, όπως σας είπα και πριν, έχουμε το φθηνότερο κόμιστρο στην Ευρώπη και στην Ελλάδα, ειδικά στη Θεσσαλονίκη. 
Αναφέρατε κάτι που είναι επίσης λανθασμένο, που αφορά τους μετόχους του Ο.Α.Σ.Θ. Το θέμα της αύξησης των εισπράξεων δεν βοηθάει τον Ο.Α.Σ.Θ., αλλά βοηθάει το ελληνικό δημόσιο να μειώσει τα ελλείμματα του Ο.Α.Σ.Θ. Τον Ο.Α.Σ.Θ. τον βοηθάει η αύξηση των εισιτηρίων. 
ΑΓΓΕΛΟΣ ΤΖΕΚΗΣ : Ξέρουμε πώς δημιουργούνται τα ελλείμματα, κύριε Υπουργέ, γιατί υπάρχει ο προμηθευτικός συνεταιρισμός. 
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Τα ελλείμματα θα γίνονταν ακόμα μεγαλύτερα αν ήταν δημόσιες οι μαζικές μεταφορές και επιδοτούνταν στην ουσία από τον δημόσιο κορβανά. 
Έχω συγκεκριμένες απαντήσεις στα ερωτήματα που θέτετε, για τα οποία τουλάχιστον από άποψη ευαισθησίας, θα σας έλεγα πως μας ενδιαφέρουν το ίδιο και ακόμη περισσότερο, γιατί μας ενδιαφέρουν οι αστικές μεταφορές. Και αυτό που αναφέρατε για το Εργατικό Κέντρο, επίσης σε σχέση με το διάλογο, υπάρχει και είναι ανοικτό και έχω ραντεβού αύριο στη Θεσσαλονίκη με το Εργατικό Κέντρο και ερχόμενοι σε επικοινωνία και με τη διοίκηση του Ο.Α.Σ.Θ., έχουμε σκοπό να συμφωνήσουμε στη δημιουργία μιας ενιαίας ετήσιας μείωσης 20% για τα μέλη και τους εργαζόμενους του Εργατικού Κέντρου, η οποία ενεργοποιεί μια κάρτα απεριόριστων διαδρομών που διευκολύνει τους εργαζόμενους να μετακινούνται με μειωμένο εισιτήριο. 
Η μείωση αυτή, κύριε Τζέκη, στην ουσία απαντά στην πρόταση που κάνετε και που υπήρχε παλαιότερα και ενεργοποιείται από αύριο σε συνεργασία με τον Οργανισμό Αστικών Συγκοινωνιών, διότι ακριβώς οι εργαζόμενοι μας ενδιαφέρουν, επειδή ακριβώς μετακινούνται για την εργασία τους το πρωί. Μας ενδιαφέρει να πηγαίνουν φθηνά, άνετα και γρήγορα στον τελικό τους προορισμό και γι 'αυτό το λόγο αύριο μαζί με το Εργατικό Κέντρο θα προτείνουμε στη Διοίκηση του Οργανισμού τη μείωση κατά 20% για τους εργαζόμενους, με κάρτα ετήσιων απεριόριστων διαδρομών. 
ΑΓΓΕΛΟΣ ΤΖΕΚΗΣ: Αφού το Εργατικό Κέντρο ανακοίνωσε το την κατάληψη! 
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Επομένως, αυτά που λέτε περί καταλήψεων κ.λπ. δεν θα έχουν στην ουσία καμία πραγματική βάση υλοποίησης. 
Εισερχόμαστε στην τέταρτη Επίκαιρη Ερώτηση Α' Κύκλου με αριθμό 277/14-1-2002 του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εξωτερικών, Εθνικής Άμυνας, σχετικά με την απάλειψη των θαλασσίων συνόρων Ελλάδας-Τουρκίας από τους νέους ψηφιακούς χάρτες της αμερικανικής χαρτογραφικής υπηρεσίας κ.λ.π.
Η Επίκαιρη Ερώτηση του κ. Λαφαζάνη είναι η ακόλουθη: 
"Σύμφωνα με δημοσιεύματα του τύπου και τη σχετική δημοσιοποίηση απορρήτων εγγράφων του Υπουργείου Εξωτερικών, η αμερικανική χαρτογραφική εταιρεία ΝΙΜΑ απάλειψε από τους νέους ψηφιακούς χάρτες της, που θα χρησιμοποιεί και το ΝΑΤΟ, τα νόμιμα θαλάσσια σύνορα Ελλάδας-Τουρκίας στο Αιγαίο, ενώ αυτά υπήρχαν με σαφήνεια οριοθετημένα από το 1973 στους αναλογικούς "χάρτινους" χάρτες που χρησιμοποιούσε το ΝΑΤΟ. 
Επειδή αυτή η δυσμενής αλλαγή στους χάρτες της ΝΙΜΑ κινδυνεύει να προκαλέσει, αν δεν έχει ήδη γίνει, άκρως επιζήμια για τα εθνικά συμφέροντα τετελεσμένα 
Επειδή η Κυβέρνηση σιωπούσε δημοσίως, ενώ γνώριζε εδώ και 9 μήνες τη θέση του Αμερικανικού Υπουργείου Εξωτερικών για την απάλειψη των θαλασσίων συνόρων μας με την Τουρκία από τους νέους ψηφιακούς χάρτες."
Ερωτώνται οι κ.κ. Υπουργοί: 
1. Γιατί η ελληνική Κυβέρνηση δεν αντέδρασε δημοσίως επί τόσους μήνες, πριν εκδοθούν οι νέοι ψηφιακοί χάρτες της ΝΙΜΑ;
2. Τι συγκεκριμένα προτίθενται να πράξουν, ώστε να ματαιωθούν οι νέοι ψηφιακοί χάρτες της ΝΙΜΑ σε βάρος των νομίμων εθνικών μας συμφερόντων στο Αιγαίο; 
ΠΡΟΕΔΡΕΥΩΝ (Παναγιώτης Σγουρίδης): Ο αναπληρωτής Υπουργός Εξωτερικών, ο κ. Γιαννίτσης, έχει το λόγο να πρωτολογήσει για 3'. Ορίστε, κ. Γιαννίτση. 
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ευχαριστώ, κύριε Πρόεδρε. 
Θα ξεκινήσω την απάντησή μου από το δεύτερο σκέλος της ερώτησης του κ. Λαφαζάνη, που αναφέρεται στο τι θα κάνει η Κυβέρνηση, τα Υπουργεία, προκειμένου να ματαιωθούν οι νέοι ψηφιακοί χάρτες σε βάρος των νομίμων εθνικών συμφερόντων μας στο Αιγαίο. 
Λαμβάνοντας ως αφετηρία και ως δεδομένο ότι τον κ. Λαφαζάνη και όλους μας μάς ενδιαφέρει η διαφύλαξη των νομίμων εθνικών συμφερόντων της Ελλάδας, θεωρώ ότι είναι άκρως αντιφατικό προς αυτήν την επιδίωξη να λέμε εμείς οι ίδιοι ότι αυτή η ιστορία λειτουργεί σε βάρος των νομίμων συμφερόντων μας στο Αιγαίο και να βάζουμε ένα τέτοιο επιχείρημα, το οποίο δεν έχει καμία υπόσταση. 
Τα εθνικά σύνορα της Ελλάδας δεν κινδυνεύουν από καμία γεωγραφική υπηρεσία ούτε από καμία υπηρεσία γενικότερα και δεν αμφισβητούνται από την ιστορία αυτή. 
Έρχομαι τώρα στο πρώτο σκέλος της ερώτησης. Θα ήθελα να κάνω δύο σχόλια:
Πριν από λίγες μέρες έγινε στη Βουλή συζήτηση με την ευκαιρία ερώτησης άλλων Βουλευτών για το θέμα αυτό. Είχα και εκεί την ευκαιρία να αναλύσω διεξοδικά όλες τις ενέργειες που έκανε η Κυβέρνηση και τις διαμαρτυρίες που εκφράστηκαν από την αρχή σε σχέση με αυτό το ζήτημα. 
Είναι προφανές και χαίρομαι, γιατί ο κ. Λαφαζάνης το αναγνωρίζει αυτό στην ερώτηση -εμμέσως βεβαίως- και δεν ρωτά τι έκανε η Κυβέρνηση για το θέμα αυτό, αλλά ρωτά γιατί δεν αντέδρασε δημοσίως για το θέμα αυτό. Φυσικά το αν δεν αντέδρασε δημοσίως είναι πολύ διαφορετικό από το αν δεν αντέδρασε. Η Κυβέρνηση -και μπορώ να σας πω αναλυτικά- αντέδρασε το Μάιο, τον Ιούνιο, τον Αύγουστο, το Σεπτέμβριο, τον Οκτώβριο, το Νοέμβριο, το Δεκέμβριο και τελευταία με τις συζητήσεις που είχε ο Υπουργός Εξωτερικών με τον Υπουργό Εξωτερικών των Η.Π.Α. για το θέμα αυτό. 
Θέλω, επομένως, να πω ότι η Κυβέρνηση αντέδρασε. Όταν η Κυβέρνηση έχει αντιδράσει σε επίπεδο τεχνικό, σε επίπεδο πολιτικό, σε επίπεδο αντιπροσώπων στο ΝΑΤΟ και απέναντι σε κυβερνήσεις, είναι ιδιαίτερα περίεργο πώς είναι δυνατό να λέει κανείς ότι η Κυβέρνηση δεν αντέδρασε δημοσίως. Τι είναι αυτά; Δεν είναι δημόσιες κινήσεις της Κυβέρνησης; Επομένως, θεωρώ ότι η ερώτηση του κ. Λαφαζάνη απαντάται από τα προηγούμενα και ότι δεν έχει αντικείμενο. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο για 2΄ να αναπτύξει την επίκαιρη ερώτηση. 
ΠΑΝΑΓΙΩΤΗΣ ΛΑΦΑΖΑΝΗΣ: Λυπούμαι γι' αυτό που είπε ο κύριος Υπουργός, ότι η ερώτησή μου μπορεί να εκληφθεί ότι λειτουργεί σε βάρος των νόμιμων συμφερόντων στο Αιγαίο. 
Η πολιτική σας οδηγεί εκεί, κύριε Υπουργέ. Και όταν οι Η.Π.Α., με υπόδειξη του State Department, απαλείφουν τα θαλάσσια σύνορα, δεν μπορείτε να σφυρίζετε αδιάφορα και να λέτε ότι αυτό το θέμα δεν πρέπει να μας απασχολεί τόσο πολύ και να μην το παίρνουμε τόσο πολύ υπόψη μας, διότι έτσι και αλλιώς είναι χαραγμένα τα θαλάσσια σύνορα. 
TL

Ασφαλώς είναι χαραγμένα τα θαλάσσια σύνορά μας. Τα απαλείφουν όμως οι Ηνωμένες Πολιτείες από τους νέους ψηφιακούς χάρτες.
Λέτε ότι αντιδράσατε. Αντιδράσατε όμως σιωπηρώς. Και εν πάση περιπτώσει, καταθέστε μας στη Βουλή όλες τις έγγραφες διαμαρτυρίες σας. Να τις καταθέστε να τις δούμε. Το θέμα είναι όμως ότι δημοσίως δεν αντιδράσατε. Πήγατε να το περάσετε υπόγεια και μουλωχτά.
Και σας λέω: Στις 28 Δεκεμβρίου δημοσιεύεται στις εφημερίδες δήλωση της εκπροσώπου του Στέητ Ντιπάρτμεντ Μπρέτα Γκρίνμπερκ, η οποία λέει ότι συμφώνησε και η Ελληνική Χαρτογραφική Υπηρεσία στην απάλειψη των θαλασσίων συνόρων. Ουδεμία δημόσια αντίδραση του Υπουργείου Εξωτερικών! Έρχεται ο κ. Μπάλτσερ, ο οποίος επιμένει στην ίδια δήλωση, ότι συμφωνήσαμε στην απάλειψη των θαλασσίων συνόρων. Ουδεμία αντίδραση!
Και καταλήγω με την πρόσφατη επίσκεψη του κ. Σημίτη στις Ηνωμένες Πολιτείες. Ο κ. Σημίτης είπε δημοσίως ότι δεν έθεσε θέμα θαλασσίων συνόρων στις σχετικές συνομιλίες που είχε με την αμερικανική διοίκηση. Λυπάμαι πάρα πολύ. Αν δεν τίθενται τέτοια θέματα σε τέτοιου είδους συναντήσεις, τι θέματα τίθενται; Τα θαλάσσια σύνορά μας είναι κρίσιμα για την χώρα μας, κρίσιμα για το μέλλον μας. Τι συζήτησε, λοιπόν, ο κ. Σημίτης στην Ουάσινγκτον, αν δεν έθεσε αυτό το θέμα; Δεν έθεσε ούτε το θέμα της αμερικανικής θέσης για την αποστρατιωτικοποίηση των Δωδεκανήσων. Τι πήγε να κάνει τότε στις Ηνωμένες Πολιτείες; Απορώ!
Δεν μπορείτε λοιπόν να μας λέτε ότι αντιδράσατε, αλλά με άλλους τρόπους τους οποίους δεν ξέρουμε. Το θέμα ανεκινήθη και έγινε γνωστό δημόσια από τις Ηνωμένες Πολιτείες. Δεν έγινε από εσάς. Αν δεν το ανακινούσαν οι Ηνωμένες Πολιτείες με δηλώσεις υπευθύνων παραγόντων του Στέητ Ντιπάρτμεντ, ο ελληνικός λαός δεν θα ήξερε τίποτα γι' αυτή την εξέλιξη. Εσείς θα ψιθυρίζατε στο αυτί του ενός και του άλλου και τα τετελεσμένα θα είχαν προχωρήσει.
Θα ήθελα από τον κύριο Υπουργό να μας καταθέσει στη Βουλή όλα τα έγγραφα με τα οποία διαμαρτυρήθηκε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά, για να δευτερολογήσει.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Έχω να κάνω τέσσερις παρατηρήσεις.
Εγώ δεν είπα ότι δεν είναι ένα θέμα ουσίας, το οποίο η Κυβέρνηση δεν παρακολουθεί και δεν κάνει τις αναγκαίες κινήσεις. Άλλωστε, είναι προφανές από όλη αυτή τη σειρά αντιδράσεων που έγινε ότι αντιφάσκει από τα πράγματα η τοποθέτηση του κ. Λαφαζάνη, ότι δεν είδαμε το θέμα επί της ουσίας. Το είδαμε και μάλιστα με τον ισχυρότερο δυνατό τρόπο.
Δεύτερον, δεν υπάρχει υπόγεια και μουλωχτή αντίδραση, κύριε Λαφαζάνη, στην πολιτική για τέτοιο θέμα, όταν η Κυβέρνηση, όπως επαναλαμβάνω, έχει αντιδράσει σε όλα τα επίπεδα και με πολλούς τρόπους. Δεν είναι μουλωχτός και υπόγειος τρόπος αυτός. Δεν είναι δυνατόν να χαρακτηρίζεται έτσι.
Τρίτον, πριν από λίγες μέρες στην αντίστοιχη συζήτηση στη Βουλή, εγώ είπα δημόσια -εκτός εάν θα έπρεπε το δημόσιο να πάρει άλλο χαρακτήρα- ότι η Κυβέρνηση δεν έχει συμφωνήσει πουθενά και ποτέ γι' αυτούς τους χάρτες. Δεν είναι δυνατόν, λοιπόν, εσείς να παίρνετε τώρα το τι δημοσιεύτηκε σε μία εφημερίδα και να το αναπαράγετε συνεχώς ως αλήθεια, όταν η Κυβέρνηση επισήμως σας βεβαιεί ότι αυτό δεν ισχύει.
Τέλος, είπατε ότι δεν συζητήθηκε στις Ηνωμένες Πολιτείες της Αμερικής. Μα, αν το ότι συζητήθηκε μεταξύ του Υπουργού Εξωτερικών της Ελλάδος και του Υπουργού Εξωτερικών των Ηνωμένων Πολιτειών δεν θεωρείται συζήτηση, τότε τι θεωρείται συζήτηση σε κυβερνητικό επίπεδο; Δεν καταλαβαίνω.
Νομίζω, λοιπόν, ότι σε όλα τα σημεία που θέσατε δεν υπάρχει στοιχείο αλήθειας, το οποίο να τεκμηριώνει τα επιχειρήματά σας.
Ευχαριστώ.
ΠΑΝΑΓΙΩΤΗΣ ΛΑΦΑΖΑΝΗΣ: Θα μας καταθέσετε τα έγγραφα των αντιδράσεών σας;
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ζητήσετε τα, να κατατεθούν.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ "180 από την Ελληνική Επανάσταση", 38 μαθητές και 2 συνοδοί-δάσκαλοι από 2ο Δημοτικό Σχολείο του Νέου Ψυχικού του Νομού Αττικής και 50 μαθητές και 2 συνοδοί-δάσκαλοι από το Δημοτικό Σχολείο Χατζηβέη της Νέας Φιλαδέλφειας του Νομού Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Όσο για την κατάθεση εγγράφων, κύριε Λαφαζάνη, ξέρετε την διαδικασία. Μπορείτε να υποβάλετε μία αίτηση...
ΠΑΝΑΓΙΩΤΗΣ ΛΑΦΑΖΑΝΗΣ: Δεν τα καταθέτουν, κύριε Πρόεδρε. Το ξέρετε. Τα έγγραφα δεν κατατίθενται. Γίνονται αιτήσεις και δεν κατατίθενται.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει τέτοια περίπτωση, αν το ζητήσετε στη Βουλή.
Κυρίες και κύριοι συνάδελφοι, εισερχόμαστε στις επίκαιρες ερωτήσεις δευτέρου κύκλου.
Πρώτη είναι η με αριθμό 272/14-1-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Παπουτσή προς τον Υπουργό Οικονομίας και Οικονομικών, σχετικώς με τις πιστώσεις του Προϋπολογισμού για την πρόσληψη υπαλλήλων στο Υπουργείο Εμπορικής Ναυτιλίας, στο Λιμενικό Σώμα.
Η επίκαιρη ερώτηση του κ. Παπουτσή έχει ως εξής:
(ΕΒ)
Η επίκαιρη ερώτηση έχει ως εξής:
"Έχοντας υπόψη: 
Α. Το άρθρο 8 του νόμου 2935/2001 τον οποίο ψήφισε η Βουλή των Ελλήνων όπου ορίζεται η σταδιακή αύξηση της οργανικής δύναμης του Λιμενικού Σώματος σε 10.156 άτομα μέχρι το 2006 και υποχρεούται η κυβέρνηση να εγγράφει ετησίως στον προϋπολογισμό τις αναλογούσες πιστώσεις προκειμένου να καλυφθούν οι ανάγκες του Σώματος.
Β. Το άρθρο 20 του νόμου 2932/2001 που ψήφισε η Βουλή των Ελλήνων για τη σύσταση της Γενικής Γραμματείας Λιμένων και Λιμενικής Πολιτικής για την οποία δημιουργούνται 50 θέσεις προκειμένου η Γενική Γραμματεία να στελεχωθεί άμεσα. 
Γ. Το άρθρο 15 του νόμου 2932/2001 που ψήφισε η Βουλή των Ελλήνων για τη δημιουργία 25 θέσεων εξειδικευμένου προσωπικού στη ρυθμιστική αρχή θαλασσίων ενδομεταφορών της οποίας η λειτουργία επιβάλλεται να ενισχυθεί με εξαιρετικά επείγουσα προτεραιότητα. 
Δ. Το αίτημα για την πρόσληψη 37 μονίμων πολιτικών υπαλλήλων με εξειδικευμένες γνώσεις στο Υπουργείο Εμπορικής Ναυτιλίας προκειμένου να ενισχυθεί ο ρόλος του για την παραγωγή πολιτικής και την προσφορά υπηρεσιών στην ελληνική ναυτιλία.
Ερωτάται ο κύριος Υπουργός 
1. Σε ποιους κωδικούς του προϋπολογισμού του 2002 έχουν εγγραφεί οι απαραίτητες πιστώσεις.
2. Πότε και με ποιο δεσμευτικό χρονοδιάγραμμα πρόκειται να καταστεί δυνατή η πρόσληψη των νέων πολιτικών υπαλλήλων στο Υπουργείο Εμπορικής Ναυτιλίας και να υλοποιηθούν οι επιταγές των νόμων 2932/2001 και 2935/2001 για την αύξηση της οργανικής δύναμης του Λιμενικού Σώματος τη λειτουργία της ΡΑΘΕ και της Γενικής Γραμματείας Λιμένων και Λιμενικής Πολιτικής προκειμένου να επιβεβαιωθεί η συνέπεια της νομοθετικής πρωτοβουλίας και του κυβερνητικού έργου.
Ο κύριος Υφυπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αγαπητέ συνάδελφε, στον προϋπολογισμό του Υπουργείου Εμπορικής Ναυτιλίας για το οικονομικό έτος 2002 και στον κωδικό 5173 που αφορά δαπάνες πλήρωσης θέσεων προσωπικού του φορέα 110 έχουν γραφτεί οι απαραίτητες πιστώσεις προκειμένου να προσληφθούν δεκατρείς διοικητικοί υπάλληλοι μέσα στο έτος 2002 σύμφωνα με τον προγραμματισμό των προσλήψεων που έχει κάνει το Υπουργείο Εσωτερικών Δημόσιας Διοίκησης και Αποκέντρωσης και επίσης εννιακοσίων λιμενικών, απ' αυτούς οι τετρακόσιοι πενήντα προβλέπεται να καταταγούν την 1η Μαίου και οι άλλοι τετρακόσιοι πενήντα την 1η Οκτωβρίου του 2002. 
Στον κωδικό 0373 που αφορά αμοιβές μελών διοίκησης ανεξαρτήτων αρχών του φορέα 610 του Υπουργείου Εμπορικής Ναυτιλίας έχουν γραφτεί οι απαραίτητες πιστώσεις για να μισθοδοτηθούν τα μέλη της ρυθμιστικής αρχής θαλασσίων ενδομεταφορών.
Όσον αφορά τη στελέχωση της ρυθμιστικής αρχής ο νόμος 2932 προβλέπει τη δυνατότητα μετάταξης και απόσπασης προσωπικού από φορείς του δημόσιου τομέα. Πρέπει ακόμη να αναφέρω με την ευκαιρία αυτή ότι στο Λιμενικό Σώμα υπηρετούν σήμερα 5.750 άτομα ενώ προσωπικό 842 ατόμων βρίσκεται ήδη στις σχολές του Λιμενικού Σώματος. Είναι 550 δόκιμοι λιμενοφύλακες 265 δόκιμοι υπαξιωματικοί και 37 δόκιμοι σημαιοφόροι. Αυτό το προσωπικό θα ενταχθεί σταδιακά από τον Φεβρουάριο του 2002 στη δύναμή του. Έτσι μέσα στο 2002 το προσωπικό του Λιμενικού Σώματος θα ανέλθει στον αριθμό των 6.550 ατόμων. Σ' αυτούς θα πρέπει επαναλαμβάνω να προσθέσουμε και τους 900 οι οποίοι προσλαμβάνονται μέσα στο 2002. Αυτός ο προγραμματισμός που γίνεται οδηγεί μέχρι το τέλος του 2006 στην ολοκλήρωση των ρυθμίσεων που προβλέπονται από το νόμο 2935 του 2001. 
Κατά συνέπεια με βάση τον προγραμματισμό που πραγματοποιήθηκε από τα συναρμόδια Υπουργεία και τις δυνατότητες που έχει ο προϋπολογισμός γίνεται αυτή τη στιγμή μια θα έλεγα πολύ ικανοποιητική στελέχωση του Λιμενικού Σώματος έτσι ώστε να μπορεί να κάνει σωστά τη δουλειά του ιδιαίτερα ενόψει των αυξημένων αναγκών και των απαιτήσεων που υπάρχουν από το Λιμενικό Σώμα για τους Ολυμπιακούς αγώνες του 2004.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπουτσής έχει το λόγο.
(KA)

ΧΡΗΣΤΟΣ ΠΑΠΟΥΤΣΗΣ: Ευχαριστώ τον κύριο Υπουργό για την προσπάθεια που έκανε για να απαντήσει στο ερώτημά μου. Θα ήθελα όμως να πω, και λυπάμαι για τη διαπίστωση, ότι η απάντηση την οποία έδωσε δεν επιβεβαιώνει το ερώτημα όσον αφορά τη συνέπεια της κυβερνητικής πρωτοβουλίας του νομοθετικού έργου και του αποτελέσματος. Και γίνομαι πιο συγκεκριμένος.
Όσον αφορά τη ρυθμιστική αρχή κύριε Υπουργέ για τις θαλάσσιες ενδομεταφορές, ένα όργανο θεσμικό εξαιρετικά απαραίτητο για την εγγύηση του υγιούς ανταγωνισμού στα πλαίσια της νέας απελευθερωμένης αγοράς, ο νόμος προβλέπει είκοσι πέντε νέες θέσεις με ειδικό εξειδικευμένο προσωπικό και όχι αποσπάσεις. Είναι δυνατές οι αποσπάσεις όταν υπάρχει το εξειδικευμένο προσωπικό. Αλλά κατ' αρχήν προβλέπει νέες θέσεις. Και το γεγονός ότι αρνείται η διοίκηση μέσα από διαδικασίες που είμαι σε θέση να γνωρίζω λόγω του ότι το Γενικό Λογιστήριο του Κράτους με έγγραφο ενός διευθυντού του την ημέρα του ανασχηματισμού έδωσε γενικές οδηγίες προς τους ναυτιλομένους στο Υπουργείο Εσωτερικών, είχε σαν αποτέλεσμα τα πολιτικά επιτελεία των τριών Υπουργείων που είχαν αποφασίσει να μην γνωρίζουν ακριβώς το τι είχε συμβεί. 
Όσον αφορά την Γενική Γραμματεία Λιμένων και λιμενικής πολιτικής 50 άτομα είναι απαραίτητα για την άμεσα λειτουργία της. Και αυτό προβλέπεται μέσα από το νόμο για την άμεση πρόσληψη. Αυτές όμως οι πιστώσεις δεν καλύπτονται από την απάντηση που έδωσε πριν από λίγο ο κύριος Υπουργός. 
Όσον αφορά το Λιμενικό Σώμα ορισμένοι ξεχνούν ότι υπάρχει η δέσμευση της χώρας για ένα νέο ρόλο του Λιμενικού Σώματος με βάση τη Συνθήκη του Σένγκεν. Και επιπλέον το 2002 είναι ο χρόνος που υποχρεωτικά 2000 νέα στελέχη του Λιμενικού Σώματος πρέπει να προσληφθούν και να εκπαιδευτούν προκειμένου να είναι έτοιμα για να αντιμετωπίσουν τις υποχρεώσεις του Λιμενικού Σώματος για την ασφάλεια των Ολυμπιακών Αγώνων του 2004.
Τα 900 άτομα που προβλέπετε κύριε Υπουργέ αφορούν τις πάγιες ανάγκες του σώματος για την εγγύηση του Λιμενικού Σώματος στην παράκτια και νησιωτική Ελλάδα όπου οι κάτοικοι αισθάνονται τη λειτουργία του Λιμενικού Σώματος ως στοιχείο της ασφάλειας και της συνοχής της κοινωνίας των νησιών.
Για όλους αυτούς τους λόγους θα ήθελα να παρακαλέσω τον κύριο Υπουργό και την κυβέρνηση να επανεξετάσει το αίτημα του κ. Ανωμερίτη ο οποίος επανειλημμένως φέρνει προς τα κυβερνητικά όργανα αυτό το θέμα και να δεσμευτεί να υλοποιήσει τις αποφάσεις τις οποίες έτσι κι αλλιώς το κυβερνητικό συμβούλιο αποφάσισε ακριβώς πριν από ένα χρόνο για την αύξηση της οργανικής δύναμης του Λιμενικού Σώματος. Και η Ολομέλεια της Βουλής με ομοφωνία σε αυτό το σημείο ενέκρινε το νόμο πριν από μερικούς μήνες. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός κ. Φλωρίδης ΄χει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, θέλω απλώς να υπενθυμίσω ότι ο προγραμματισμός των προσλήψεων για τον δημόσιο τομέα και ευρύτερο δημόσιο τομέα γίνεται βάσει ενός σχεδιασμού ο οποίος πραγματοποιείται με τη συντονιστική ευθύνη του Υπουργείου Εσωτερικών. Και στο σχεδιασμό αυτό συμμετέχουν τα συναρμόδια Υπουργεία καθώς και το Υπουργείο Οικονομικών. Εκεί λοιπόν λαμβάνονται οι αποφάσεις με βάση και τις δημοσιονομικές δυνατότητες που υπάρχουν και τελικά υπάρχουν οι προτάσεις από το Υπουργείο Εσωτερικών για κάθε ένα φορέα ξεχωριστά.
Οι προτάσεις λοιπόν που έχουμε από το Υπουργείο Εσωτερικών είναι αυτές και αυτές υλοποιούμε. Αυτό βέβαια δεν σημαίνει ότι στα πλαίσια ανακατανομής πιστώσεων μέσα στον εγκεκριμένο προϋπολογισμό δεν είναι δυνατή η αντιμετώπιση ζητημάτων σαν αυτά που έθεσε ο κ. Παπουτσής.
Με την ευκαιρία αυτή πρέπει επίσης να σας πω ότι έχει οριστεί συνάντηση με τον κ. Ανωμερίτη την επόμενη εβδομάδα προκειμένου να έχουμε μια πιο συγκεκριμένη και σαφή εικόνα για τα ζητήματα αυτά. 
Όσον αφορά το προσωπικό που πρέπει να στελεχώσει τη ΡΑΘΕ, οφείλω να πω τα εξής: Άλλο πράγμα είναι η σύσταση θέσεων και άλλο η πλήρωση θέσεων. Αν για την πλήρωση των θέσεων ή για ένα μέρος των θέσεων αυτών υπάρχει η δυνατότητα αξιοποίησης στελεχών που ήδη υπηρετούν στον ευρύτερο δημόσιο τομέα και τα οποία με την απόσπασή τους ή με την μετάταξή τους μπορούν να αντεπεξέλθουν στις απαιτήσεις αυτών των θέσεων, τότε είναι λογικό να κάνουμε χρήση πρώτα αυτής της δυνατότητας και στη συνέχεια να πάμε στην πλήρωση των θέσεων αυτών με τακτικό διαγωνισμό.
Επομένως είναι λογικό να αναζητηθεί γρήγορα η δυνατότητα πλήρωσης κάποιων ειδικών θέσεων από στελέχη που ενδεχομένως υπάρχουν στο δημόσιο τομέα και στη συνέχεια να δούμε τι απομένει έτσι ώστε να πάμε στη διαδικασία τακτικής πλήρωσης. 
Πάντως το θέμα είναι ότι αυτά τα σημαντικά ζητήματα μπορούν να συζητούνται διαρκώς έτσι ώστε να βρίσκονται καλύτερες δυνατότητες λύσεις στα πλαίσια αυτών των αναγκών που περιέγραψε ο κ. Παπουτσής και οι οποίες βεβαίως είναι υπαρκτές. 
(GH)

ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 273/14.1.2002 επίκαιρη ερώτηση του Βουλευτή της Νέας Δημοκρατίας κ. Ευρυπίδη Στυλιανίδη προς τον Υπουργό Εξωτερικών, σχετικώς με τη λειτουργία του Ελληνικού Ιδρύματος Πολιτισμού κλπ.
Η ερώτηση του κ. Στυλιανίδη έχει ως εξής: "Το άρθρο 14 του πρόσφατου νομοσχεδίου του ΥΠΕΞ "Περί Προξενικής Διατίμησης" επεχείρησε να "αναβαθμίσει" το ρόλο του Ελληνικού Ιδρύματος Πολιτισμού με τη διευκόλυνση συμμετοχής στο διοικητικό του συμβούλιο μελών του διδακτικού και ερευνητικού προσωπικού των ΑΕΙ.
Η Νέα Δημοκρατία υπερψήφισε και επικρότησε τη συγκεκριμένη πρόταση, επειδή πιστεύει ότι η μελέτη και η ανάδειξη του ελληνικού πολιτισμού διεθνώς μπορεί να βοηθήσει σημαντικά τη χώρα μας.
Παρά τις κατά καιρούς διακηρύξεις της, η Ελληνική Κυβέρνηση δεν έχει προχωρήσει σε ουσιαστικές κινήσεις για την αναβάθμιση του ρόλου και έργου του εν λόγω ιδρύματος, ούτε έχει εντάξει την κύρια ή συμπληρωματική διδασκαλία της ελληνικής γλώσσας σε ομογενείς ή αλλοδαπούς στους στόχους και τα αντικείμενα του συγκεκριμένου Ιδρύματος, όπως συμβαίνει με αντίστοιχα ιδρύματα άλλων ευρωπαϊκών χωρών.
Η Ελληνική Κυβέρνηση δείχνει να μην αντιλαμβάνεται τη σημασία που έχει η πολιτιστική διπλωματία κατά την άσκηση της εξωτερικής μας πολιτικής, αφού αυτή μπορεί στις ξένες κοινωνίες να πολλαπλασιάζει τους θαυμαστές του διαχρονικού πολιτισμού μας, να αναβιώνει το φιλελληνικό ρεύμα στους λαούς, διευκολύνοντας με αυτόν τον τρόπο την περαιτέρω ανάπτυξη των σχέσεων της χώρας μας με τις ξένες κυβερνήσεις. 
Ερωτάται ο κύριος Υπουργός:
1. Ποιοι ήταν οι προϋπολογισμοί και ποια η κατανομή των κονδυλίων του Ιδρύματος τα προηγούμενα χρόνια και ποιος ο απολογισμός του έργου που έχει να παρουσιάσει το Ίδρυμα το αντίστοιχο διάστημα;
2. Γιατί η διάδοση της γλώσσας στο εξωτερικό δεν συμπεριλαμβάνεται στα αντικείμενα του Ελληνικού Ιδρύματος Πολιτισμού και τι μέτρα σκοπεύει να λάβει η Κυβέρνηση για την αναβάθμισή τους, ώστε να ασκείται αποτελεσματικά η πολιτιστική διπλωματία;".
Το λόγο έχει ο Υφυπουργός Εξωτερικών κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Κύριε Πρόεδρε, κυρία και κύριοι συνάδελφοι, είναι λίγο βιαστική και πρόχειρη η κριτική του συναδέλφου και θα πω πολύ γρήγορα γιατί.
Πρώτα-πρώτα υπήρξε διάταξη στο πρόσφατο νομοθέτημα, που δημοσιεύτηκε το Φθινόπωρο, λίγο πριν το γύρισμα του χρόνου για τη διευκόλυνση συμμετοχής μελών ΔΕΠ στο διοικητικό συμβούλίο. Ήδη όμως 8 από τα 13 μέλη του διοικητικού συμβουλίου είναι μέλη ΔΕΠ υψηλής στάθμης, με πρόεδρο τον κ. Φατούρο και μέλη όπως τον κ. Παντερμαλή κλπ., πολύ σημαντικά δηλαδή πρόσωπα της πνευματικής ζωής της χώρας. Δεν εμπόδιζε δηλαδή το προηγούμενο θεσμικό πλαίσιο τη συμμετοχή πανεπιστημιακών. 
Δεν εκρίθη αναγκαία η πρόσθετη αλλαγή του διοικητικού συμβουλίου, γιατί λήγει η θητεία του σε λίγες μέρες, το Μάρτιο συγκεκριμένα και έτσι παρότι με επιτυχία διαχειρίζεται το διοικητικό συμβούλιο τις υποθέσεις και τα κονδύλια του ΕΠΙ. Εάν υπάρξει πρόταση και από τους εμπλεκόμενους φορείς, βεβαίως θα υπάρξει και βελτίωση της σύνθεσής του. 
Δεύτερο, θα ήθελα να πω και να τονίσω πως ήταν και παραμένει προτεραιότητα της ελληνικής πολιτείας, της Κυβέρνησης, ειδικότερα του Υπουργείου Εξωτερικών, του Υπουργείου Παιδείας, του Υπουργείου Πολιτισμού, της Βουλής συνολικά, όλων των κομμάτων, η παιδεία των ομογενών, η παιδεία όπως αυτή περιγράφεται και αναφέρεται και στα θέματα του πολιτισμού και στα θέματα της εκπαίδευσης και στα θέματα ειδικότερα της γλώσσας. Είναι ένα από τα θέματα που μας ενώνουν και αυτό κατεδείχθη στη συζήτηση στην Ειδική Επιτροπή της Βουλής για τον Απόδημο Ελληνισμό παρουσία της αντιπροσωπείας των ομογενών και ειδικότερα του υπευθύνου για τα εκπαιδευτικά θέματα της Αρχιεπισκοπής, που έχει και την κύρια ευθύνη για την εκπαίδευση των νέων παιδιών, των νέων ομογενών στις ΗΠΑ.
Θα ήθελα ακόμη να πω πως είναι στις προτεραιότητες και στους στόχους η διάδοση της γλώσσας -και γι΄ αυτό είπα ότι πρόχειρη είναι η κριτική- και του νομοθετήματος που ίσχυε μέχρι τον Οκτώβριο, όταν ψηφίσαμε το νέο, αλλά επανελήφθη ακριβώς με την ίδια διατύπωση πως βασικός στόχος του ΕΠΙ είναι η παιδεία των ομογενών, με πυρήνα τη γλώσσα.
(PN)
Θέλω ακόμα να πω πως τα παραρτήματα που λειτουργούν στην Οδησσό, στην Αλεξάνδρεια, στο Βερολίνο, στη Νέα Υόρκη, το γραφείο στο Λονδίνο, και όλα τα άλλα γραφεία του ΕΠΙ έχουν μια αξιόλογη δραστηριότητα τα προηγούμενα χρόνια. Πρέπει να πω όμως πως αυτή η δραστηριότητα θα ενισχυθεί ακόμα περισσότερο γιατί στα 697 εκατομμύρια του 2000, στα 810 εκατομμύρια του 2001, θα προστεθούν πολύ περισσότεροι πόροι και κονδύλια για το 2002, γιατί ήδη όπως γνωρίζετε έχει γίνει η μετακίνηση του ΕΠΙ προς το Υπουργείο Πολιτισμού, γιατί αυτό διαμορφώνει την πολιτιστική πολιτική. Το Υπουργείο Εξωτερικών βοηθά και συνεργεί στην προώθηση της πολιτιστικής πολιτικής, όπως και της εκπαιδευτικής πολιτικής στην ομογένεια και στο εξωτερικό γενικότερα. 'Ετσι λοιπόν θα ήθελα να σας πω πως θα συνδεθεί με την Πολιτιστική Ολυμπιάδα και θα ιδρυθούν νέα παραρτήματα στο εξωτερικό, ιδιαίτερα σε συνδυασμό με τα αρχαιολογικά ινστιτούτα τα οποία σχεδιάζει να δημιουργήσει το Υπουργείο Εξωτερικών σε χώρες υψίστης σημασίας για μας ...
ΠΡΟΕΔΡΕΥΩΝ (Παναγιώτης Σγουρίδης): Καλώς. Τα υπόλοιπα στη δευτερολογία σας, κύριε Υφυπουργέ.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Θα επανέλθω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στυλιανίδη, έχετε το λόγο για δύο λεπτά, να αναπτύξετε την ερώτησή σας.
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, για να χαρακτηρίσουμε πρόχειρη την κριτική, πρέπει να υπάρχει κριτική. Και εδώ η επίκαιρη ερώτηση έχει την έννοια να μας ενημερώσει ο Υπουργός. Αλλά αφού θέλει κριτική, θα την έχει, όσο βέβαια μου επιτρέπει ο χρόνος. 
Η πολιτιστική διπλωματία στο νέο διεθνές περιβάλλον, αποκτά μια ιδιαίτερη σημασία ιδιαίτερα για την Ελλάδα της οποίας αποτελεί συγκριτικό πλεονέκτημα. Και είναι αναμφισβήτητα το εργαλείο με το οποίο πρέπει να ξαναδημιουργήσουμε το φιλειρηνικό πνεύμα στις δημοκρατικές κοινωνίες της διεθνούς κοινότητας. Ωστόσο βλέπω ότι η Κυβέρνηση αυτό δεν το αντιλαμβάνεται. Είπατε ότι το 2001 δαπανήσατε 810 εκατομμύρια για τη λειτουργία του ιδρύματος. Το 'Ιδρυμα Ελληνικού Πολιτισμού λειτουργεί εδώ και αρκετό διάστημα, χρόνια και σας ρωτώ ευθέως να μου πείτε τον απολογισμό αυτού του ιδρύματος έξω από τα παραρτήματα που λειτουργούν για να βολεύονται κάποιοι στο εξωτερικό. Πόσες εκδηλώσεις οργάνωσε και ποιες. 'Ιδρυσε βιβλιοθήκες και πού; Συνέβαλε στο να δημιουργηθούν έδρες διδασκαλίας ελληνικών και πού; Για ποιο λόγο δεν διδάσκει την ελληνική γλώσσα τη στιγμή που τα αντίστοιχα ιδρύματα των άλλων ευρωπαϊκών κρατών , το ιταλικό, το γαλλικό ινστιτούτο, το ισπανικό, διδάσκουν τη γλώσσα τους. Και όταν ξέρουμε ότι είναι δεδομένες και οι ελλείψεις στην εκμάθηση ελληνικής γλώσσας και στην ομογένεια, αλλά και ότι υπάρχει και ένα σημαντικό νούμερο αλλοδαπών οι οποίοι θα ήθελαν να μάθουν την ελληνική γλώσσα. Τα χρήματα μήπως είναι δυσανάλογα γι' αυτά τα οποία έχει κάνει το κράτος; Ποιος είναι ο προγραμματισμός του ιδρύματος από δω και πέρα; Ο απολογισμός του πάντως δεν είναι επαρκής. Και μη μου πείτε ότι δεν έχει σημασία η διδασκαλία της ελληνικής γλώσσας, όπως είπε κάποιος συνάδελφός σας, όταν συζητούσαμε το σχετικό νομοσχέδιο. 'Εχει σημασία και αυτό το διαπιστώνουμε κάθε φορά όταν επισκεπτόμαστε τις ελληνικές παροικίες στο εξωτερικό. 
Το Ελληνικό 'Ιδρυμα Πολιτισμού, είναι εργαλείο πολιτιστικής διπλωματίας. Θα πρέπει η Κυβέρνηση να το αντιληφθεί και θα πρέπει οι πρωτοβουλίες της στο επόμενο διάστημα να είναι προς αυτή την κατεύθυνση. 'Όχι μόνο συνδυασμένα όλα αυτά με την Πολιτιστική Ολυμπιάδα ή με τους Ολυμπιακούς Αγώνες, αλλά στα πλαίσια μιας γενικότερης πολιτικής αξιοποιεί το συγκριτικό μας πλεονέκτημα, τον πολιτισμό. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Ευχαριστώ, κύριε Πρόεδρε.
Αγαπητοί, κύριοι συνάδελφοι, θέλω να είμαι ακριβής. Βεβαίως δεν θα αναφερθώ στη δευτερολογία σας, για να τεκμηριώσω ότι η κατάθεση της επίκαιρης ερώτησης περιέχει το στοιχείο της κριτικής, βεβαίως και της αναζήτησης της πληροφόρησης. Λέτε πολύ χαρακτηριστικά ότι η Νέα Δημοκρατία υπερψήφισε τη διάταξη αυτή για την αναβάθμιση του ΕΠΙ. Παρά όμως τις κατά καιρούς διακηρύξεις, η ελληνική κυβέρνηση δεν έχει προχωρήσει σε ουσιαστικές κινήσεις για την αναβάθμιση του έργου. 
Εάν αυτή η φράση δεν αποτελεί στοιχείο κριτικής, που όμως δεν στηρίζεται σε τεκμηριωμένα στοιχεία, τότε νομίζω ότι ίσως κατανοείτε ότι κριτική είναι μόνο οι κραυγές και οι καταγγελίες. Είναι μια κριτική που βεβαίως είναι σοβαρή, με την έννοια ότι διατυπώνεται με έναν ευγενικό θα έλεγα τρόπο, αλλά δεν έχει πίσω την τεκμηρίωσή της. 
Και δεύτερον, όσον αφορά το στοιχείο της πληροφόρησης και της ενημέρωσης, σας απαντώ πώς στο δεύτερο ερώτημά σας λέτε γιατί η διάδοση της ελληνικής γλώσσας στο εξωτερικό, δεν συμπεριλαμβάνεται στα αντικείμενα του Ελληνικού Ιδρύματος Πολιτισμού. Συμπεριλαμβάνεται, είναι βασικό και συστατικό στοιχείο...
ΕΥΡΙΠΙΔΗΣ ΣΤΥΛΙΑΝΙΔΗΣ: Πού διδάσκεται η ελληνική γλώσσα;
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Διδάσκεται και στην Οδησσό και στην Αλεξάνδρεια. Διδάσκονται 200 νέοι και ελληνικής καταγωγής και αλλογενείς και στην Αλεξάνδρεια και σε άλλες περιοχές. 
( XA)

Όμως η διδασκαλία της ελληνικής γλώσσας γνωρίζετε ότι υποστηρίζεται από πολλά άλλα ιδρύματα και πρωτοβουλίες. Είτε το Υπουργείο Παιδείας είναι αυτό που τα εποπτεύει ή το Υπουργείο Εξωτερικών ή το Υπουργείο Πολιτισμού είτε το Συμβούλιο Απόδημου Ελληνισμού είτε το Κέντρο της Μαύρης Θάλασσας της Νομαρχιακής Αυτοδιοίκησης Θεσσαλονίκης. Έχουμε σήμερα και λειτουργούν 142 έδρες και ινστιτούτα ή λεκτοράτα σ΄ όλον τον πλανήτη και ιδιαίτερα στις ανεπτυγμένες χώρες που προωθούν την κλασική ή την νεοελληνική παιδεία, καλλιεργούν το φιλελληνισμό και προβάλλουν τις ελληνικές τέχνες, τα γράμματα και τον πολιτισμό. Και είναι κύτταρα της ελληνικής παιδείας και προώθησης και προβολής των ελληνικών θέσεων.
Δεν υπάρχει βεβαίως ο χρόνος. Θα σας πω πολύ γρήγορα ότι το παράρτημα της Οδυσσού και επίκεντρο πάντα την 25η του Μάρτη, επειδή εκεί στεγάζεται και το κτίριο της Φιλικής Εταιρείας, διοργανώνει ένα μεγάλο φάσμα πολύ σημαντικών δραστηριοτήτων. Τονίζω πάλι ότι ο χρόνος δεν μου επιτρέπει. Αν θέλετε και γραπτώς, να σας τα δώσω, για να τα γνωρίσετε. 
Το παράρτημα της Αλεξάνδρειας διοργανώνει τα Καβάφεια ετησίως, πάλι ένα φάσμα πολλών και πλούσιων εκδηλώσεων, γιατί, όπως ξέρετε κάθε παράρτημα έχει συγκεκριμένες αναφορές με τις ιστορικές προεκτάσεις του. Το παράρτημα του Βερολίνου συμμετέχει στην Έκθεση Βιβλίου της Φραγκφούρτης και σε άλλες πολιτιστικές δραστηριότητες στη Γερμανία. Το παράρτημα της Νέα Υόρκης πρόσφατα έκανε εκθέσεις σημαντικών Ελλήνων καλλιτεχνών, όπως του Βαρότσου, του Φασιανού και του Στάμου. Ουκ έστι τέλος στον κατάλογο αυτόν με τα λίγα βεβαίως ιδρύματα τα οποία όμως πολλαπλασιάζονται το 2002 στο πλαίσιο της Πολιτιστικής Ολυμπιάδας. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Η με αριθμό 276/14-1/2002 επίκαιρη ερώτηση της Βουλευτού του Συνασπισμού της Αριστεράς και της Προόδου κυρίας Ασημίνας Ξηροτύρη-Αικατερινάρη προς τον Υπουργό Περιβάλλοντος-Χωροταξίας και Δημοσίων Έργων, σχετικώς με τη χρηματοδότηση του έργου κατασκευής του ΜΕΤΡΟ Θεσσαλονίκης διαγράφεται λόγω κωλύματος του Υπουργού.
Ερχόμαστε στη τρίτη επίκαιρη ερώτηση δευτέρου κύκλου με αριθμό 283/14-1-2002 του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Οικονομίας και Οικονομικών, σχετικώς με τις προθέσεις της Κυβέρνησης, για την καταβολή έκτακτης οικονομικής ενίσχυσης στους συνταξιούχους κλπ.
Η επίκαιρη ερώτηση του κ. Τσιόγκα είναι η ακόλουθη:
"Η καθήλωση του εισοδήματος των συνταξιούχων λόγω της πολιτικής λιτότητας της Κυβέρνησης, σε συνδυασμό με τις συνέπειες από το βαρύ και παρατεταμένο χειμώνα, έχει οδηγήσει σε οικονομικό αδιέξοδο τους συνταξιούχους που ήδη ζουν κάτω από το όριο της φτώχειας.
Οι Συνεργαζόμενες Ομοσπονδίες Συνταξιούχων ΙΚΑ- ΤΕΒΕ- ΤΣΑ- ΝΑΤ- ΕΛΤΑ- ΤΑΕ- ΔΗΜΟΣΙΟΥ επισημαίνουν ότι οι συντάξεις πείνας που παίρνουν δε φτάνουν για να καλύψουν τα αυξημένα έξοδα για τη θέρμανση λόγω κρύου, τις ανατιμήσεις στα κηπευτικά και σε πολλά άλλα είδη διατροφής όχι μόνο λόγω καιρού αλλά και εξαιτίας των "στρογγυλοποιήσεων" του νέου νομίσματος προς τα πάνω.
Για το λόγο αυτό οι συνταξιούχοι ζητούν έκτακτη οικονομική ενίσχυση και επίδομα θέρμανσης τουλάχιστον 100.000 δρχ. μέχρι 300.000 δρχ. σύνταξη και γενικότερα αυξήσεις που να ανταποκρίνονται στις πραγματικές ανάγκες της ζωής και να καλύπτουν τα φαινόμενα ακρίβειας.
Ερωτώνται οι κ.κ. Υπουργοί εάν προτίθεται η Κυβέρνηση να ικανοποιήσει το δίκαιο αίτημα των συνταξιούχων.
Ο Υφυπουργός κ. Σπυρόπουλος έχει το λόγο, για να πρωτολογήσει για τρία λεπτά.
Ορίστε, κύριε Υπουργέ.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας): Ευχαριστώ, κύριε Πρόεδρε. 
Κύριε συνάδελφοι, θα ήθελα να σχολιάσω την εισαγωγή της επίκαιρης ερώτησής σας και θα σταθώ βέβαια στις δύο κομβικές λέξεις που είπατε, "καθήλωση" και "λιτότητα". 
Δεν υπάρχει καθήλωση στις συντάξεις, κύριε συνάδελφε, και νομίζω ότι το γνωρίζετε. Απλώς, για λόγους αντιπολιτευτικούς δεν το ομολογείτε. Οι συντάξεις από το 1994 μέχρι σήμερα, όχι μόνο αναπροσαρμόζονται τιμαριθμικά, αλλά υπάρχει και ουσιαστική αύξηση. Αν μας ρωτάτε αν η Κυβέρνηση είναι ικανοποιημένη με το επίπεδο των συντάξεων, σαφώς δεν είναι ικανοποιημένη. 
Και βέβαια, αν σας ρωτήσω ποια πολιτική θα έπρεπε να ακολουθήσουμε, ενδεχομένως να μου προτείνατε μια πολιτική και θα αντέτεινα σοβαρά επιχειρήματα γιατί δεν θα μπορούσαμε να ακολουθήσουμε τη δική σας πολιτική. Θέλω να σας διαβεβαιώσω όμως ότι εξαντλούμε κάθε δυνατότητα, προκειμένου να αυξήσουμε τις δαπάνες σε σχέση με την κοινωνική πρόνοια και την κοινωνική προστασία.
Σας θυμίζω μερικά νούμερα. Και στέκομαι στις κατώτερες συντάξεις.
Οι κατώτερες συντάξεις του ΙΚΑ -το αναλυτικό νούμερο- το 1995 ήταν 86.940 δραχμές. Σήμερα είναι 130.000 δραχμές. Σε αυτό το χρονικό διάστημα δεν ασκήθηκε πολιτική λιτότητας, αλλά ουσιαστικά ασκήθηκε μία πολιτική που οι αυξήσεις ήταν διπλάσιες -και θα έλεγα υπερδιπλάσιες- από τον πληθωρισμό.
Ταυτόχρονα, ξέρετε πάρα πολύ καλά ότι οι κατώτερες αυτές συντάξεις, σε σχέση με τα εισοδηματικά κριτήρια, δεν ισχύουν. Αυτές τις συντάξεις τις παίρνουν οι συνταξιούχοι που έχουν και άλλα εισοδήματα. Ουσιαστικά οι κατώτερες συντάξεις είναι 152.000 δραχμές. Άρα, λοιπόν, δεν υπάρχει ούτε καθήλωση, ούτε λιτότητα.
Σε σχέση με το ερώτημά σας για το επίδομα θέρμανσης, θέλω να πω τα εξής: Πέρυσι η Κυβέρνηση πήρε αυτό το μέτρο δεδομένου ότι οι τιμές του πετρελαίου την αντίστοιχη περίοδο του 2000 ήταν -σας θυμίζω- 155.000 δραχμές ο τόνος. Φέτος η τιμή του πετρελαίου κινείται μεταξύ 92.000 και 95.000 δραχμών. Συνεπώς, δεν δέχομαι το επιχείρημά σας ότι αυτό είναι το κρίσιμο θέμα. 
Ως κρίσιμο θέμα θα δεχθώ ότι πρέπει να βελτιώσουμε τις συντάξεις. Ωστόσο, οι δαπάνες για θέρμανση φέτος θα είναι μικρότερες από τις δαπάνες θέρμανσης πέρυσι, παρότι πέρυσι είχαμε δώσει τις 100.000 δραχμές για το επίδομα θέρμανσης.
Η Κυβέρνηση, λοιπόν, με υπευθυνότητα ασκεί και εξαντλεί κάθε δημοσιονομική δυνατότητα προκειμένου να βελτιώσει τις κατώτερες συντάξεις. 
Και επειδή επικαλείστε και κάποιους άλλους κλάδους, θέλω να σας θυμίσω ότι στο ΤΕΒΕ οι αυξήσεις το 1996 ήταν 7%, το 1997 ήταν 7%, το 1998 ήταν 6%, το 1999 ήταν 4% και το 2001 ήταν 6%. Βέβαια, θυμηθείτε αν ο πληθωρισμός τότε ή πέρυσι ήταν τόσο. Δίδουμε αυξήσεις πάνω από τον πληθωρισμό. Καταβάλλεται κάθε προσπάθεια για να βελτιώσουμε το εισόδημα των χαμηλοσυνταξιούχων και το συνταξιούχων γενικότερα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσιόγκα, έχετε το λόγο δύο λεπτά για να αναπτύξετε την ερώτησή σας.
ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
Σε μία περίοδο που η Κυβέρνηση λέει ότι η οικονομία ευημερεί, η συντριπτική πλειοψηφία των συνταξιούχων ζει κάτω από τα όρια φτώχειας. Το 70% των συνταξιούχων όλων των ταμείων παίρνει σύνταξη κάτω από 130.000 δραχμές, ενώ το σύνολο των συνταξιούχων του ΙΚΑ, οι 817.000 συνταξιούχοι, παίρνουν σύνταξη από 50.000 έως 150.000 δραχμές. Δηλαδή οι συνταξιούχοι του ΙΚΑ σε ποσοστό 81,5% ή οι 665.000 από τους 817.000 παίρνουν σύνταξη από 50.000 έως 150.000 δραχμές. Το 50% των χαμηλοσυνταξιούχων δεν δηλώνει άλλο εισόδημα, ενώ το άλλο 50% των χαμηλοσυνταξιούχων δηλώνει πολύ χαμηλά εισοδήματα. Ελάχιστοι είναι οι συνταξιούχοι που έχουν άλλα εισοδήματα. 
Αυτή είναι η τραγική κατάσταση των συνταξιούχων που αριθμούν 2.100.000. Η αισχροκέρδεια στην αγορά με τις καθημερινές ανατιμήσεις στα είδη πρώτης ανάγκης όχι μόνο με τη στρογγυλοποίηση προς τα πάνω, αλλά και την καθημερινή κερδοσκοπία, έχουν εξανεμίσει το εισόδημα των συνταξιούχων. Οι χαμηλές αυξήσεις κατά 2,5% στις συντάξεις -που είναι κάτω από τον πληθωρισμό ο οποίος τρέχει με ρυθμούς 4% και με προοπτική να ανέβει και άλλο, με βάση τα στοιχεία των υπηρεσιών- η αύξηση των δαπανών για παροχή υπηρεσιών υγείας, όπως τα απογευματινά ιατρεία, οι αυξήσεις σε ΟΤΕ και άλλες υπηρεσίες, κάνουν ακόμα πιο δύσκολη τη ζωή των συνταξιούχων. 
Κύριε Υπουργέ, λαμβάνοντας υπόψη την απώλεια που έχουν οι συντάξεις από το 1990 και μετά όπου ο κάθε συνταξιούχος έχασε 2.314.000 δραχμές και ιδιαίτερα μετά την ψήφιση του ν. 1902/1990 με τον οποίο αποσυνδέθηκαν οι συντάξεις από τα είκοσι ημερομίσθια του ανειδίκευτου εργάτη, αποσυνδέθηκαν από την Εθνική Γενική Συλλογική Σύμβαση και έκτοτε ακολουθούν την εισοδηματική πολιτική της εκάστοτε κυβέρνησης με αποτέλεσμα οι αυξήσεις των συντάξεων να είναι χαμηλότερες από τις αυξήσεις που δίνει η Εθνική Συλλογική Σύμβαση και αν υπολογίσετε και την απώλεια από τον πληθωρισμό, τότε η κατάσταση γίνεται δραματική με τραγικές συνέπειες για τους συνταξιούχους. 
Το Κόμμα μας, αλλά και οι ίδιοι οι συνταξιούχοι, οι ομοσπονδίες και τα σωματεία τους, ζητάνε και με αγωνιστικές κινητοποιήσεις το τελευταίο διάστημα, να τους δώσει η Κυβέρνηση 100.000 δραχμές ως έκτακτη οικονομική ενίσχυση.
(BM)

Εξάλλου το κόστος αυτής της δαπάνης είναι μικρό. Και πρέπει η Κυβέρνηση να ικανοποιήσει αυτό το αίτημα των συνταξιούχων.
ΠΡΟΕΔΡΕΥΩΝ (Παναγιώτης Σγουρίδης): Καλώς.
ΔΗΜΗΤΡΙΟΣ ΤΣΙΟΓΚΑΣ: Μία κουβέντα και τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Τι μία κουβέντα; Πήγατε στα τρία λεπτά 
ΔΗΜΗΤΡΙΟΣ ΤΣΙΟΓΚΑΣ: Σύμφωνα με κάποια στοιχεία που έδωσε ο κύριος Υπουργός, το 1995 οι συνταξιούχοι έχασαν 239.000 με 260.000 δραχμές κατά μέσον όρο. Περιμένουμε να απαντήσει ο κύριος Υπουργός εάν θα υλοποιηθεί το αίτημα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, το να μην μπορούμε να συνεννοηθούμε πολιτικά το καταλαβαίνω. Αλλά δεν μπορούμε ούτε αριθμητικά να συνεννοηθούμε. 
ΔΗΜΗΤΡΙΟΣ ΤΣΙΟΓΚΑΣ: Στοιχεία από τη ΓΣΕΕ είναι.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Δεν υπάρχει στην Ελλάδα καμία σύνταξη κατώτερη στο ΙΚΑ που να είναι κάτω από 124.000 δραχμές. Όλοι το ξέρουν εκτός από εσάς.
ΔΗΜΗΤΡΙΟΣ ΤΣΙΟΓΚΑΣ: Υπάρχουν οι συντάξεις θανάτου, οι αναπηρικές...
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Σας παρακαλώ, κύριε συνάδελφε.
ΠΡΟΕΔΡΕΥΩΝ (Παναγιώτης Σγουρίδης): Να μην γράφεται καμία διακοπή στα Πρακτικά.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Άρα λοιπόν, αυτές οι κραυγές που θέλουν να γενικεύσουν μια αντίληψη...
ΔΗΜΗΤΡΙΟΣ ΤΣΙΟΓΚΑΣ:...
ΠΡΟΕΔΡΕΥΩΝ (Παναγιώτης Σγουρίδης): Κύριε Τσιόγκα, σας παρακαλώ. Πού βρίσκεστε; Στο αμφιθέατρο του Εργατικού Κέντρου; Προς Θεού, δηλαδή!
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, σας λέω λοιπόν ότι δεν υπάρχει καμία σύνταξη κάτω από 124.000 δραχμές. Επίσης, θέλω να σας τονίσω ότι από το 1995 μέχρι σήμερα οι αυξήσεις των συντάξεων ήταν πάντα πάνω από τον πληθωρισμό.
Άρα, λοιπόν, πιστεύω ότι και τα δύο σημεία που θέτετε στην ερώτηση σας είναι έωλα, είναι στοιχεία τα οποία τίθενται χάριν εντυπώσεως, δεν αντέχουν ούτε μέσα σ' έναν αξιόπιστο διάλογο σε μία εργατική ένωση. Οι εργατικές ενώσεις, τα συνδικάτα μιλούν και συνομιλούν και διαλέγονται πολύ πιο υπεύθυνα με τεκμηριωμένα στοιχεία. Πρέπει τουλάχιστον να τους μιμηθείτε.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Σε σχέση τώρα με το επιχείρημα που θέτετε για τους υπόλοιπους χώρους σας απάντησα προηγούμενα. Και τελειώνω με το θέμα του επιδόματος.
Ανέφερα και προηγούμενα ότι υπήρξε πέρσι πιεστική ανάγκη από την έκρηξη στις τιμές των καυσίμων. Φέτος οι τιμές στα καύσιμα είναι τέτοιες που δεν επιτάσσουν στην Κυβέρνηση την άσκηση αυτού του μέτρου. Το λέμε υπεύθυνα, τεκμηριωμένα και βέβαια θα εξαντλήσουμε κάθε δυνατότητα άσκησης κοινωνικής πολιτικής στην κατεύθυνση ενίσχυσης των χαμηλοσυνταξιούχων.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΟΣ (Απόστολος Κακλαμάνης): Εισερχόμεθα στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις".
Θα διεξαχθεί ονομαστική ψηφοφορία στα άρθρα 3, 4 και 5 του νομοσχεδίου.
Κύριοι συνάδελφοι, συμφωνείτε να διεξαχθούν μαζί οι ψηφοφορίες; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε.
Καλούνται επί του καταλόγου οι Βουλευτές κ. Ανδρέας Μακρυπίδης από το ΠΑΣΟΚ και κ. Χρήστος Ζώης από τη Νέα Δημοκρατία.
Οι αποδεχόμενοι τα άρθρα απαντούν "ΝΑΙ".
Οι μη αποδεχόμενοι απαντούν "ΟΧΙ".
Οι αρνούμενοι ψήφο απαντούν "ΠΑΡΩΝ".
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ
(TS)
)

ΔΗΜΗΤΡΙΟΣ ΤΣΙΟΓΚΑΣ:
ΔΗΜΗΤΡΙΟΣ ΤΣΙΟΓΚΑΣ:

(Κατά τη διάρκεια της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ).
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Κωνσταντίνος Γείτονας): Τη συνεδρίασή μας παρακολουθούν από τα άνω δυτικά θεωρεία 58 μαθητές και 6 συνοδοί καθηγητές από το 2ο Λύκειο Μεγάρων του Νομού Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Υπάρχει κανείς κύριος συνάδελφος που δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ST)

(Μετά την καταμέτρηση)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά 267 Βουλευτές.
Υπέρ των άρθρων δηλαδή "ΝΑΙ" ψήφισαν 137 Βουλευτές.
Κατά των άρθρων δηλαδή "ΟΧΙ" ψήφισαν 130 Βουλευτές.
Συνεπώς τα άρθρα 3 και 4 έγιναν δεκτά κατά πλειοψηφία όπως τροποποιήθηκαν από τον κ. Υπουργό.
Το άρθρο 5 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 6 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΑΠΟΙΟΣ ΒΟΥΛΕΥΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 6 έγινε δεκτό ως έχει κατά πλειοψηφία.
Εισερχόμαστε τώρα στη συζήτηση της ενότητας των υπολοίπων άρθρων 7 έως 17.
Κύριε Υπουργέ, έχετε να κάνετε κάποιες διορθώσεις, νομοτεχνικές βελτιώσεις;
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Ναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Κύριε Πρόεδρε, παρακαλώ να ληφθούν υπόψη οι εξής διορθώσεις, οι οποίες φωτοτυπούνται και θα σας τις μοιράσω αμέσως μετά.
Πρώτον, στο τελευταίο εδάφιο της παραγράφου 3 του άρθρου 8, ο τίτλος "Διεύθυνση επαγγελματικού προσανατολισμού", αντικαθίσταται με τον τίτλο: "Διεύθυνση Συμβουλευτικής Επαγγελματικού Προσανατολισμού και Εκπαιδευτικών Δραστηριοτήτων".
Δεύτερον, στο άρθρο 8, παράγραφος 7, η τελευταία φράση "44,02 ευρώ", αντικαθίσταται με τη φράση "44 ευρώ".
Τρίτον, στο άρθρο 9, παράγραφος 3. Στην περίπτωση α΄ η φράση "234,77 ευρώ" αντικαθίσταται από τη φράση "235 ευρώ". Στην περίπτωση β΄ η φράση "176,08 ευρώ" αντικαθίσταται από τη φράση "176 ευρώ". Στην περίπτωση γ΄ η φράση "88,04 ευρώ", αντικαθίσταται με τη φράση "88 ευρώ".
Τέταρτον, στο άρθρο 9, παράγραφος 4, η φράση "234,77 ευρώ", αντικαθίσταται με τη φράση "235 ευρώ".
Πέμπτον, στο άρθρο 9, παράγραφος 10, ο αριθμός "31", αντικαθίσταται με τον ορθό "32".
(ΧΡ)
Έκτον. Στο άρθρο 11 παράγραφος 2: α) στο δεύτερο στίχο διαγράφεται η λέξη "κατηγορίας" και β) στο πέμπτο στίχο διαγράφεται επίσης η λέξη "κατηγορίας". 
(Στο σημείο αυτό ο κύριος Υπουργό καταθέτει για τα Πρακτικά τις προαναφερθείσες αναδιατυπώσεις οι οποίες έχουν ως εξής: 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα ολοκληρώσουμε σήμερα αυτή την ενότητα των άρθρων και τις τροπολογίες θα τις συζητήσουμε σε άλλη συνεδρίαση. 
Ο εισηγητής της πλειοψηφίας κ. Φούρας έχει το λόγο. 
ΑΝΔΡΕΑΣ ΦΟΥΡΑΣ: Με το άρθρο 7 καθορίζεται η σύνθεση των ανωτέρων υπηρεσιακών περιφερειακών συμβουλίων, καθώς και του περιφερειακού υπηρεσιακού συμβουλίου διοικητικού προσωπικού, ο τρόπος συγκρότησης και λειτουργίας. Θα ασκούν αρμοδιότητες σε θέματα προσωπικού. 
Με το άρθρο 8 ρυθμίζονται οργανωτικά θέματα υπηρεσιών και σχολικών μονάδων. Συνιστώνται τέσσερα γραφεία φυσικής αγωγής σε τέσσερις διευθύνσεις δευτεροβάθμιας εκπαίδευσης, όπου δεν είχαν συσταθεί. Οργανώνεται η λειτουργία των κέντρων περιβαλλοντικής εκπαίδευσης. Ρυθμίζονται θέματα επιλογής υποψηφίων εκπαιδευτικών δευτεροβάθμιας εκπαίδευσης σε τμήματα ειδικής αγωγής. Αναπροσδιορίζεται το ύψος του εξωδιδακτικού επιδόματος των εκπαιδευτικών και καταργούνται οι διατάξεις που αναφέρονται στην υπεραριθμία δασκάλων εξαιτίας κατάργησης ή συγχώνευσης δημοτικών σχολείων. 
Με το άρθρο 9 ρυθμίζονται θέματα εκπαιδευτικού διοικητικού προσωπικού. Οργανώνεται ο θεσμός της χορήγησης εκπαιδευτικών αδειών για μεταπτυχιακές σπουδές. Προσδιορίζονται οι υποχρεώσεις των εκπαιδευτικών κατά τη διάρκεια της εκπαιδευτικής άδειας και μετά τη λήξη της. Ορίζεται για τους αποσπώμενους πλην αυτών που αποσπώνται στη κεντρική υπηρεσία του Υπουργείου ότι προσμετρώνται οι μονάδες μετάθεσης με βάση τον τόπο στον οποίο υπηρετούν με απόσπαση. Παρέχεται η δυνατότητα παράτασης της προθεσμίας για ορκωμοσία των διοριζομένων εκπαιδευτικών μέχρι τη λήξη του σχολικού έτους, δεδομένου ότι η εξάμηνη προθεσμία που προβλέπεται στο δημοσιοϋπαλληλικό κώδικα δημιουργεί πρόβλημα λειτουργικότητας στα σχολεία. Αντιμετωπίζεται το θέμα του τρόπου εξέτασης στους διαγωνισμούς του ΑΣΕΠ των υποψηφίων εκπαιδευτικών με έλλειψη φυσικών δεξιοτήτων. Τέλος προστίθεται μία ακόμα θέση σχολικού συμβούλου ειδικευμένου σε θέματα επαγγελματικού προσανατολισμού στο Παιδαγωγικό Ινστιτούτο. 
Με το άρθρο 10 ρυθμίζονται θέματα του Οργανισμού Εκδόσεως Διδακτικών Βιβλίων. Ο οργανισμός μπορεί να αναθέτει εργασίες αποθήκευσης συσκευασίας φόρτωσης κλπ διδακτικών βιβλίων με διαγωνισμό σε φυσικά ή νομικά πρόσωπα για να διευκολυνθεί η εκτέλεση αυτών των διαδικασιών. 
Με το άρθρο 11 γίνεται μια παρέμβαση στο θέμα της λειτουργίας των σχολικών βιβλιοθηκών. Έχουν γίνει 500 σχολικές βιβλιοθήκες και με το Γ' Κοινοτικό Πλαίσιο Στήριξης θα γίνουν άλλες 500. Συνιστώνται 100 θέσεις βιβλιοθηκονόμων. 
Με το άρθρο 12 ρυθμίζονται θέματα εξετάσεων Λυκείου κυρίως για τους μαθητές που δίνουν εξετάσεις δύο χρόνια μετά την αποφοίτησή τους. Ορίζεται ότι ο βαθμός πρόσβασης είναι ο γραπτός βαθμός στις τελευταίες εξετάσεις. 
(MN)

Επίσης ρυθμίζονται θέματα αποφοίτησης από εσπερινά λύκεια μαθητών χωρίς να τους παρέχεται η δυνατότητα με αυτό τον τρόπο που ορίζεται η αποφοίτηση να έχουν πρόσβαση στην τριτοβάθμια εκπαίδευση. 
Επίσης με το ίδιο άρθρο η αστική εταιρεία που έχουν ιδρύσει πανεπιστήμια και ΤΕΙ δύνανται να επιχορηγούνται από το Υπουργείο Παιδείας. 
Για το άρθρο 13 έχει γίνει πολλή συζήτηση. Αναφέρεται στον τρόπο πρόσληψης και στη διαδρομή στα ιδιωτικά σχολεία των ιδιωτικών εκπαιδευτικών. Σύμφωνα με αυτό το άρθρο μετά από δύο χρόνια μπορεί να μην ανανεώνεται η σύμβαση και να έχουν δύο μισθούς ως αποζημίωση. Μετά την πάροδο της διετίας και εφ' όσον η σύμβαση δεν καταγγελθεί ανανεώνεται αυτοδικαίως για τέσσερα ακόμα χρόνια. Στη διάρκεια των τεσσάρων χρόνων μπορεί φυσικά να καταγγελθεί σύμφωνα με τις γενικές αρχές του εργατικού δικαίου όπως γίνεται στις συμβάσεις ορισμένου χρόνου. Κατά τη συμπλήρωση της εξαετίας ο ιδιοκτήτης διατηρεί το δικαίωμα αναιτιώδους καταγγελίας της σύμβασης για το 33% του εκπαιδευτικών. Διατηρείται η απόλυση για λόγους επαγγελματικής ανεπάρκειας ή για σοβαρούς πειθαρχικούς λόγους μόνο προβλέπεται ότι στη συγκεκριμένη περίπτωση η επαγγελματική ανεπάρκεια πιστοποιείται με βάση τις διαδικασίες αξιολόγησης ανάλογα με ό,τι ισχύει και για τους εκπαιδευτικούς του δημοσίου. 
Με το ίδιο άρθρο εισάγεται νέος λόγος και νέα διαδικασία απολύσεων, για την περίπτωση που υφίσταται διαταραχή στις σχέσεις εκπαιδευτικού με τη διεύθυνση του σχολείου λόγω αδυναμίας συνεργασίας. 
Για το λόγο αυτό μπορούν να απολυθούν και εκπαιδευτικοί των οποίων η σύμβαση έχει καταστεί αορίστου χρόνου. Το γεγονός της διαταραχής διαπιστώνεται από μια τριμελή επιτροπή στην οποία μετέχει και εκπρόσωπος των ιδιωτικών σχολείων.
Με το άρθρο 14 ρυθμίζονται θέματα που αναφέρονται στις σχολικές εφορείες των μειονοτικών σχολείων και είναι το άρθρο που στη Διαρκή Επιτροπή κατά την επεξεργασία του ψηφίστηκε ομόφωνα. 
Με το άρθρο 15 ρυθμίζονται θέματα του Εθνικού Συμβουλίου Παιδείας.
Με το άρθρο 16 ρυθμίζονται θέματα που αναφέρονται στα πανεπιστημιακά νοσοκομεία και στις αμοιβές των πανεπιστημιακών που ασκούν απογευματινό ιατρείο.
Στο άρθρο 17 έχουμε τις καταργούμενες διατάξεις...
ΠΡΟΕΔΡΕΥΩΝ (Κωνσταντίνος Γείτονας): Διευκρινίζω ότι σήμερα θα συζητήσουμε μέχρι και το άρθρο 14 ούτως ώστε να δοθεί περισσότερος χρόνος και να μπορέσουμε με μεγαλύτερη άνεση στην επόμενη συνεδρίαση την ερχόμενη Τρίτη να συζητήσουμε τα υπόλοιπα άρθρα και τις τροπολογίες των Βουλευτών και των Υπουργών.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι καλύτερα έτσι κύριε Φούρα να πάμε την Τρίτη.
ΑΝΔΡΕΑΣ ΦΟΥΡΑΣ: Ευχαριστώ κύριε Πρόεδρε. 
ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): Ορίστε κύριε Κουβέλη.
ΦΩΤΗΣ ΚΟΥΒΕΛΗΣ: Είναι αναγκαίο να πάμε για την επόμενη Τρίτη κύριε Πρόεδρε; Εάν υπάρχουν ανάγκες κοινοβουλευτικές το κατανοώ. Είμαι σύμφωνος. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κουβέλη για τη διευκόλυνση του νομοθετικού έργου.
ΦΩΤΗΣ ΚΟΥΒΕΛΗΣ: Έχετε δίκιο. 
ΠΡΟΕΔΡΕΥΩΝ (Κωνσταντίνος Γείτονας): Θέλω να κάνω μια διευκρίνηση. Αναφερθήκατε προηγουμένως στις τροπολογίες αλλά μου διέφυγε ότι είχαν ενσωματωθεί οι τροπολογίες στα άρθρα. Καλύτερα λοιπόν είναι να πάμε μέχρι το άρθρο 14 και για τα υπόλοιπα άρθρα να πάμε την ερχόμενη Τρίτη.
Το λόγο έχει ο κ. Χαλκίδης ο εισηγητής της Νέας Δημοκρατίας.
ΜΙΧΑΛΗΣ ΧΑΛΚΙΔΗΣ: Κύριε Πρόεδρε και κύριοι συνάδελφοι, έχουμε πει και το ξαναλέμε ότι εμείς με 33 υπουργικές αποφάσεις που θέλετε να νομοθετήσετε με το παρόν νομοσχέδιο και 6 προεδρικά διατάγματα δεν σας δίνουμε την εξουσιοδότηση εν λευκώ για να νομοθετήσετε κατά βούληση. 
(ΚΟ)

Και έρχομαι στο άρθρο 9. Το Κ.Ε.ΕΚ. , κύριε Υπουργέ, αναγορεύεται σε υπέρτατο ρυθμιστή των απαιτούμενων εκπαιδευτικών αδειών. Και όχι μόνο αυτό, αλλά και ανά βαθμίδα εκπαίδευσης και επιστημονικά αντικείμενα. Καταργείται με τούτο, κύριε Υπουργέ, κάθε έννοια εκπαιδευτικής ελευθερίας. Λέτε μάλιστα ότι για τον καθορισμό αυτό, προηγείται έρευνα του Κ.Ε.ΕΚ. σε συνεργασία και με άλλους φορείς. Ποιοι είναι αυτοί οι φορείς αυτοί; Κατονομάστε τους. Δεν τους κατονομάζετε, κύριε Υπουργέ. 
Το Ίδρυμα Κρατικών Υποτροφιών, και το ξέρετε πολύ καλά, είχε πάντοτε τη δυνατότητα να προκηρύξει υποτροφίες για επιστημονικούς τομείς- κλάδους, όπου εντοπίζονταν οι ανάγκες. Κατά την άποψή μας, προβλέπουμε ότι αποβλέπετε στην προώθηση υμετέρων και σε πελατειακή εξάρτηση, τουλάχιστον σ' αυτό το σημείο. 
Στο ίδιο άρθρο 9 παρ.2 όσον αφορά τις αποσπάσεις των εκπαιδευτικών. Κύριε Υπουργέ, σχετικά με το αν θα λαμβάνονται υπόψη τα μόρια από την οργανική θέση, την οποία υπηρετούσαν πριν αποσπαστούν, ή θα το εφαρμόσετε σε όλες τις περιπτώσεις των αποσπάσεων και θα τα βάλετε τα μόρια για όλους ή σε κανέναν. 
Στην ίδια παράγραφο του ίδιου άρθρου, άρθρο 9 παρ. 2β. Γιατί, κύριε Υπουργέ, τους διευθυντές γυμνασίων τους εξισώνετε και τους ισοπεδώνετε προς τα κάτω με τους διευθυντές τετραθέσιων και άνω δημοτικών σχολείων και τους δίνετε το επίδομα των 60.000 δραχμών; Βάλτε τους και αυτούς στο ποσό των 80.000 δραχμών, όπως και τους διευθυντές των άλλων σχολικών μονάδων, γιατί υπάρχουν διευθυντές γυμνασίων, που ξέρετε πολύ καλά ότι διευθύνουν μεγάλες σχολικές μονάδες. 
Στο άρθρο 10. Κύριε Υπουργέ, υπάρχει στη Β' Λυκείου, ένα μάθημα που λέγεται "Λυρική Ποίηση" και σας παρακαλώ να το προσέξετε αυτό. Αυτό το μάθημα εξετάζεται στις Πανελλαδικές Εξετάσεις. Πέρυσι, μέχρι το Φεβρουάριο, δεν είχαν πάει τα βιβλία και αναγκάστηκε το Υπουργείο σας και εξέδωσε εγκύκλιο και το κατήργησε από τις Πανελλαδικές Εξετάσεις. Φέτος δεν πήγε ακόμη το βιβλίο αυτό. Μήπως θεωρείτε ότι ισχύει η περσινή εγκύκλιος και άρα και φέτος δεν θα εξεταστούν οι μαθητές στο μάθημα αυτό; Να μας πείτε τι γίνεται. 
Στο άρθρο 13 σχετικά με τα ιδιωτικά σχολεία. Σε ό,τι αφορά, κύριε Υπουργέ, την ιδιωτική εκπαίδευση γνωρίζετε καλά ότι με την ισχύουσα νομοθεσία το σύστημα λειτουργεί καλά και όπως αποδεικνύουν τα στοιχεία που κατατέθηκαν, δεν υφίσταται απολύτως κανένα πρόβλημα. Κατά την άποψή μας, είναι κομματικοί οι λόγοι, κύριε Υπουργέ, που σας οδηγούν σε ρυθμίσεις, οι οποίες προφανέστατα αντίκεινται και στην κοινή λογική. Και είναι βέβαιο ότι αν τις θεσμοθετήσετε, θα οδηγήσετε την ιδιωτική εκπαίδευση σε κατάσταση αντίστοιχη με εκείνη που δημιουργήσατε και στην δημόσια εκπαίδευση. 
Θα σας πω μόνο και θα σας θυμίσω αυτό που είπε ο Πρωθυπουργός, ο κ. Σημίτης, στην ομιλία του στον Προϋπολογισμό. Σας επαναλαμβάνω τη φράση του: "Στόχος της Κυβέρνησης είναι η ανταγωνιστικότητα". Με αυτή τη ρύθμιση, κύριε Υπουργέ, αυτοηττάται ο στόχος της Κυβέρνησής σας και για την ελληνική οικονομία και για την κοινωνία γενικότερα και για την παιδεία. Δεν μπορείτε να πετύχετε το στόχο της ανταγωνιστικότητας με τέτοια ρύθμιση. Διότι, αυτή η ρύθμιση, κύριε Υπουργέ, οδηγεί δυστυχώς στην υποβάθμιση της ποιότητας και τη συρρίκνωση της ιδιωτικής εκπαίδευσης, και αν θέλετε και στην αύξηση της ανεργίας. Επιπλέον και επειδή μιλάμε και για επιχειρηματική δραστηριότητα, θα οδηγήσει στην αποθάρρυνση και Ελλήνων και ξένων επενδυτών, γεγονός που δυστυχώς θα επιφέρει πλήγμα στην αναπτυξιακή προσπάθεια της χώρας. 
Από τη στιγμή που κάποιος επιλέγει να εργαστεί στον ιδιωτικό τομέα, αυτό σημαίνει ότι αποδέχεται, κυρίες και κύριοι συνάδελφοι, τους όρους λειτουργίας του ανταγωνισμού. Βέβαια, εδώ μιλάμε για εκπαίδευση και το έχουμε ξαναπεί. Όμως, ταυτόχρονα είναι και επιχείρηση. Συνεπώς, είναι λεπτός αυτός ο συνδυασμός. Πρέπει, a priori, να δεχτούμε ότι οι εκπαιδευτικοί στο σύνολό τους κάνουν σωστά τη δουλειά τους. 
(NP)
ΠΡΟΕΔΡΕΥΩΝ (Κωνσταντίνος Γείτονας): Συγγνώμη για τη διακοπή, κύριε συνάδελφε. Επειδή είναι εδώ οι μαθητές πολλή ώρα και εγώ προηγουμένως δεν έκανα την ανακοίνωση, θέλω να ανακοινώσω στους κυρίους συναδέλφους ότι από τα άνω δυτικά θεωρία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" για τα 180 χρόνια από την Ελληνική Επανάσταση, παρακολουθούν τη συνεδρίασή μας 67 μαθητές και 4 συνοδοί καθηγητές από το Γυμνάσιο Παλαιού Ψυχικού. Τους καλωσορίζουμε. 
(Χειροκροτήματα από όλες τις πτέρυγες της Βουλής)
ΜΙΧΑΛΗΣ ΧΑΛΚΙΔΗΣ: Επαναλαμβάνω, κύριε Υπουργέ, ότι από τη στιγμή που κάποιος επιλέγει να εργαστεί στον ιδιωτικό τομέα, αυτοδίκαια αποδέχεται τους όρους λειτουργίας του ανταγωνισμού. 
Εδώ, βέβαια, μιλάμε για εκπαίδευση και, εφόσον ταυτόχρονα είναι και επιχείρηση, πρέπει να δεχθούμε ότι είναι, αν θέλετε, ένας λεπτός συνδυασμός. A priori δεχόμεθα ότι οι εκπαιδευτικοί στο σύνολό τους κάνουν σωστά τη δουλειά τους. Υπάρχουν, όμως, και κάποιες περιπτώσεις, όπου όντως υπάρχουν προβλήματα. Όμως, αυτά τα προβλήματα υπάρχουν και στη δημόσια και στην ιδιωτική εκπαίδευση. Συνεπώς, ο έχων το σχολείο δικαιούται να απολύσει με την προβλεπόμενη μέχρι στιγμής ισχύουσα νομοθεσία. 
Επικαλεστήκατε προχθές στην ελληνική Βουλή ότι δεν κάνετε τίποτα παρά μόνο να επαναφέρετε αυτό που ουσιαστικά είχε φέρει η Νέα Δημοκρατία επί Υπουργού Παιδείας, του κ. Ράλλη. Ε, τότε αφού ήταν και είναι σωστή αυτή η ρύθμιση, πάρτε πίσω το νομοσχέδιο, κύριε Υπουργέ, και αφήστε τη ρύθμιση Ράλλη. Γιατί ντε και καλά να το φέρετε; 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Παραμένει όλη η ρύθμιση Ράλλη πλην ενός άρθρου. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι το παν. 
ΜΙΧΑΛΗΣ ΧΑΛΚΙΔΗΣ: Κύριε Υπουργέ, νομίζω ότι πρέπει να δώσετε το δικαίωμα στους έχοντες τα σχολεία μετά την εξαετή θητεία κάποιου εκπαιδευτικού να έχουν το δικαίωμα να απολύσουν έστω και έναν. Το τονίζω: "Έστω και έναν να δικαιούνται να απολύσουν."
Θα σας αναφέρω μία χαρακτηριστική περίπτωση: 
Εκπαιδευτικός στο δημόσιο σχολείο που συνταξιοδοτείται μετά από τριάντα τρία χρόνια πραγματικής υπηρεσίας και έχει και μεταπτυχιακές σπουδές παίρνει εφάπαξ αποζημίωση 13,5 εκατομμύρια δραχμές. Πρέπει μάλιστα εδώ να πούμε ότι ο δημόσιος εκπαιδευτικός έχει φάει με το κουτάλι την επαρχία και, αν θέλετε, έχει υποστεί μεταθέσεις χωρίς τη θέλησή του. Ο αντίστοιχος εκπαιδευτικός στον ιδιωτικό τομέα με τα ίδια χρόνια υπηρεσίας παίρνει αποζημίωση 20 εκατομμύρια. 
Κύριε Υπουργέ, εμείς, ως Νέα Δημοκρατία, πρέπει να ξεκαθαρίσουμε τη θέση μας. Σεβόμαστε τον ιδιωτικό εκπαιδευτικό. Σεβόμαστε -και το λέμε ευθέως- και το εξαιρετικό έργο που επιτελεί ο ιδιωτικός εκπαιδευτικός. Αναγνωρίζουμε ρόλο και ουσία στην ιδιωτική εκπαίδευση, τον οποίο εσείς λόγω των κομματικών παρωπίδων σας δεν τον αναγνωρίζετε. Στην πρώτη μάλιστα φάση των Κυβερνήσεων του ΠΑΣΟΚ ταλαιπωρήσατε αφάνταστα την ιδιωτική εκπαίδευση. Γι' αυτό εμείς δεχόμαστε να λειτουργεί η ιδιωτική εκπαίδευση. Βέβαια, θα πρέπει να λειτουργεί με κανόνες. Κατά την άποψή μας, πιθανότατα είστε η μοναδική σοσιαλιστική κυβέρνηση στον κόσμο -σας το είπα και σας το ξαναλέω- η οποία απαξίωσε σε τέτοιο βαθμό τη δημόσια εκπαίδευση, ώστε όχι μόνο καταστήσατε τα φροντιστήρια παράλληλο σχολείο, αλλά ταυτόχρονα οδηγήσατε στην πράξη την εκπαίδευση σε μια άνευ προηγουμένου εμπορευματοποίηση. 
Γι' αυτό η πρότασή μας, κύριε Υπουργέ, είναι: Πάρτε πίσω τούτο το νομοσχέδιο. 
Ευχαριστώ πολύ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Ειδικός Αγορητής του Κομμουνιστικού Κόμματος Ελλάδας, ο κ. Χουρμουζιάδης. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
Κύριε Πρόεδρε, θα ήθελα να αρχίσω με ένα κοινοβουλευτικό παράπονο λέγοντας ότι, όταν υποβάλλονται ερωτήσεις, που καμιά φορά έχουν πρακτικό χαρακτήρα και όχι αντιπολιτευτικό ή δεν απευθύνονται στο σύνολο της φιλοσοφίας ενός νομοσχεδίου, περιμένουμε μια απάντηση. Στην προηγούμενη συνεδρίαση αν και ο κύριος Υπουργός υπέβαλε μια σειρά ερωτημάτων, δεν απαντήθηκαν. Γι' αυτό είχα σκοπό να μη ρωτήσω και σήμερα, μια και δεν έχουμε τη χαρά των απαντήσεων, αλλά και πάλι θα ήθελα να κάνω μερικές ερωτήσεις. Επιμένω, κύριε Υπουργέ, γιατί είναι σχεδόν διασαφητικές ερωτήσεις. Θέλω δηλαδή να διασαφηθούν ορισμένα πράγματα. Φεύγοντας από εδώ θέλω να έχω τη χαρά ότι κατάλαβα το νομοσχέδιο, άσχετο αν το ψήφισα ή όχι. 
Τ

Θέλω λοιπόν να κάνω μία ερώτηση όσον αφορά αυτά τα γραφεία σωματικής αγωγής, περιβαλλοντικής εκπαίδευσης, τεχνολογικής εκπαίδευσης κλπ. Γιατί δεν προβλέπεται η ίδρυσή τους σε όλες τις βαθμίδες της εκπαίδευσης, δηλαδή και στην πρωτοβάθμια και στη δευτεροβάθμια. Είχα πει στην Επιτροπή ότι ξέρουμε πολύ καλά ότι ιδιαίτερα για τα τεχνολογικά θέματα, τα κομπιούτερ και όλα αυτά, τα πολύ μικρά παιδιά έχουν ήδη μια εξοικείωση που είναι κρίμα να μην αξιοποιηθεί από τις ρυθμίσεις που προβλέπονται από το νομοσχέδιο.
Όσον αφορά το άρθρο για τα διδακτικά βιβλία, νομίζω ότι ήταν ευκαιρία με αυτό το άρθρο να θίξει το Υπουργείο Παιδείας μερικά θέματα όσον αφορά τη σύνταξη των διδακτικών βιβλίων. Είπα και μία άλλη φορά ότι το οίκημα -το σχολείο δηλαδή- το βιβλίο και ο εκπαιδευτικός είναι τα τρία βασικά στοιχεία που στοιχειοθετούν στο σύστημα τα εκπαίδευσης. Είναι νομίζω ένα κενό, κύριε Υπουργέ, να μην επιλαμβάνεται του βιβλίου σε λεπτομέρειες και όχι μόνο σε αυτές τις πρακτικές, της φόρτωσης, της εκφόρτωσης κλπ.
Εγώ θα ήθελα να δω πώς αντιλαμβάνεται και μέσα από το νομοσχέδιο το διδακτικό βιβλίο το Υπουργείο Παιδείας. Γιατί πολλά λέγονται όχι μόνο για το περιεχόμενο, αλλά καμιά φορά και για την εμφάνιση. Αν και νομίζω ότι τουλάχιστον στο επίπεδο της αισθητικής έχουν γίνει πολλά σημαντικά βήματα.
Όσον αφορά τις βιβλιοθήκες, ναι, να ιδρυθούν βιβλιοθήκες, να διοριστούν βιβλιοθηκονόμοι. Δεν είδα όμως στο άρθρο να προβλέπονται οι πόροι. Πώς θα χρηματοδοτηθούν αυτές οι βιβλιοθήκες; Υπάρχουν περιοχές όπου τα σχολειά όχι βιβλιοθήκες δεν έχουν -έπιπλα δηλαδή- αλλά ούτε καν βιβλία έχουν. Θέλουν γενναίες πιστώσεις, κύριε Υπουργέ, να αποκτήσουν τα βιβλία τους.
Μια φορά είχατε πει -δεν θυμάμαι αν ήταν σε νομοσχέδιο ή σε επίκαιρη ερώτηση- τους μεγάλους αριθμούς των βιβλίων. Το δέχομαι.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Έξι χιλιάδες τίτλοι βρίσκονται σε κάθε βιβλιοθήκη.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Υπάρχουν, ναι, το ξέρω. Και πάλι όμως θα κάνω το ίδιο σχόλιο, ότι υπάρχουν ανισότητες κατανομής των βιβλίων, όπως και όλων των άλλων στοιχείων πρακτικής, περιβαλλοντικής εκπαίδευσης κλπ. Δείτε το λίγο ιδιαίτερα αυτό το ζήτημα. Επίσης, σας λέω ότι έχω υποστεί κι εγώ την εκπαίδευση ως καθηγητής σε γυμνάσιο και ξέρω τι σημαίνει γυμνάσιο στην επαρχία. Και σήμερα όμως έξω από το σχολειό, βλέπω ότι υπάρχουν πολλά τέτοια κενά.
Θα τελειώσω με το άρθρο που αφορά τους ιδιωτικούς εκπαιδευτικούς. Είναι το μόνο άρθρο που θα ψηφίσουμε. Και πάλι όμως θα ήθελα να προσθέσω τη δική μας ευαισθησία όσον αφορά τη θέση του εργαζόμενου στην ιδιωτική εκπαίδευση μέσω των συμβάσεων.
Θυμάστε -και πάλι θα αναφερθώ στο ίδιο παράδειγμα- ότι σας είχε πει, όταν συζητούσαμε το νομοσχέδιο για τα Τ.Ε.Ι. και τα Α.Ε.Ι., ότι εκπαιδευτικός με σύμβαση, άρα με προθεσμία, κύριε Υπουργέ, δεν μπορεί να διδάξει σωστά. Δεν μπορεί να αναπτύξει το πρόγραμμά του, το ταλέντο του, όταν από πάνω του κρέμεται η απόλυση, μια και η σύμβασή του τελειώνει. Και σήμερα δίνεται η αφορμή με τους εκπαιδευτικούς των εκπαιδευτικών σχολείων. Αφού τελειώνουν την διετία της δοκιμασίας, γιατί από εκεί και πέρα αμέσως να αντιμετωπίζετε το ενδεχόμενο της σύμβασης αορίστου χρόνου, αφού η δικλείδα της απόλυσης σε περιπτώσεις ανατροπής των σχέσεων και της ποιότητας του εκπαιδευτικού υπάρχει;
Θα μπορούσε λοιπόν να είναι το Υπουργείο πιο γενναιόδωρο σε μία ομάδα εργαζομένων, όπως είναι αυτή των εκπαιδευτικών των ιδιωτικών σχολείων.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κουβέλης, Κοινοβουλευτικός Εκπρόσωπος του Συνασπισμού της Αριστεράς και της Προόδου.
ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
Κύριε Υπουργέ, επιλέγω να αναφερθώ και πάλι στο άρθρο 9, για να επισημάνω ότι για καίρια ζητήματα ευρεία νομοθετική εξουσιοδότηση ζητάτε από τη Βουλή. Είναι χαρακτηριστική η περίπτωση της παραγράφου στ' του άρθρου 9, όπου με Προεδρικό Διάταγμα, που θα εκδίδεται μετά από πρόταση των Υπουργών Εθνικής Παιδείας και Θρησκευμάτων, Εσωτερικών και Οικονομίας και Οικονομικών θα καθορίζονται τα όργανα και η διαδικασία για τη χορήγηση εκπαιδευτικών αδειών στους εκπαιδευτικούς της πρωτοβάθμιας και δευτεροβάθμιας εκπαίδευσης.
Θα μπορούσε κανείς να πει καλά μέχρις εδώ. Τι γίνεται όμως με τα κριτήρια όμως επιλογής και τη διάρκεια και τις αποζημιώσεις; Όλα αυτά τα παραπέμπετε για να ρυθμιστούν μετά από σχετική εξουσιοδότηση με Προεδρικά Διατάγματα.
Το ίδιο θέλω να σημειώσω, κύριε Πρόεδρε, και για την περίπτωση της παραγράφου ζ': Με απόφαση του Υπουργού Εθνικής Παιδείας και Θρησκευμάτων, καθορίζονται τα δικαιολογητικά που υποβάλουν οι ενδιαφερόμενοι για τη χορήγηση εκπαιδευτικής αδείας, οι προθεσμίες κλπ. 
(ΕΒ)
Νομίζω ότι αυτή η εξουσιοδότηση η τόσο ευρεία και είναι χαρακτηριστικές αυτές οι περιπτώσεις έχω τη βεβαιότητα ότι κινούνται και έξω από το συνταγματικό πλαίσιο. Η επισήμανση που σας έγινε από το Επιστημονικό Συμβούλιο της Βουλής ότι η εξουσιοδότηση πρέπει να είναι ορισμένη και συγκεκριμένη, είναι μια επισήμανση την οποία πρέπει να λάβετε υπόψη σας. Γνωρίζω ότι δεν θα υιοθετήσετε τίποτα απ' αυτά τα οποία σας λέμε, αναφορικά με την εξουσιοδότηση, αλλά κύριοι συνάδελφοι, αν θέλετε, ο αυταρχισμός της εκάστοτε εκτελεστικής εξουσίας, αν δεν προκύπτει, τουλάχιστον ενισχύεται όταν τα διάφορα νομοθετήματα παρέχουν τόσο μεγάλη και ευρεία εξουσιοδότηση στην εκάστοτε εκτελεστική εξουσία, η οποία αξιοποιώντας αυτή την ευρύτητα της νομοθετικής εξουσιοδοτήσεως, ρυθμίζει τα πράγματα κατά το πώς εξυπηρετείται κάθε φορά.
Το άρθρο 9 επειδή πιστεύω ότι είναι δυνατόν, κύριε Υπουργέ να το διορθώσετε, αναφέρομαι στην περίπτωση δ' στις εκπαιδευτικές άδειες. Λέει η σχετική διάταξη του νομοσχεδίου : "Ο εκπαιδευτικός μετά τη λήξη της εκπαιδευτικής αδείας του, υποχρεούται να προσφέρει τις υπηρεσίες του στην εκπαίδευση της βαθμίδας που ανήκει ή άλλης βαθμίδας για χρονικό διάστημα διπλάσιο του χρόνου της εκπαιδευτικής αδείας.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Υπάρχει και στις υποτροφίες του ΙΚΥ αντίστοιχα. 
ΦΩΤΗΣ ΚΟΥΒΕΛΗΣΑ: Αυτό, κύριε Υπουργέ, δεν αποτελεί επιχείρημα. Δηλαδή το ότι υπάρχει και στις υποτροφίες του ΙΚΥ, δεν σημαίνει ότι θα πρέπει με ταυτόσημη ρύθμιση να αντιμετωπίσετε το θέμα των εκπαιδευτικών αδειών. Θεωρώ ότι είναι επικίνδυνο, ότι είναι ιδιαίτερο το βάρος της 3ετίας, του διπλασίου μάλιστα. Γι' αυτό θα σας έλεγα ότι έχετε περιθώριο να μειώσετε αυτό το χρόνο. 'Ετσι να παρέχετε μεγαλύτερη άνεση για εκείνον ο οποίος επιθυμεί να λάβει εκπαιδευτική άδεια, να επιμορφωθεί, να αποκτήσει προσόντα και προφανέστατα να τα αξιοποιήσει προς όφελος των πολλών. 
Σε ό,τι αφορά τα διδακτικά βιβλία θα την ψηφίσω τη διάταξη παρά το γεγονός ότι εκκρεμεί -και είναι σωστή η επισήμανση του κ.Χουρμουζιάδη- μια ευρύτερη συζήτηση εδώ στη Βουλή, αναφορικά με το περιεχόμενο των διδακτικών βιβλίων, του τρόπου ανάθεσης συγγραφής των διδακτικών βιβλίων και όλα τα συναφή θέματα. 'Όταν μάλιστα γνωρίζετε πολύ καλά ότι εκκρεμούν και σχετικές ακόμη υποθέσεις στα ελληνικά δικαστήρια, αναφορικά με βιβλία.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Με τα πανεπιστήμια.
ΦΩΤΗΣ ΚΟΥΒΕΛΗΣ: Με τα πανεπιστήμια. Αλλά επειδή η συζήτηση είναι ενιαία, γνωρίζω ότι το γνωρίζετε το θέμα και ότι σας απασχολεί. Βεβαίως με τα πανεπιστημιακά συγγράμματα εκκρεμεί η υπόθεση, κύριοι συνάδελφοι, πολύ σημαντική στην ελληνική δικαιοσύνη, αλλά και αυτό είναι ένα στοιχείο που πρέπει να αντιμετωπίσουμε ότι θα έχετε την πρωτοβουλία, διότι δική σας θα είναι να φέρετε ένα σχετικό θέμα να συζητήσουμε στη Βουλή, αναφορικά με τα διδακτικά βιβλία και όλα εκείνα τα στοιχεία τα οποία αναφέρονται και στην ανάθεση της συγγραφής και στη διάθεση και σε άλλα επίσης σχετικά ζητήματα.
Για τις σχολικές βιβλιοθήκες σας είπα όταν συζητούσαμε στη Διαρκή Επιτροπή ότι θα την ψηφίσω τη διάταξη, αλλά θα επαναλάβω την επισήμανση που είχα κάνει και στην Επιτροπή. Είναι θετική η ρύθμιση, δίνεται και ο αριθμός των βιβλιοθηκονόμων να αυξάνεται ανάλογα με τις ανάγκες αλλά είναι αναγκαίο να υπάρχει μια διαρκής παρακολούθηση του ζητήματος λειτουργίας των βιβλιοθηκών, προκειμένου να εξασφαλίζεται ο αναγκαίος και χρήσιμος κάθε φορά εμπλουτισμός τους. Αλλά θεωρώ ότι είναι ένα θετικό βήμα αυτό που γίνεται με τη διάταξη του άρθρου 11.
Τέλος, για μια ακόμα φορά θα καταθέσω τη συνηγορία μου υπέρ του άρθρου 13 για τις ρυθμίσεις που εμπεριέχονται στο συγκεκριμένο άρθρο για τους ιδιωτικούς εκπαιδευτικούς και τα ιδιωτικά σχολεία.
Κύριοι συνάδελφοι, πιστεύουν οι ιδιοκτήτες των ιδιωτικών εκπαιδευτηρίων ότι περιορίζεται το δικαίωμά τους στην απόλυση. 
( KA )
Θέλω όμως να πω ότι ανεξάρτητα από τη ρύθμιση που εμπεριέχεται αναφορικά με τη διαδικασία απόλυσης του ιδιωτικού εκπαιδευτικού στο συγκεκριμένο άρθρο, δεν τίθεται εκ ποδών ο δικαστικός έλεγχος, τον οποίο μπορεί να διεκδικήσει και ο εκπαιδευτικός και ο ιδιοκτήτης του ιδιωτικού εκπαιδευτηρίου. Σε κάθε περίπτωση ασφαλιστική δικλείδα -γιατί εκεί αναφέρονται οι φόβοι, κύριε Υπουργέ, με την τριμελή επιτροπή που ιδρύει το νομοθέτημα- θα υπάρχει η μεροληπτική κρίση υπέρ του ιδιωτικού εκπαιδευτικού.
Εγώ δεν πιστεύω ότι έτσι είναι. Αλλά σε κάθε περίπτωση η όποια μεροληπτική κρίση, κύριοι συνάδελφοι, θα είναι δυνατόν να αντιμετωπίζεται με τον κατά νόμο δικαστικό έλεγχο. Δεν έχουμε βρει στη δημοκρατία άλλον τρόπο να ελέγχουμε τις πράξεις των οργάνων της διοίκησης, παρά μόνο τον έλεγχο της δικαιοσύνης.
Τελειώνοντας, κύριε Υπουργέ, αφού θα ψηφίσω τη διάταξη του άρθρου 13 και αφού συμφωνήσω ότι είναι σωστές οι ρυθμίσεις που γίνονται, θα ήθελα να σας ζητήσω να αντιμετωπίσετε στο πλαίσιο, αν θέλετε, και μιας ίσης μεταχείρισης το θέμα των αναπληρωτών καθηγητών.
Ορθά θα προσλαμβάνονται με τις προϋποθέσεις της παραγράφου 2α΄ οι ιδιωτικοί εκπαιδευτικοί, που απελύθησαν και είχαν υπηρετήσει μέχρι 31.12.1997 στη δημόσια εκπαίδευση, αλλά θα ήθελα συναφώς και πάντοτε στο πλαίσιο της ίσης μεταχείρισης, επαναλαμβάνω, με τη συνταγματική διάσταση αυτής της αρχής, να δείτε και το θέμα των αναπληρωτών καθηγητών.
Νομίζω ότι αποτελεί ανάγκη να γίνει μία συνολικότερη και καλώς σχεδιασμένη ρύθμιση για τους αναπληρωτές καθηγητές.
Κύριοι συνάδελφοι, καμιά συνείδηση δεν μπορεί να δεχθεί να υπάρχουν αναπληρωτές καθηγητές, που προσφέρουν τις υπηρεσίες τους στο δημόσιο κάτω από εξαιρετικά δύσκολες συνθήκες πολλές φορές και που επί 7, 8, 10 ή και περισσότερα έτη να είναι κατά βάση αρρύθμιστη η εργασιακή τους σχέση. Πρόκειται για ένα καθεστώς -και επιτρέψτε μου τη σκληρότητα της έκφρασης που θα χρησιμοποιήσω- ιδιότυπης αιχμαλωσίας. Και τούτο είναι απαράδεκτο, πολλώ δε μάλλον όταν αναφερόμαστε στους βασικούς συντελεστές της εκπαίδευσης, που είναι οι εκπαιδευτικοί. Και οι αναπληρωτές είναι και αυτοί οπωσδήποτε εκπαιδευτικοί και μάλιστα πάρα πολύ καλοί στις περισσότερες περιπτώσεις.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, προχθές είχα την ευκαιρία να κάνω μερικές γενικές παρατηρήσεις επί των πρώτων άρθρων του νομοσχεδίου που συζητούμε. Σήμερα ζήτησα το λόγο ιδιαίτερα για να αναφερθώ στο μεγάλο θέμα της ιδιωτικής παιδείας στην Ελλάδα, η οποία κινδυνεύει να δεχθεί θανατηφόρο πλήγμα με τη διάταξη του άρθρου 13, την οποία πεισματικά ο κύριος Υπουργός Παιδείας εισάγει και υποστηρίζει. 
Δεν είναι ανάγκη να μιλήσω για τις υπηρεσίες που προσφέρει η ιδιωτική εκπαίδευση στην Ελλάδα, σε μια χώρα δυστυχώς η οποία έχει τη χειρότερη δημόσια παιδεία στην Ευρώπη τουλάχιστον και όπου καλύπτει ένα ουσιαστικό κενό. Προσφέρει υπηρεσίες στον τόπο η ιδιωτική παιδεία, διότι επιτέλους 150.000 παιδιά της Ελλάδος φοιτούν σε σχολειά ποιοτικά καλά και απαλλάσσουν το κράτος από μια φροντίδα και ένα κόστος, πέραν του ότι προσφέρουν έσοδα και ταυτόχρονα δημιουργούν και θέσεις εργασίας πολύτιμες σε έναν τομέα, ο οποίος έχει τόσο μεγάλη ανεργία.
Το ερώτημα είναι τώρα, γιατί η Κυβέρνηση στα καλά καθούμενα, όταν τα πράγματα έχουν ισορροπήσει, εισάγει αυτήν τη διάταξη;
Κύριε Πρόεδρε, υπάρχουν μερικά θέματα τάξεως. Η Κυβέρνηση επικαλείται ότι προχωρεί σ΄ αυτήν τη ρύθμιση, διότι υπήρξε μια απόφαση του Συμβουλίου Επικρατείας του τμήματος με αυξημένη σύνθεση -επταμελής σύνθεση- επί προσφυγής του Αμερικάνικου Κολλεγίου Αθηνών.
(GH)
Δίνει την εντύπωση ότι η απόφαση του Συμβουλίου της Επικρατείας είναι σύμφωνη με τις δικές της απόψεις, ενώ ακριβώς το αντίθετο λέει η απόφασή του Συμβουλίου Επικρατείας. Τάσσεται εναντίον της επέμβασης του κράτους στο διευθυντικό δικαίωμα του έχοντος την ευθύνη του ιδιωτικού σχολείου και μάλιστα με αυξημένη πλειοψηφία έξι μελών.
Από κει και πέρα έγινε λόγος για μια γνωμάτευση του καθηγητού του Δημήτρη του Τσάτσου. 'Οποιος κάνει τον κόπο να τη διαβάσει βλέπει ότι αυτή η γνωμοδότηση στηρίχθηκε προφανώς κατόπιν κυβερνητικών πληροφοριών σε μια βασικά εσφαλμένη παραδοχή ότι υπάρχει η δυνατότητα της απόλυσης του 33% μετά την εξαετία κάτι το οποίο βεβαίως αν ίσχυε θα ήταν περισσότερο απ' αυτό που ο οποιοσδήποτε θα ήταν δυνατό να ζητήσει. 
Η πραγματικότητα όμως κύριε Πρόεδρε είναι ότι με τη διάταξη αυτή αλλάζει ένα πράγμα αλλά το ουσιώδες. Ουσιαστικά μετά την παρέλευση της εξαετίας απαγορεύεται η κάθε απόλυση. Η πράξη έχει διδάξει κύριε Υπουργέ, ότι οι απολύσει ήταν ελάχιστες. Το ερώτημα λοιπόν είναι: Θέλετε μονιμότητα θέλετε κρατικοποίηση της ιδιωτικής παιδείας ή δεν θέλετε; Το θέμα είναι ξεκάθαρα ιδεολογικό. 
Δεν υπάρχει καμια αμφιβολία ότι το αίτημα στηρίζεται στην επιθυμία της μονιμότητας μετά εξαετία, εντάξει, αλλά μονιμότητας, να μην απολύεται ούτε ένας κύριε Πρόεδρε. Και γιατί;
Το ερώτημα είναι: Η κυβέρνηση του ΠΑΣΟΚ σήμερα έχει ακριβώς αυτό το μεγάλο πρόβλημα σ' όλους τους τομείς της οικονομίας μπροστά της. Μιλάει για ιδιωτικοποιήσεις και κινδυνεύει αντί να κάνει ιδιωτικοποίηση και αλλού να κάνει κρατικοποίηση. Υπόκειται στον εκβιασμό μιας συντεχνιακής λογικής, διότι συντεχνία και κόμμα ταυτίζονται. Μίλησα την περασμένη φορά, θα το ξαναπώ και πάλι ότι αυτή η κυβέρνηση του ΠΑΣΟΚ περισσότερο από οποιαδήποτε άλλη και από το ΠΑΣΟΚ του Ανδρέα Παπανδρέου, ο οποίος επιτέλους είχε προσωπικότητα ο ίδιος και μπορούσε να πάει κόντρα γιατί ο κ. Σημίτης δεν έχει και προφανώς δεν μπορεί να πάει αντίθετα, υπόκειται στην συντεχνιακή λογική σε όλες τις περιπτώσεις.
Δεν είναι εκτός θέματος αν αυτή την ώρα πω ότι το μεγάλο πρόβλημα της συγχώνευσης της Εθνικής με την Αλφα Τράπεζα Πίστεως το οποίο σήμερα ταλαιπωρεί το Χρηματιστήριο, την οικονομία και απασχολεί την κοινή γνώμη, ξεκινά από την ίδια βάση. Κάνουμε ιδιωτικοποίηση της Εθνικής ή κρατικοποίηση της 'Αλφα; Διότι στην Εθνική Τράπεζα αναντιρρήτως έγινε πρόοδος τα τελευταία χρόνια. Και έχει δίκιο ο κ. Καρατζάς όταν λέει ότι δεν γίνονται κομματικοί διορισμοί που δεν γίνονται άλλωστε πουθενά ούτε με πολιτικά κριτήρια χορήγηση δανείων. Αλλά είναι βέβαιο ότι στην Εθνική Τράπεζα το προσωπικό υπόκειται στο στυγνό κομματικό έλεγχο, ότι οι οπαδοί των άλλων κομμάτων και ιδιαίτερα της Νέας Δημοκρατίας αποβάλλονται διότι ο διευθυντής του προσωπικού, ο οποίος ακόμα και σήμερα υπάρχει, είναι επιφανές στέλεχος του ΠΑΣΟΚ με αξίωμα, παρά το γεγονός ότι δεν έχει ούτε καν πτυχίο ανωτάτης σχολής. 'Εχουμε την επιβολή του συνδικαλισμού ο οποίος οδηγεί σε αποτελέσματα δυσάρεστα.
'Οπως επίσης στην ιδιωτικοποίηση του Σκαραμαγκά τι συμβαίνει στην ουσία; Τι είναι κάτω από το γεγονός ότι δεν τηρούνται οι νόμοι; Δεν γίνεται σεβαστό το αποτέλεσμα του διαγωνισμού, διότι επιβάλει το σωματείο, επιβάλει το συνδικάτο τη δική του άποψη και προσπαθούμε με σκανδαλώδεις συμβάσεις οι οποίες αποτελούν και ποινικό αδίκημα κατάφωρο να συντηρήσουμε μια κατάσταση απαράδεκτη.
Κύριε Πρόεδρε, εγώ προσωπικά δεν έχω καμια δυσκολία, το έχω πει εκατό φορές να ξαναπώ και πάλι την άποψή μου.ότι το χειρότερο πράγμα, η κατάρα του κράτους σήμερα, ουδέ και της οικονομίας που δεν μπορεί να γίνει ανταγωνιστική είναι η μονιμότητα. Η μονιμότητα σήμερα κύριοι συνάδελφοι του ΠΑΣΟΚ ουσιαστικά αμφισβητείται. Αμφισβητείται βάσιμα και μόνιμο απ' όλες τις πλευρές και απ΄' όλους τους χώρους διότι αναντιρρήτως δεν βοηθά την αύξηση της ανταγωνιστικότητος και της παραγωγικότητος και κανείς βέβαια δεν λέει ότι πρέπει να καταργηθεί η μονιμότητα στον στενότερο δημόσιο τομέα που αποτελεί μια ιστορική κατάκτηση.
PN

Αλλά ότι θα επιβάλλουμε τη μονιμότητα στον ευρύτερο δημόσιο τομέα και προπαντός ότι θα κρατικοποιήσουμε τον ιδιωτικό τομέα και θα επιβάλλουμε τη μονιμότητα, αυτό αποτελεί έγκλημα. Έγκλημα το οποίο κάνει ο κ. Σημίτης σήμερα και το κάνει και ο Υπουργός της Παιδείας. Και δεν μπορώ να καταλάβω γιατί κύριε Πρόεδρε, δίνει αυτό το μήνυμα αυτή τη στιγμή η κυβέρνηση. 
Μου έλεγαν προηγουμένως ότι αρκούνται οι εκπρόσωποι της ιδιωτικής παιδείας στο να διατηρηθεί το σημερινό καθεστώς. Εγώ προσωπικά δεν θα το δεχόμουν ούτε το σημερινό καθεστώς. Το διευθυντικό δικαίωμα κύριε Πρόεδρε, πρέπει να γίνει σεβαστό. Η ιδιωτική παιδεία αναντιρρήτως δεν είναι οποιαδήποτε ισότιμη και όμοια με οποιαδήποτε άλλη επιχείρηση. Το κράτος πρέπει να ασκεί την εποπτεία. Η ιδιωτική παιδεία πρέπει να κινείται αναντιρρήτως μέσα στα πλαίσια των γραμμών της εκπαίδευσης που θα χαράξει το κράτος. Αλλά το διευθυντικό δικαίωμα να μπορεί να επιλέξει το προσωπικό του, αυτό δεν μπορεί να το στερήσει κανείς από κανέναν ο οποίος θέλει να κρατήσει τη διεύθυνση της επιχείρησης. 
Κάνω έκκληση στην κυβέρνηση του ΠΑΣΟΚ αυτή την ώρα κύριε Πρόεδρε. Το θέμα έχει ήδη μεγάλες διαστάσεις όπως το τοποθέτησα, διότι είναι ένας σημαντικός τομέας της οικονομίας η ιδιωτική παιδεία. Έχει όμως περισσότερο σημειολογική σημασία. Δίνει το στίγμα αυτή την ώρα που βαδίζει επιτέλους η κυβέρνηση του ΠΑΣΟΚ σήμερα. Μετά την εισαγωγή του ευρώ έρχεται η ώρα της αλήθειας. Πρέπει να γίνει ανταγωνιστική η Ελλάδα, να μείνει στοιχειωδώς ανταγωνιστική. Έτσι θα γίνει ανταγωνιστική η Ελλάδα, όταν κρατικοποιούμε την ιδιωτική επιχείρηση, όταν προσπαθούμε να εγκαθιδρύσουμε τη μονιμότητα εκεί που δεν την χρειαζόμαστε; 
Και ένα τελευταίο ερώτημα: Είναι τόσο σοβαρό το θέμα ώστε να δημιουργεί τέτοια αναταραχή; Εδώ όλες οι οργανώσεις από το Σύνδεσμο Ελληνικών Βιομηχανιών, τα εμπορικά επιμελητήρια, όλος ο κόσμος στάθηκε όρθιος για να διαμαρτυρηθεί για μια ακρότητα, για μια υπερβολή επιτέλους κύριε Πρόεδρε. Δεν είναι να προστατεύσουμε ανθρώπους οι οποίοι αναξιοπαθούν. Εγώ τιμώ τους ιδιωτικούς εκπαιδευτικούς. Και στο τέλος τέλος, αν μπορούμε να εκφραζόμαστε με αυτή την κατηγορηματικότητα θετικά για την ιδιωτική παιδεία, αυτό δεν οφείλεται μόνο ή ούτε κατά κύριο λόγο στους ιδιοκτήτες και τους διευθυντές. Οφείλεται στο λαμπρό προσωπικό με το οποίο είναι εμπλουτισμένη. Αλλά το πρόβλημα είναι ότι πρέπει να υπάρξει η δυνατότητα της όποιας, κάποιας κρίσης της απόλυσης ενδεχομένως αν αυτό καθίσταται αναγκαίο, όσο και αν αυτό είναι επώδυνο.
Και μια τελευταία παρατήρηση που βγαίνει από την πείρα μου. Εάν το ελληνικό τραπεζικό σύστημα κύριε Πρόεδρε, έχει φθάσει σ' αυτά τα χάλια που έχει φθάσει σήμερα, που κινδυνεύει τώρα με τον ανταγωνισμό να συνθλιβεί, να οδηγήσει σε ακραίες καταστάσεις, διότι δεν είναι παραγωγικό και ανταγωνιστικό, οφείλεται βασικά στο ότι πέτυχε στα χρόνια και τις δεκαετίες που πέρασαν, ουσιαστικώς τη μονιμότητα στην πράξη, παρά το γεγονός ότι δεν είχε καθιερωθεί νομοθετικά. Νομοθετικά δεν είχε ποτέ καθιερωθεί κύριε Υπουργέ, στον τραπεζικό τομέα. Και όμως το πέτυχε στην πράξη. Εσείς στην ιδιωτική παιδεία, θέλετε να γίνετε ο νεκροθάφτης που θα δώσει το σημείωμα, θα δώσει το σήμα επιβάλλετε τη μονιμότητα και νομοθετικά. 
Θέλω να ελπίζω κύριε Πρόεδρε, ότι θα υπάρξει σωφροσύνη και από τον παρόντα Υπουργό και από τον απόντα κύριο Σημίτη ο οποίος ίσως καμιά φορά θα κάνει τον κόπο να ακούει και το τι λέγεται και σ' αυτή την Αίθουσα, έστω και αν δεν αγαπά ποτέ να παρίσταται. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, το νομοσχέδιο για την αξιολόγηση περιλαμβάνει και αυτή την τροπολογία στα πλαίσια ακριβώς της εγκαθίδρυσης στη δημόσια και ιδιωτική εκπαίδευση, ενός αξιόπιστου συστήματος αξιολόγησης. 
Επανέλαβε και ο επίτιμος Πρόεδρος της Νέας Δημοκρατίας την αρχική θέση της Νέας Δημοκρατίας ότι οι ρυθμίσεις που γίνονται στον ιδιωτικό τομέα, στο κομμάτι του ιδιωτικού τομέα που είναι η ιδιωτική εκπαίδευση, αποτελούν μια συνθήκη που αφορά το σύνολο του ιδιωτικού τομέα και δίνει σήμα, όπως είπε ο κ. Χαλκίδης και στις διεθνείς αγορές. 
(XA)

Θα ήθελα να τονίσω, κύριε Επίτιμε Πρόεδρε της Νέας Δημοκρατίας, ότι, επειδή ακριβώς το ΠΑΣΟΚ -είτε με τον Ανδρέα Παπανδρέου είτε με τον Κώστα Σημίτη- φροντίζει και υποτάσσεται μόνο σ' ένα πράγμα, το συμφέρον του τόπου, την πρόοδο της χώρας, τη διαμόρφωση θεσμών διαύγειας και διαφάνειας σ' ένα κράτος δικαίου, σε μια κοινωνία συνοχής και αλληλεγγύης, το μόνο που δεν ίσχυσε είναι η συνδιαλλαγή μας με οποιαδήποτε συντεχνία. Ίσχυσε η συνεπής πολιτική που ακολουθεί το ΠΑΣΟΚ μέσα στη διαρκή πορεία του που είναι να υπηρετήσουμε σε πλαίσιο συνταγματικό, στο πλαίσιο της νομολογίας, στο πλαίσιο αρχών δικαίου την πορεία του τόπου σε όλους τους τομείς.
Όπως όλοι γνωρίζετε -και καλύτερα απ' όλους μας εσείς, κύριε Πρόεδρε- το Σύνταγμα της χώρας, στο άρθρο 16, στην παράγραφο 8 αναφέρει ότι βασική αποστολή του κράτους είναι η εκπαίδευση και η παιδεία και κατά τούτο η άσκηση μιας ιδιωτικής επιχείρησης στο χώρο της ιδιωτικής εκπαίδευσης συντελείται κατ' εκχώρηση μιας δημόσιας λειτουργίας. Γι' αυτό και από το Σύνταγμα και τη νομολογία ειδικότερα ο χώρος της ιδιωτικής εκπαίδευσης τελεί σε ιδιόρρυθμο καθεστώς στην νομική κυριολεξία του όρου. Δεν συνδέεται δηλαδή με κανέναν τρόπο η άσκηση ιδιωτικής δραστηριότητας στο χώρο της ιδιωτικής εκπαίδευσης με την εν γένει άσκηση της ιδιωτικής πρωτοβουλίας στην οικονομική ζωή της χώρας.
Αυτό έχει μια μακρά νομολογία στήριξης με συγκεκριμένες αποφάσεις όλων των δικαστηρίων είτε του Αρείου Πάγου είτε του Συμβουλίου Επικρατείας είτε των τακτικών δικαστηρίων. Έχει τόσο μακρά, βαθεία και συνεπή νομολογία όσο ίσως δεν έχει καμία άλλη περιοχή οποιουδήποτε τομέα της δημόσιας σφαίρας. Και κατά τούτο είναι απολύτως λανθασμένη, όπως ήταν απολύτως λανθασμένη και η παρέμβαση του ΣΕΒ και η εξαγωγή γενικότερων συμπερασμάτων περί του ιδιωτικού τομέως, διότι, όπως είπα και στον κοινοβουλευτικό εκπρόσωπο του κόμματός σας, τον κ. Σιούφα, αν μεν η Νέα Δημοκρατία προτίθεται κάποτε να αναθεωρήσει το Σύνταγμα και να εγκαθιδρύσει παντού ανοικτά την κυριαρχία της ιδιωτικής οικονομίας αναιρώντας και το άρθρο 16 του Συντάγματος ή ειδικότερα την παράγραφο 8, τότε πράγματι θα μπορούσαμε να μιλήσουμε για άλλη βάση του θέματος. Εμείς πιστεύουμε ακράδαντα πως και η συνταγματική ρύθμιση είναι ουσιώδης και βαθιά αναγκαία και χρήσιμη και η νομολογία που προκύπτει είναι συγκεκριμένη, σαφής και συγκεκριμένη.
Στο σημείο αυτό θα ήθελα να τονίσω ότι νομοθετικά η περιοχή των εργασιακών σχέσεων στον ιδιωτικό τομέα των εκπαιδευτικών είναι σε πλήρη σύγχυση μετά την ψήφιση του διαυγέστατου νόμου 682/77 του κ. Ράλλη, τον οποίο διατηρούμε όλο πλην ενός άρθρου. Επακολούθησε ο νόμος 1351/83 ο οποίος επί της ουσίας έλεγε ότι απαγορεύονται οι απολύσεις των ιδιωτικών εκπαιδευτικών, έως ότου έρθει νέος νόμος που θα ρυθμίζει τις σχέσεις αυτές στο αμέσως επόμενο διάστημα. Υπήρξε μια παρένθεση τη διετία 1989-1991 με τον κ. Κοντογιαννόπουλο, όπου επετράπησαν όλες οι απολύσεις ανεξαρτήτως επετηρίδας και επανήλθαμε στο επόμενο ακριβώς καθεστώς του 1351/83, το οποίο και ανανεώνει το Υπουργείο Παιδείας με διαρκείς εγκυκλίους του Υπουργού.
Σημαίνει επομένως ότι επί δεκαεπτά χρόνια υπήρχε ένα βαθιά ασαφές τοπίο στο οποίο επιχειρούμε μια ρύθμιση απολύτως διασφαλιστική του διευθυντικού δικαιώματος, το οποίο ενισχύεται κιόλας με τις νέες ρυθμίσεις περί αξιολόγησης, και απολύτως διασφαλιστική των δικαιωμάτων των εργαζομένων και της αξιοπρέπειάς τους.
Για να είμαστε απολύτως σαφείς και για να δούμε πράγματι ότι στη Βουλή των Ελλήνων είναι σκόπιμο να μιλάμε επί του συγκεκριμένου και όχι με προκαταλήψεις ή με ιδεολογικές προκατασκευές: Το ιδιωτικό σχολείο προσλαμβάνει έναν εκπαιδευτικό και επί έξι χρόνια πρακτικά, βάσει των προσδιορισμών που υπάρχουν, έχει το δικαίωμα να καταγγείλει τη σύμβαση αναιτιολόγητα σε όλη τη διάρκεια της εξαετίας. Στα μεν δύο πρώτα χρόνια με συγκεκριμένη ετήσια σύμβαση. Και μπορεί να απολύσει αναιτιολόγητα το 100% και στον πρώτο και στον δεύτερο χρόνο. Τα τέσσερα επόμενα χρόνια είναι με σύμβαση ορισμένου χρόνου και μπορεί να απολύσει το 100% αναιτιολόγητα. 'Όταν, όμως, συμπληρωθούν τα έξι χρόνια -πράγμα που σημαίνει ότι επί έξι χρόνια έχεις δικαίωμα να δοκιμάζεις πλήρως, ασκώντας με απεριόριστο τρόπο το διευθυντικό σου δικαίωμα και θέλω να πιστεύω και είμαι βέβαιος γι' αυτό, με εκπαιδευτική σκοπιά και όταν κρατάς κάποιον, κάτι τουλάχιστον πρέπει να σημαίνει- διατηρείται το δικαίωμα της αναιτιολόγητης απόλυσης -ακριβώς στην εξαετία- για το 33%, δηλαδή για έναν στους τρείς και για το 50% για τα μικρά σχολεία όταν είναι δύο μπορεί να απολύεται ο ένας αναιτιολόγητα. Για τα πολύ μικρά σχολεία, αν είναι μόνο ο ένας, στη διετία. Αν συμπληρωθεί εξαετία απολύει αναιτιολογήτως έναν από τους δύο. 
'Αρα, υπάρχει ένα σαφές πεδίο μιας μακράς περιόδου δοκιμασίας του ιδιωτικού εκπαιδευτικού. Και υπάρχουν αμοιβαίες διασφαλίσεις στο πλαίσιο της εξαετίας και του διευθυντικού δικαιώματος. Μετά περνάμε, με βάση ακριβώς τη νομοθεσία του Γεωργίου Ράλλη, στη σύμβαση αορίστου χρόνου. Και διαφυλάσσονται απολύτως όλοι οι λόγοι απόλυσης οι οποίοι συνδέονται με εκπαιδευτική ανεπάρκεια, συνδέονται με τυχόν αήθη συμπεριφορά όχι μόνο κατά τη διάρκεια της θητείας του, αλλά και ενδεχομένως σε μία πενταετία πριν με φυσική, πνευματική ανικανότητα, με τα πάντα. Ο,τιδήποτε δηλαδή ...
ΕΥΓΕΝΙΟΣ ΧΑΙΤΙΔΗΣ: Κύριε Υπουργέ,...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είναι ο νόμος του κ. Ράλλη ο οποίος διατηρείται πλήρως.
ΕΥΓΕΝΙΟΣ ΧΑΙΤΙΔΗΣ: Ποιος τον κρίνει, κύριε Υπουργέ; Αυτό είναι το κρίσιμο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 'Όπως ακριβώς συμβαίνει έως τώρα, συνεχίζεται το ίδιο καθεστώς. 
Το μόνο που αλλάζει είναι το εξής: Μετά τη γνωμοδότηση του Συμβουλίου Επικρατείας, η οποία υποχρεώνει να είναι αιτιώδης, αιτιολογημένη η απόλυση του ιδιωτικού εκπαιδευτικού, εισαγάγαμε ένα στοιχείο γι' αυτή την περιοχή που θα έλεγε κανείς ότι είναι η πιο δύσκολη. Είναι λόγος, θα έλεγε κανείς, υπέρ της εργοδοσίας, ότι δηλαδή υπάρχει μία ζώνη που είναι η δυσαρμονία, η έλλειψη δυνατότητας συνεργασίας μεταξύ του ιδιωτικού εκπαιδευτικού και της εργοδοσίας. Εκεί η εργοδοσία ζητούσε να διαπιστώνει μονομερώς τη δυσαρμονία, πράγμα που σήμαινε ότι θα μεταμφιέζαμε την αναιτιώδη απόλυση σε αιτιώδη. Και οι ιδιωτικοί εκπαιδευτικοί ζητούσαν να τη διαπιστώνει ο σύλλογος διδασκόντων, πράγμα που σήμαινε ότι πρακτικά ενδεχομένως δεν θα είχαμε ποτέ καμία διαπίστωση ούτε με τον ένα τρόπο ούτε με τον άλλο, φερέγγυα, αξιόπιστη και πραγματικά λειτουργική υπέρ του σχολείου. 
'Ετσι εισαγάγαμε μόνο γι' αυτή την κατηγορία την τριμελή επιτροπή, που εκφράζει μία ισορροπία, που είναι ο εκπρόσωπος των ιδιωτικών εκπαιδευτικών, ο εκπρόσωπος των εργοδοτών και ένας πάρεδρος του Παιδαγωγικού Ινστιτούτου από το τμήμα αξιολόγησης, δηλαδή ένας άνθρωπος εξ ορισμού με ισχυρά προσόντα, όπως περιγράφει άλλωστε και η θέση του παρέδρου του Παιδαγωγικού Ινστιτούτου. Η απόφαση αυτής της τριμελούς επιτροπής στέλνεται προς εκτέλεση στον προϊστάμενο.
Με απλά λόγια υπάρχει μία πλήρης ισορροπία στις εργασιακές σχέσεις. Και το μόνο κίνητρο που μας οδήγησε σε αυτή την τροπολογία είναι ακριβώς η λειτουργία ενός κράτους δικαίου μέσα στη συνταγματική κατεύθυνση, μέσα στη νομολογιακή παράδοση που υπάρχει και κυρίως, θα έλεγα, κυρίες και κύριοι Βουλευτές και μέσα στην ευρωπαϊκή νομολογιακή παράδοση, καθώς ακριβώς επί προσφυγής των εκπαιδευτηρίων ΔΟΥΚΑ το 1997, το Δικαστήριο Ανθρωπίνων Δικαιωμάτων, το Β' Τμήμα, στην απόφασή του του Σεπτεμβρίου του 1999 προσδιορίζει ακριβώς ότι η ιδιωτική εκπαίδευση δεν είναι κερδοσκοπική επιχείρηση, παρέχει υπηρεσίες παιδείας και πολιτισμού και κατά τούτο βρίσκεται υπό κρατικό περιορισμό, υπό κρατικό έλεγχο.
( BM)

Και δεν είναι δυνατόν να μιλάμε για οτιδήποτε άλλο που οδηγεί την πολιτική του ΠΑΣΟΚ ακριβώς από την αντίληψη ενός κράτους δικαίου συνολικά και ειδικότερα εδώ από την αντίληψη ότι οφείλουμε...
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
Με συγχωρείτε, κύριε Πρόεδρε. Σε όλους δώσατε χρόνο. Μην μου τον στερείτε εμένα μόνο. 
ΠΡΟΕΔΡΕΥΩΝ (Κωνσταντίνος Βρεττός): Δεν στερούμε σε κανέναν. Προχωρήστε. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): ...να στηρίζουμε την εκπαίδευση παντού και στην ιδιωτική και στη δημόσια σφαίρα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είναι η πρωτολογία του κυρίου Υπουργού; 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Πρωτολογία είναι κατ' ουσίαν. Δεν έχω ξαναμιλήσει. 
Έχω την εξουσιοδότηση επίσης να καταθέσω δήλωση του καθηγητή του κ. Δημητρίου Τσάτσου για το ακριβές -όπως είναι αποτυπωμένο- περιεχόμενο της γνωμοδότησής του, ότι είναι ακριβώς με τη λήξη της εξαετίας το 33% και όχι όπως ισχυρίζεται...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Την αλλάζει.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν την αλλάζει καθόλου. Θέλετε να τη διαβάσω;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Την αλλάζει τότε και είναι ντροπή...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, αν μου επιτρέπετε για να μην παγιδευόμαστε όλοι, εμείς γνωρίζαμε από πριν ποια είναι η γνώμη του κ. Τσάτσου γιατί τον ρωτήσαμε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ξέρω τη γνώμη του κ. Τσάτσου. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Το θέμα το παρήγαγαν οι ιδιοκτήτες κακώς για άλλη μια φορά. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ διάβασα τη γνωμοδότηση του κ. Τσάτσου ολόκληρη. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Τέλος, θέλω να τονίσω ότι είναι ανάγκη η Εθνική Αντιπροσωπεία να έχει πλήρη εικόνα του τι ακριβώς θεσπίζεται. 
Κύριε Χαλκίδη, μ' αυτήν ακριβώς την τροπολογία ξεκαθαρίζουμε το πεδίο μεταξύ της ιδιωτικής και της δημόσιας εκπαίδευσης διότι πλέον από το 1997 και μετά σταματά η αυτόματη πρόσληψη του ιδιωτικού εκπαιδευτικού στο δημόσιο. Έχουμε την ιδιωτική εκπαίδευση από τη μια μεριά, τη δημόσια από την άλλη κι επομένως συμβάλλουμε ακριβώς στην αποσαφήνιση των δύο διαφορετικών αυτών τομέων της εκπαίδευσης. 
Κυρίως θέλω να τονίσω ότι ακόμα και σε εκείνους που διατηρούν το δικαίωμα μετά την απόλυσή τους από το ιδιωτικό να προσφύγουν στο δημόσιο, προϋποτίθεται πλέον η θετική αξιολόγηση με βάση το νόμο περί αξιολόγησης, πράγμα που σημαίνει ότι και αυτή η ρύθμιση εντάσσεται σε μια συνολική αντίληψη ποιοτικής αναβάθμισης της εκπαίδευσης και στο δημόσιο και στον ιδιωτικό τομέα. 
(Στο σημείο αυτό ο Υπουργός Εθνικής Παιδείας και Θρησκευμάτων κ. Πέτρος Ευθυμίου καταθέτει για τα Πρακτικά την προαναφερθείσα δήλωση, η οποία έχει ως εξής: 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Μανώλης Κεφαλογιάννης έχει το λόγο. 
ΣΤΕΦΑΝΟΣ ΜΑΝΟΣ: Κύριε Πρόεδρε, θα τελειώσουμε σήμερα; Είναι κάπου τριάντα εγγεγραμμένοι. 
ΠΡΟΕΔΡΕΥΩΝ (Κωνσταντίνος Βρεττός): Ναι, θα τελειώσουμε σήμερα. Δεν είναι τριάντα, είναι είκοσι. 
ΣΤΕΦΑΝΟΣ ΜΑΝΟΣ: Μέχρι πότε δηλαδή θα πάμε; 
ΠΡΟΕΔΡΕΥΩΝ (Κωνσταντίνος Βρεττός): Νωρίς είναι ακόμα. 
ΘΕΟΔΩΡΟΣ ΚΑΤΣΑΝΕΒΑΣ: Και θα ψηφίσουμε σήμερα; 
ΠΡΟΕΔΡΕΥΩΝ (Κωνσταντίνος Βρεττός): Νομίζω κάτι θα γίνει και με ονομαστική ψηφοφορία, απ' ό,τι υποψιάζομαι. Και θα συνεχίσουμε την επόμενη Τρίτη με την ψηφοφορία επί της τροπολογίας. Ας προχωρήσουμε, λοιπόν. 
ΘΕΟΔΩΡΟΣ ΚΑΤΣΑΝΕΒΑΣ: Η ψηφοφορία επί των άρθρων πότε θα γίνει; 
ΠΡΟΕΔΡΕΥΩΝ (Κωνσταντίνος Βρεττός): Σήμερα. Ας δώσουμε το λόγο στον κ. Κεφαλογιάννη και θα δούμε πώς θα προχωρήσει η διαδικασία. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Να ξεκαθαρίσει, κύριε Πρόεδρε, γιατί έχουμε και ταξίδι με αεροπλάνο. 
ΠΡΟΕΔΡΕΥΩΝ (Κωνσταντίνος Βρεττός): Και αεροπλάνα, μάλιστα. 
Ορίστε, κύριε Κεφαλογιάννη, έχετε το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, η ενότητα των άρθρων που συζητούμε αναφέρεται σε άρθρα διαχειριστικού, διοικητικού χαρακτήρα, αλλά και στην επίμαχη τροπολογία για τις απολύσεις στα ιδιωτικά σχολεία. Ας έρθουμε λοιπόν σ' αυτήν τη συγκεκριμένη τροπολογία. 
Μας είπε ο κύριος Υπουργός ότι το Σύνταγμα αναφέρει ότι η ιδιωτική εκπαίδευση είναι κοινωνικό αγαθό και εκχωρείται σε ιδιώτες με συγκεκριμένες προϋποθέσεις. 
Αναφέρει όμως το Σύνταγμα, κύριε Υπουργέ, ότι στα κοινωνικά αγαθά είναι και οι υπηρεσίες υγείας, είναι και τα μέσα μαζικής ενημέρωσης. Γιατί η Κυβέρνησή σας δεν φέρνει μια ευρύτερη ρύθμιση να καλύψει και τους πρώην συναδέλφους σας απολυμένους από την εφημερίδα, το εκδοτικό συγκρότημα, στο οποίο είχατε την τιμή να δουλεύετε για περισσότερο από είκοσι χρόνια; 
(ST)

Γιατί δεν αναφέρεται στους γιατρούς και στο νοσηλευτικό προσωπικό των ιδιωτικών νοσοκομείων; Γιατί διαχωρίζετε το θέμα αυτό; 
Εμείς δεν συμφωνούμε. Πώς εσείς έρχεστε και κάνετε επιλεκτικές αναφορές στο Σύνταγμα χωρίς να αναφέρεστε και σε αυτά τα συγκεκριμένα θέματα; Αυτό που λέει το Σύνταγμα είναι ότι αφορά το είδος και το περιεχόμενο των παρεχομένων υπηρεσιών και σε καμιά περίπτωση δεν αφορά τις εργασιακές σχέσεις. Το δημόσιο γνωρίζει ότι η εκχώρηση αφορά ιδιωτικές επιχειρήσεις. 
Ο κ. Ταλιαδούρος, που έχει μακρά γνώση και ασχολείται με τα θέματα της παιδείας, συζητώντας το θέμα αυτό μου έλεγε "αν δηλαδή ένα εκπαιδευτικό ίδρυμα δεν πηγαίνει καλά, δεν έχει μαθητές, έχει καινούριες εγκαταστάσεις, οι οποίες είναι πολύ μακρύτερα από την περιοχή στην οποία λειτουργούσε μέχρι κάποιο χρόνο, τι πρέπει να κάνει; Πρέπει να γίνει προβληματική επιχείρηση; Πρέπει να κλείσει αυτό το σχολείο;"
Αναφέρεστε σε ένα θέμα που ουσιαστικά δεν υφίσταται. Τι κάνετε δηλαδή; Διυλίζετε τον κώνωπα και καταπίνετε την κάμηλο. Σας είπαν στην Επιτροπή, σας το είπαν και στελέχη του δικού σας κόμματος, ότι μιλάμε για δέκα εννιά απολύσεις. Άρα θέμα δεν υφίσταται. Γιατί λοιπόν κάνετε αυτό σημαία και δεν πηγαίνετε να δείτε τη λειτουργία άλλων εκπαιδευτηρίων τα οποία έχουν προβλήματα, άλλα σχολεία τα οποία δεν λειτουργούν σωστά, που υπάρχουν μόνο και μόνο για να μοιράζουν απολυτήρια λυκείου και για κανένα άλλο λόγο, που είναι αυτά τα εκπαιδευτήρια στα οποία κάποιοι απολύουν και επαναπροσλαμβάνουν τους δασκάλους κάθε χρόνο καταστρατηγώντας την εργατική νομοθεσία; Εκεί να πάτε. Εκεί να δείξετε την αυστηρότητά σας. Εκεί να βάλετε κανόνες λειτουργίας. 
Αλλιώς, μας δημιουργείτε την υποψία ότι φέρνετε αυτήν την τροπολογία είτε για αν κάντε προσωπικό ρουσφέτι σε κάποιους συνδικαλιστές, φίλους του κόμματός σας, είτε για να προετοιμάζετε τη δική σας κάθοδο στις εκλογές την επόμενη φορά. Αλλιώς δεν νοείται να έχετε ξεσηκώσει όλο τον κόσμο, να έχουν βγει όλοι οι φορείς και να καταδικάζουν αυτήν την πολιτική, να έχουν βγει εφημερίδες του χώρους σας να σας λέτε ότι αυτό το πράγμα δεν μπορεί να προχωρήσει, δεν έχει λογική, ειρμό και εσείς να επιμένετε.
Αναφέρεστε στην τροπολογία του νόμου του 77 του Γεωργίου Ράλλη. Μα, αν σας ικανοποιεί όπως λέτε, μείνετε εκεί. Δεν χρειάζεται να φέρετε πρόσθετη τροπολογία. 
Αναφέρεστε επίσης επιλεκτικά στη γνωμοδότηση του κ. Τσάτσου και μάλιστα στην Επιτροπή και εδώ μας διαβάσατε την τελευταία παράγραφο, η οποία λέει "με βάση τα παρακάτω η απάντησή μας στο ερώτημα είναι ότι η υπό κρίση ρύθμιση δεν είναι απλώς συνταγματικώς ανεκτή, αλλά και συνταγματικώς επιβεβλημένη.
Ο γενικός γραμματέας του κόμματός μας, ο κ. Σιούφας, είχε την ευκαιρία στην επί της αρχής συζήτηση στην Βουλή να σας διαβάσει από την ίδια γνωμοδότηση του ίδιου καθηγητή πανεπιστημίου -που συμβαίνει να είναι διακεκριμένος συνταγματολόγος και Βουλευτής του ΠΑΣΟΚ- κάποια αναφορά από τη σελίδα εννιά. Τη διαβάσατε; Ξέρετε τι λέει; "Μετά την πάροδο της εξαετίας ο ιδιοκτήτης διατηρεί το δικαίωμα αναιτιώδους καταγγελίας για το 33% των εκπαιδευτικών που τη συμπληρώνουν". Αυτή είναι η θέση σας; Δηλαδή, μετά την πάροδο της εξαετίας μπορεί κάποιος να απολύσει το 33%; Τότε τι κουβεντιάζουμε εδώ;
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Μου επιτρέπετε;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας επιτρέπω, αν θέλετε να διευκρινίσετε κάτι, δεν έχω καμιά αντίρρηση.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Δεν ακούσατε τίποτα απ' ό,τι είπα πριν ούτε τότε, ούτε τώρα. Αλλά τώρα προσεκόμισα και τη γραπτή....
(ΤS)

Ο κύριος Πρωθυπουργός πήγε στις Ηνωμένες Πολιτείες πριν από μερικές ημέρες. Εγώ θα σας πω ότι έπρεπε να σας πάρει και εσάς για να δείτε μόνο ένα πράγμα: Όπως σε όλες τις προηγμένες χώρες του κόσμου, έτσι και στις Ηνωμένες Πολιτείες, κάθε είκοσι χρόνια ευτυχεί ένας Υπουργός να συνδέσει το όνομα του με μία μεταρρύθμιση. Το ίδιο γίνεται και στην Γαλλία -έχετε πολιτικές σχέσεις με τον τωρινό Υπουργό Παιδείας, τον κ. Λαν- στη Βρετανία και σε άλλες προηγμένες χώρες.
Ξέρετε τι θα βλέπατε εκεί, κύριε Υπουργέ; Θα βλέπατε ότι ο Τζώρτζ Μπους, ο οποίος θεωρείται συντηρητικός, της δεξιάς πτέρυγας, όπως λέτε εσείς, έχει ξεσηκώσει καμπάνια -αυτή πρέπει να μιμηθείτε- με σύνθημα: "No child left behind", δηλαδή κανένα παιδί να μη μείνει πίσω και σημαία τη μεταρρύθμιση στη δημόσια εκπαίδευση.
Εσείς έχετε αφήσει τη δημόσια εκπαίδευση, που ήταν η σημαία του φτωχού, του μεροκαματιάρη, της μεσαίας τάξης, αυτή που μας ανέθρεψε όλους, κύριε Υπουργέ, τη μεγάλη μεσαία τάξη που δημιούργησε η πολιτική του Κωνσταντίνου Καραμανλή μετά την Κατοχή και τον Εμφύλιο. Εκεί είχαν όλοι θέση για εκπαίδευση. Εκεί αναδείχθηκαν οι μεγάλοι δάσκαλοι. Οι συγγραφείς και των δικών σας βιβλία στο δημόσιο και των άλλων που ήταν στα ιδιωτικά σχολεία, ήταν δάσκαλοι στα πρότυπα ή στα δημόσια σχολεία.
Καταντήσατε τη δημόσια εκπαίδευση εκεί που την καταντήσατε και τώρα προσπαθείτε να φέρετε στην ίδια κατάντια και την ιδιωτική εκπαίδευση, κάνοντας προβληματικές τις ιδιωτικές αυτές επιχειρήσεις.
Πάρτε πίσω αυτή την τροπολογία. Δεν σας το λένε μόνο οι συνάδελφοι της Αντιπολίτευσης, σας το λένε και οι συνάδελφοι της Συμπολίτευσης. Είναι, αν θέλετε, και μέσα στη λογική της προσέγγισης του κόμματός σας με το φιλελεύθερο χώρο. Ξέρετε, είναι άλλο η αντιγραφή και άλλο η υπογραφή.
Μου θυμίζετε με αυτές τις παλινδρομήσεις σας ότι προσπαθείτε να αντιγράψετε τη Τζοκόντα και την κάνετε με βλέφαρα κατεβασμένα, με στόμα στραβό. Ή να ακολουθήσετε με συνέπεια μία πολιτική, ή μην την αντιγράφετε, κακοποιώντας τη, διότι προσφέρετε κακή υπηρεσία και σε αυτό που υποτίθεται ότι θέλετε να επιτελέσετε, αλλά και σε αυτούς που θέλουν με συνέπεια να υπηρετήσουν μια ιδεολογία.
Σας ευχαριστώ.
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΩΝ (Κωνσταντίνος Βρεττός): Ο κύριος Σκυλλάκος, Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο.
ΑΝΤΩΝΗΣ ΣΚΥΛΛΑΚΟΣ: Ανεξαρτήτως αν το Σύνταγμα λέει ρητώς ότι η παιδεία είναι κοινωνικό αγαθό, η απλή λογική και η ιστορική πείρα από αρχαιοτάτων χρόνων μάς δείχνει ότι και παλαιότερες κοινωνίες έβλεπαν -είναι εντελώς λογικό- την παιδεία ως κοινωνικό αγαθό. 
Βεβαίως, στα χρόνια που ζούμε είναι της μόδας -επιτρέψτε μου την έκφραση- η λογική των ιδιωτικοποιήσεων, της ενίσχυσης του ιδιωτικού τομέα. Η Κυβέρνηση με τη μεταρρύθμιση που έχει εισάγει, έχει διευκολύνει την ενίσχυση του ιδιωτικού τομέα, των φροντιστηρίων και των ιδιωτικών σχολείων.
Η δική μας η άποψη είναι ότι από τη στιγμή που είναι κοινωνικό αγαθό, θα έπρεπε όλα να είναι κρατικά, αναβαθμισμένα, δωρεάν και επιπέδου πολύ υψηλότερου από αυτού που βρισκόμαστε σήμερα.
Έχουμε, όμως, μία υπαρκτή κατάσταση. Σήμερα υπάρχουν σχολές. Το θέμα είναι, γιατί ενοχλεί τη Νέα Δημοκρατία και ορισμένους Βουλευτές του ΠΑΣΟΚ η στοιχειώδης υπεράσπιση κάποιων εργασιακών δικαιωμάτων, πολύ περισσότερο όταν δεν πρόκειται ακριβώς μόνο για απλή εργασία, αλλά για λειτούργημα. Τι είναι αυτό που ενοχλεί;
Η δική μας η άποψη είναι ότι θα έπρεπε το Υπουργείο να είναι πολύ πιο αποφασιστικό και να μην υπάρχει αυτό το 33%. Στον ιδιωτικό τομέα να μπαίνουν με συμβάσεις αορίστου χρόνου, να απολύονται για τις αιτίες που θα απολυόταν και ένας δημόσιος υπάλληλος -υπάρχουν οι σχετικές διατάξεις- και να ελέγχονται από τα ίδια όργανα, όπως ελέγχονται και οι δημόσιοι υπάλληλοι όταν είναι να διωχθούν από το Δημόσιο. 
Αυτή θα ήταν η σωστή λύση μια και το Σύνταγμα βλέπει με ιδιαιτερότητα τον τομέα της παιδείας. Θα μπορούσαμε να προχωρήσουμε εκεί και όχι σε μια μεσοβέζικη λύση. Πάντως από το όλο που ζητάμε εμείς καλό είναι και το λιγότερο που δίνετε κύριε Υπουργέ. Αν και δεν είμαστε απολύτως ικανοποιημένοι στηρίζουμε την τροπολογία. 
ΠΡΟΕΔΡΕΥΩΝ (Κωνσταντίνος Βρεττός): Ο κοινοβουλευτικός εκπρόσωπος του ΠΑΣΟΚ κ. Καστανίδης έχει το λόγο.
ΧΑΡΑΛΑΜΠΟΣ ΚΑΣΤΑΝΙΔΗΣ: Δημιουργήθηκε ένταση με τη ρύθμιση του άρθρου 13. Πιστεύω ότι προκλήθηκε διότι υπήρξε ένθεν κακείθεν προβολή επιχειρημάτων με ένταση. Ίσως το θέμα έχει μικρότερη σημασία, μετά τις βελτιώσεις που έκανε ο Υπουργός Παιδείας. Έγινε όμως και μια μεγάλη ζημιά. Αδίκησε όλο το υπόλοιπο νομοσχέδιο που περιλαμβάνει ρυθμίσεις όπως η αξιολόγηση και η επιμόρφωση που είναι τα μείζονα θέματα. 
Όπως όσοι υπερασπίζονται την άποψη των εργοδοτών δεν υπηρετούν τα συμφέροντά τους έτσι και αυτός που προτείνει -δηλαδή η ηγεσία του Υπουργείου Παιδείας- κάτι διαφορετικό δεν το κάνει για λόγους χθαμαλούς όπως είναι η υποψηφιότητα σε μια εκλογική περιφέρεια. Ας επιλέξουμε μια μέση οδό. Θεωρώ ότι ο ιδιοκτήτης ενός ιδιωτικού σχολείου μπορεί να ελέγξει στη διάρκεια μιας εξαετίας πολύ καλά τις αρετές και τα ελαττώματα ενός εκπαιδευτικού. Ήδη οι εκπρόσωποι των ιδιωτικών σχολείων ισχυρίζονται ότι μόνο 19 απολύσεις έχουν γίνει σε σύνολο 6.000 ιδιωτικών εκπαιδευτικών. Με το επιχείρημά του διαμορφώνουν ένα κλίμα ψυχολογικής και πραγματικής ασφάλειας. Γι' αυτό δεν αντιλαμβάνομαι γιατί αυτή η εμμονή να βρεθεί ένας τρόπος ακώλυτης απόλυσης.
Ταυτόχρονα δεν αντιλαμβάνομαι και την εμμονή των ιδιωτικών εκπαιδευτικών από τη στιγμή που έχει απολυθεί ένας ασήμαντος αριθμός, να έχουν ένα ισχυρό σύστημα κατοχύρωσης. Σκεφτόμουν πως μπορεί να βρεθεί μια συμβιβαστική λύση. Δεν επιθυμώ ένας ιδιωτικός εκπαιδευτικός να αποτελεί αντικείμενο ύστερης αξιολόγησης με κριτήρια σκοπιμοτήτων. Όταν λέω ύστερης εννοώ μετά την εξαετία διότι μέσα σ' αυτή μπορεί ο ιδιοκτήτης του σχολείου να αντιληφθεί περί τίνος πρόκειται. Για την ώρα όμως προσχωρώ στο επιχείρημα πως όσο κανείς δεν έχει βεβαία την απασχόληση προσπαθεί να δείξει αρετές αλλά μόλις την διασφαλίσει ενδεχομένως αποδεικνύει τα πραγματικά του ελαττώματα. 
Δεν πιστεύω όμως ότι οι άνθρωποι μεταμορφώνονται ξαφνικά. Ένα προσεκτικό μάτι μπορεί να καταλάβει ποιος είναι ο άνθρωπος τον οποίο απασχολεί. Δεν πιστεύω στις απότομες οβιδιακές μεταμορφώσεις. Εν πάση περιπτώσει μπορεί αν συμβεί σε ένα ελάχιστο ποσοστό εκπαιδευτικών να μεταμορφωθούν μετά την κτίση -θεωρητικά πιστεύω- της μονιμότητας. Σε αυτή την περίπτωση θα ήθελα να συμβιβάσω τις φοβίες και της μιας και της άλλης πλευράς. 
(MN)

Κύριε Πρόεδρε, ισχυρίζονται οι εκπαιδευτικοί ότι για λόγους που δεν είναι παιδαγωγικοί, ενδεχομένως και για λόγους που δεν αφορούν την ανταγωνιστικότητα του σχολείου μπορεί να απολυθούν, για λόγους συνδικαλιστικούς ή πολιτικούς.
Ισχυρίζονται επίσης οι ιδιοκτήτες των ιδιωτικών εκπαιδευτηρίων ότι ποτέ ένας πάρεδρος του Παιδαγωγικού Ινστιτούτου, που ίσως θα είναι ο επικεφαλής της τριμελούς επιτροπής, που θα αξιολογήσει τη δυσαρμονία των σχέσεων εκπαιδευτικού και σχολάρχη, δεν θα φτάσει ποτέ να υπογράψει μία απόλυση.
Αν θα έπρεπε να συμβιβάσουμε τα δύο, θα σας έκανα μία πρόταση και θα θεωρούσα ότι παρέχει πολύ μεγάλες εγγυήσεις για τη διασκέδαση των φόβων και της μιας και της άλλης πλευράς. Θα σας έκανα λοιπόν την πρόταση ο επικεφαλής της τριμελούς επιτροπής μαζί με τους εκπροσώπους της ΟΙΕΛΕ και των ιδιοκτητών των εκπαιδευτηρίων να μην είναι πάρεδρος του Παιδαγωγικού Ινστιτούτου, αλλά να είναι δικαστής. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Με το νέο Σύνταγμα δεν γίνεται. Δεν είναι δυνατόν ο δικαστής να μετέχει σε οποιοδήποτε συμβούλιο. Από 1.1.2002 ουδείς δικαστικός επιτρέπεται να μετέχει σε οποιοδήποτε συμβούλιο και ήδη αποσύρονται από εκείνα τα συμβούλια, που ιστορικά μετείχαν. 
ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, δεν πρόκειται περί συμβουλίου. Το άρθρο 13 δεν προβλέπει σύσταση συμβουλίου. Έχω την εντύπωση ότι εκδίδει απλώς διαπιστωτική πράξη. Θα κοιτάξω ακριβώς τη διάταξη του Συντάγματος, που δεν την έχω πρόχειρα αυτήν τη στιγμή. Όμως εδώ δεν είναι οι κλασσικά προβλεπόμενες υπηρεσιακές μορφές των συμβουλίων. Έχουμε απλώς διαπιστωτική πράξη, που ελέγχει τη δυσαρμονία μεταξύ του εκπαιδευτικού και του ιδιοκτήτη του εκπαιδευτηρίου. Πάντως θα επανέλθω. 
Με αυτές τις σκέψεις καταλήγω και θα επανέλθω αμέσως μετά σε κατ΄ ιδία συζήτηση, μόλις δω τη σχετική διάταξη του Συντάγματος.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουβέλης έχει το λόγο. 
ΦΩΤΙΟΣ ΚΟΥΒΕΛΗΣ: Κύριε Πρόεδρε, έχω την άποψη, αν και κρατάω την επιφύλαξη του συναδέλφου κ. Καστανίδη να δει το θέμα, αλλά δεν μπορεί δικαστικός να μετέχει, γιατί το αναθεωρημένο Σύνταγμα έχει ρητή διάταξη τι επιτρέπεται σε έναν δικαστή να κάνει έξω από το χώρο της απονομής της δικαιοσύνης. 
Πέραν αυτού, εάν αναζητούμε δικαστή, και δράττομαι της ευκαιρίας από τα όσα είπε ο κοινοβουλευτικός εκπρόσωπος του ΠΑΣΟΚ, δεν χρειάζεται να έχουμε άλλους δρόμους αναζήτησής του. Είναι ο δικαστικός έλεγχος, μπορεί να προσφύγει στη δικαιοσύνη όποιος αμφισβητεί την κρίση αυτής της τριμελούς επιτροπής. 
Είπα στην ομιλία μου, κύριε Πρόεδρε, ότι δεν έχουμε άλλη ασφαλιστική δικλείδα σ΄ αυτό το πολίτευμα, παρά τις αποφάσεις των οργάνων της διοίκησης, είτε ονομάζονται επιτροπές, είτε είναι μονοπρόσωπα, είτε είναι πολυπληθέστερα όργανα, να κρίνονται οι αποφάσεις αυτές από τη δικαιοσύνη. Και νομίζω ότι όποιος έχει εμπιστοσύνη στη δικαιοσύνη, εκεί θα πρέπει να προσφύγει. Δεν μπορώ να καταλάβω πώς είναι δυνατόν να οδηγηθεί μια υπόθεση σε κάποιους δικαστές και αυτοί να έχουν τη μεροληψία που φοβούνται οι ιδιοκτήτες των ιδιωτικών εκπαιδευτηρίων ότι θα έχει αυτή η τριμελής επιτροπή. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Οι πάρεδροι του Παιδαγωγικού Ινστιτούτου είναι στελέχη υψηλοτάτου κύρους στην εκπαίδευση και αυτό είναι κοινή παραδοχή. Οι πάρεδροι του Παιδαγωγικού Ινστιτούτου είναι στελέχη ενισχυμένων προσόντων και υψηλού κύρους. 
Θα ήθελα να σημειώσω ότι η παρατήρησή μου στον κ. Καστανίδη περί δικαστικών συμπληρώνεται και με αυτήν την τοποθέτησή μου. Θεωρώ ότι μιλάμε για στελέχη της εκπαίδευσης, που είναι τόσο ενισχυμένων προσόντων, ώστε να μη μπορεί να μιλήσει κανείς για κομματισμό, για εξαρτήσεις και πρέπει να σεβόμαστε στελέχη παρόμοιου χαρακτήρα.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι στελέχη υψηλής κομματικής προσήλωσης.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είναι Έλληνες πολίτες υψηλών προσόντων, που δεν κοιτάει κανείς τα φρονήματά τους.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Ιδιαίτερα από ορισμένους ανθρώπους, που είναι και καθηγητές πανεπιστημίου, το Προεδρείο απαιτεί να μας υποδεικνύουν συμπεριφορές. 
(KA)

ΠΡΟΕΔΡΕΥΩΝ (Κωνσταντίνος Βρεττός): Φτάσαμε, επιτέλους, στον κατάλογο των ομιλητών, με πρώτο τον Αντιπρόεδρο της Βουλής τον κύριο Σγουρίδη. Διαβάζω και τους επόμενους που είναι: ο κ. Μάνος, ο κ. Καλός, ο κ. Κοντογιαννόπουλος, ο κ. Παυλόπουλος και ο κ. Σιούφας. Αυτοί είναι οι πρώτοι έξι. 
Ο Αντιπρόεδρος της Βουλής, ο κ. Σγουρίδης, έχει το λόγο. 
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Πρόεδρε, παίρνω το λόγο για να απευθύνω συγχαρητήρια στον Υπουργό και στον Υφυπουργό, γιατί με το νομοσχέδιο αυτό επιλύει κάποια ζητήματα που αφορούν τη μειονοτική εκπαίδευση. 
Εδώ και πολύ καιρό υπήρχαν εκκρεμότητες σε θέματα της μειονοτικής εκπαίδευσης και έρχεται με το νομοσχέδιο αυτό για θέματα μειονοτικών σχολείων, συγκεκριμένα με το άρθρο 14, όπου κάνει κάποιες εύστοχες διορθώσεις για να μπορέσουν απρόσκοπτα τα σχολεία της μειονότητας, τα μειονοτικά σχολεία, που διέπονται από τη Συνθήκη της Λωζάνης, να λειτουργήσουν απρόσκοπτα. 
Όμως, υπάρχουν και κάποια άλλα ζητήματα, τα οποία θα πρέπει να τα ρυθμίσουμε με το νομοσχέδιο αυτό και σε ένα μεγάλο βαθμό, αφορούν και σχολεία τα οποία είναι εντεταγμένα στο σύστημα της δημόσιας εκπαίδευσης, είναι δηλαδή δημόσια σχολεία στα οποία φοιτούν μόνο Μουσουλμάνοι μαθητές. Συγκεκριμένα, θέλω να πω ότι υπάρχουν στην περιοχή της Ξάνθης και της Ροδόπης πέντε γυμνάσια, ένα λύκειο, ένα τεχνικό επαγγελματικό εκπαιδευτήριο, καθώς επίσης και εικοσιπέντε νηπιαγωγεία εντεταγμένα στη δημόσια εκπαίδευση. Αυτά δεν διέπονται από τη Συνθήκη της Λωζάνης. Είναι εντεταγμένα στο εκπαιδευτικό σύστημα της χώρας, αλλά παρουσιάζεται το εξής πρόβλημα, στο οποίο δίνετε μία πρώτη λύση με την παρέμβαση, την οποία κάνετε στο άρθρο 8 παρ. 9, όμως αν δεν προχωρήσετε σε μια δεύτερη παράγραφο, δεν μπορείτε να επιλύσετε το πρόβλημα αυτό. 
Τι συμβαίνει; Συμβαίνει το εξής: Σύμφωνα με το νόμο 1894/90, όλες οι σχολικές περιουσίες, κύριοι συνάδελφοι, πήγαν στους δήμους, τις κοινότητες και τις νομαρχίες. Συνεπώς, οι επιχορηγήσεις πια δίνονται στους δήμους, τις κοινότητες και τις νομαρχίες και από εκεί και πέρα μοιράζονται στα σχολεία. Όμως, συμβαίνει το εξής παράδοξο: Οι δήμοι και οι κοινότητες διορίζουν τις σχολικές επιτροπές. Υπάρχουν δήμοι και κοινότητες, και όχι μόνο στην περιοχή της Θράκης, αλλά υπάρχουν και στην υπόλοιπη Ελλάδα, που αρνούνται να ορίσουν σχολικές επιτροπές και αρνούνται να αποδεχθούν και τα χρήματα, τα οποία δίνονται από τον κρατικό προϋπολογισμό για την ενίσχυση των σχολείων. Οπότε, συμβαίνει το εξής τραγικό: Υπάρχουν δηλαδή χρήματα, αλλά δεν υπάρχουν σχολικές επιτροπές και δεν μπορούν να απορροφήσουν τα λεφτά, γιατί οι δήμαρχοι αρνούνται να δώσουν τα λεφτά αυτά σε σχολεία, που είναι εντεταγμένα στη δημόσια εκπαίδευση. 
Τι συμβαίνει; Συμβαίνει, λοιπόν, ότι θα πρέπει σε περίπτωση που δεν μπορεί ή αρνείται ο κοινοτάρχης ή ο δήμαρχος να διορίσει σχολική επιτροπή, να μπορεί να τη διορίζει ο εκάστοτε περιφερειάρχης και η οποία θα προτείνεται με κάποιο συγκεκριμένο τρόπο. 
Δίνεται αυτή η λύση στο άρθρο 8 παρ.9, όπως είπα, αλλά όμως δεν προχωράτε περαιτέρω σε ένα εδάφιο β, που να λέει ότι σε περίπτωση που ο κοινοτάρχης ή ο δήμαρχος και πιθανόν ο νομάρχης αρνείται να δώσει τα λεφτά στα σχολεία αυτά, τα χρήματα να μπορεί να τα δίδει ο περιφερειάρχης στη σχολική επιτροπή.
(NP)
Ειδάλλως, θα ξαναβρεθούμε πάλι στην τραγική περίπτωση, όπως βρέθηκαν και τα μειονοτικά σχολεία, να υπάρχουν λεφτά, να θέλει ο Κρατικός Προϋπολογισμός να τα επιχορηγήσει και να μην απορροφούνται τα λεφτά αυτά προς ζημία, φυσικά, των μαθητών. 
Καταθέτω την πρότασή μου για το πώς πρέπει να διαμορφωθεί περαιτέρω το εδάφιο β΄ της παραγράφου 9 στο άρθρο 8. 
(Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά το προαναφερθέν έγγραφα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εγώ σας το καταθέτω στα Πρακτικά, κύριε Υπουργέ. Νομίζω πως είναι τελείως διαχειριστικό το θέμα, αλλά θα δώσει μια ώθηση. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Λογιστικό είναι. 
ΠΑΝΑΓΙΩΤΗΣ ΣΓΟΥΡΙΔΗΣ: Είναι λογιστικό, αλλά είναι και διαχειριστικό. Υπάρχουν λεφτά και δεν απορροφούνται. 
Επίσης, κλείνοντας θέλω να σας υπενθυμίσω ότι έχουμε ψηφίσει μια διάταξη σε παλαιότερο νομοσχέδιο για την τοποθέτηση σαράντα γραμματέων από την Ειδική Παιδαγωγική Ακαδημία Θεσσαλονίκης στα μειονοτικά σχολεία. Αυτοί διορίζονται με το νόμο Πεπονή, με το ν. 2190, όχι με χαριστικές τοποθετήσεις, ανάλογα με το βαθμό και τα προσόντα που έχουν. Έτσι, θα υπάρχει μια κυλιόμενη κατάσταση ανά οκτάμηνο σε κάθε μειονοτικό σχολείο. Δυστυχώς, παρόλο που το άρθρο είναι ψηφισμένο και παρόλο που έχουμε κάνει τροποποίησή του, δεν προχωράμε στην υλοποίησή του. Έτσι, ενώ τα σχολεία έχουν ανάγκη από αυτήν την ενίσχυση, δάσκαλοι με την αντίστοιχη μόρφωση περιφέρονται άνεργοι. 
Εγώ αυτά τα ζητήματα ήθελα να θέσω. Και πάλι σας συγχαίρω για την παρέμβαση που κάνατε προς το θετικό για τα μειονοτικά σχολεία. Είναι κάτι πολύ σημαντικό για την Ελλάδα και για τη μουσουλμανική μειονότητα αυτό. Προχωρήστε, όμως, και στο επόμενο βήμα. 
Σας ευχαριστώ πολύ. 
ΠΡΟΕΔΡΕΥΩΝ (Κωνσταντίνος Βρεττός): Ξεκινώντας από την παρατήρηση ότι ο κ. Σγουρίδης δεν ολοκλήρωσε το χρόνο των οκτώ λεπτών, θα παρακαλούσα να συμφωνήσουμε...
ΓΕΩΡΓΙΟΣ ΚΑΛΟΣ: Όχι. Θα κόψετε την ομιλία; Μέχρι πού θα φθάσουμε;
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, κύριε Καλέ. Να εκφράσουμε την άποψή μας. Σας παρακαλώ. Τι "όχι"; Τότε, Θα τελειώσουμε σήμερα. Δεν γίνεται αλλιώς. Να ξεκαθαρίσουμε, όμως, ότι θα πάμε όσο πάει. Εντάξει; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Με μια μικρή ανοχή...
ΘΕΟΔΩΡΟΣ ΚΑΤΣΑΝΕΒΑΣ: Να μειώσουμε στα πέντε λεπτά. 
ΠΡΟΕΔΡΕΥΩΝ (Κωνσταντίνος Βρεττός): Αν διαφωνείτε με την κατάσταση, να μειώσουμε λίγο το χρόνο. Αν πάλι δεν θέλετε, πάμε μέχρι τις πεντέμισι. Κανένα πρόβλημα. Εντάξεί; Λοιπόν, μετά από αυτά έχετε αντίρρηση, κύριε Καλέ; Γιατί, εκτός των άλλων, είστε και καλός συνάδελφος. 
ΓΕΩΡΓΙΟΣ ΚΑΛΟΣ: Δηλαδή, δώσατε κανονικό χρόνο και επιπλέον δώσατε και ανοχή σε όσους μίλησαν μέχρι τώρα, κύριε Πρόεδρε. Σας παρακαλώ να συμφωνήσουμε κάτι, κύριε Πρόεδρε: Όποιος θέλει να μιλήσει σε όλα τα άρθρα, γιατί έχουμε πακέτο άρθρων δεν είναι μόνο το επίμαχο άρθρο 13, να πάρει τον κανονικό του χρόνο. Όποιος θέλει να περιοριστεί στην επίμαχη διάταξη, ας μιλήσει πέντε λεπτά μόνο. Φτάνει. 
ΠΡΟΕΔΡΕΥΩΝ (Κωνσταντίνος Βρεττός): Λοιπόν, θα ξεκινήσουμε με την πρότασή μας για πέντε λεπτά και, αν γίνει κάτι, εντάξει. Να υπενθυμίσω ότι την επόμενη εβδομάδα έχουμε και τα τρία άρθρα. Τρία άρθρα συν τις τροπολογίες. 
Τώρα θα δώσουμε το λόγο στον κ. Μάνο. 
ΣΤΕΦΑΝΟΣ ΜΑΝΟΣ: Κύριε Πρόεδρε, με το νέο Κανονισμό είναι χαρακτηριστικό του πώς γίνεται η νομοθετική εργασία. Μόλις τώρα ζητήσατε να περιορίσουν οι Βουλευτές το χρόνο τους. Ο κύριος Υπουργός, που όφειλε να είναι εδώ, αναχώρησε και τώρα έχουμε τους πληβείους να ομιλούν. Και επιπλέον τους ζητείτε να περιορίσουν και το χρόνο τους. 
Αυτός είναι ο τρόπος με τον οποίο και με το νέο Κανονισμό διενεργείται η συζήτηση.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε. Δεν απαιτούμε τίποτα. Όλοι συμφωνήσαμε και νομίζω ότι εσείς τουλάχιστον μπορείτε να καταλάβετε.
ΣΤΕΦΑΝΟΣ ΜΑΝΟΣ: Για τον Υπουργό είπα, κύριε Πρόεδρε, που δεν είναι τώρα εδώ.
ΠΡΟΕΔΡΕΥΩΝ (Κωνσταντίνος Βρεττός): Εδώ ήταν ο κύριος Υπουργός προ ολίγου. Μπορεί τώρα να του έτυχε κάποια δουλειά.
ΣΤΕΦΑΝΟΣ ΜΑΝΟΣ: Κύριε Πρόεδρε, επιτρέψτε μου. Εγώ απλώς είπα ο Υπουργός ήταν εδώ τόση ώρα, αλλά τώρα που άρχισαν να μιλούν οι Βουλευτές, ανεχώρησε.
Αν έχετε την καλοσύνη τώρα, βάλτε τον χρόνο να τρέχει, για να μείνω στον εντός των πέντε λεπτών χρόνο μου.
Κύριοι συνάδελφοι και κύριε Πρόεδρε, μου κάνει εντύπωση η εμμονή του Υπουργού για το άρθρο 13. Όταν το πρωτοέφερε στη Βουλή υπό μορφή τροπολογίας, τον παρακάλεσα τότε να την αποσύρει, για να την ξανασκεφτεί, διότι μία από τις μεγάλες κατάρες της Ελλάδος είναι οι βιαστικές και εξαιρετικά επιπόλαιες εργασιακές ρυθμίσεις γύρω από τα ζητήματα των υπηρεσιακών σχέσεων.
Αυτό ακριβώς συμβαίνει και τώρα. Παντού πληρώνουμε τέτοιου είδους ρυθμίσεις με τις εργασιακές σχέσεις. Αναφέρθη σε αυτό και ο κ. Μητσοτάκης. Και στην Ολυμπιακή Αεροπορία και στα Ναυπηγεία και στην Εθνική Τράπεζα, παντού πληρώνουμε επιπολαιότητες σαν την σημερινή. Ειπώθηκε ότι το σύνολο των εργαζομένων στην ιδιωτική εκπαίδευση είναι 6.300 και ότι συνολικά τα τελευταία 5 χρόνια απελύθησαν μετά την εξαετία 19 εκπαιδευτικοί. Απολύονται δηλαδή κατά μέσον όρο ετησίως 4 επί συνόλου 6.300.
Και τώρα σας ρωτώ εσάς, κύριε Πρόεδρε -δεν ξέρω αν έχετε παιδιά στο σχολείο- τι θα θέλατε για τα παιδιά σας; Αν σε ένα σχολείο έχει 100 καθηγητές ή δασκάλους, δεν θα ήσασταν ευτυχής, αν κάθε χρόνο το σχολείο απολύει από τους 100 τους δύο χειρότερους, προκειμένου να βρει δύο καλύτερους από αυτούς; Δεν θα ήσασταν ευτυχής, αν τουλάχιστον απελύοντο δύο; Αν απελύοντο τουλάχιστον δύο στους 100, κύριε Πρόεδρε, αυτό θα σήμαινε ότι ετησίως θα έπρεπε να απολύονται τουλάχιστον 120 και όχι 4.
Εάν εγώ ήμουν Υπουργός στη θέση του κ. Ευθυμίου, θα αναζητούσα τρόπους όχι πώς να περιορίσω τις τέσσερις απολύσεις σε καμία, αλλά πώς θα αυξηθεί ο αριθμός των απολυομένων, σύμφωνα με την αξιολόγηση που γίνεται, έτσι ώστε να γίνονται συνεχώς καλύτεροι οι καθηγητές. Εάν κάτι έπρεπε να επιδιώκει το Υπουργείο, δεν είναι πώς θα προστατεύσει το 100% των εκπαιδευτικών, αλλά πώς θα δημιουργήσει τις συνθήκες εκείνες, ώστε να φεύγουν οι χειρότεροι, για να έρχονται οι καλύτεροι.
Αυτό θα έπρεπε να κάνει κάποιος που νοιάζεται για τα παιδιά και όχι για τις ψήφους των συνδικαλιστών. Αυτό νομίζω εγώ τουλάχιστον ότι θα έπρεπε να κάνει.
Θα ήθελα να επισημάνω και κάτι ακόμη, διότι άκουσα διάφορες υποστηρικτικές φωνές από την πλευρά της Αριστεράς. Τόσο για τους γιατρούς όσο και για τους εκπαιδευτικούς θα έπρεπε να υπάρχει μικρότερη προστασία από αυτή που υπάρχει για όλους τους υπολοίπους. Γι' αυτούς ειδικώς στη διεκδίκηση της βελτίωσης της ποιότητας τόσο στην εκπαίδευση όσο και στις υπηρεσίες υγείας, θα έπρεπε κάθε χρόνο να βρεθεί ένας τρόπος οι χειρότεροι να φεύγουν, για να αναπληρώνονται με καλύτερους. Αυτό θα έπρεπε να είναι η επιδίωξη μιας πολιτείας που νοιάζεται για το γενικό καλό.
Είπε ο κύριος Υπουργός διάφορα πράγματα για το άρθρο 8 του Συντάγματος και ισχυρίστηκε ότι τάχατες κατά παραχώρησιν ασκείται η ιδιωτική εκπαίδευση. Κάθε άλλο. Αυτό είναι τελείως ανακριβές. Το Σύνταγμα αντιθέτως κατοχυρώνει το δικαίωμα της ιδιωτικής εκπαίδευσης. Επωφελούμαι τώρα της δήλωσης Τσάτσου και θα διαβάσω το τελευταίο εδάφιο, διότι εκεί ο άνθρωπος λέει σωστά πράγματα. Λέει δηλαδή ότι το δικαίωμα ίδρυσης και λειτουργίας ιδιωτικών σχολείων προστατεύεται συνταγματικά. Δεν το παραχωρεί ο κ. Ευθυμίου αυτό ή κάποιοι παρατρεχάμενοί του. Το Σύνταγμα δίδει αυτό το δικαίωμα. Και στη συνέχεια λέει ότι η άσκηση είναι λειτουργικά δεσμευμένη.
Και τώρα μπαίνουμε στην πολύ μεγάλη σύγχυση. Εκλαμβάνουν μερικοί στο Υπουργείο Παιδείας ότι η άσκηση της εποπτείας συνδέεται με τις εργασιακές σχέσεις των εκπαιδευτικών. Αυτό είναι εποπτεία; Αν είναι ποτέ δυνατόν! Θα πρέπει κάποιος να βρεθεί κάποια ώρα να τους πει "τι είναι αυτά που λέτε"! Εποπτεία για την ποιότητα του παρεχομένου έργου, το καταλαβαίνω. Αλλά να παρεμβαίνει το Υπουργείο στο όνομα του άρθρου 8 -πλήρης διαφθορά!- και να λέει ότι δεν επιτρέπει ή ότι δημιουργεί δυσκολίες στο να διώξουν τους χειρότερους και να φέρουν καλύτερους; Αυτά είναι πρωτοφανή πράγματα!
(ΕΒ)
Είναι απίστευτα τα πράγματα τα οποία συζητούμε στη Βουλή, κύριε Πρόεδρε. 'Όχι, δεν θα έπρεπε να προστατευθούν περισσότερο, θα έπρεπε επαναλαμβάνω να διευκολυνθούν οι απολύσεις των χειροτέρων. Από την ώρα που θα αρχίσει να ισχύει αυτό, θα δημιουργηθούν και οι προϋποθέσεις να βελτιωθεί η νοοτροπία και η έφεση των ιδίων των εκπαιδευτικών να είναι καλύτεροι. Διότι μην έχετε την παραμικρή αμφιβολία. Μπορεί κάποιος να μου πει μα αφού έτσι και αλλιώς δεν γινόντουσαν απολύσεις, τι φωνάζεις; Θα σας πω τι φωνάζω. Δεν γινόντουσαν μεν απολύσεις, αλλά ο φόβος των απολύσεων μπορεί να υπήρχε. Και αυτό ίσως κάτι συγκρατούσε, ενώ τώρα θα δημιουργηθεί η νοοτροπία, θα δημιουργηθεί η νοσηρή εκείνη νοοτροπία που κατοχυρώνει στην πραγματικότητα την αίσθηση της μονιμότητας. Θα αισθάνεται ο καθένας ότι μπορεί να κάνει ό,τι θέλει, αλλά κάποιος θα τον προστατεύσει, οι συνδικαλιστικοί εκπρόσωποί του, ο εκπρόσωπος του Παιδαγωγικού Ινστιτούτου. Σημειώστε ότι οι καλοί εκπρόσωποι του Παιδαγωγικού Ινστιτούτου, δεν κάθονται πολύ καιρό εκεί, καταλήγουν σε κάποιο ιδιωτικό σχολείο ή Μωραϊτη θα πάνε, ή στο Κολλέγιο. Αυτή είναι η πραγματικότης. Και αν κάτι θέλαμε θα ήταν να βρούμε τρόπο να αυξηθεί ο αριθμός των απολύσεων και όχι να τις απαγορεύσουμε. 
ΧΑΡΗΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο για μισό λεπτό.
ΠΡΟΕΔΡΕΥΩΝ (Κωνσταντίνος Βρεττός): Κύριε Καστανίδη, ξέρετε πόσο σας αγαπώ και πόσο σας εκτιμώ. Μη δημιουργείτε πρόβλημα. Τώρα ξεκίνησαν οι συνάδελφοι. Αν αρχίσουμε με τους κοινοβουλευτικούς εκπροσώπους, δεν θα προχωρήσουμε. Τώρα συμφωνήσαμε σε κάποια πράγματα.
ΧΑΡΗΣ ΚΑΣΤΑΝΙΔΗΣ: Μόνο μισό λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
ΧΑΡΗΣ ΚΑΣΤΑΝΙΔΗΣ: Κύριε Πρόεδρε, την προηγούμενη φορά που μίλησα, πρότεινα την αντικατάσταση ως Προέδρου της Επιτροπής που διαπιστώνει τη δυσαρμονία του Παρέδρου του Παιδαγωγικού Ινστιτούτου με δικαστή. Μου αντιλέχθηκε ότι οι δικαστές κατά το Σύνταγμα δεν μπορούν να συμμετέχουν. Δεν είχα πρόχειρο εκείνη την ώρα το Σύνταγμα, προσέτρεξα όμως στο Σύνταγμα και το άρθρο 89 στη δεύτερη παράγραφό του λέει ρητά "Κατ' εξαίρεση επιτρέπεται στους δικαστικούς λειτουργούς να εκλέγονται μέλη της Ακαδημίας Αθηνών ή του διδακτικού προσωπικού ανωτάτων εκπαιδευτικών ιδρυμάτων, καθώς και να μετέχουν σε συμβούλια ή επιτροπές που ασκούν αρμοδιότητες πειθαρχικού, ελεγκτικού ή δικαιοδοτικού χαρακτήρα". Η διαπίστωση της δυσαρμονίας κατά την άποψή μου θα μπορούσε να υπαχθεί στην έννοια του ελεγκτικού. Η ελεγκτική αρμοδιότητα συνήθως αφορά οικονομικές υποθέσεις. Κατά την άποψή μου το Σύνταγμα δεν μπορεί να ερμηνευθεί με τόσο στενό τρόπο, θα μπορούσε και μια διαπιστωτική πράξη να ανήκει στα όρια της ελεγκτικής αρμοδιότητας και συνεπώς να είναι μέτοχος δικαστής στην επιτροπή. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ.Καλός έχει το λόγο. Βάζω πέντε λεπτά επειδή κάτι θέλετε να πείτε παραπάνω. Θα υπάρξει αυτή η ανοχή την οποία υπαινιχθήκαμε.
ΓΕΩΡΓΙΟΣ ΚΑΛΟΣ: Κύριε Πρόεδρε, δεν είναι το μόνο άρθρο το οποίο συζητούμε και μάλιστα επικεντρωνόμαστε εδώ γιατί όπως είπε και ο επίτιμος Πρόεδρος της Νέας Δημοκρατίας και ιδεολογικά και προγραμματικά, αλλά δεν μπορούμε να μείνουμε μόνο σ' αυτό.
'Ακουσα με πολύ προσοχή στην πρωτολογία του τον κύριο Υπουργό Παιδείας, να μας λέει το εξής καταπληκτικό και αμίμητο ότι το ΠΑΣΟΚ ακολουθεί στο χώρο της ιδιωτικής εκπαίδευσης, δηλαδή και σ' αυτό το χώρο, συνεπή πολιτική. Μα, γι' αυτό ανησυχούμε. Δεν το λέω σχηματικά, το λέω ουσιαστικά. Ανησυχούμε μήπως και εδώ μεταφερθούν όλες εκείνες οι αγκυλώσεις, όλα εκείνα τα στραβά του δημόσιου τομέα που δυστυχώς έχει απαξιωθεί με τις αποφάσεις της Κυβέρνησης με το σαθρό νομοθετικό πλαίσιο με όλο εκείνο το ράβε ξήλωνε που συνεπέστατα εμείς καταγγέλουμε και κανείς δεν μας ακούει από το Υπουργείο Παιδείας, μεταφερθεί και το μικρόβιο σ' αυτά τα σχολεία που βασισμένα στην ιδιωτική πρωτοβουλία και στον αγώνα των εκπαιδευτικών τους, έφτασαν σ' ένα ζηλευτό σημείο σήμερα. Λέω λοιπόν, κύριε Υπουργέ, όπως τα κάνατε συνεπέστατα ρόιδο στη δημόσια εκπαίδευση, θέλετε τώρα να τα κάνετε συνεπέστατα μούσκεμα και στην ιδιωτική εκπαίδευση.

Και εξηγούμαι λοιπόν. Ακούσαμε όταν έγινε αναλυτικότατη συζήτηση πριν λίγες ημέρες στη Διαρκή Επιτροπή Μορφωτικών Υποθέσεων ότι εκείνο που ανησυχεί τους ιδιωτικούς εκπαιδευτικούς, που είπαμε ότι τους τιμούμε και θεωρούμε ότι προσφέρουν θετικό έργο, αλλά υποστηρίζουμε καθαρά στη Νέα Δημοκρατία ότι όχι μόνο δεν θα τους κατοχυρώσει, αλλά θα τους εκθέσει σε διετή κύκλο επανάληψης των συμβάσεων, ούτε καν σε εξαετή περίοδο, θα το δείτε από την εφαρμογή, όλα γράφονται στα Πρακτικά και θα δείτε ποιος έχει δίκιο, κύριε Υπουργέ, σας το έχουμε ξαναπεί και δεν μπορέσατε να αντειπείτε τίποτε, να πούμε λοιπόν προς αυτούς τους εκπαιδευτικούς ότι αν αυτά που ακούσαμε από τον εκπρόσωπό τους περί του ότι δεν είναι τάχα λίγες αλλά είναι πολλές οι απολύσεις αλλά είναι απολύσεις κάτω από το τραπέζι, είναι ιδιότυπα καθεστώτα συμφωνιών εργασιακών, εγώ θα σας έλεγα ότι τότε δεν έχετε ανάγκη όλες αυτές τις γνωματεύσεις από συνταγματολόγους καθηγητές, όπως ο κ. Τσάτσος, οι οποίοι σας λένε ότι πρέπει να ασκείτε εποπτεία, διότι τότε ομολογείτε ευθέως ότι όλα αυτά τα χρόνια που λειτούργησε σταθερότατα αυτό το καθεστώς, των τριάντα πέντε ετών εργασιακής ειρήνης υπέρ των ιδιωτικών σχολείων και της ποιότητας εκπαίδευσης, εσείς δεν ασκούσατε εποπτεία και δεν ασκούσε ούτε το Υπουργείο Εμπορίου και έχετε ευθύνες που τόσα χρόνια είστε κυβέρνηση, ούτε το Υπουργείο Παιδείας, συλλογικά ούτε η εκπαίδευση. Δηλαδή αν το Υπουργείο Παιδείας έκανε σωστό έλεγχο και σωστή εποπτεία θα υπήρχαν όλα αυτά που σήμερα καταγγέλλονται και δεν αποδεικνύονται; Όχι. Επομένως, αφήστε το, είναι σαθρό επιχείρημα. 
Πάμε στην ουσία, λοιπόν. Έρχεστε και αυτό το αγαθό που εκχωρεί η πολιτεία για λόγους ουσίας στην ιδιωτική πρωτοβουλία να το παράγει και να το αποδώσει κοινωνικά, να το στρεβλώσετε, στρεβλώνοντας τους όρους του ανταγωνισμού. 
Και για να σταθώ σε αυτό που είπε ο κ. Κουβέλης που τον άκουσα με πολύ προσοχή προηγουμένως ως εκπρόσωπο κόμματος της Αντιπολίτευσης, θα ήθελα να σας πω κάτι που δεν ειπώθηκε και δεν διευκρινίστηκε αρκετά και αξίζει να το πούμε τώρα που συζητάμε στην Ολομέλεια αυτό το άρθρο.
Ειπώθηκε μα, καλά στο δικαστικό έλεγχο δεν κρίνονται όλα αυτά; Μα, καλά δεν πάνε στα δικαστήρια και οι μεν και οι δε όταν τους αφορά η απόλυση ή η μη απόλυση; Λέω, ναι. Ξέρετε, λοιπόν, γιατί έρχεστε και βάζετε -να απαντήσουμε και να ακούσει ο ελληνικός λαός- αυτό το σουρωτήρι, αυτή τη δέσμευση στην ιδιωτική πρωτοβουλία της τριμερούς επιτροπής; Θα σας το πω εγώ. Γιατί δεν έχει κερδηθεί μέχρι σήμερα στα δικαστήρια καμία μα καμία από τις προσφυγές όλων εκείνων που θεωρούσαν ότι αδίκως ως άνθρωποι που δεν πληρούσαν τα προσόντα, εδιώχθησαν από τα ιδιωτικά σχολεία, αυτής της μειοψηφίας γιατί σας είπαμε ότι οι ιδιωτικοί εκπαιδευτικοί στο σύνολό τους κάνουν στη μεγάλη τους πλειοψηφία, σωστή δουλειά. 
Να πούμε, λοιπόν, την πρόταση της Νέας Δημοκρατίας. Αυτή τη στιγμή πάρτε προς τα πίσω, βγάλτε δηλαδή από το σώμα του νομοσχεδίου αυτή τη διάταξη και ελάτε να αντικαταστήσετε αυτό το προϊόν της τριμερούς συμφωνίας εδώ και τριάντα πέντε χρόνια επί Γεωργίου Ράλλη, που λειτούργησε ως θεσμικό καθεστώς ικανό να δώσει και στην ιδιωτική πρωτοβουλία τα φόντα να αποδώσει καλό προϊόν εκπαίδευσης στον ελληνικό λαό, ελάτε επαναλαμβάνω, να το αντικαταστήσετε αφού βάλετε τους εκπροσώπους και των δύο πλευρών στο ίδιο τραπέζι. Εσείς είπατε ότι διαπιστώσατε κάποια σύγκλιση απόψεων, όταν εμείς με πρωτοβουλία μας ως Νέα Δημοκρατία και με τη συμφωνία όλων των κομμάτων τους καλέσαμε στη Διαρκή Επιτροπή να πουν τις απόψεις τους. Αν υπάρχουν, λοιπόν, τέτοια ψήγματα, κύριε Πρόεδρε, καλής προαίρεσης να δημιουργηθεί ένα νέο modus vivedi μεταξύ των δύο πλευρών και να λειτουργήσει, τότε κάντε το. Αν όμως, δεν αισθάνεστε ικανοί όπως μέχρι σήμερα να το πράξετε από εδώ και στο εξής στις λίγες ημέρες που απομένουν, τότε αφήστε επιτέλους τα ελληνικά σχολεία να λειτουργήσουν και να δώσουν εκπαίδευση όπως την έδωσαν γιατί δίνουν εξετάσεις καθημερινά υπέρ του μορφωτικού συμφέροντος του ελληνικού λαού χωρίς αυτούς τους αποκλεισμούς. Δηλαδή αφήστε καθαρά να δουλέψει το καθεστώς που δεν έφταιξε σε τίποτε για να έρθετε σήμερα να το αλλάξετε.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντογιαννόπουλος έχει το λόγο.
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, θα ήθελα να επαναλάβω αυτό που είπα στην προηγούμενη συνεδρίαση, να εκφράσω την ικανοποίησή μου διότι επιτέλους δημιουργούνται βάσιμες ελπίδες ότι με την ψήφιση των έξι πρώτων άρθρων του νομοσχεδίου επιτέλους θα επικρατήσουν στη δημόσια εκπαίδευση, η αξιολόγηση, η διοίκηση και η επιμόρφωση των εκπαιδευτικών που αποτελούν τις βασικές προϋποθέσεις για την ποιοτική αναβάθμιση της δημόσιας εκπαίδευσης.
(PN)
Ταυτόχρονα θα ήθελα να διατυπώσω τους φόβους και να κάνω έκκληση στην πολιτική ηγεσία του Υπουργείου οι διατάξεις αυτές να εφαρμοστούν, να μη μείνουν κενό γράμμα. Διότι με ανησυχούν αυτά που ακούω από ορισμένες πλευρές και που ακούσαμε τελευταία. Άκουσα επώνυμο εκπαιδευτικό να ισχυρίζεται ότι με αυτές τις διατάξεις η κυβέρνηση επιχειρεί την αστυνόμευση της κρίσης του σχολείου. Αλλά χάρηκα όταν από τον ίδιο σταθμό και με σχόλιό της η ΕΛΕΥΘΕΡΟΤΥΠΙΑ επισημαίνει την πραγματικότητα, μιας ανώνυμης εκπαιδευτικού που ζητάει να αξιολογηθεί γιατί έχει σπουδάσει, κάνει προσπάθειες στο σχολείο και όλα αυτά καταστρέφονται μέσα στο τέλμα της ισοπέδωσης και της υποβάθμισης που υπάρχει σήμερα. Αυτή είναι η φωνή των εκπαιδευτικών που αγωνιούν πράγματι για την αναβάθμιση της δημόσιας εκπαίδευσης και τη συνδυάζουν απόλυτα με την αξιολόγηση. Ζητούν οι εκπαιδευτικοί να αξιολογηθούν. 
Είπα και πάλι χθες ότι θεωρώ ότι αδικεί το νομοσχέδιο και την προσπάθεια για την ποιοτική αναβάθμιση της δημόσιας εκπαίδευσης, η τροπολογία που αφορά τις εργασιακές σχέσεις των ιδιωτικών εκπαιδευτικών. Διότι στην περίπτωση αυτή δεν παραβιάζεται μόνο η λαϊκή σοφία που λέει μη θίγετε τα κακώς κείμενα. Γίνεται κάτι ακόμα χειρότερο. Θίγονται τα καλώς κείμενα. Διότι τα τελευταία χρόνια μετά τις αναστατώσεις που ήταν στην προηγούμενη δεκαετία στα ιδιωτικά σχολεία υπάρχει εργασιακή ειρήνη. Τα ιδιωτικά σχολεία δεν απήργησαν. Λειτουργούν κάτω από συνθήκες πάρα πολύ ικανοποιητικές. Αντίθετα η ρύθμιση αυτή είναι εκείνη η οποία δημιούργησε πάλι και φοβάμαι θα δημιουργήσει συνεχώς αναστατώσεις στο χώρο της ιδιωτικής εκπαίδευσης. Και λυπάμαι διότι απουσιάζει ο Υπουργός για να ακούσει την πραγματικότητα. Απ' όσα είπε πριν πιστεύω ότι δεν είναι επαρκώς ενημερωμένος. Το καθεστώς "ουδείς απολύεται στην ιδιωτική εκπαίδευση" καθιερώθηκε με το νομοθετικό διάταγμα 651/70 της δικτατορίας που όριζε ότι οι ιδιωτικοί εκπαιδευτικοί διορίζονται για μια τριετία, αυτοδικαίως ανανεούμενη εφόσον λειτουργεί το σχολείο. Πάνω σ' αυτή τη διάταξη, αυτή η ερμηνεύτηκε ότι ουδείς απολύεται. Και το εργασιακό καθεστώς στην ιδιωτική εκπαίδευση θεσμοθετήθηκε με τον 682/77 που είχα την τιμή να εισηγηθώ ως Υφυπουργός Παιδείας στη Βουλή τότε. Και το καθεστώς αυτό καθιέρωσε προνομιακές εργασιακές σχέσεις για τους ιδιωτικούς εκπαιδευτικούς οι οποίες έδωσαν τη δυνατότητα να επικρατήσει εργασιακή ειρήνη. Και οι εργασιακές αυτές σχέσεις, οι προνομιακές, συνάδουν πράγματι με το λειτούργημα το οποίο επιτελούν οι ιδιωτικοί εκπαιδευτικοί. Και παραμένω υπέρμαχος της προστασίας των ιδιωτικών εκπαιδευτικών, περισσότερο από οποιονδήποτε άλλο εργαζόμενο διότι επιτελεί ένα έργο πολύ πιο ευαίσθητο απ' όλους τους άλλους εργαζόμενους. Αλλά από το σημείο αυτό μέχρι της υπερβολής να καθιερωθεί οιονεί μονιμότητα στον ιδιωτικό χώρο -και την οιονεί μονιμότητα την σηματοδοτεί ότι η κρίση για τους περιορισμένους λόγους απόλυσης, εναπόκειται σε μια επιτροπή που προεδρεύει δημόσιος υπάλληλος, που σημαίνει ότι όπως έγινε και στο δημόσιο, τα υπηρεσιακά συμβούλια κρίνουν ότι ουδείς απολύεται.
Και θέτω το απλό ερώτημα: Μετά την 11η Σεπτεμβρίου εμφανίστηκε δημόσιος εκπαιδευτικός ντυμένος Άραβας στο σχολείο. Απολύθηκε αυτός ο δημόσιος εκπαιδευτικός; Όχι βεβαίως δεν απολύθηκε. Εάν αυτός εμφανιζόταν στο ιδιωτικό σχολείο θα απολυόταν; Με την ίδια λογική, που δεν απολύθηκε στο δημόσιο, έτσι δεν θα απολυθεί στο μέλλον και από το ιδιωτικό σχολείο. 
(XA)

Δημιουργούνται λοιπόν συνθήκες όχι υπερπροστασίας υπέρ της οποίας είμαι, αλλά μονιμότητας, που αναιρούν τη βάση της ιδιωτικής εκπαίδευσης. Διότι η ιδιωτική εκπαίδευση, κύριε Υπουργέ, αξιολογείται με τον πιο αποτελεσματικό τρόπο, που δεν είναι άλλος από την αποδοχή των γονιών να πληρώνουν για εκπαιδευτικές υπηρεσίες που θα μπορούσαν να τις έχουν δωρεάν. Αυτή είναι η πιο σκληρή αξιολόγηση.
Πώς είναι δυνατόν, όταν αυτή η αξιολόγηση επιβάλλει συνθήκες ανταγωνισμού, να θεωρούμε ότι ένα σχολείο, που έχει ικανοποιητικού επιπέδου εκπαιδευτικούς, μετά από έξι χρόνια μπορεί αυτό το επίπεδο να το κάνει από καλό άριστο; Γιατί στην ουσία αυτό του λέμε. Δεν μπορείς να βελτιώσεις τους εκπαιδευτικούς. Απεναντίας, δημιουργούμε συνθήκες εφησυχασμού, του εφησυχασμού που έχει οδηγήσει στο δημόσιο τομέα στην απαξίωση της δημόσιας εκπαίδευσης.
Γι' αυτό είμαι ριζικά αντίθετος κατ' αρχήν με αυτήν τη ρύθμιση σύμφωνα με την οποία θα τίθενται υπό την κρίση ενός οιωνεί Υπηρεσιακού Συμβουλίου οι λόγοι απόλυσης του ιδιωτικού εκπαιδευτικού. Ας τους κρίνει η δικαιοσύνη και ας προστατεύσετε το πλαίσιο εργασίας των ιδιωτικών εκπαιδευτικών, που είναι σίγουρο ότι σήμερα παραβιάζεται σε πολλά σημεία. Διότι δεν ασκείται η επιβαλλόμενη εποπτεία και σε προηγούμενες καταρτίσεις συμβάσεων όπου γίνονται καταστρατηγήσεις, αλλά προσφέρεται μια προστασία σ' εκείνο το σημείο όπου δεν υπάρχει πρόβλημα. Ελάχιστοι μόνο εκπαιδευτικοί έχουν απολυθεί μέχρι σήμερα μ' αυτές τις διατάξεις. Γι' αυτό και δηλώνω, επειδή θα απουσιάζω την ερχόμενη Τρίτη στο Συμβούλιο της Ευρώπης, ότι καταψηφίζω αυτήν τη διάταξη. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Στην πράξη βέβαια δεν έχει νόημα, πολιτικά έχει το νόημα της.
Ο κ. Παυλόπουλος έχει το λόγο.
Ορίστε, παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μου επιτρέψετε να γυρίσω λίγο πίσω στην ονομαστική ψηφοφορία η οποία διεξήχθη στην αρχή της σημερινής συνεδρίασης. Αυτή η ονομαστική ψηφοφορία ούτε τυχαία ήταν ούτε το αποτέλεσμά της είναι δυνατόν να περάσει απαρατήρητο. 
Πρώτα πρώτα η ονομαστική ψηφοφορία αφορούσε τρία από τα άρθρα εκείνα που αποτελούν στην ουσία τη ραχοκοκαλιά του νομοσχεδίου, τα άρθρα 3, 4 και 5 τα οποία καταγγέλθηκαν από το σύνολο της Βουλής ως άρθρα τα οποία εισάγουν τον κομματικό νεποτισμό στον τόσο ευαίσθητο χώρο της εκπαίδευσης γενικότερα. Είναι άρθρα τα οποία και κομματικούς εγκαθέτους δημιουργούν και υποβάλλουν την έννοια της αξιολόγησης στα καβδιανά δίκρανα της κομματικής σκοπιμότητας. Και το αποτέλεσμα το μαρτυρεί.
Είναι πρωτοφανές αυτό το οποίο συνέβη. Εκατόν τριάντα επτά μόνο συνάδελφοι από το χώρο της Πλειοψηφίας, από το σύνολο των εκατό πενήντα επτά συναδέλφων του ΠΑΣΟΚ εψήφισαν υπέρ. Είκοσι συνάδελφοι του ΠΑΣΟΚ με τον τρόπο τους αποδοκίμασαν αυτήν τη ρύθμιση.
Και το ζήτημα είναι το εξής. Ξέρει ή δεν ξέρει ο κύριος Υπουργός ότι αυτό το νομοσχέδιο στα τρία βασικά του άρθρα πήρε μια πλειοψηφία η οποία είναι κάτω από το όριο ασφαλείας της κοινοβουλευτικής πλειοψηφίας, που με τα σημερινά δεδομένα είναι 143 ψήφοι; Αυτό το νομοσχέδιο στην ουσία καταψηφίστηκε πολιτικά. Θεσμικά μπορεί να πήρε ψήφο και να μπορέσει να ισχύσει. Πολιτικά είναι νόθο, έκθετο. Πολιτικά αυτό το νομοσχέδιο αποδοκιμάστηκε από την πλειοψηφία της Βουλής, ακόμα και από την κοινοβουλευτική πλειοψηφία. 
Και αυτό είναι το οποίο δικαιολογεί, αλλά και επιβάλλει σε μας, τη Νέα Δημοκρατία, εφόσον με την ετυμηγορία του ελληνικού λαού γίνει κυβέρνηση, να καταργήσει, όπως έχουμε δεσμευθεί, όλες αυτές τις διατάξεις και ιδίως τη διάταξη του άρθρου 13, για την οποία θα μιλήσω στη συνέχεια, και να παραμείνουμε στο σημερινό καθεστώς. 
Δεν είναι δηλαδή μόνο πολιτική η θέση της Νέας Δημοκρατίας. Είναι ιδεολογική η θέση της στο σημείο αυτό. Είναι η ψήφος της Βουλής που στην ουσία αποδοκίμασε όλη αυτή τη ρύθμιση η οποία επιβάλλει στη Νέα Δημοκρατία το νομοσχέδιο αυτό να το καταργήσει από νόμο του κράτους, όταν η Νέα Δημοκρατία θα είναι κυβέρνηση, πράγμα που θα πράξει.
Και έρχομαι στο άρθρο 13 το οποίο έρχεται στη συνέχεια. Το άρθρο 13, όπως τόνισα στην αρχική μου παρέμβαση χθες δένει με όλη τη φύση και την ουσία του νομοσχεδίου. Στην ουσία τι κάνει το άρθρο 13; Το άρθρο 13 εισάγει ένα ιδιότυπο καθεστώς μονιμότητας εκπαιδευτικών στο χώρο της ιδιωτικής εκπαίδευσης. Αυτό κάνει.
Επικαλείται το Υπουργείο αποφάσεις δικαστηρίων και δη του Συμβουλίου της Επικρατείας, που καμία σχέση δεν έχουν με τη ρύθμιση την οποία φέρνει. Πέραν δε τούτου επικαλέστηκε το Υπουργείο ότι υπήρχαν δήθεν καταχρήσεις και επομένως έπρεπε να μπουν αυτοί οι φραγμοί.
Τονίζω ότι από την εμπειρία την οποία έχουμε, καταχρήσεις δεν υπήρξαν. Η σημερινή νομοθεσία για την προστασία των συμφερόντων των ιδιωτικών εκπαιδευτικών ήταν υπέρ επαρκής. 
Πρέπει βεβαίως να σας πω ότι η ιδιωτική εκπαίδευση παραμένει πάντοτε δημόσια υπηρεσία ακόμα και όταν είναι στα χέρια των ιδιωτών. Και υπάρχουν κανόνες τους οποίους προβλέπουν οι νόμοι. Και αυτοί οι κανόνες μέχρι τώρα λειτούργησαν σωστά. Αυτούς τους κανόνες που προσπαθεί το Υπουργείο να εισαγάγει αυτή τη στιγμή, είναι κανόνες οι οποίοι επιχειρούν να δημιουργήσουν προϋποθέσεις ενός ιδιότυπου καθεστώτος κρατικοποίησης και δημοσιοποίησης της ιδιωτικής εκπαίδευσης για λόγους που πολύ καλά γνωρίζει η Κυβέρνηση. Δεν είναι δε ακριβές -αντιθέτως είναι ανακριβέστατο- το ότι υπήρξε οιοδήποτε πρόβλημα σε ό,τι αφορά καταχρηστική άσκηση των σχετικών διατάξεων. 
Λέω δε το εξής στο Υπουργείο: Και αν θεωρεί ότι οι διατάξεις που ισχύουν σήμερα -πράγμα που δεν είναι ακριβές, το τονίζω- δεν επαρκούν για να προστατεύσουν τα συμφέροντα των ιδιωτικών εκπαιδευτικών και ότι τα συμφέροντα αυτά εθίγησαν από καταχρηστικές παρεμβάσεις, το ερώτημα είναι το εξής: Αγνοεί το Υπουργείο ότι και σήμερα, ιδίως μετά την αναθεώρηση του Συντάγματος, η έννοια της καταχρηστικής άσκησης δικαιώματος επιτρέπει σε οιονδήποτε εκπαιδευτικό, εάν υπάρχει καταχρηστική εφαρμογή των διατάξεων αυτών, να προσφύγει στη δικαιοσύνη και να ζητήσει να μην ισχύει η απόλυσή του; Αγνοεί το Υπουργείο το άρθρο 281 του Αστικού Κώδικα, θωρακισμένο πλέον με τις νέες εγγυήσεις που περιέχει το άρθρο 25 του Συντάγματος και σε ό,τι αφορά την καταχρηστική άσκηση δικαιώματος και σε ό,τι αφορά την διενέργεια των ατομικών δικαιωμάτων; Αγνοεί το Υπουργείο ότι αποτελεί επαρκέσταση ασφαλιστική δικλείδα για να θωρακιστούν οι ιδιωτικοί εκπαιδευτικοί;
Το Υπουργείο εθελοτυφλεί. Και τονίζω ότι η διάταξη αυτή είναι απαράδεκτη και πολιτικά και θεσμικά και από εμάς θα καταργηθεί όταν η Νέα Δημοκρατία θα είναι κυβέρνηση για να επανέλθουμε πάλι στο σημερινό καθεστώς.
Αυτό δε που θέλησε, σε μια προσπάθεια συγκερασμού των απόψεων, να τονίσει ο κ. Καστανίδης δεν ισχύει. Δηλαδή η πρόταση σύμφωνα με την οποία στην επιτροπή, η οποία θα αποφαινόταν σχετικά με τις απολύσεις, να προΐσταται δικαστικός. Πέραν του ότι εν πάση περιπτώσει -το ξανατονίζω- το Σύνταγμα το ίδιο ορίζει ότι μπορούν να μετέχουν δικαστικοί κατ' εξαίρεση σε συλλογικά όργανα, επιτροπές και συμβούλια μόνο για θέματα δικαιοδοτικά -που δεν είναι εδώ-πειθαρχικά -που δεν είναι εδώ- και ελεγκτικά που σημαίνει έλεγχο διαχείρισης όπως έχει πει ο νομολογία, εγώ θα πω ευθέως στον κ. Καστανίδη ότι διαφωνούμε με τη ρύθμιση γενικά. Και δικαστικός να προΐστατο δεν συνιστά εγγύηση γιατί δεν είναι αυτός η πλειοψηφία. Διαφωνούμε με το σύστημα.
Υπάρχει για τους ιδιωτικούς εκπαιδευτικούς-το τονίζω για να μείνει στα Πρακτικά- η ασφαλιστική δικλείδα της κατάχρησης δικαιώματος η οποία μπορεί να αποτελέσει την ασπίδα προστασίας τους εναντίον εκείνων των ιδιωτικών εκπαιδευτηρίων που καταχρώνται των δικαιωμάτων τα οποία τους παρέχει η κείμενη νομοθεσία. Και αυτό το αποκρύπτει το Υπουργείο. Και γιατί το κάνει αυτό το Υπουργείο; Το απέδειξε. Είναι εναντίον κάθε ιδιωτικού θεσμού. 
Εδώ φαίνονται ακριβώς, όσο και αν προσπάθησε η εκσυγχρονιστική, δήθεν, Κυβέρνηση Σημίτη να παραποιήσει την πραγματικότητα, τα όρια του εκσυγχρονισμού.
Στην πραγματικότητα -το τονίζω- συγκεντρωτισμός γραφειοκρατικός με υπολείμματα τριτοκοσμικού σοσιαλισμού είναι αυτό το οποίο βλέπουμε εδώ. Αποδείχθηκε κατά τη διαδικασία αναθεώρησης του Συντάγματος όπου η Νέα Δημοκρατία, προκειμένου να μην υπάρχει η αιμορραγία του συναλλάγματος και η πορεία χιλιάδων φοιτητών στο εξωτερικό, ζήτησε τη δημιουργία μη κερδοσκοπικού χαρακτήρα Ανωτάτων Εκπαιδευτικών Ιδρυμάτων στην Ελλάδα. Και η Κυβέρνηση το αρνήθηκε. Γιατί το αρνήθηκε; Γιατί ακριβώς δεν θέλει την ιδιωτική εκπαίδευση. Και αυτό το αποδεικνύει εδώ με το άρθρο 13. Δεν τη θέλει. Θέλει θεσμούς που μπορεί να χειραγωγήσει, γιατί διαπνέεται από αυτόν τον κρατισμό με τον οποίο γαλουχήθηκε. Και φάνηκε και με άλλους θεσμούς. Φάνηκε με την Τοπική Αυτοδιοίκηση που όσα χρόνια την ήλεγχε, μέχρι να γίνει εξουσία το ΠΑΣΟΚ, τότε ακριβώς τη στήριζε. Τώρα δεν τη στηρίζει γιατί δεν την ελέγχει. Ό,τι δεν ελέγχει η Κυβέρνηση του ΠΑΣΟΚ, αυτό δεν το στηρίζει. 
Το ίδιο κάνει και με την ιδιωτική εκπαίδευση τώρα. Το ίδιο κάνει και με την οικονομία γενικότερα, η οποία πάσχει από το γεγονός ότι οιαδήποτε ιδιωτικοποίηση γίνεται ή γίνεται με το ζόρι ή γίνεται στρεβλά και τα αποτελέσματα ακόμα και σε επίπεδο τραπεζικό είναι ορατά τη στιγμή που μιλάμε.
Άρα, λοιπόν, αυτό το νομοσχέδιο στο σύνολο των άρθρων, αλλά και στο άρθρο 13 -το τονίζω- είναι δείγμα γραφής του τι σημαίνει κρατισμός, τι σημαίνει παρεμβατισμός, τι σημαίνει άρνηση οιασδήποτε ιδιωτικής πρωτοβουλίας και ιδίως τι σημαίνει άρνηση ιδιωτικής εκπαίδευσης. 
Γι' αυτό και για λόγους ιδεολογικούς, αλλά και για λόγους θεσμικούς, όπως είπα πριν, που αφορούν τη λειτουργία της Βουλής, δεσμευόμαστε ότι θα καταργήσουμε τις σχετικές του διατάξεις στο σύνολο, ιδίως δε τα άρθρα 3, 4, 5 και 13.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, νομίζω ότι με τη συμπλήρωση τριών ημερών συζήτησης θα πρέπει να έχετε βγάλει αρκετά συμπεράσματα για το άρθρο 13 και την ιδιωτική εκπαίδευση.
(BM)
Πρώτον, είκοσι Βουλευτές της κυβερνητικής πλειοψηφίας δεν έρχονται σήμερα να λάβουν μέρος στην ψηφοφορία. Αλλά πέρα από αυτό πόσες φορές σε κυβερνητική πλειοψηφία Βουλευτές δηλώνουν -και είναι σχεδόν δέκα- ότι θα καταψηφίσουν τη ρύθμισή σας; Δεν σας προβληματίζει αυτό; Μπορεί με την κυβερνητική πλειοψηφία, την οποίαν έχετε και στην ονομαστική ψηφοφορία που θα γίνει, να την κερδίσετε τη διάταξη. Αλλά έχετε χάσει και από πλευράς εντυπώσεων το υπόλοιπο νομοσχέδιο -σας το είπα και προχθές- αλλά και για το συγκεκριμένο θέμα, που το δημιουργήσατε χωρίς να υπάρχει λόγος.
Επικαλεστήκατε πριν από λίγο ξανά και καταθέσατε και στα Πρακτικά τη γνωμοδότηση του κ. Τσάτσου. Και προφανώς θα αναφερόσασταν σε μένα που έκανα κι εγώ χρήση αυτής της παραπομπής. Υπάρχει όμως μία διαφορά, κύριε Υπουργέ: Εσείς γράφετε στη ρύθμιση "κατά" τη συμπλήρωση της εξαετίας και ο κ. Τσάτσος λέει "μετά" τη συμπλήρωση της εξαετίας υπάρχει το δικαίωμα αναιτιώδους καταγγελίας του 33% του προσωπικού. 
Νομίζω ότι αντιλαμβάνεστε πολύ καλά τι σημαίνει η λέξη "κατά" και τι σημαίνει η λέξη "μετά". Αυτό δηλαδή, το οποίον όλοι σας λέμε, ότι η λέξη "κατά τη συμπλήρωση" δεν έγινε η απόλυση, άρα από τον υπόλοιπο εργασιακό βίο σε ένα ιδιωτικό εκπαιδευτήριο ο ιδιωτικός εκπαιδευτικός δεν μπορεί να απομακρυνθεί. Είναι αυτό που σας τονίζουν οι συνάδελφοί μου για την ιδιότυπη μονιμότητα, την οποίαν καθιερώνετε.
Εγώ θα ήθελα, χωρίς να προσθέσω οτιδήποτε άλλο, να σας πω ότι και τούτη την ώρα μπορείτε να λειτουργήσετε συμβιβαστικά και συνθετικά. Δώστε τη δυνατότητα στα ιδιωτικά σχολεία όχι του 33% που λέει αυτή η διάταξη, διότι δεν νομίζω ότι θα είναι παράφρων κάποιος που έχει ιδιωτικό σχολείο να απολύσει το ένα τρίτο των εκπαιδευτικών του. Αυτό δεν πρόκειται να συμβεί ποτέ. Βάλτε ένα ποσοστό. Να απολύει το 10%. Την ώρα που έχετε τη συνταγματική κάλυψη ότι και η αναιτιώδης απόλυση έχει την προστασία των δικαστηρίων.
Αν το ερευνήσετε και συμβουλευθείτε τους νομικούς σας συμβούλους θα σας πουν ότι το "αναιτιώδες" δεν σημαίνει ότι τελείωσε, απολύθηκε και δεν μπορεί να ζητήσει ο απολυόμενος την προστασία των δικαστηρίων. Είναι συνταγματική αρχή που καθιερώθηκε και ξεκαθαρίστηκε και με την τελευταία Αναθεώρηση του Συντάγματος.
Δεν θέλετε 10%; Βάλτε ένα μικρότερο ποσοστό. Συνεννοηθείτε γι' αυτό ετούτη την τελευταία ώρα. Μην αιχμαλωτίζετε όμως, μην απονευρώνετε, μην ευνουχίζετε το διευθυντικό δικαίωμα. Διότι μπορεί να είναι δημόσια υπηρεσία και κοινωνικό αγαθό η ιδιωτική εκπαίδευση, αλλά δεν παύει ο χώρος στον οποίον αυτή ασκείται να είναι μία επιχείρηση. Όταν έρχεστε και τους δένετε τα χέρια ουσιαστικά τους λέτε "σας καταργούμε". Πείτε το ευθέως, ότι δεν θέλετε ιδιωτική εκπαίδευση. Θα ήταν πιο συνεπές. Αλλά βρείτε έναν μέσο δρόμο.
Εγώ δεν λέω 33%. Βάλτε ένα μικρότερο ποσοστό. Δώστε τη δυνατότητα να το έχει ως διευθυντικό δικαίωμα και κρατήστε μια ισορροπία μεταξύ της μιας και της άλλης πλευράς. Σας είναι μία λύση. Και σταθείτε στην επισήμανση, την οποίαν σας έκανε ο κ. Παυλόπουλος, ότι έχει την προστασία του δικαστηρίου κατά το Σύνταγμα και σε αναιτιώδη απόλυση ο πολίτης. Μπορεί να ζητήσει την προστασία του δικαστηρίου. Αυτό δεν σας καλύπτει πέρα από τις γενικές διατάξεις του Αστικού Κώδικα; Αλλά βρείτε μία μέση λύση.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εθνικής Παιδείας και Θρησκευμάτων κ. Γκεσούλης έχει το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Κύριε Πρόεδρε, κύριοι συνάδελφοι, αυτά τα άρθρα του σχεδίου νόμου που συζητάμε έχουν περιεχόμενο με πολύ ιδιαίτερο ενδιαφέρον και αξία για το ελληνικό σχολείο. Εδώ μέσα σ' αυτά τα άρθρα αναφέρονται σημαντικές παρεμβάσεις που εμπλουτίζουν το ελληνικό σχολείο, όπως είναι τα Κέντρα Περιβαλλοντικής Εκπαίδευσης, τα Εργαστηριακά Κέντρα Φυσικών Επιστημών, ο σχολικός επαγγελματικός προσανατολισμός. Είναι μία σειρά από παρεμβάσεις που δίνουν στοιχεία ποιότητας στο νέο σχολείο.
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ...
(ST)
NIKOΛΑΟΣ ΓΚΕΣΟΥΛΗΣ: Παρακαλώ πάρα πολύ, κύριε Σιούφα, εσείς είχατε την ευκαιρία να μιλήσετε όπως και όλοι οι συνάδελφοι και προσανατολίσαμε όλη την κουβέντα εκεί: όχι στο περιεχόμενο της εκπαίδευσης του σχολείου, συζητάμε μόνο για τους ιδιωτικούς εκπαιδευτικούς και το ιδιωτικό σχολείο. Αυτό είναι το περιεχόμενο που δώσατε στη συζήτηση. Αυτές είναι οι προτεραιότητές σας. Δεν είναι η προτεραιότητά σας το σχολείο το δημόσιο, στο οποίο φοιτά το 94% των ελληνόπουλων, μιλάτε για το 6%. Δεν συμμερίζονται όλοι τις απόψεις σας. Είναι μικρός ο αριθμός. Όμως αυτές είναι οι ιεραρχήσεις του κόμματός σας και μερικών άλλων συναδέλφων.
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, να είστε προσεκτικός με τις γενικεύσεις τις οποίες κάνετε, σας παρακαλώ πάρα πολύ. 
NIKOΛΑΟΣ ΓΚΕΣΟΥΛΗΣ: Παρακαλώ, εγώ σας άκουσα με πολύ μεγάλη προσοχή. Σας παρακαλώ να ακούσετε.
Έρχομαι στο εξής τώρα επί του θέματος που έχει γίνει κυρίαρχο στην ελληνική κοινωνία και το αναδείξαμε εδώ στην Αίθουσα με ένα νομοσχέδιο που είναι οι μεγάλες διαρθρωτικές αλλαγές της εκπαίδευσης. Φέρνουμε την αξιολόγηση μετά από είκοσι χρόνια, μιλάμε για την περιφερειακή ανασυγκρότηση της εκπαίδευσης, μιλάμε για την επιμόρφωση των εκπαιδευτικών και τόσα άλλα που ανέφερα και συζητάμε ένα θέμα κυρίαρχο. Ας έρθω και εγώ λοιπόν στο συγκεκριμένο θέμα να κάνω δυο-τρία σχόλια.
Κυρίες και κύριοι συνάδελφοι, κατά' αρχήν αυτή η ρύθμιση είναι συνέχεια προηγούμενων ρυθμίσεων που ξεκινούν από το 1977, δεν προκύπτουν σήμερα. Υπάρχει ένα νομικό πλαίσιο, το οποίο γνωρίζουν όσοι ασχολήθηκαν με το θέμα και το γνωρίζουν πολύ καλά και οι ιδιοκτήτες και οι ιδιωτικοί εκπαιδευτικοί και όσοι άλλοι έτυχε να ασχοληθούν περισσότερο, δεν προκύπτει σήμερα. 
Τι συνέβαινε; Στα δύο πρώτα χρόνια ένας ιδιωτικός εκπαιδευτικός μπορούσε να απολυθεί όποτε ήθελε ο ιδιοκτήτης. Τα επόμενα τέσσερα χρόνια, αφού δεν τον είχε απολύσει, παρέμενε στο σχολείο και μετά τον έκτο χρόνο -με τις προηγούμενες διατάξεις, δεν είναι τωρινές- γινόταν αορίστου χρόνου. Αυτό συνέβαινε μέχρι τώρα.
Ερχόμαστε πιο κάτω. Μπορούσε να απολυθεί; Και βέβαια. Μετά από τον έκτο χρόνο, εάν υπήρχαν κάποιοι λόγοι. Αυτά γίνονταν αν υπήρχε ανεπάρκεια, αν υπήρχε ανικανότητα, αν υπήρχαν μια σειρά ζητήματα, τα οποία αντιμετωπίζονταν με τις προηγούμενες διατάξεις.
Ερχόμαστε τώρα να δούμε πού είναι το καινούριο που δημιουργήσαμε. Πρώτον, θέλω να σημειώσω το εξής: το ιδιωτικό σχολείο δεν είναι καθόλου αντιπροσωπευτική περίπτωση. Κάποιοι νομίζουν ότι παίρνοντας το ιδιωτικό σχολείο, παίρνουν την πιο αντιπροσωπευτική περίπτωση της ιδιωτικής επιχείρησης. Είναι η πιο ατυχής έκφραση. Και θα αιτιολογήσουμε γιατί συμβαίνει αυτό. Είναι η πιο ατυχής εκδοχή για όποιον το κάνει και εκεί δημιουργείται η παραπλάνηση. 
Πιο είναι το θέμα; Ειπώθηκε από συναδέλφους και άκουσα με πάρα πολλή προσοχή όλους ότι ο ιδιωτικός εκπαιδευτικός είναι ένας εργαζόμενος. Άρα δεν έχει δικαίωμα ο ιδιοκτήτης να τον απολύσει; Θα του στερήσουμε το διευθυντικό δικαίωμα να απολύει; 
Εδώ τίθεται το εξής θέμα: το ιδιωτικό σχολείο πουλάει -να το πω έτσι- τι; Το εκπαιδευτικό έργο, που είναι η γνώση που είναι κοινωνικό αγαθό. Και ποιος το παράγει αυτό; Το παράγει ο ιδιωτικός εκπαιδευτικός. Άρα δεν πρόκειται για μια δραστηριότητα, η οποία είναι οποιαδήποτε, σε οποιαδήποτε άλλη ιδιωτική επιχείρηση. Εδώ έρχεται το Σύνταγμα και λέει και απαντά ότι το εκπαιδευτικό αγαθό αυτό καθεαυτό που είναι κοινωνικό αγαθό πρέπει να ελέγχεται, να περιφρουρείται όσον αφορά την παρεχόμενη ποιότητά του.
Αν υποθέσουμε ότι ανοίγει ένα σχολείο σήμερα με δώδεκα εκπαιδευτικούς. Στα δύο πρώτα δεν απολύει τους εκπαιδευτικούς, στα επόμενα τέσσερα τους κρατάει, έρχεται ο έκτος χρόνος και έχει δικαίωμα να απολύει το 33% αναιτίως. Εσείς προτείνετε τι; Να απολύονται και οι δώδεκα; Και πότε μετά θα έχει συνέχεια σχολείου για να μπορεί να παρέχει το εκπαιδευτικό αγαθό που θέλει το Σύνταγμα να προστατεύσει;
Άρα λοιπόν δεν είναι το θέμα ότι, ούτε μονιμοποιούμε, ούτε παρεμβαίνουμε στην ιδιωτική πρωτοβουλία όσον αφορά το σχολείο. Γιατί το ιδιωτικό σχολείο δεν είναι αντιπροσωπευτική περίπτωση. Και εδώ δημιουργείται μια πλάνη, η οποία περνά, γιατί δεν οφείλει να γνωρίζει ο κάθε πολίτης τι ακριβώς είναι το συγκεκριμένο θέμα. Όταν λέτε "έρχεσαι στο ιδιωτικό σχολείο, στην ιδιωτική επιχείρηση" -αυτή είναι επιχειρηματολογία- "και μονομοποιείς" εδώ τίθεται ένα θέμα. Δεν είναι αυτό. Δεν έχει καθόλου σχέση με αυτό. Και ειλικρινά εγώ έχω πολύ σεβασμό για τον κάθε συνάδελφο που άκουσα με πολλή προσοχή, αλλά όμως να έχουμε ένα θέμα μεγάλο εδώ, μεγάλες διαρθρωτικές αλλαγές στην εκπαίδευση, και να το έχουμε εστιάσει σε ένα τόσο μικρό που το κάνετε;

Είναι και εκεί η πλάνη για όσους νομίζουν ότι είναι ιδιωτικό το θέμα και εμείς υπονομεύουμε την ιδιωτική πρωτοβουλία. Όχι! Πρόκειται για σχολείο που είναι διαφορετικού τύπου δραστηριότητα. Αυτή είναι η πραγματικότητα.
ΔΗΜΗΤΡΙΟΣ ΣΙΟΥΦΑΣ: Άρα, δεν αλλάζετε τίποτα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Ψαχαρόπουλος.
ΠΑΝΑΓΙΩΤΗΣ ΨΑΧΑΡΟΠΟΥΛΟΣ: Κυρία Πρόεδρε, ο κύριος Υφυπουργός έχει απόλυτο δίκιο. Το νομοσχέδιο το οποίο συζητούμε δεν έχει μόνο το άρθρο 13, έχει και άλλα άρθρα. 
Στην ενότητα που συζητάμε, μέσα στα άρθρα 8 και 9 που έχουν να κάνουν με την οργάνωση κλπ, αναφέρεται δεκαπέντε φορές ότι όλα θα γίνουν με απόφαση του Υπουργού Παιδείας. Τι το χρειαζόσαστε αυτό το νομοσχέδιο; Αφού μπορείτε να το κάνετε με μία απόφασή σας, είναι ανάγκη να ταλαιπωρείται το Σώμα;
Εξάλλου, αυτά που θα γίνουν σε αυτά τα δύο άρθρα έχει σχέση με την αποκέντρωση, που είναι κάτι καλό όπως όλοι συμφωνούμε. Δεκαπέντε αποφάσεις του Υπουργού Παιδείας στα δύο αυτά άρθρα, ονομάζεται αποκέντρωση ή συγκέντρωση;
Υπάρχει το άρθρο 10, το οποίο αναφέρεται στα διδακτικά βιβλία. Είναι το πιο σύντομο άρθρο, είναι τρεις-τέσσερις γραμμές. Το διάβασα με ενδιαφέρον. Όλοι ξέρουμε τι συμβαίνει με τα διδακτικά βιβλία. Περίμενα να διαβάσω πώς θα βελτιωθούν τα διδακτικά βιβλία. Ξέρετε με τι ασχολούνται αυτές οι γραμμές; Με το πώς θα γίνεται η φόρτωση και η εκφόρτωση των διδακτικών βιβλίων, η μεταφορά τους. Κύριε ελέησον!
Υπάρχει ένα άρθρο για τις σχολικές βιβλιοθήκες. Βεβαίως και τα σχολεία χρειάζονται σχολικές βιβλιοθήκες, αλλά ξέρετε τι αναφέρεται εκεί; Ποια θα είναι τα προσόντα του βιβλιοθηκονόμου, μεταξύ των οποίων είναι ότι πρέπει να έχει και ένα δίπλωμα αλλοδαπής αντίστοιχο και ισότιμο του ελληνικού. Πολλοί προσπάθησαν να μου εξηγήσουν πώς μπορεί ένα δίπλωμα να είναι ισότιμο, αλλά να μην είναι αντίστοιχο. Δεν το έχω καταλάβει. Εάν κάποιος από εσάς το κατάλαβε, παρακαλώ να μου το πει.
Έρχομαι τώρα στο περίφημο άρθρο 13, το οποίο, όπως και τα άλλα μέρη του νομοσχεδίου, θα κάνει ακριβώς τα αντίθετα από αυτά που λέει. Θα κάνει τα πράγματα χειρότερα στην παιδεία. Θα πέσει το εκπαιδευτικό επίπεδο. Θα πέσει η επίδοση κατά μέσο όρο στην Ελλάδα.
Θα αναφέρω τυπικά και ουσιαστικά στοιχεία. Τα τυπικά στοιχεία, παρά τα όσα μοιράστηκαν και ειπώθηκαν, νομίζω ότι θα καταπέσουν στα ακυρωτικά δικαστήρια, αν όχι εδώ, στα δικαστήρια της Ευρώπης, γιατί είναι αντίθετα με το Πρωτόκολλο της Ευρωπαϊκής Σύμβασης των Δικαιωμάτων του Ανθρώπου και των θεμελιωδών ελευθεριών που έχουν κυρωθεί με το νόμο του 1974 και έχουν ενσωματωθεί στο άρθρο 28 του Συντάγματος. Αυτό θα πέσει στα ακυρωτικά δικαστήρια.
Εάν διαβάσετε τη γνωμοδότηση του κ. Τσάτσου που μας μοίρασε ο κ. Υπουργός, λέει κάτι που δεν το προσέξαμε. Λέει στο τέλος ότι οι περιορισμοί που επιβάλλει το κράτος στον επιχειρηματία, γίνονται για να εξασφαλίσουν την ποιότητα του παρεχόμενου έργου. Με την τροπολογία αυτή αυξάνεται ή μειώνεται η ποιότητα; Φυσικά μειώνεται.
Θα διαβάσω μία φράση από λόγο του Ελευθέριου Βενιζέλου σε εγκαίνια ιδιωτικού εκπαιδευτηρίου στις 25 Μαΐου 1929. "Εις τα ιδιωτικά εκπαιδευτήρια γίνεται δυνατόν όπως πραγματοποιούνται αι μεγαλύτεραι και επιτυχέστεραι καινοτομίαι, διότι τα ιδιωτικά εκπαιδευτήρια, τελούντα απλώς υπό την εποπτεία του Κράτους και συμμορφούμενα μόνο προς τας γενικάς κατευθύνσεις του, έχουν την ελευθερίαν, της οποίας στερούνται τα δημόσια και δια τούτο δύνανται να επιτελέσουν μεγαλυτέρας προόδους." Αυτό που είπε ο Βενιζέλος, το έχουμε διαπιστώσει και με ποσοτικές μελέτες του εκπαιδευτικού συστήματος.
Καταθέτω το λόγου του Βενιζέλου για τα Πρακτικά, όπως επίσης και μια μελέτη που πρόσφατα τελειώσαμε σε ένα μικρό κέντρο εκπαιδευτικής έρευνας που έχουμε, τους Φιλελεύθερους, και καλώ από του Βήματος αυτού όποιον θέλει να κάνει λίγη πραγματική ποιοτική έρευνα στην εκπαίδευση -όχι πολιτική- και έχει ένα πτυχίο, ίσως από αγγλοσαξωνικό πανεπιστήμιο, να μας προσεγγίσει και να τον πάρουμε για να κάνει λίγη δουλειά.
(Στο σημείο αυτό ο Βουλευτής κ. Ψαχαρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Σύμφωνα με αυτή τη μελέτη που κατέθεσα και την οποία γράψαμε στα Αγγλικά, διότι δεν υπάρχει ελληνικό έγκυρο περιοδικό να την υποβάλλουμε, τα ιδιωτικά σχολεία κατά μέσο όρο έχουν μεγαλύτερη επίδοση κατά 2 περίπου μονάδες από τα δημόσια. Γιατί θέλει να τα καταστρέψει αυτά ο κύριος Υπουργός;
Εάν περάσει το άρθρο 13 θα έχει τα αντίθετα αποτελέσματα για αυτούς που προσπαθεί να προστατεύσει, θα αυξήσει την ανεργία. Ένας ιδιωτικός εκπαιδευτικός θα πάψει να προσλαμβάνει για να μην μπει σε όλη αυτή τη διαδικασία. Ίσως κάποτε μείνουν οι χειρότεροι, μέχρι να κλείσει το εκπαιδευτήριο, μέχρι να γίνουν όλα Ολυμπιακή Αεροπορία και δεν ξέρω τι άλλο.
Αντί να βάλει αυτή την τροπολογία στο ιδιωτικό, το νομοσχέδιο έπρεπε να βάλει αυτή την τροπολογία στο δημόσιο.
(XP)

Έπρεπε να πει ότι αξιολογούνται όλοι και ότι εκείνοι που δεν αξιολογούνται καλά θα βοηθηθούν. Δεν θα απολυθούν, διότι είναι δημόσιοι υπάλληλοι. Θα πάνε σε μια άλλη υπηρεσία, στην οποία θα δείξουν μεγαλύτερο ταλέντο. Το νομοσχέδιο που έχουμε μπροστά μας είναι ένα αίσχος. Όχι μόνο δεν θα βελτιώσει τα πράγματα στην παιδεία, αλλά θα τα χειροτερεύσει. Σας το υπογράφω. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Θεωρώ υποχρέωσή μου να διαμαρτυρηθώ για όσα συνέβησαν χθες σε ένα ιδιωτικό σχολείο. Μπήκαν οι κάμερες στην τάξη και παρακολουθούσαν το μάθημα και τους εκπαιδευτικούς, δηλαδή την εκπαιδευτική διαδικασία, το κορυφαίο έργο του σχολείου. Σίγουρα αυτό μας γυρνά πάρα πολύ πίσω. Δηλαδή υπάρχουν ακόμα μεσαιωνικά φαινόμενα, φαινόμενα αυταρχισμού, ποτ θα έπρεπε να έχουν εκλείψει από την ελληνική παιδεία. Επιβεβαιώνουν δε τις ανησυχίες μας και τους προβληματισμούς μας, τεκμηριώνοντας την πάγια τακτική του ΠΑΣΟΚ να ενισχύει θεσμικά τις εργασιακές σχέσεις στο χώρο της ιδιωτικής εκπαίδευσης. Και βέβαια αυτό δεν ήταν το μόνο σχολείο. Κάμερες και μικρόφωνα υπάρχουν και σε άλλα σχολεία μέσα στις τάξεις. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Πάντως με παρέμβασή μας οι κάμερες αποσύρθηκαν. 
ΝΙΚΟΛΑΟΣ ΛΕΒΟΓΙΑΝΝΗΣ: Το γνωρίζουμε αυτό, κύριε Υπουργέ. Τιμά το Υπουργείο η άμεση παρέμβασή του. Επελήφθη η εισαγγελική αρχή.
Από το 1981 που είναι Κυβέρνηση το ΠΑΣΟΚ είχε σταθερές, πάγιες θέσεις στα προγράμματά του και στα νομοθετήματά του για τις εργασιακές σχέσεις των ιδιωτικών εκπαιδευτικών. Οι θέσεις αυτές είναι παρόμοιες με αυτές που περιέχονται στο άρθρο 13. Δεν έχουμε μια απλή ιδιωτική επιχείρηση, που παράγει αγαθά προς πώληση. Το ιδιωτικό σχολείο είναι ένας χώρος, στον οποίο καλλιεργείται το ύψιστο αγαθό της παιδείας κατά παραχώρηση από το Σύνταγμα. Γι΄ αυτό είναι υποχρέωση της πολιτείας να εποπτεύει τον τρόπο, με τον οποίο λειτουργούν. Ο έλεγχος αυτός γίνεται μέσα από τη νομοθεσία. Αυτό συνέβαινε και πριν το 1981. 
Το ιδιωτικό σχολείο επιπλέον εκδίδει τίτλους σπουδών, που είναι ισότιμοι με τους τίτλους που εκδίδει το δημόσιο σχολείο. Η προφορική βαθμολογία από το λύκειο του ιδιωτικού σχολείου είναι βαθμός πρόσβασης μέσω των πανελληνίων εξετάσεων στην ανώτερη και ανώτατη εκπαίδευση. Δεν πρέπει λοιπόν να υπάρχει εποπτεία; Δεν πρέπει ο εκπαιδευτικός να είναι ελεύθερος να ασκεί το έργο του και να αξιολογεί αντικειμενικά το μαθητή του; 
Έγινε αναφορά σε αριθμούς απολύσεων και παρουσιάστηκε μια ειδυλλιακή εικόνα, που ενδεχομένως αφορά κάποια μεγάλα σχολεία. Όμως τι γίνεται στις συνοικίες και στην περιφέρεια; Τα περισσότερα σχολεία που έχουν απέξω τον τίτλο "παιδικός σταθμός" είναι ιδιωτικά νηπιαγωγεία. Βάζουν τον τίτλο του "παιδικού σταθμού", ενώ σε ποσοστό πάνω από 50% έχουν προνηπιακές και νηπιακές τάξεις, διότι έτσι δεν υπάγονται στην εποπτεία του Υπουργείου Παιδείας, αλλά στην εποπτεία του Υπουργείου Υγείας. Πολλοί από τους εργαζόμενους εκεί είναι νηπιαγωγοί ή βρεφονηπιοκόμοι. Κάνουν όμως και τις καθαρίστριες και τις μαγείρισσες. Αυτοί δεν υπάγονται στις εργασιακές σχέσεις των εκπαιδευτικών και των ιδιωτικών εκπαιδευτικών.
(MN)
Υπάγονται στις εργασιακές σχέσεις που προκύπτουν από τις ελεύθερες συμβάσεις εργασίας της ΓΣΕΕ κλπ. Εκεί οι συνθήκες είναι τραγικές και θα πρέπει να λάβουμε υπόψη μας και αυτά τα φαινόμενα και πιστεύω ότι κάποτε θα πρέπει και το Υπουργείο Παιδείας να ελέγξει αυτές τις δραστηριότητες διότι ομολογουμένως σε όλα τα επίπεδα υπάρχουν πάρα πολλά προβλήματα. 
Πρέπει να κατανοήσουμε ότι δεν είναι παρέμβαση έτσι όπως την περιγράφετε κύριοι συνάδελφοι και δεν καταλαβαίνω με ποια λογική δεχόμαστε παρεμβάσεις σε αυτό τον τομέα του Συνδέσμου Ελληνικών Βιομηχανιών. Μα δεν είναι εργοστάσιο τα σχολεία. Δεν είναι εμπορικές επιχειρήσεις εν πάση περιπτώσει, δεν είναι σούπερ μάρκετ. Και δεν θέλω να κάνω άλλους χαρακτηρισμούς. 
Πρέπει να υπερασπιστούμε εκείνες τις αρχές και εκείνους τους θεσμούς που κατοχυρώνουν την πνευματική ελευθερία του εκπαιδευτικού να ασκήσει απόλυτα το υψηλό επιστημονικό, παιδαγωγικό, πνευματικό του έργο. Μα δεν μπορούμε αυτό να το αφήσουμε στις ανεξέλεγκτες διαθέσεις των επιχειρηματιών που πολλές φορές αγαπητοί συνάδελφοι, οι πραγματικοί επιχειρηματίες σε πολλές απ' αυτές τις δραστηριότητες τις εκπαιδευτικές τις μικρές ή μεγάλες δεν είναι καν οι εκπαιδευτικοί. Μπορεί μπροστά να υπάρχει κάποιο όνομα οι πραγματικοί επιχειρηματίες πολλές φορές δεν είναι καν εκπαιδευτικοί. Πως θα υπάρξουν οι απαιτούμενες προϋποθέσεις για να ασκεί ακώλυτα και ελεύθερα το πνευματικό του έργο ο δάσκαλος. 
Εγώ πιστεύω πως το ιερό λειτούργημα του δασκάλου πρέπει να το υπερασπιζόμαστε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ταλιαδούρος έχει το λόγο.
ΣΠΥΡΙΔΩΝ ΤΑΛΙΑΔΟΥΡΟΣ: Κυρία Πρόεδρε, η διάταξη του άρθρου 13 παρά την άποψη του κυρίου Υπουργού ότι επιφέρει ισορροπία στις εργασιακές σχέσεις και ότι κινείται στα πλαίσια του Συντάγματος είναι συνταγματικά έωλη και πολιτικά επικίνδυνη. Η πρόθεσή σας κύριε Υπουργέ, να διασφαλίσετε την εργασιακή θέση δίκην δημοσίου των ιδιωτικών εκπαιδευτικών, αποτελεί στρεβλωτική παρέμβαση στην ιδιωτική εκπαίδευση που λειτουργεί εδώ και δεκαετίες υπό συνθήκες ελεύθερης αγοράς και ανταγωνισμού σε συνδυασμό με την αυξημένη κοινωνική προστασία που ήδη παρέχεται στους εκπαιδευτικούς αναγνωρίζοντας τη σημασία του υψηλού λειτουργήματός τους. Το Υπουργείο Παιδείας όφειλε αντί να επιχειρεί να ποδηγετήσει την ιδιωτική εκπαίδευση δίνοντάς της τα χαρακτηριστικά του δημοσίου, δηλαδή τη νοοτροπία της μονιμότητας και του εφησυχασμού να κινητοποιήσει τις αρμόδιες υπηρεσίες του για την πάταξη φαινομένων παρανομίας και καταστρατήγησης των εργασιακών σχέσεων όπου αυτά υπάρχουν και όχι να ασχοληθεί με τις απολύσεις 19 ανθρώπων σε πέντε χρόνια.
Το Υπουργείο Παιδείας με την επιτροπή που θέλει να θεσμοθετήσει καταλύει την ελευθερία των σχολείων να προβαίνουν στη δική τους αξιολόγηση του εκπαιδευτικού προσωπικού η οποία είναι απαραίτητη για να διατηρηθεί η υψηλή ποιότητα της εκπαίδευσης την οποία παρέχουν και την οποία αν δεν διατηρήσουν οι γονείς που πληρώνουν από το υστέρημά τους υψηλά δίδακτρα για να απολαύσουν αυτή την ποιότητα θα τα απορρίψει. Μήπως κύριε Υπουργέ, αυτό ακριβώς επιζητείτε; Αφού με τις αλλεπάλληλες εκπαιδευτικές μεταρρυθμίσεις και αντιμεταρρυθμίσεις δεν κατορθώσατε να ανεβάσετε το επίπεδο της δημόσιας εκπαίδευσης επιχειρείτε σήμερα να ισοπεδώσετε την ιδιωτική; 
Σε κάθε περίπτωση ο δημόσιος έλεγχος στα ιδιωτικά σχολεία δεν μπορεί να οδηγεί στην αναίρεση του ιδιωτικού τους χαρακτήρα, θεμελιώδες γνώρισμα του οποίου είναι η ελευθερία στο διδακτικό προσωπικό η οποία όπως είπα και πριν αποτελεί το βασικό κεφάλαιο του σχολείου. Εκεί στηρίζεται η φήμη του και η ελκυστικότητά του στην αγορά. Με την ίδια λογική αύριο θα μπορέσετε να προχωρήσετε και σε διατάξεις ανάλογες σε νοσοκομεία, διότι και αυτά είναι κοινωνικά αγαθά ή στην ιδιωτική ραδιοφωνία ή τηλεόραση ή και σε άλλες επιχειρήσεις. Και γι' αυτό το σύνολο του επιχειρηματικού κόσμου και των φορέων τους αντιδρούν. 
Τέλος είναι αντίθετο κύριε Υπουργέ, στην κοινή λογική ένας ιδιοκτήτης σχολείου να θέλει να απολύσει έναν εκλεκτό και αποδοτικό εκπαιδευτικό, γιατί σ' αυτόν στηρίζεται. Αντίθετη είναι και στην κοινή λογική η διάταξη που έχετε καταθέσει. 
Για τους λόγους αυτούς η διάταξη αυτή είναι κατ' επίφαση κοινωνικά ευαίσθητη. Στην πραγματικότητα είναι άστοχη επικίνδυνη οπισθοδρομική και φοβάμαι ότι εξυπηρετεί μικροκομματικές σκοπιμότητες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπηλιόπουλους έχει το λόγο.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, το άρθρο 13 είναι πολιτικά και θεσμικά απαράδεκτο όπως είπε και ο κ. Παυλόπουλος. Προσπάθησα κύριε Υπουργέ, όλες αυτές τις μέρες να βρω τους λόγους που σας οδηγήσαν σε αυτή την απόφαση. Τρεις λόγους κατέγραψα. Ο ένας είναι η προσπάθειά σας να αποπροσανατολίσετε την κοινή γνώμη για το κύριο νομοσχέδιο και τις διατάξεις που αφορούν τη διοίκηση της εκπαίδευσης, την αξιολόγηση και την επιμόρφωση γνωρίζοντας τον άθλιο τρόπο με τον οποίο προσεγγίζονται τόσο σημαντικά ζητήματα στο χώρο της εκπαίδευσης.
(KO)
Βεβαίως αν συμβαίνουν αυτά τα δύο πράγματα, θα ήθελα να σας πω ότι είστε άξιοι της μοίρας σας. Προσωπικά, πιστεύω ότι την απόφαση αυτή την πήρατε από κομπλεξισμό, που έχει σχέση με την αύξηση, τα τελευταία χρόνια, του αριθμού των ιδιωτικών σχολείων, την αύξηση των αποτελεσμάτων στο χώρο της ιδιωτικής εκπαίδευσης, την αύξηση του αριθμού των μαθητών στην ιδιωτική εκπαίδευση και με τη λογική που λέει ότι δεν θέλετε τη σύγκριση. Επομένως, αντί να ασχοληθείτε με το δημόσιο σχολείο και να το κάνετε καλύτερο, προσπαθείτε να υποβαθμίσετε το ιδιωτικό σχολείο. 
Και σας θυμίζω αυτό που είπα και στην Επιτροπή. Δεν είναι τυχαίο ότι σε ό,τι αφορά τα αποτελέσματα στις εξετάσεις, από τα καλύτερα δέκα σχολεία, τα εννιά είναι ιδιωτικά. Για μένα κάτι σημαίνει αυτό. Για μένα που τελείωσα δημόσιο σχολείο, σε κάποιο χωριό του Κιλκίς και είμαι υπερήφανος γι' αυτό. Δηλαδή ότι από τα δέκα καλύτερα σχολεία, τα εννιά είναι ιδιωτικά. Επομένως, μονολεκτικά θα έλεγα ότι είστε κομπλεξικοί. Από κομπλεξισμό τα κάνετε όλα αυτά, εφόσον δεν βρήκα καμία άλλη σοβαρή δικαιολογία. Και αυτές τις αιτιάσεις και τις παραποιήσεις του Συντάγματος και τις διαστρεβλώσεις των γνωμοδοτήσεων του κυρίου Τσάτσου, όλα αυτά τα τερτίπια, τα χρησιμοποιείται για να δικαιολογήσετε τα αδικαιολόγητα. 
Κρατικοποιείται την ιδιωτική εκπαίδευση σε μία χώρα ελεύθερη, σε μια κοινωνία ελεύθερη όταν την ίδια στιγμή ευαγγελίζεστε τις ιδιωτικοποιήσεις, αποκρατικοποιήσεις. Είστε, επαναλαμβάνω, άξιοι της μοίρας σας. 
Να είστε καλά!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Πιπεργιάς. 
ΔΗΜΗΤΡΗΣ ΠΙΠΕΡΓΙΑΣ: Κυρία Πρόεδρε, κυρίες και κύριοι συνάδελφοι, γίνεται πολύ συζήτηση για το άρθρο 13 και το διευθυντικό δικαίωμα του εργοδότη. Βέβαια, κατανοώ απόλυτα τις θέσεις, που με πάθος υπεράσπισε ο Επίτιμος Πρόεδρος της Νέας Δημοκρατίας, ο οποίος είναι υπέρ της άγριας μορφής άσκησης βίας με το διευθυντικό δικαίωμα. 
Μην ξεχνάμε ότι τη σύντομη περίοδο που πράγματι διακυβερνήσατε τη χώρα, είχατε καταργήσει κάθε έλεγχο σε αυτό το διευθυντικό δικαίωμα. Είχατε πει ότι το διευθυντικό δικαίωμα είναι απόλυτο και βίαιο πάνω στους εργαζόμενους, απόλυτα βίαιο, καταργώντας μάλιστα τότε και τον θεσμό των ασφαλιστικών μέτρων. Δεν μπορούσε ένας εργαζόμενος, όπου και αν εργαζόταν, ακόμα και στο δημόσιο να προσφύγει στα δικαστήρια και να ζητήσει έννομη προστασία από την ανεξάρτητη δικαιοσύνη. Δεν υπήρχε αυτό το δικαίωμα. Το είχατε καταργήσει. Και βέβαια, συνεπής στη γραμμής σας, έρχεστε εδώ, πράγματι να υπερασπίσετε το βίαιο διευθυντικό δικαίωμα πάνω στους εργαζόμενους. 
Εξάλλου, δεν σας αφορά μόνο για τα ιδιωτικά σχολεία. Γι' αυτό έχει εγερθεί ένας γενικότερος θόρυβος γύρω από αυτό το διευθυντικό δικαίωμα. Δεν υπόκειται σήμερα σε έλεγχο η απόλυση ενός εκπαιδευτικού; Υπόκειται. Μπορεί να προσφύγει ο εκπαιδευτικός στα ασφαλιστικά μέτρα, τα οποία επανήλθαν; Μπορεί. Ποια είναι τα στατιστικά στοιχεία δικαίωσης ενός εργαζόμενου που προσφεύγει στα ασφαλιστικά μέτρα; Το ξέρετε πολύ καλά ότι τις περισσότερες φορές, επειδή διαταράσσεται ένα σπουδαίας σημασίας αγαθό, το αγαθό της εργασίας, το δικαίωμα της εργασίας, στις περισσότερες περιπτώσεις τα ασφαλιστικά μέτρα δίνουν θετική απόκριση στην αίτηση ασφαλιστικών μέτρων. Και τότε τι γίνεται; Ο εργοδότης, ιδιώτης, επιχειρηματίας του σχολείου υποχρεώνεται να έχει τον εκπαιδευτικό στα πόδια του. 

Τώρα που εισάγεται αυτή η διάταξη για την επιτροπή που θα κρίνει τη διατάραξη των εργασιακών σχέσεων και που ουσιαστικά απεμπλέκει τα ιδιωτικά σχολεία από αυτήν την ταλαιπωρία, έχει δημιουργηθεί μείζον θέμα. Και έρχεται η διάταξη αυτή να αποτελέσει παντιέρα, για να πάμε πάλι στις ακραίες μορφές της απόλυτης άσκησης της βίας πάνω στην εργασία, της ελεύθερης άσκησης του διευθυντικού δικαιώματος.
Δεν είναι έτσι, κύριοι συνάδελφοι. Και το διευθυντικό δικαίωμα έχει περιορισμούς. Και σε πολλές περιπτώσεις έχουμε θεσπίσει περιορισμούς του διευθυντικού δικαιώματος. Εδώ σωστά έρχεται το Υπουργείο και θεσπίζει περιορισμό, για να κρίνει κατά πόσον η διατάραξη της λειτουργίας του σχολείου οφείλεται στη δυσκολία ή στη δυσαρμονία συνεννόησης εκπαιδευτικού και εργοδότη. Και νομίζω ότι πολύ σωστά γίνεται αυτή η διαδικασία.
Θα ήθελα όμως μιλώντας για το συγκεκριμένο άρθρο, το άρθρο 13, να επισημάνω, κύριε Υπουργέ, κάτι στην παράγραφο 4, εδάφιο 2, που καθιερώνεται ότι οι εκπαιδευτικοί που απολύονται, αν έχουν εξαετία, προσλαμβάνονται στο δημόσιο. Υπάρχουν περιπτώσεις εκπαιδευτικών που ήδη έχουν απολυθεί, που έχουν εξαετία, ιδιαίτερα από σχολεία που καταργήθηκαν.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Πριν από το 1997;
ΔΗΜΗΤΡΙΟΣ ΠΙΠΕΡΓΙΑΣ: Πριν από το 1997.
Αυτοί οι εκπαιδευτικοί έχουν εξαετή και υπερεξαετή δόκιμη υπηρεσία και δεν προσλαμβάνονται στο δημόσιο, όπως υπάρχουν και εκπαιδευτικοί, που έχουν απολυθεί πριν από 1997, με λιγότερο χρόνο και δεν εγγράφονται στους αντίστοιχους πίνακες. Πιστεύω ότι σε αυτές τις περιπτώσεις θα πρέπει να υπάρχει μία μέριμνα, ώστε το δικαίωμα που χορηγείται σε αυτές τις περιπτώσεις των εκπαιδευτικών να παραχωρηθεί και σε άλλες παρόμοιες περιπτώσεις που υπάρχουν.
Θα ήθελα επίσης να πω μόνο δυο κουβέντες για τα πανεπιστημιακά νοσοκομεία και τους πανεπιστημιακούς.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αυτό το άρθρο θα το συζητήσουμε την Τρίτη, κύριε συνάδελφε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, είναι για την Τρίτη η συζήτηση αυτή.
ΔΗΜΗΤΡΙΟΣ ΠΙΠΕΡΓΙΑΣ: Τότε θα μας δοθεί η δυνατότητα να τα πούμε την Τρίτη αυτά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κατσανέβας.
ΘΕΟΔΩΡΟΣ ΚΑΤΣΑΝΕΒΑΣ: Κυρία Πρόεδρε, κυρίες και κύριοι συνάδελφοι, το νομοσχέδιο που συζητάμε και οι διατάξεις του εμπεριέχουν, όπως επανειλημμένα έχουμε πει, πολλά θετικά σημεία. Αναφέρω αυτά που αφορούν τα μειονοτικά σχολεία, τις σχολικές βιβλιοθήκες, με τις σωστές γραμματικές επισημάνσεις που έκανε ο κ. Ψαχαρόπουλος, νομίζω. "Ισότιμο και αντίστοιχο" είναι όντως πλεονασμός, έχει δίκιο.
Επίσης, θα πρέπει να τονίσω ιδιαίτερα το πολύ σημαντικό θέμα της δημιουργίας διεύθυνσης συμβουλευτικής και επαγγελματικού προσανατολισμού στο Υπουργείο Παιδείας, κάτι που είχε καθυστερήσει ανεπίτρεπτα για έναν θεσμό, ο οποίος είναι έτσι κι αλλιώς υπερβολικά υποβαθμισμένος στη χώρα μας. Ελπίζω ότι και με αυτή την καινούργια διεύθυνση θα μπορέσουμε να κάνουμε κάποια βήματα προς τα εμπρός και να πιάσουμε ένα μέρος των όσων συντελούνται σε αυτόν τον πολύ σημαντικό τομέα στο εξωτερικό και ιδιαίτερα στην Ευρωπαϊκή Ένωση.
Όμως, κύριε Υφυπουργέ, εσείς εδώ εγκαλέσατε την Αντιπολίτευση και μέρος της δικής μας πτέρυγας ότι αναδείξαμε το άρθρο 13 ως μείζον θέμα. Ξέρετε πολύ καλά τις πολιτικές συζητήσεις που κάναμε εμείς που προερχόμαστε από τον ίδιο πολιτική στίβο. Και ξέρετε ότι δεν ήμασταν εμείς που θέλαμε να αναδειχθεί αυτό το θέμα και μάλιστα είχαμε προειδοποιήσει ότι το να συμπεριληφθεί αυτή η διάταξη θα φαλκιδεύσει και θα αδικήσει τη γενικότερα σωστή κατεύθυνση του νομοσχεδίου.
Άρα, έχετε πολύ άδικο να εγκαλείτε την Αντιπολίτευση. Εγκαλέστε και εμάς για τον ίδιο λόγο, αλλά σας υπενθυμίζω τι σας είχαμε πει και πού σας είχαμε προειδοποιήσει ότι θα φτάσουμε για μία διάταξη η οποία έρχεται σε πλήρη αντίθεση με το κοινό περί δικαίου αίσθημα.
Εάν κάνατε μία δημοσκόπηση σε αυτή την Αίθουσα, όχι γι' αυτά που λέγονται από μικροφώνου, κύριε Υπουργέ, αλλά γι' αυτά που λένε οι δικοί μας άνθρωποι -συγχωρέστε με για το "δικοί μας"- οι άνθρωποι που εν πάση περιπτώσει συμπλέουν μαζί σας πολιτικά, θα δείτε ότι στο δικό μας πολιτικό χώρο το 98% -και συγχωρέστε με, αν πέφτω λίγο έξω- δεν συμφωνούν με αυτή τη διάταξη.
(GH)
Δεν συμφωνούμε, κύριε Υπουργέ. Πώς θα το κάνουμε; Δεν μπορεί η προσωπική μας σχέση και φιλία να υποτάσσει θέματα αρχής, όπως είναι αυτό το μείζον θέμα που για μένα οδηγεί σε συνθήκες μονιμότητας. Θα το επαναλάβω με πλήρη γνώση του τι λέω και απ' αυτό το Βήμα. 'Εχω πει και το ξαναλέω. Θα έπρεπε να εξετάσουμε τη μονιμότητα των νεοδιοριζομένων -το τονίζω- δημοσίων υπαλλήλων. Και όχι να φθάσουμε στη δημιουργία συνθηκών μονιμότητας των ιδιωτικών υπαλλήλων. Γιατί αυτή η διασταλτικότητα με την καταχρηστική έννοια του λειτουργήματος του εκπαιδευτικού, ασφαλώς δεν μπορεί να φτάσει το άλλο άκρο που να επιβάλει τις συνθήκες μονιμότητας, γιατί πολύ ορθώς έχει ειπωθεί ότι το ίδιο θα έπρεπε να γίνει και για άλλους λειτουργούς όπως είναι οι γιατροί, δικηγόροι και βέβαια και οι δημοσιογράφοι. 
Επίσης, έγινε μια επίκληση της γνωμοδότησης του Δημήτρη του Τσάτσου. Τουλάχιστον όπως εμείς τη διαβάσαμε και ξέρουμε να διαβάζουμε ελληνικά, αρχικά έλεγε αυτό που ειπώθηκε. Ο κ.Τσάτσος ορθώς άλλαξε κατά τη γνώμη του την εισήγησή του, αλλά η αρχική διατύπωση παραμένει. Μετά δηλαδή και όχι κατά. 
Με την ευκαιρία τώρα αυτή, θα ήθελα απ' αυτό το Βήμα επί προσωπικού θέματος να κάνω μια τοποθέτηση, γιατί στην ομιλία μου προχθές αδίκησα με μια υπερβολική φράση τον Πρόεδρο της Ομοσπονδίας Ιδιωτικών Εκπαιδευτικών Λειτουργών τον κ.Κουρουτό. Είπα συγκεκριμένα ότι ψεύδεται. 'Ηταν μια υπερβολική φράση, την οποία θα ήθελα να ανακαλέσω, δίνοντας ένα δείγμα και στίγμα αν θέλετε για το ότι όταν κάνουμε λάθη, όταν τα ομολογούμε και τα παραδεχόμαστε με ανοικτή καρδιά, νομίζω ότι είναι προς όφελος και δικό μας και γενικότερα αυτών που όλοι επιδιώκουμε. 
Γι' αυτό κύριε Υπουργέ και κύριε Υφυπουργέ, για άλλη μια φορά σας ζητώ να κάνετε την ελάσσονα έστω παραχώρηση. Και το ξέρετε πολύ καλά και το λέω προς όλες τις πλευρές. Πέρα απ' αυτά που πολύ σοφά νομίζω είπε ο κ.Καστανίδης για τον Πρόεδρο που μπορεί να είναι δικαστικός και πιστεύω ότι νομικά στέκει, υπάρχει και η άλλη πρόταση που μόλις προ ολίγου σας ειπώθηκε από τα δύο μέρη. Και οι συνδικαλιστές και ο Σύνδεσμος Ιδιοκτητών έκαναν μια τελευταία πρόταση στον Υπουργό, ο πάρεδρος του Παιδαγωγικού Ινστιτούτου, δηλαδή ο προεδρεύων να είναι κοινής αποδοχής, γιατί αν δεν συμβεί κάτι τέτοιο, μπορεί να έχουμε άλλα προβλήματα, εάν αυτός που θα επιλεγεί τυχαίως προφανώς και όχι ως εγκάθετος, μπορεί να οδηγηθεί σε μια ακραία μορφή εξουσίας και να έχουμε φαινόμενα συναλλαγών. 
Γι' αυτό σας παρακαλώ να δεχθείτε έστω αυτή την ελαχιστότατη παραχώρηση και να μην εμμένετε. Δεν πρόκειται να πέσει ούτε η Κυβέρνηση, ούτε να θιχθεί το κύρος του Υπουργού ή της ηγεσίας του Υπουργείου, αν δεχθείτε είτε αυτή την πρόταση που σας έγινε, το τονίζω από κοινού και από τα δύο μέρη, είναι κατατεθειμένη, είτε την πρόταση του κ.Καστανίδη για προεδρεύοντα δικαστικό, είτε -υπάρχει και άλλη μια πρόταση- μπορεί να υπάρξει διαμεσολαβητής του Οργανισμού Διαμεσολάβησης και Διαιτησίας που έχει ορισθεί να παρεμβαίνει για να διαμεσολαβεί πάνω σε τέτοια θέματα, για εργασιακές δηλαδή διαφορές.
Παρακαλώ, κύριε Υπουργέ, να μας πείτε τώρα αν συμφωνείτε μ' αυτή την κοινή πρόταση η οποία θα εκτονώσει εν πάση περιπτώσει αυτό το απαράδεκτο κλίμα που έχει δημιουργηθεί για ένα έλασσον ζήτημα, αλλά μείζον ζήτημα, ως προς το θέμα αρχών. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ.Λοβέρδος. Θερμή παράκληση οι τρεις συνάδελφοι που υπολείπονται, να αυτοπεριορισθούν κάπως ως προς το χρόνο για να διευκολυνθούν οι υπόλοιποι που πρέπει να φύγουν.
Ορίστε, κύριε Λοβέρδο.
ΑΝΔΡΕΑΣ ΛΟΒΕΡΔΟΣ: Κυρία Πρόεδρε, θα ήθελα να αναφερθώ μόνο στο άρθρο 7, υπό την έννοια του χρόνου που μου δίνετε. 
Κύριοι συνάδελφοι, είπα και στην εισήγησή μου επί της αρχής, ότι διαθέτουμε στη χώρα ένα ταξικό σύστημα, από τα πιο ακραία. 
( NP )
Διαθέτουμε ένα εκπαιδευτικό σύστημα που αναπαράγει με τον πιο βάρβαρο τρόπο τις ταξικές ανισότητες. Πρόκειται για ένα εκπαιδευτικό σύστημα που κάνει ανίκανα τα παιδιά των δημοσίων σχολείων, των μεγάλων κυρίως πόλεων της χώρας, να συναγωνιστούν τους αποφοίτους των ιδιωτικών σχολείων στην αγορά εργασίας, όταν θα τελειώσουν τις σπουδές τους. 
Το εκπαιδευτικό μας σύστημα παράγει νέους με μειονεκτήματα και μετατρέπει την οικονομική ανισότητα σε κοινωνική ανισότητα. Είναι ένα από τα πιο βάρβαρα ταξικά συστήματα εκπαίδευσης στην Ευρώπη. Οι μεταρρυθμίσεις και οι αλλαγές που γίνονται είναι σε πάρα πολύ καλή κατεύθυνση, στην κατεύθυνση δηλαδή της βελτίωσης της εκπαιδευτικής διαδικασίας και της δημιουργίας συνθηκών σχετικής ισότητας στον κοινωνικό χώρο, η οποία θα προκύπτει από τη βελτίωση του δημοσίου σχολείου. 
Τελικώς, σε αυτό κατατείνουν οι προσπάθειες που περνούν μέσα από αυτό το σχέδιο νόμου, διότι η αξιολόγηση των εκπαιδευτικών, για την οποία συζητήσαμε στις δυο προηγούμενες συνεδριάσεις μας, είναι ένα κομβικό σημείο, ένας κομβικός θεσμός, μια κομβική διαδικασία σε σχέση με την αναβάθμιση του εκπαιδευτικού συστήματος, που είναι ο στόχος μας. Μάλιστα, πολλές ήταν οι στιγμές στην Αίθουσα αυτή, όπου, παρά τα πυρά που διασταύρωσαν η Αξιωματική Αντιπολίτευση, η Συμπολίτευση και η ελάσσονα Αντιπολίτευση, βρέθηκαν κοινοί τόποι και έγιναν συμφωνίες. 
Γι' αυτό θέλω από αυτό το Βήμα να ευχαριστήσω τον κ. Κεφαλογιάννη και άλλους συναδέλφους που αναφέρθηκαν θετικά στη δική μου εισήγηση. Η εκπαίδευση δεν μας χωρίζει, αλλά μας ενώνει. 
Θέλω, όμως, να ξανατονίσω ενόψει της συζήτησης και της ψήφισης σήμερα του άρθρου 7 το εξής: 
Κύριε Υπουργέ, άλλος χρόνος για χάσιμο δεν υπάρχει. Αλλάξαμε σύστημα αξιολόγησης. Από την εξωτερική αξιολόγηση με τους αξιολογητές, που ψηφίσαμε στη Βουλή αυτή, αλλά ποτέ δεν εφαρμόσαμε, περνάμε σε ένα άλλο σύστημα, αυτό της εσωτερικής αξιολόγησης, το οποίο, επίσης, δεν έχουμε δοκιμάσει στην πράξη. 
Κυρίες και κύριοι συνάδελφοι, οι διαφωνίες μας μέχρι στιγμής είναι μόνο θεωρητικές, ενώ αξιολόγηση στα σχολεία δεν γίνεται. Διαφωνούμε θεωρητικά. Εμφανίζουμε αδυναμίες και πλεονεκτήματα συστημάτων που ποτέ δεν εφαρμόστηκαν. Υπό την έννοια αυτή λέει κανείς ότι από τη μη αξιολόγηση προτιμότερο είναι το οποιοδήποτε από τα δύο συστήματα, είτε αυτό της εξωτερικής είτε της εσωτερικής, αρκεί να εφαρμοστεί, για να δούμε τα καλά και τα κακά του. Έτσι, ο επόμενος στη θέση του Υπουργού, είτε είναι από την Κυβέρνηση του ΠΑΣΟΚ είτε είναι από οποιαδήποτε κυβέρνηση, θα ξέρει τι είναι αυτό που πρέπει να αλλάξει.
Υπό αυτήν την έννοια στηρίζουμε το νομοσχέδιο. Γιατί αυτό που σήμερα νομοθετούμε και αλλάζει το προηγούμενο, το οποίο ποτέ δεν εφαρμόστηκε, πρέπει, κύριε Υπουργέ, να εφαρμοστεί. Πρέπει να εφαρμοστεί άμεσα. Και ενώ μπορεί η ουσία των ρυθμίσεων να είναι στα άρθρα για τα οποία σήμερα κάναμε ονομαστική ψηφοφορία, εντούτοις διοικητικά το σύστημα ακουμπά στο άρθρο 7. 
Στο κλείσιμό σας δώστε μας, λοιπόν, κύριε Υπουργέ, μια ιδέα -αν θέλετε- για το πότε θα αρχίσει να εφαρμόζεται το άρθρο 7. Προσπαθούμε από εδώ, συζητώντας μεταξύ μας, να συμπεράνουμε αν τελικά η έναρξη εφαρμογής παραπέμπεται στο μέλλον ή αν είναι άμεση προτεραιότητα. Πρέπει να σπεύσουμε να εφαρμόσουμε το άρθρο 7. Και εσείς μόνο ξέρετε πώς αυτό μπορεί να γίνει με τις δικές σας διοικητικές ενέργειες. 
Κλείνοντας, κυρία Πρόεδρε, αναφέρω ότι εμείς στηρίζουμε το νομοσχέδιο. Στηρίζουμε, επειδή πρώτη επιλογή είναι να έχουμε επιτέλους μια αξιολόγηση των εκπαιδευτικών. Από τη θέση, όμως, αυτή όλοι μας θα κοιτάμε την πορεία που ακολουθείται, πρώτον, για την έκδοση των κανονιστικών πράξεων, διαταγμάτων και αποφάσεων και δεύτερον, για τις διοικητικές εκείνες ενέργειες που είναι στην αρμοδιότητά σας και μέσω των οποίων θα έχουμε εφαρμογή. Από την εφαρμογή αυτή, που πρέπει να είναι η αμεσότερη δυνατή, θα δούμε τα καλά και τα κακά. 
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, να καλωσορίσουμε τριάντα πέντε μαθητές και πέντε συνοδούς δασκάλους από το 1ο Δημοτικό Σχολείο Άργους του Νομού Αργολίδος, οι οποίοι παρακολουθούν τη συνεδρίασή μας, αφού ξεναγήθηκαν στην έκθεση της Αίθουσας "ΕΛΕΥΘΕΡΙΟΥ ΒΕΝΙΖΕΛΟΥ". 
Το λόγο έχει ο κ. Λιντζέρης. 


ΔΗΜΗΤΡΙΟΣ ΛΙΝΤΖΕΡΗΣ: Κυρία Πρόεδρε, κυρίες και κύριοι συνάδελφοι, το νομοσχέδιο που συζητάμε είναι πολύ σημαντικό, γιατί κάνει πράξη στην εκπαιδευτική κοινότητα δύο ώριμα κοινωνικά αιτήματα.
Το πρώτο είναι η αποκέντρωση και όσον αφορά την εφαρμογή αλλά και όσον αφορά τον έλεγχο της εκπαίδευσης και το δεύτερο την αξιολόγηση -μια θέση προοδευτική, αλλά και αναγκαία- η αξιολόγηση που προωθεί την αξιοκρατία με όρους διαφάνειας και συμμετοχής όλων των μελών της εκπαιδευτικής κοινότητας.Αυτή η πολιτική, μετά τη συμμετοχή μας στην ενιαία Ευρώπη δεν είναι απλά επιθυμητή, αλλά είναι μία αναγκαία επιλογή. 
Είναι γεγονός, κυρίες και κύριοι συνάδελφοι, ότι μετά την απόφαση του Τμήματος του Συμβουλίου της Επικρατείας την 1998/2001, κατέστη αναγκαία η αποσαφήνιση του νομοθετικού πλαίσιου που διέπει τις σχέσεις των ιδιωτικών εκπαιδευτικών με τη διεύθυνση των σχολείων. Αυτό ακριβώς επιχειρείται με το υπό συζήτηση άρθρο 13. 
Πριν εκφράσω την άποψή μου, θα ήθελα να κάνω δύο επισημάνσεις: Πρώτον, τα τελευταία χρόνια η ιδιωτική εκπαίδευση παρουσιάζει μία άνθηση, γιατί άραγε; Οφείλεται στην άνοδο της οικονομικής κατάστασης των Ελλήνων; Μήπως στη βελτίωση των υπηρεσιών που παρέχουν τα ιδιωτικά σχολεία και στο θέμα της εκπαίδευσης, αλλα και του ωραρίου λειτουργίας και της ασφάλειας των μαθητών; 'Η μήπως σε αρνητικά φαινόμενα που παρουσιάζονται σε ορισμένα δημόσια; ΄'Η μήπως όλα μαζί; Νομίζω πως η Βουλή και η ηγεσία του Υπουργείου, πρέπει να αναζητήσουν την απάντηση. Και εδώ να πω πως το νομοσχέδιο που συζητούμε, ήδη δίνει πολλές θετικές απαντήσεις που απορρέουν απο την ανάλυση των πιο πάνω ερωτημάτων.
Δεύτερον, υπάρχουν πολλά φαινόμενα καταστρατήγησης των νόμων που διέπουν την ιδιωτική εκπαίδευση απο τους ιδιοκτήτες των σχολείων. Οφείλουν οι προϊστάμενοι των γραφείων και των διευθύνσεων αλλά και η κεντρική διοίκηση να εφαρμόσουν ρητά την κείμενη νομοθεσία, ώστε να υπάρξει απόλυτος σεβασμός στους όρους και τις προϋποθέσεις λειτουργίας των ιδιωτικών εκπαιδευτηρίων. Αυτό, όμως, δεν αφορά τους νόμους, αλλά την τήρησή τους.
Και έρχομαι στα άρθρα που αφορούν συγκεκριμένα την ιδιωτική εκπαίδευση.
Κυρίες και κύριοι συνάδελφοι, η ιδιωτική εκπαίδευση δεν είναι ανταγωνιστική με τη δημόσια. Κινείται στην ίδια παιδαγωγική κατεύθυνση με τη δημόσια, αλλά αποτελεί βεβαίως και επιχειρηματική δραστηριότητα. Πολλά ιδιωτικά σχολεία έχουν προσφέρει σπουδαίες υπηρεσίες στους νέους, έχουν σπουδάσει στελέχη της κοινωνίας, της οικονομίας, της πολιτικής της χώρας μας, όπως το Κολέγιο Αθηνών και άλλα.
Βεβαίως και με βάση την παράγραφο 8 του άρθρου 16 του Συντάγματος, οι ιδιωτικοί εκπαιδευτικοί πρέπει να είναι διασφαλισμένοι εργασιακά, για να επιτελούν με ελευθερία και αξιοπρέπεια το έργο τους. 
Κυρίες και κύριοι συνάδελφοι, νομίζω πως οι ρυθμίσεις που αφορούν τις εργασιακές σχέσεις των ιδιωτικών εκπαιδευτικών με τους εργοδότες, μέχρι να συμπληρωθούν 6 έτη απο την πρόσληψή τους, είναι δίκαιες και ισορροπημένες. Κατοχυρώνουν τις εργασιακές σχέσεις των εργαζομένων και παράλληλα δίνουν την δυνατότητα στους ιδιοκτήτες να ασκούν τα διευθυντικά τους δικαιώματα. Απο την εξαετία όμως και μετά, ο απόλυτος τρόπος με τον οποίο οι εργασιακές σχέσεις των ιδιωτικών εκπαιδευτικών μετατρέπονται στην ουσία σε δημοσιουπαλληλικές, μόνο προβλήματα μπορεί να συσσωρεύσει στον ευαίσθητο αυτό χώρο.
Κυρίες και κύριοι συνάδελφοι, δεν πρέπει να αγνοείται απο κάνεναν ότι η αγορά έχει τους δικούς της κανόνες αξιολόγησης που εν προκειμένω κρίνονται απο τους γονείς, κανόνες αξιολόγησης με τους οποίους επιβραβεύονται οι ικανοί και οι χρήσιμοι. Γι' αυτό νομίζω ότι η κατηγορηματικότητα με την οποία ακολουθείται μετά απο τα 6 χρόνια, θα φέρει τα αντίθετα αποτελέσματα, κύριε Υπουργέ, απο τα οποία στοχεύει μια και οι ιδιοκτήτες θα κάνουν χρήση ευκολότερα της ευχέρειας που τους δίνει ο νόμος για να απολύσουν τους εκπαιδευτικούς μέχρι να φθάσουν στην εξαετία. 
Γι' αυτό κλείνοντας και σεβόμενος το χρόνο, θα ήθελα να πω ότι η χρυσή τομή στην οποία οφείλει να αναζητεί κάθε νόμος, επιβάλλει να δώσετε τη δυνατότητα χωρίς να φαλκιδεύεται η δυνατότητα των ορθών εργασιακών σχέσεων των ιδιωτικών εκπαιδευτικών, να μην φαλκιδεύεται ούτε το διευθυντικό δικαίωμα των ιδιωτικών σχολείων αλλά συγχρόνως να έχουν και τη δυνατότητα της δικής τους αξιολόγησης. 
(PN)

ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, παρακαλώ τελειώνετε. 
ΔΗΜΗΤΡΙΟΣ ΛΙΝΤΖΕΡΗΣ: Τελειώνω κυρία Πρόεδρε.
Δεν υπάρχει κύριοι συνάδελφοι της Νέας Δημοκρατίας ούτε ιδεολογικό ούτε πολιτικό θέμα. Υπάρχει ένα έλασσον θέμα το οποίο δυστυχώς έχει ανακηρυχθεί σε μείζον και έρχεται να δώσει κάποια σκιά σε ένα ορθότατο νομοθέτημα το οποίο αφορά το σύνολο του συγκεκριμένου νόμου. 
Κλείνω κάνοντας μια έκκληση στην ηγεσία του Υπουργείου. Νομίζω πως υπάρχει τρόπος συνεννόησης. Αυτή η τριμελής επιτροπή που αποτελείται από έναν και έναν, μπορεί να προεδρεύεται από κάποιο σώμα κοινά αποδεκτό απ' όλους και απ' αυτό το σώμα να επιλέγεται ο πρόεδρος ή κάποιος δικαστικός όπως σας κατέθεσε, αν είναι βεβαίως συνταγματικό, ο κοινοβουλευτικός εκπρόσωπος της Νέας Δημοκρατίας.
Κύριοι συνάδελφοι, κλείνω με μια φράση. Η από μεριάς του Υπουργείου κατανόηση αυτής ακριβώς της θέσης, μόνο σαν πολιτική τόλμη μπορεί να χαρακτηριστεί και όχι σαν υποχώρηση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριοι συνάδελφοι, πραγματικά δεν μπόρεσα να καταλάβω το λόγο ενός προλαλήσαντος, επίθεση κατά της Νέας Δημοκρατίας όσον αφορά τις θέσεις μας. Πραγματικά θυμήθηκε φαίνεται, τον παλιό καλό του συνδικαλιστικό εαυτό. Οι καιροί όμως έχουν αλλάξει αγαπητοί συνάδελφοι και οι εκπαιδευτικοί, οι επιστήμονες δεν χρειάζονται νομικούς προστατευτισμούς που ενδεχομένως άλλους εξυπηρετούν. Ο προστατευτισμός του επιστήμονα εκπαιδευτικού είναι και μόνο η επιστημονική του αρτιότητα και η αφοσίωσή του στις μαθησιακές ανάγκες των μαθητών. 
Τα λέω αυτά διότι πραγματικά εγώ τελείωσα δημόσιο σχολειό, το Α' Γυμνάσιο της Πλάκας και είχα πραγματικά τη θέληση τα παιδιά μου να πάνε στο δημόσιο. Μου είπαν όμως κάποιοι εκπαιδευτικοί "Θανάση αν έχεις τη δυνατότητα να πληρώσεις, θα τα πας στην ιδιωτική παιδεία". Και πραγματικά θα έλεγα ότι δεν μετάνιωσα γι' αυτό, γιατί τα πήγα σε ιδιωτικά σχολειά. 'Οπως, αγαπητοί συνάδελφοι θα ξέρετε ότι πάρα πολλοί εξ υμών τα παιδιά σας και πολλών Υπουργών και πολλών άλλων, αυτή τη στιγμή βρίσκονται στα ιδιωτικό σχολειά. Η ερώτηση είναι γιατί. Αυτό το μεγάλο ερώτημα πρέπει να βάλουμε και στους εαυτούς μας. 
Είπα και πάλι ότι δεν χρειάζεται ο εκπαιδευτικός ένα νομικίστικο προστατευτισμό, όταν έχουμε μαρτυρία, είκοσι χρόνια ολόκληρα, αν έχουν απολυθεί θα έλεγα, αν έχουν χάσει την οποιαδήποτε εργασιακή τους σχέση, κάπου δεκαπέντε είκοσι εκπαιδευτικοί. 
Να πούμε και το άλλο κύριοι συνάδελφοι. Είναι δυνατό αυτή τη στιγμή η ιδιωτική εκπαίδευση με ένα τέτοιο νομοσχέδιο να μπαίνει στη λογική της κρατικοποίησης; Και ποιος είναι αυτός σήμερα, ιδιοκτήτης, διευθυντής ενός σχολείου που θα ήθελε να αυτοαπαξιώνεται το σχολειό του με το συνεχώς να απολύει κάποιους εκπαιδευτικούς; Βεβαίως θα πρέπει να πούμε ότι σήμερα πρέπει να αναζητήσουμε τους καλύτερους. Οι καλύτεροι όμως αυτοί δεν πρέπει να αποκτήσουν αυτή την ιδιότητα την οποία έχουν οι εκπαιδευτικοί που δεν θελω να τους αδικήσω αλλά έτσι είναι η ζωή, έτσι είναι η κοινωνία μας. Ας ξεχάσουμε τους δασκάλους που είχαμε στα χρόνια μας που ήταν αφοσιωμένοι στις μαθησιακές μας ανάγκες και ας πούμε πραγματικά ότι αυτούς τους εκπαιδευτικούς με αυτές τις αμοιβές που δίνονται αυτή τη στιγμή από το κράτος, που βρίσκονται σ' αυτή την τραγική κατάσταση και σ' αυτό το οικονομικό κοινωνικό αδιέξοδο, μη περιμένουμε να έχουμε καλύτερη παιδεία. 
Πρέπει λοιπόν εμείς οι ίδιοι να αποφασίσουμε για να πούμε ότι η ιδιωτική εκπαίδευση συμπαρασύρει σε βελτίωση και τη δημόσια παιδεία. Και αυτό γιατί; Ξέρετε ποιος είναι ο μοχλός; Είναι τα ίδια τα παιδιά που πάνε στο δημόσιο σχολειό και αναγκάζουν τους εκπαιδευτικούς να γίνουν και αυτοί καλύτεροι για να φθάσουν στο επίπεδο αυτών των σχολειών που πραγματικά τα ξέρετε και τα ξέρουμε όλοι. 
'Αρα λοιπόν κύριε Υπουργέ μη μπαίνετε σ' αυτή τη λογική του να δώσετε τον μανδύα του δημόσιου υπαλλήλου στους εκπαιδευτικούς. Δεν χρειάζεται. Δώστε κίνητρα και στους εκπαιδευτικούς στα δημόσια σχολειά που πρέπει να αναβαθμιστούν αλλά μη μπαίνετε στη λογική ότι πρέπει να υποβαθμίσετε την ιδιωτική εκπαίδευση.
XA
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία 67 μαθητές και 4 συνοδοί καθηγητές από το Λύκειο Βελεστίνου του νομού Μαγνησίας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση.
Το λόγο έχει ο κ. Στρατάκης.
ΕΜΜΑΝΟΥΗΛ ΣΤΡΑΤΑΚΗΣ: Κύριοι Υπουργοί, κυρίες και κύριοι συνάδελφοι, είναι γεγονός ότι οι νέες ανάγκες που διαμορφώνονται στην εποχή μας επιβάλλουν αλλαγές συνολικά στο εκπαιδευτικό σύστημα της χώρας. Και έχω την αίσθηση ότι με πολύ κόπο αυτό επιδιώκει να κάνει η Κυβέρνηση.
Βέβαια, πρέπει να πω ότι η διαδικασία αυτή κάποια στιγμή πρέπει να ολοκληρωθεί, γιατί προβλήματα εξακολουθούν να υπάρχουν. Και ίσως θα πρέπει να αξιοποιήσουμε το νέο εκπαιδευτικό σύστημα, όπως το διαμορφώνουμε εδώ, για να δούμε πώς μπορούμε με το γρηγορότερο δυνατό τρόπο και ίσως πιο αποτελεσματικά να λύσουμε τα σύγχρονα προβλήματα και τα προβλήματα που μας απασχολούν καθημερινά.
Θέλω όμως, μια και μιλάμε για εκπαιδευτικό σύστημα, να κάνω μια μικρή αναφορά σ' αυτά που ειπώθηκαν από ομιλητές της Νέας Δημοκρατίας, σ' αυτά που ανέφεραν για "χρυσούν αιώνα" της Νέας Δημοκρατίας και της Δεξιάς γενικότερα σε σχέση με την εκπαίδευση στη χώρα μας. 
Πρέπει να πω ότι ουσιαστικά η εκπαιδευτική τομή στην Ελλάδα ήταν αυτή που έκανε ο αείμνηστος Ευάγγελος Παπανούτσος - για να μην αναφερθώ και εγώ στον κύριο Παπανούτσο, όπως έκανε άλλος συνάδελφος, όταν αναφερόταν στον αείμνηστο Ελευθέριο Βενιζέλο. Αυτό όμως είναι ένα ζήτημα που πρέπει να μας απασχολήσει, γιατί εκείνη η εκπαιδευτική μεταρρύθμιση εξυπηρέτησε ανάγκες των τελευταίων χρόνων στη χώρα μας, όπως και οι επόμενες μεταρρυθμίσεις σε κάποιο βαθμό. Τα πράγματα όμως έχουν εντελώς αλλάξει και πρέπει να δούμε με ποιον τρόπο πράγματι στεκόμαστε σ' αυτές τις αλλαγές.
Έρχομαι τώρα στα άρθρα. Δεν θα διαφωνήσω ότι το άρθρο 7 είναι ίσως η πεμπτουσία των αλλαγών, μια και αναφέρεται στα Υπηρεσιακά Συμβούλια και στα Συμβούλια Επιλογής όπου θα προχωρήσουν κάποιες διαδικασίες που αναφέρονται στο καινούργιο σύστημα.
Γι' αυτό ίσως και επειδή Πρόεδρος του Υπηρεσιακού Συμβουλίου τίθεται ο περιφερειακός διευθυντής, θα έλεγα ότι ίσως η Κυβέρνηση θα πρέπει να δει, έστω κι αυτήν την ύστατη στιγμή, κύριε Υπουργέ, μήπως αυτός ο περιφερειακός διευθυντής...
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Τα ψηφίσαμε αυτά.
ΕΜΜΑΝΟΥΗΛ ΣΤΡΑΤΑΚΗΣ: Για το άρθρο 7 μιλάω, κύριε Σπηλιόπουλε. Ίσως, λοιπόν, εδώ ο Πρόεδρος του Υπηρεσιακού Συμβουλίου που είναι περιφερειακός διευθυντής θα έπρεπε να έχει μία επιπλέον αναβάθμιση. Και η επιπλέον αναβάθμιση ήταν -ίσως αυτό να αύξανε και το κύρος- να είναι εκλεγμένος ή να έχει την έγκριση της Βουλής. Νομίζω, ότι αυτό θα συνέβαλε ουσιαστικά στο κύρος και στις αποφάσεις που θα πάρουν αυτά τα συμβούλια στην πορεία τους. 
Θέλω να κάνω μία παρατήρηση σε σχέση με το άρθρο 9 παράγραφος 2, που πράγματι λύνει ένα μείζον πρόβλημα, κυρίως των σχολείων της ελληνικής επαρχίας, όπου δεν μπορούν να καλυφθούν οι θέσεις, γιατί κάποιοι βολεύονται με αποσπάσεις ή με οποιουσδήποτε άλλους τρόπους και ερχόμαστε περίπου στο μέσον της περιόδου και στα σχολεία αυτά υπάρχουν κενά κυρίως από καθηγητές που κάνουν πρωτεύοντα μαθήματα. Γνωρίζουμε ότι τα προβλήματα αυτά δεν λύνονται με το σύστημα της μοριοποίησης και, όπως μπαίνει το άρθρο, η παράγραφος 2 το λύνει. 
Θα έλεγα όμως ότι, επειδή έχουμε βασίσει ένα μεγάλο κομμάτι της εκπαίδευσης των Ελλήνων και στα δημόσια Ι.Ε.Κ., θα έπρεπε ίσως να συμπεριληφθούν σε αυτή την κατηγορία και αυτοί που αποσπώνται όχι μόνο στην κεντρική υπηρεσία ή στις περιφερειακές διευθύνσεις αλλά και στον Οργανισμό Επαγγελματικής Κατάρτισης, διότι έτσι νομίζω ότι συμβάλλουμε στο να στελεχώνονται αυτοί οι οργανισμοί με ικανό εκπαιδευτικό προσωπικό και να έχουν μεγαλύτερη αποτελεσματικότητα σε σχέση με το έργο που επιτελούν. 
Θα ήθελα να κλείσω λέγοντας ότι η προσπάθεια που γίνεται μέσα από την ολοκλήρωση της εκπαιδευτικής μεταρρύθμισης συμβάλλει ασφαλώς στην αναβάθμιση. Όμως, υπάρχει ένα θέμα που νομίζω ότι πρέπει να μας απασχολήσει, που πρέπει να απασχολήσει την πολιτική ηγεσία του Υπουργείου Παιδείας. Πώς η αναβάθμιση αυτή θα είναι ουσιαστική; Γιατί κανείς δεν αμφιβάλλει και δεν αμφισβητεί ότι, αν κάποιος εκπαιδευτικός δεν είναι ικανός, ναι μεν να μην απολυθεί από δημόσιος υπάλληλος, αλλά να φύγει μέσα από το εκπαιδευτικό σύστημα και να κάνει μία άλλη δουλειά όπου μπορεί να είναι πιο αποτελεσματικός, αλλά όμως αυτοί που θα μείνουν να προσφέρουν εκπαίδευση. Αυτό το κοινωνικό αγαθό να είναι υψηλού επιπέδου, αλλά και να αμείβονται σωστά. 
Και μπαίνει ένα μείζον θέμα που έχει να κάνει με τις αμοιβές των εκπαιδευτικών. Αυτό, νομίζω ότι είναι ένα σημαντικό ζήτημα και θα συμβάλει ουσιαστικά στην παραιτέρω αναβάθμιση της Παιδείας μας.
(SX)

Θέλω να κλείσω με το εξής: Αν υπάρχουν προβλήματα και ζητήματα άλυτα νομίζω ότι θα πρέπει σε σύντομο χρόνο να τα φέρει η Κυβέρνηση εδώ στη Βουλή για να τελειώνουμε. 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Είχε δεσμευτεί σε σχέση με την τροπολογία -και αναφέρομαι στο άρθρο 13- να φέρει και μία άλλη τροπολογία που φορά το ΔΙΚΑΤΣΑ. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είναι ο αμέσως επόμενος νόμος.
ΕΜΜΑΝΟΥΗΛ ΣΤΡΑΤΑΚΗΣ: Χαίρομαι, κύριε Υπουργέ, που δηλώνετε ότι είναι ο αμέσως επόμενος νόμος γιατί όταν αποσύρθηκε αυτή η τροπολογία δημιούργησε μείζονα προβλήματα. Αφού, όμως, γίνεται νόμος, νομίζω ότι θα συμβάλει ουσιαστικά. 
Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Κύριοι συνάδελφοι, δεν θέλω να σας ταλαιπωρήσω, επειδή μείνατε τόσο αργά για να καταθέσετε ονομαστική ψηφοφορία και θα είμαι σύντομος. 
Θα ήθελα να απαντήσω σε ερωτήματα που τέθηκαν από συναδέλφους, όπως εάν θα εφαρμοστεί ο νόμος άμεσα, εάν θα υλοποιηθούν οι υπουργικές αποφάσεις, εάν προκύψουν σύντομα κλπ.. Θέλω, λοιπόν, να σας πω τα εξής: 
Ο νόμος, μετά την ψήφισή του, θα λειτουργήσει όσο το δυνατόν συντομότερα. Αυτό είναι το ένα στοιχείο. 
Το δεύτερο είναι το προεδρικό διάταγμα, που βρίσκεται στο Συμβούλιο της Επικρατείας, για την επιλογή των στελεχών θα τεθεί άμεσα σε υλοποίηση. 
Πέραν τούτου, η περιγραφή του ρόλου των αρμοδιοτήτων και των ευθυνών του κάθε στελέχους της εκπαίδευσης -θα πρέπει να προσδιοριστεί αυτός ο ρόλος- το πλαίσιο λειτουργίας του σχολείου. Αυτές είναι μια σειρά από παρεμβάσεις με τις οποίες θέλουμε άμεσα μαζί με το νόμο, το προεδρικό διάταγμα και όλα αυτά που ανέφερα πριν, να συγκροτήσουμε μια, θα έλεγα, γενναία παρέμβαση στο σχολείο έτσι ώστε να πετύχουμε την ποιοτική του ανασυγκρότηση. Η προσπάθεια ξεκινάει αμέσως. 
Το τρίτο που θα ήθελα να επισημάνω αφορά την πρόταση που έκαναν κάποιοι συνάδελφοι. Στη θέση του παρέδρου -για την Επιτροπή μιλώ- για την απόλυση των ιδιωτικών εκπαιδευτικών να μπει δικαστικός. Κατ' αρχήν και ο νόμος δεν το επιτρέπει. Έχει ξεκαθαρίσει το τοπίο. Το θέμα, όμως, είναι αλλού. Ο πάρεδρος του Παιδαγωγικού Ινστιτούτου είναι εκπαιδευτικός ηυξημένων προσόντων. Η ιδιότητά του και το αντικείμενο το οποίο θα εξετάζει, θα πρέπει να είναι συναφή. 
Άρα, λοιπόν, δεν είναι θέμα δικαστικού. Εδώ μιλάμε για τη δυσαρμονία στο σχολείο που έχει να κάνει με το εκπαιδευτικό έργο, έχει να κάνει με την παραγωγή του εκπαιδευτικού έργου, που κάνει ο ιδιωτικός εκπαιδευτικός. 
Είναι λάθος να δίνει κανείς την εντύπωση πως ο πάρεδρος του Παιδαγωγικού Ινστιτούτου είναι κάποιος ο οποίος δεν έχει κύρος ή δεν θα έχει κάποια αντικειμενικότητα. Σαφώς θα έχει. Είναι μια ισχυρή προσωπικότητα με πολλά προσόντα, είναι ένας εκπαιδευτικός ο οποίος θα θέλει να λειτουργήσει με τον πιο αντικειμενικό τρόπο και ο οποίος δεν είναι ούτε με το ένα μέρος, ούτε με το άλλο. 
ΘΕΟΔΩΡΟΣ ΚΑΤΣΑΝΕΒΑΣ: Ένας άγγελος με φτερά!
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Σας παρακαλώ. Μπορείτε να διαφωνείτε, αλλά αυτή είναι η απάντηση. 
Θέλω να κάνω την εξής επισήμανση: Στο θέμα εάν το εκπαιδευτικό μας σύστημα είναι ταξικό -έγινε μία κουβέντα και αξίζει- εγώ θα έλεγα ότι υπάρχουν προβλήματα στο εκπαιδευτικό σύστημα. Γι' αυτό άλλωστε φέρνουμε και το σχέδιο νόμου που θα ψηφιστεί, αλλά κάνουμε και όλα αυτά που ανέφερα. Γίνεται ένας αγώνας ποιοτικής ανασυγκρότησης του ελληνικού σχολείου. Αυτό είναι που του λείπει. Θέλει και την αξιολόγηση, θέλει να του περιγράψουμε και το ρόλο, θέλει και το πλαίσιο λειτουργίας, θέλει και τα καινούρια του στελέχη, που τέθηκε από συναδέλφους. Όλα αυτά θέλουμε να κάνουμε. Αυτές είναι οι παρεμβάσεις που θα μας δώσουν το ποιοτικά συγκροτημένο σχολείο. 
Από εκεί και πέρα υπάρχουν μια σειρά από δράσεις που εμπλουτίζουν το σχολείο, τις οποίες ανέφερα στην προηγούμενη ομιλία. 
Θέλω να καταλήξω στα εξής: Εμείς έχουμε κάνει εκπαιδευτικό σύστημα, η ελληνική κοινωνία -εγώ θα επικαλεστώ και το ΠΑΣΟΚ ως πολιτεία όλα αυτά τα χρόνια- το οποίο έχει ενισχυτική διδασκαλία που μειώνει τις ανισότητες. Έχει πρόσθετη διδακτική στήριξη για να αναδείξει αυτούς οι οποίοι θέλουν και επιδιώκουν περισσότερα. Έχουμε σχολεία διευρυμένου ωραρίου εκεί που υπάρχει κοινωνικό πρόβλημα. Έχει τη δυνατότητα να είναι στο σχολείο και να ενισχύεται. Έχουμε και στο δημοτικό και στο νηπιαγωγείο. Έχουμε δωρεάν μεταφορά μαθητών που στοιχίζει 20 δισεκατομμύρια το χρόνο. Οκτώ χιλιάδες, δύο παιδιά την ημέρα για να τα μεταφέρει. Και τα πάει σε όποιο σχολείο επιλέγει ο ίδιος ο μαθητής και η οικογένειά του. Το κάνουμε εμείς. Πρέπει να το γνωρίζουμε αυτό. Εμείς δίνουμε τη δυνατότητα να υπάρχει δωρεάν εκπαίδευση όχι μόνο στην 9ετή υποχρεωτική εκπαίδευση. Και τα 9 χρόνια δωρεάν και στο λύκειο και στο πανεπιστήμιο και στο δεύτερο πτυχίο και στο μεταπτυχιακό και δωρεάν σίτιση και ύπνο.
(BM)

Όλα αυτά είναι προσφορά του Έλληνα φορολογούμενου στο ελληνικό μας εκπαιδευτικό σύστημα. Δεν μπορούμε να το υποβαθμίσουμε. Άρα λοιπόν, τι μένει; Μένει ένα νοικοκύρεμα, μια παρέμβαση ποιοτικού χαρακτήρα, την οποίαν επιχειρούμε με όλες αυτές τις δράσεις.
Αυτά ήθελα να σημειώσω και θέλω μόνο να πω ότι η επίδειξη δύναμης από κάποιους, είτε λέγονται ιδιοκτήτες είτε, αν θέλετε, κάποιοι οι οποίοι ανέλαβαν μ' έναν τρόπο να κάνουν αυτό κυρίαρχο και όχι όλα τα υπόλοιπα που είναι η ουσία, εγώ δεν νομίζω ότι βρίσκει απήχηση στην ελληνική κοινωνία. Εκείνο που θέλω να πω και να ολοκληρώσω είναι ότι απ' όλον αυτόν το διάλογο όλοι βγήκαμε πιο σοφοί γιατί είναι θέματα παιδείας και εκπαίδευσης που αφορούν όλους.
Σας ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω ότι η επιμονή σε ένα και μόνο σημείο συγκαλύπτει ουσιώδεις παρατηρήσεις που έγιναν από τον κ. Χουρμουζιάδη και τον κ. Κουβέλη και από τον κ. Χαλκίδη στο θέμα των εκπαιδευτικών αδειών και ότι κατά τη γνώμη μου αυτά είναι τα κυρίαρχα στοιχεία του νομοσχεδίου και αυτή είναι η κατάκτηση της εκπαίδευσης μέσω του νομοσχεδίου. Θα είμαι πολύ σύντομος. Σέβομαι απόλυτα, κύριοι Βουλευτές, την πίεση του χρόνου. Αλλά είναι ουσιώδη ερωτήματα που ετέθησαν 
Αφενός για τις εκπαιδευτικές άδειες, κύριε Χαλκίδη και κύριε Κουβέλη που το θέσατε, προφανώς και είναι η καλύτερη ρύθμιση για έναν κρίσιμο τομέα, καθώς το Κέντρο Εκπαιδευτικής Έρευνας κατευθύνει το πού θα παράγουμε στελέχη, τα οποία θα ξαναδώσουν αυτό το πολλαπλασιαστικό στοιχείο από τη γνώση που θα αποκτήσουν μέσα στην εκπαίδευση. Διότι τονίζω ότι δεν είναι δυνατόν να δίνουμε εκπαιδευτικές άδειες που προορίζονται για τη μέση εκπαίδευση ή την πρωτοβάθμια για τη γραφή των αρχαίων Σουμερίων. Δεν διδάσκεται η γραφή των αρχαίων Σουμερίων ούτε στην πρωτοβάθμια ούτε στη δευτεροβάθμια εκπαίδευση.
Άρα αυτή η εκπαιδευτική άδεια θα ήταν χρήσιμο και σκόπιμο να αποτελέσει αντικείμενο ενός διδακτορικού μέσα στο Πανεπιστήμιο. Αλλά επειδή ακριβώς θέλουμε να κερδίζει η εκπαίδευση, γι' αυτό το κατευθύνουμε, κατευθύνουμε τις εκπαιδευτικές άδειες εκεί που κρίνουμε ότι πρέπει να είναι χρήσιμες. Και να σταματήσει αυτή η κουβέντα, κύριε Χαλκίδη -ειλικρινά εκτιμώ την προσπάθεια που κάνετε να είστε πάντα συγκροτημένος- για το τι σημαίνει και πού αποσκοπεί το "άλλοι φορείς". Το Κέντρο Εκπαιδευτικής Έρευνας, αν θέλει να κατευθύνει άδειες στις νέες τεχνολογίες, θα πάρει τη γνώμη του Ινστιτούτου Τεχνολογίας Υπολογιστών.
ΜΙΧΑΗΛ ΧΑΛΚΙΔΗΣ: Κατονομάστε το, κύριε Υπουργέ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Σας παρακαλώ, κύριε Χαλκίδη. Κάθε φορά δηλαδή θα μπαίνουμε στο μηχανισμό των υποψιών; Είναι δυνατόν να λειτουργεί η Βουλή των Ελλήνων με τη λογική των υποψιών αντί να λειτουργεί γόνιμα από κοινού; Δεν είναι δυνατόν! Μειώνει όλους μας, κατά τη γνώμη μου τουλάχιστον.
Στο θέμα που θέσατε, κύριε Χουρμουζιάδη: Αν συζητάγαμε επί της ουσίας του νομοσχεδίου, από όπου θα αντλούσαμε κι εμείς ενδεχομένως επιχειρήματα και δυνατότητα βελτίωσης, θα βλέπατε ότι επισημαίνουμε την ανάγκη περιφερειακής συγκρότησης. Ακριβώς πια γιατί στην εννιάχρονη υποχρεωτική γίνονται κοινά πολλά πεδία: Διδάσκεται η ξένη γλώσσα από την Δ' Δημοτικού, αλλά από καθηγητές που είναι κοινοί. Δεν είναι πια της πρωτοβάθμιας, είναι δευτεροβαθμίτες, για να το πω έτσι. Η Φυσική Αγωγή έχει μπει στο Δημοτικό και είναι κοινό. Ο ΠΛΗΝΕΤ, η Πληροφορική, είναι επίσης κοινή ευθύνη. 
Γι' αυτό και συγκροτήσαμε και την περιφερειακή διοίκηση έτσι, ώστε στην πράξη να ενοποιεί κάτι που όλοι ξέρουμε -γιατί λίγο-πολύ ο κάθε Έλληνας έχει εμπειρική εικόνα για την εκπαίδευση- ότι πρέπει να σταματήσει το οποιοδήποτε τεχνητό φράγμα μεταξύ Δημοτικού και Γυμνασίου, σε μια λογική που προχωράμε πια δυναμικά με τα ενιαία προγράμματα σπουδών να είναι ακριβώς εννιά χρόνια ενιαίας λογικής ανάπτυξης.
Και σ' αυτήν τη βάση, κυρίες και κύριοι Βουλευτές, το νομοσχέδιο έχει μέσα του πάρα πολλή συστηματική, υπεύθυνη δουλειά, έχει πλήρη εσωτερική συνοχή, απευθύνεται στην ολόπλευρη βελτίωση της εκπαίδευσης, δημόσιας και ιδιωτικής. Το κλειδί είναι οι θεσμοί που εισάγονται, που αλλάζουν την ποιότητα του σχολείου. Και όλα όσα αναφέρθηκαν επί ματαίω ως μακρά επιχειρηματολογία για την ιδιωτική εκπαίδευση, αν είχε συναρτηθεί, όπως έπρεπε να είναι χρέος του καθενός, το γεγονός ότι όλα τελούν πια μέσα στη λογική της αξιολόγησης, τότε δεν θα υπήρχε ούτε αυτή η μάταιη ρητορική ούτε αυτός ο τόνος, εκτός βέβαια από το γεγονός, το οποίο κανείς μας δεν θέλησε να κρύψει και με μεγάλη χαρά, κύριε Παυλόπουλε, διαπιστώνουμε ότι είναι αμοιβαίο, ότι πράγματι δεν είμαστε όλοι ίδιοι στην πολιτική, ούτε οι παρατάξεις ούτε οι πολιτικοί. 
(ST)
Και αυτή η διαφορά εμείς θέλουμε να αναδεικνύεται με διαρκή τρόπο και είναι προς τιμήν σας που το θέσατε με τέτοια κατηγορηματικότητα, γιατί ακριβώς η διαφορά είναι και η συναίνεση ταυτόχρονα που οικοδομεί την πολιτική πραγματικότητα.
Ευχαριστώ.
ΣΑΒΒΑΣ ΤΣΙΤΟΥΡΙΔΗΣ: Πείτε του κυρίου Υπουργού ότι οφείλουμε να είμαστε υποψιασμένοι.
ΠΡΟΕΔΡΕΥΩΝ (Παναγιώτης Σγουρίδης): Καλώς, καλώς, εντάξει.
Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 7 έως και 14. Εισερχόμαστε στην ψήφισή τους κεχωρισμένως. 
Ερωτάται το Σώμα: Γίνεται δεκτό το άρθρο 7; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία. 
Εισερχόμαστε στην ψήφιση του άρθρου 8. 
Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8, έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε στην ψήφιση του άρθρου 9. 
Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Εισερχόμαστε στην ψήφιση του άρθρου10. 
Ερωτάται το Σώμα: Γίνεται δεκτό το άρθρο10, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, ως έχει. 
Εισερχόμαστε στην ψήφιση του άρθρου11. 
Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό . 
Εισερχόμαστε στην ψήφιση του άρθρου12. 
Ερωτάται το Σώμα: Γίνεται δεκτό το άρθρο 12, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία, ως έχει.
Έχει υποβληθεί αίτηση ονομαστικής ψηφοφορίας των Βουλευτών της Νέας Δημοκρατίας επί του άρθρου 13. 
Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Προκόπης Παυλόπουλος. Παρών.
Ο κ. Εμμανουήλ Κεφαλογιάννης. Παρών.
Ο κ. Γεώργιος Ψαχαρόπουλος. Απών.
Ο κ. Μιχάλης Χαλκίδης. Παρών.
Ο κ. Αθανάσιος Γιαννόπουλος. Παρών.
Ο κ. Χρήστος Ζώης. Παρών.
Ο κ. Ιωάννης Παπαθανασίου. Παρών.
Ο κ. Νικήτας Κακλαμάνης. Απών.
Ο κ. Σπυρίδων Ταλιαδούρος. Απών.
Ο κ. Αναστάσιος Σπηλιόπουλος. Απών.
Ο κ. Ευριπίδης Στυλιανίδης Ευριπίδης. Απών.
Ο κ. Αθανάσιος Βαρίνος. Παρών. 
Ο κ. Κωνσταντίνος Καραμπίνας. Παρών.
Ο κ. Κωνσταντίνος Κιλτίδης. Παρών. 
Ο κ. Παναγιώτης Σκανδαλάκης. Παρών.
Ο κ. Θεόφιλος Βασιλείου. Παρών.
Ο κ. Αθηναίος Φλωρίνης. Παρών.
Ο κ. Βασίλης Τσίπρας. Παρών.
Υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση. 
Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παράγραφος 3), θα λύσει τη συνεδρίαση για αύριο Παρασκευή 18 Ιανουαρίου 2002 και ώρα 10.30' με αντικείμενο εργασιών του Σώματος: α) συζήτηση επικαίρων ερωτήσεων και β) συζήτηση της υπ. αριθμ. 32/14-12-2001 επερώτησης των Βουλευτών της Νέας Δημοκρατίας αρμοδιότητας Υπουργείου Δικαιοσύνης σχετικά με την πολιτική της Κυβέρνησης στον τομέα της Δικαιοσύνης.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
 
 



