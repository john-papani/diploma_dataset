(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΜΑ’
Παρασκευή 3 Οκτωβρίου 2008   

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 7ο Γυμνάσιο Γλυφάδας, το 13ο και 3ο Δημοτικά Σχολεία Βύρωνα, σελ.
3. Ανακοινώνεται η λήξη των εργασιών της Γ’ Σύνθεσης του Τμήματος Διακοπών των εργασιών της Βουλής, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επερώτησης Βουλευτών του Συνασπισμού Ριζοσπαστικής Αριστεράς προς τον Υπουργό Οικονομίας και Οικονομικών, σχετικά με την απόδοση στο δημόσιο της περιουσίας που σφετερίζονται και ιδιοποιούνται η Εκκλησία και οι Μονές του Αγίου Όρους και την άρση των απαλλαγών τους από φορολογικές υποχρεώσεις, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση  και ψήφιση επί του συνόλου του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών και άλλες διατάξεις», σελ.

ΟΜΙΛΗΤΕΣ
Α. Επί του σχεδίου νόμου του Υπουργείου Μεταφορών και Επικοινωνιών:
ΧΑΤΖΗΔΑΚΗΣ Κ., σελ.

Β. Επί της επερώτησης:
ΑΛΑΒΑΝΟΣ Α., σελ.
ΑΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΓΕΙΤΟΝΑΣ Κ., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΜΠΕΖΑΣ Α., σελ.
ΡΟΝΤΟΥΛΗΣ Α., σελ.
ΦΙΛΙΝΗ Α., σελ.
ΧΑΛΒΑΤΖΗΣ Σ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ  ΜΑ΄
      Παρασκευή 3 Οκτωβρίου 2008
      
      Αθήνα, σήμερα στις 3 Οκτωβρίου 2008, ημέρα Παρασκευή και ώρα 10.06΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ Σύνθεση) για να συνεδριάσει υπό την προεδρία του Α’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 2 Οκτωβρίου 2008 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της Μ΄ συνεδριάσεώς του, της Πέμπτης 2 Οκτωβρίου 2008 σε ό,τι αφορά την ψήφιση του σχεδίου νόμου «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις»).
       Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κύριο Κωνσταντίνο Τσιάρα, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Ενιαίος Σύλλογος Υπαλλήλων Υπουργείου Πολιτισμού Αττικής-Στερεάς και Νήσων διαμαρτύρεται για την προκήρυξη διαγωνισμού με σκοπό τη μετακόμιση του Υπουργείου κ.λπ..
      2) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία   το Σωματείο Συμβασιούχων Χειριστών Ανυψωτικών  Μηχανημάτων Ολυμπιακής Αεροπορίας εκφράζει τις απόψεις του,  πάνω στις εξαγγελίες που αφορούν στο μέλλον της Ολυμπιακής Αεροπορίας.
      3) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Ιατρικός Σύλλογος Φθιώτιδας ζητεί την άμεση εξόφληση των οφειλών του Ο.Π.Α.Δ. στους γιατρούς.
      4) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  οι Βιοκαλλιεργητές ελιάς και λαδιού Πελασγίας Νομού Φθιώτιδας διαμαρτύρονται για την καθυστέρηση καταβολής των επιδοτήσεων του έτους 2007.
      5) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  το Παράρτημα Φθιώτιδας της Πανελλήνιας Ένωσης Θεολόγων διαμαρτύρεται για το νέο καθεστώς που αφορά στη διδασκαλία του μαθήματος των Θρησκευτικών στα σχολεία.
      6) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Σωματείο Ορυχείων-Σταθμών Δ.Ε.Η. Μεγαλόπολης διαμαρτύρεται για την τροποποίηση του χρονοδιαγράμματος εργασιών του έργου Αποθείωσης της 3ης Μονάδας του Α.Η.Σ. Μεγαλόπολης.
      7) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Δήμος Αροανίας Νομού Αχαΐας ζητεί οικονομική επιχορήγηση για τη βελτίωση αθλητικών εγκαταστάσεων.
      8) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  ο Σύνδεσμος Ιδιωτικών Υπαλλήλων Α.Ε. και Γραφείων καταγγέλλει την απόλυση του Α΄ Αντιπροέδρου του Σωματείου από την Εταιρεία «ERMHS BRINKS».
      9) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Τοπικό Τμήμα Νομού Αχαΐας του Συλλόγου Πολιτικών Μηχανικών Ελλάδος διαμαρτύρεται για την αλλαγή της Υπηρεσίας επίβλεψης των έργων του Τμήματος της Πάτρας ΕΥΔΕ/Π.Α.Θ.Ε..
      10) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Εξωραϊστικός και Φιλοδασικός Σύλλογος Μηλακίου Αλιβερίου Εύβοιας ζητεί τη μη κατασκευή λιθανθρακικής μονάδας στην περιοχή του Μηλακίου.
      11) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  ο Τοπικός Οργανισμός Εγγείων Βελτιώσεων Αχέροντα Πρέβεζας ζητεί επιχορήγηση για την επίλυση προβλημάτων.
      12) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία  ο κ. Βασίλειος Σπηλιόπουλος ζητεί να του δοθεί δικαίωμα μετεγγραφής από το Παιδαγωγικό Τμήμα Δημοτικής Εκπαίδευσης Κρήτης, στο Πανεπιστήμιο Αθηνών.
      13) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  η Ένωση Αγροτικών Συνεταιρισμών Πάρου ζητεί τη διατήρηση του παριανού αμπελώνα.
      14) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία  ο Ενιαίος Σύλλογος Υπαλλήλων Υπουργείου Πολιτισμού Αττικής-Στερεάς και Νήσων διαμαρτύρεται για τη διενέργεια διαγωνισμού, με σκοπό τη μετακόμιση του ΥΠ.ΠΟ.
      15) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η  Ενωτική Αγωνιστική Κίνηση Πυροσβεστών ζητεί τη λήψη μέτρων για τη διευκόλυνση των υπαλλήλων της με οικογενειακές υποχρεώσεις.
      16) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  ο  Σύλλογος Δικαστικών Υπαλλήλων Κέρκυρας διαμαρτύρεται για την έλλειψη προσωπικού από τις Δικαστικές Υπηρεσίες της Κέρκυρας.
      17) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ, Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατικό Κέντρο Κέρκυρας καταγγέλλει διώξεις εργαζομένων στα Οικοτροφεία «ΑΡΓΩ» και «ΝΕΦΕΛΗ» από την Εταιρεία «ΚΛΙΜΑΚΑ».
      18) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία  ο Πανελλήνιος Σύλλογος Υπαλλήλων Γενικής Γραμματείας Απόδημου Ελληνισμού διαμαρτύρεται για τις συνθήκες που επικρατούν στο νέο χώρο εγκατάστασης  της Γ.Γ.Α.Ε. στην οδό Ζαλοκώστα κ.λπ..
      19) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  οι Δήμαρχοι των Δήμων Ικαρίας εκθέτουν απόψεις που αφορούν στις γνωμοδοτήσεις της 3ης Εφορίας Βυζαντινών Αρχαιοτήτων.
      20) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  ο Δήμος Μούδρου Λέσβου ζητεί την εγγραφή στα Μητρώα Ανέργων του Ο.Α.Ε.Δ. των ασφαλισμένων στον Ο.Γ.Α. με μηδαμινά εισοδήματα.
      21) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Νομάρχης Αχαΐας ζητεί την ενίσχυση των αστυνομικών και λιμενικών δυνάμεων για την αντιμετώπιση των μεταναστών στο λιμάνι και την πόλη της Πάτρας.
      22) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  ο Ενιαίος Σύλλογος Υπαλλήλων Υπουργείου Πολιτισμού Αττικής-Στερεάς Ελλάδας και Νήσων διαμαρτύρεται για τη διενέργεια διαγωνισμού, με σκοπό τη μετακόμιση του ΥΠ.ΠΟ..
      23) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  ο Σύλλογος Δασκάλων και Νηπιαγωγών Χαλκίδας καταγγέλλει τις ενέργειες του Περιφερειακού Διευθυντή Πρωτοβάθμιας και Δευτεροβάθμιας εκπαίδευσης Στερεάς Ελλάδας.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 8125/7.3.08 ερώτηση των Βουλευτών κύριων  Δημητρίου Τσιόγκα, Αχιλλέα Κανταρτζή, Νικολάου Γκατζή, Νικολάου Μωραΐτη δόθηκε με το υπ’ αριθμ. 1307/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας, Α. Κανταρτζής, Ν. Γκατζής, N. Μωραΐτης για τα θέματα της αρμοδιότητάς μας, σας πληροφορούμε τα εξής:
      Μετά την ψήφιση του Ν. 3199/03 και την έκδοση των υπ' αριθμ. 43504/2005 και 47630/2005 Κ.Υ.Α., η αντιμετώπιση προβλημάτων λειψυδρίας και τυχόν επιβολή διοικητικών μέτρων, είναι θέματα τα οποία συμπεριλαμβάνονται στη διαχείριση των υδάτων που είναι αρμοδιότητα της Κεντρικής Υπηρεσίας Υδάτων του Υ.ΠΕ.ΧΩ.Δ.Ε. και των Δ/νσεων Υδάτων των Περιφερειών.
      Όσον αφορά την ένταξη έργων υποδομής στην 4η Προγραμματική Περίοδο 2007-2013, δεν έχει ξεκινήσει ακόμη. Στο Υπουργείο Αγροτικής Ανάπτυξης και Τροφίμων καταγράφονται όλες οι προτάσεις έργων που υποβάλλονται από τους αρμόδιους φορείς. Με βάση τις προτεραιότητες και το συνολικό προϋπολογισμό του Προγράμματος για τη χρηματοδοτική περίοδο 2007-2013 εξετάζονται σε συσκέψεις κυρίως στις έδρες των Περιφερειών (μία για κάθε Νομό) με την παρουσία της Πολιτικής Ηγεσίας του Υπουργείου Αγροτικής Ανάπτυξης και Τροφίμων, του Γενικού Γραμματέα της Περιφέρειας, των Νομαρχών, των Δημάρχων και των φορέων των αγροτών της υπόψη περιφέρειας και εν συνεχεία θα αξιολογηθούν τα αιτήματα κατασκευής έργων υποδομών Αγροτικής Ανάπτυξης.
      Παρόμοια σύσκεψη για τα θέματα του Νομού Λάρισας πραγματοποιήθηκε στις 17-01-2008 στη. Νομαρχία Λάρισας και αναμένουμε τις τελικές προτάσεις των φορέων του Νομού.
      Ανάλογα με το βαθμό προτεραιότητας και ωφέλειας για τους αγρότες, την ωριμότητα που παρουσιάζουν τα έργα, τις αδειοδοτήσεις, θα προταθούν για ένταξη στο πρόγραμμα της περιόδου αυτής, εκείνα τα έργα που κρίνονται ως πλέον απαραίτητα αφού παρά το διπλασιασμό των πιστώσεων για έργα αξιοποίησης υδάτινων πόρων, οι ανάγκες σε όλη την Ελλάδα είναι πολλαπλάσιες, δεδομένης της εγκατάλειψής τους στην εικοσαετή διακυβέρνηση της χώρας από το ΠΑΣΟΚ. Η οριστικοποίηση των έργων που θα ενταχθούν στην 4η Προγραμματική Περίοδο 2007-2013 θα αποφασισθεί αμέσως μετά την ολοκλήρωση της αξιολόγησής τους, σε συνεργασία του Υπουργείου Αγροτικής Ανάπτυξης και Τροφίμων με τους εμπλεκόμενους φορείς στο πλαίσιο των οικονομικών προτεραιοτήτων και δυνατοτήτων του Προγράμματος Αγροτικής Ανάπτυξης 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ».
      Ο Υπουργός
      Α. ΚΟΝΤΟΣ»
    2. Στην με αριθμό  8206/11.3.08 ερώτηση του Βουλευτή  κ. Φίλιππου Σαχινίδη δόθηκε με το υπ’ αριθμ. 1321/12.5.08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτή κ. Φ. Σαχινίδης, σας πληροφορούμε τα εξής:
      «Οι ζημιές που προξενήθηκαν από την ξηρασία έτους 2005, σε καλλιέργειες σιτηρών και ψυχανθών του Νομού Λάρισας, εντάχθηκαν στο πρόγραμμα χορήγησης Κρατικών Ενισχύσεων «ΖΕΥΣ».
      Για τις παραπάνω ζημιές, η διενέργεια των εκτιμήσεων ολοκληρώθηκε και κοινοποιήθηκαν οι Πίνακες Ζημιάς, ενώ έχουν ήδη καταβληθεί οι ενισχύσεις, ύψους 5.054.643 ευρώ, στους μη ενιστάμεvoυς παραγωγούς.
      Σημειώνεται ότι, «η καθυστέρηση» καταβολής των ενισχύσεων στους παραγωγούς που υπέβαλλαν ενστάσεις (διοικητικού ελέγχου), οφείλεται στην καθυστέρηση προσκόμισης, εκ μέρους των παραγωγών, των απαραίτητων δικαιολογητικών έτσι ώστε να καταστούν και αυτοί δικαιούχοι. Ωστόσο, η όλη διαδικασία ελέγχου και διασταύρωσης των στοιχείων βρίσκεται στο τέλος της, σύντομα θα αρχίσει η κοινοποίηση των πινάκων των επανεκτιμήσεων και στη συνέχεια θα ακολουθήσει, το συντομότερο δυνατό, η καταβολή των ενισχύσεων.
      Ο Υπουργός
      Α. ΚΟΝΤΟΣ»
    3. Στην με αριθμό  8223/11.3.08ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 1322/12.5.08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Η. Καλλιώρας, σας πληροφορούμε τα εξής:
      Με την υιοθέτηση του Καν.(ΕΚ) 1182/07 του Συμβουλίου και των αντίστοιχων εφαρμοστικών κανονισμών σε επίπεδο Ευρωπαϊκής Επιτροπής, ολοκληρώθηκε η μεταρρύθμιση στην Κ.Ο.Α. στον τομέα των οπωροκηπευτικών. Σημαντική παράμετρος της μεταρρύθμισης αποτελεί η ένταξη των ενισχύσεων των οπωροκηπευτικών στην ενιαία αποδεσμευμένη ενίσχυση από το έτος 2008.
      Ειδικά για την τομάτα αποφασίστηκε 70% αποδέσμευση της ενίσχυσης από την παραγωγή και ένταξη αυτής στην ενιαία αποδεσμευμένη ενίσχυση. Τα Κράτη-Μέλη αποφασίζουν το ποσό που πρέπει να συμπεριλαμβάνεται στο ποσό αναφοράς κάθε γεωργού για τον καθορισμό της αξίας των δικαιωμάτων ενίσχυσης, με βάση αντικειμενικά και αμερόληπτα κριτήρια. Στη χώρα μας αποφασίστηκε για το σύνολο των οπωροκηπευτικών, ο υπολογισμός της αξίας των δικαιωμάτων να γίνει με βάση το ποσό που έλαβε ο κάθε γεωργός κατά την περίοδο αναφοράς.
      Η περίοδος αναφοράς αποφασίζεται από τα Κράτη-Μέλη, σύμφωνα με το παράρτημα VII σημείο ΙΓ του Καν.(ΕΚ) 1782/03 και αποτελεί επιλογή μιας ή περισσοτέρων περιόδων εμπορίας για κάθε προϊόν, αρχής γενομένης από την περίοδο εμπορίας που λήγει το 2001 ήτοι η 2000/01 έως την περίοδο εμπορίας που λήγει το 2007 ήτοι η 2006/07.
      Ο καθορισμός της περιόδου εμπορίας προκύπτει από τους Καν.(ΕΚ) 2201/96 και Καν. (ΕΚ) 2202/96 και για τα μεταποιημένα οπωροκηπευτικά καθορίζονται στο άρθρο 3 του Καν. (ΕΚ) 1535/03. Ειδικά για την τομάτα η περίοδος εμπορίας καθορίζεται μεταξύ 15 Ιουνίου ενός έτους μέχρι 14 Ιουνίου του επομένου έτους.
      Σύμφωνα με το υπ' αριθμ. 255/24-1-2008 έγγραφο του Γενικού Γραμματέα Αγροτικής Πολιτικής & Διεθνών Σχέσεων του Υπουργείου Αγροτικής Ανάπτυξης και Τροφίμων ο καθορισμός της χρονικής περιόδου αναφοράς για τη τομάτα αφορά στις περιόδους εμπορίας 2001/02 έως 2005/06.
      Η καλλιεργητική περίοδος για την τομάτα ορίζεται από 1 Μαρτίου έως 30 Σεπτεμβρίου, έτσι δεν προκύπτει καμία σύγχυση από τον καθορισμό της περιόδου αναφοράς για την τομάτα. Η εμπορική περίοδος 2001/02 αφορά καλλιεργητική περίοδο 2001κ.ο.κ..
      Με βάση τη ληφθείσα απόφαση για την επιλογή της περιόδου αναφοράς για την τομάτα, σας γνωρίζουμε ότι, για τον καθορισμό της αξίας των δικαιωμάτων της τομάτας θα ληφθούν υπόψη τα ποσά ενίσχυσης που έλαβε ο κάθε γεωργός, σε ποσοστό 70%, για την τομάτα που παρέδωσε στην μεταποιητική βιομηχανία για τις περιόδους εμπορίας 2001/02, 2002/03, 2003/04, 2004/05 & 2005/06. Για τον καθορισμό του αριθμού των δικαιωμάτων της τομάτας θα ληφθεί υπόψη η αντίστοιχη έκταση που καλλιεργήθηκε την ίδια περίοδο εμπορίας για την παραγωγή της τομάτας που παραδόθηκε για μεταποίηση.
      Ο Υπουργός
      Α. ΚΟΝΤΟΣ»
    4. Στην με αριθμό  8229/11.3.08 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 1327/12.5.08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής :
      Στα σημεία εισαγωγής τροφίμων από τρίτες χώρες, λαμβάνει χώρα διοικητικός έλεγχος σε κάθε φορτίο. Αυτός αφορά και τα νέα καινοτόμα τρόφιμα. Στην περίπτωση αυτή, ο έλεγχος αφορά το αν τα υπό εισαγωγή νέα και καινοτόμα τρόφιμα περιλαμβάνονται στο μητρώο εγκεκριμένων νέων και καινοτόμων τροφίμων της Ευρωπαϊκής Ένωσης (Ε.Ε.). Σε περίπτωση που είναι εγκεκριμένα, ακολουθεί φυσικός έλεγχος ως προς την υγιεινή και ασφάλεια, βάσει της σχετικής κοινοτικής και εθνικής νομοθεσίας. Σε περίπτωση που αυτά δεν είναι εγκεκριμένα δεν γίνεται εισαγωγή στην Ε.Ε..
      Ο Υπουργός
      Α. ΚΟΝΤΟΣ»
    5. Στην με αριθμό 8225/11.3.08 ερώτηση της Βουλευτού Κ. Θεοδώρας Τζάκρη δόθηκε με το υπ’ αριθμ. 1323/12.5.08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κα Θ. Τζάκρη, για τα θέματα της αρμοδιότητάς μας, σας πληροφορούμε τα εξής:
      Οι τιμές πώλησης των λιπασμάτων διαμορφώνονται ελεύθερα μετά την απελευθέρωση της αγοράς σε εφαρμογή των Κοινοτικών Διατάξεων με βάση την προσφορά και την ζήτηση. Ο Φ.Π.Α., για τα περισσότερα λιπάσματα έχει καθοριστεί στο 9%. Εξαιρούνται μόνο κάποια προϊόντα που αφορούν λιπάσματα και εδαφοβελτιωτικά, όπου λόγω και εξωγεωργικής χρήσης τους ο Φ .Π.Α. έχει καθοριστεί στο 19% με ρύθμιση που εμπίπτει στις αρμοδιότητες του Υπουργείου Οικονομίας και Οικονομικών και όχι του Υπουργείου Αγροτικής Ανάπτυξης και Τροφίμων.
      Στη διαμόρφωση των τιμών των λιπασμάτων εμπλέκονται πολλοί ποιοτικοί παράγοντες όπως π.χ. η ποικιλομορφία των θρεπτικών στοιχείων καθώς και άλλοι παράγοντες όπως τα αποθέματα, τα μεταφορικά κ.α. Επίσης, θα πρέπει να τονιστεί ότι η αύξηση των τιμών των λιπασμάτων στην ελληνική αγορά είναι απόρροια της μεγάλης αύξησης των τιμών που παρατηρείται στην παγκόσμια αγορά.
      Ειδικότερα, η αύξηση των τιμών των λιπασμάτων οφείλεται κυρίως στους εξής λόγους:
      -Στην τεράστια ζήτηση λιπασμάτων παγκοσμίως (Κίνα, Βραζιλία, Ινδία ).
      -Στην αύξηση της τιμής του πετρελαίου.
      -Στα βιοκαύσιμα.
      Προκειμένου να αυξηθούν οι εκτάσεις βρωσίμων σιτηρών με σκοπό τη μείωση της τιμής τους, η οποία αυξήθηκε δραματικά λόγω αντικατάστασης εκτάσεων βρωσίμων σιτηρών με καλλιέργειες για βιοκαύσιμα, επετράπη από την Ευρωπαϊκή Ένωση να καλλιεργηθούν για βρώσιμα σιτηρά επιπλέον εκτάσεις που βρίσκονταν σε αγρανάπαυση με αποτέλεσμα αύξηση στη ζήτηση λιπασμάτων.
      Το Υπουργείο Αγροτικής Ανάπτυξης και Τροφίμων καταβάλλει κάθε προσπάθεια για τη στήριξη του εισοδήματος των αγροτών με στόχο να παραμείνουν στο επάγγελμα και στον τόπο τους. Η ενδυνάμωση του πυλώνα ΙΙ και η χορήγηση σημαντικών κινήτρων μέσα από πολυμορφικά προγράμματα Αγροτικής Ανάπτυξης, ο προσανατολισμός σε καλλιέργειες πιο προσοδοφόρες και αποδοτικές, η καλλιέργεια προϊόντων ποιότητας και οι αγρο-τουριστικές δραστηριότητες είναι μερικά από τα μέτρα τα οποία θα έχουν ευεργετικά αποτελέσματα στην προσπάθεια αυτή.
      Γενικότερα το Υπουργείο Αγροτικής Ανάπτυξης και Τροφίμων στο πλαίσιο εφαρμογής της κοινοτικής πολιτικής στον γεωργικό τομέα προκειμένου να μετριάσει τις επιβαρύνσεις του Έλληνα παραγωγού και να περιορίσει τις σημαντικές επιπτώσεις που επηρεάζουν το επίπεδο της γεωργικής παραγωγής εστιάζει την πολιτική του στα εξής:
      * Στην εφαρμογή της μεταρρυθμισμένης ΚΑΠ, η οποία εξασφαλίζει ικανοποιητικούς πόρους υπέρ της ελληνικής γεωργίας μέσω των άμεσων εισοδηματικών ενισχύσεων έως τουλάχιστον το 2013.
      * Στην προώθηση της ποιότητας των γεωργικών μας προϊόντων, ως μέσου, μεταξύ άλλων, επίτευξης καλύτερων τιμών στην αγορά.
      * Στην υλοποίηση του προγράμματος αγροτικής ανάπτυξης και αλιείας για την τέταρτη προγραμματική περίοδο (ήδη πετύχαμε κοινοτική χρηματοδότηση 3,7 δις ευρώ για την περίοδο 2007 - 2013).
      * Στην επίλυση προβλημάτων αγροτικής πίστης.
      * Στην ικανοποιητική ασφάλιση της γεωργικής παραγωγής.
      * Στην αναβάθμιση της ασφάλισης των αγροτών (κλάδος υγείας, συντάξεις).
      * Στην προστασία του περιβάλλοντος και του καταναλωτή.
      Πέραν αυτών, τα οποία αποτελούν βασική και πάγια πολιτική του Υπουργείου, πρέπει να αναφερθούν οι συνεχείς παρεμβάσεις της πολιτικής ηγεσίας τόσο στα Συμβούλια των Υπουργών Γεωργίας όσο και στα διάφορα άλλα κοινοτικά όργανα προκειμένου να αναζητώνται λύσεις και να λαμβάνονται μέτρα, τόσο βραχυπρόθεσμου όσο και μέσο-μακροπρόθεσμου χαρακτήρα, τα οποία θα εξασφαλίζουν την συνέχιση της παραγωγικής δραστηριότητας, την αποτελεσματική στήριξη του εισοδήματος των παραγωγών και τη διαφύλαξη και ενίσχυση της ανταγωνιστικότητας της ελληνικής γεωργίας. Κατά τα λοιπά αρμόδιο να απαντήσει είναι το Υπουργείο Ανάπτυξης στο οποίο διαβιβάζεται το παρόν με αντίγραφο της ερώτησης.
      Ο Υπουργός
      Α. ΚΟΝΤΟΣ»
    6. Στην με αριθμό 9485/1.4.2008 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 1522/12.5.008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Σπηλιόπoυλoς, σας πληροφορούμε τα εξής:
      Οι ζημιές που προξενήθηκαν από τις πυρκαγιές Αυγούστου 2007 σε γεωργοκτηνοτροφικές εκμεταλλεύσεις του Νομού Αχαΐας, εντάχθηκαν στο πρόγραμμα χορήγησης Κρατικών ενισχύσεων, αρμοδιότητας ΠΣΕΑ, το οποίο εγκρίθηκε από την Ευρωπαϊκή Ένωση (Ε.Ε.) στις 30-01-08.
      Επισημαίνεται ότι οι οικονομικές ενισχύσεις των προγραμμάτων ΠΣΕΑ καταβάλλονται στους ενδιαφερόμενους παραγωγούς, εφόσον εγκριθεί η πληρωμή τους από την Ε.Ε., το συντομότερο δυνατό, δεν μπορεί όμως να δοθεί συγκεκριμένο χρονοδιάγραμμα καταβολής τους, διότι μετά την έγκριση του προγράμματος, ακολουθεί έκδοση ΚΥ Α, εφαρμοστικής απόφασης, γίνονται οι εκτιμήσεις, οι εκδόσεις και κοινοποιήσεις των πορισμάτων, οι ενδεχόμενες ενστάσεις και επανεκτιμήσεις. Είναι δε γνωστό ότι στο γεωργικό τομέα δεν μπορεί να καταβληθεί κανενός είδους ενίσχυση χωρίς την πρότερη έγκριση της Επιτροπής. Αυτή τη στιγμή βρισκόμαστε σε αναμονή έκδοσης ΚΥΑ.
      Από την παραπάνω πυρκαγιά έχουν αναφερθεί ζημιές σε πάγιο, ζωικό και φυτικό κεφάλαιο ( ελαιόδενδρα, αμπελοειδή κ.λπ.).
      Σημειώνεται ότι, έχει ήδη ολοκληρωθεί η καταγραφή των ζημιών ζωικού και παγίου κεφαλαίου καθώς και η εκτίμηση των ζημιών της ηρτημένης παραγωγής και σύντομα θα αρχίσει η κοινοποίησή τους (μετά την έκδοση ΚΥΑ και την δημοσίευσή της σε ΦΕΚ) καθώς και η καταβολή των ενισχύσεων για τις ζημιές στην ηρτημένη παραγωγή. Όσον αφορά τις ενισχύσεις για τις ζημιές στο ζωικό και πάγιο κεφάλαιο αυτές θα καταβληθούν μετά την αντικατάσταση του ζωικού και μετά την αποκατάσταση του παγίου και αφού βέβαια αυτό επιβεβαιωθεί από τους αρμόδιους γεωπόνους του ΕΛ.Γ.Α..
      Τέλος, οι εκτιμήσεις των ζημιών του φυτικού κεφαλαίου, οι οποίες διενεργούνται με την έναρξη του βλαστικού σταδίου των φυτών, έχουν ήδη αρχίσει. Στη συνέχεια θα ακολουθήσει η κοινοποίηση των πορισμάτων και τέλος η καταβολή των ενισχύσεων, μετά την αποκατάσταση των ζημιών και αφού βέβαια αυτό επιβεβαιωθεί από τους αρμόδιους γεωπόνους του ΕΛ.Γ.Α..
      Ωστόσο, η Κυβέρνηση", προκειμένου να αντιμετωπιστούν οι εξαιρετικά επείγουσες και απρόβλεπτες ανάγκες που δημιούργησαν οι πυρκαγιές στον αγροτικό κόσμο, κατέβαλε προπληρωμή με ταμειακή διευκόλυνση των πυρόπληκτων αγροτών για την άμεση και μη εmδεχόμενη καμία αναβολή επίλυση σοβαρών προβλημάτων διαβίωσής τους, που δεν μπορούσαν να αναμείνουν τη βραδεία διαδικασία, την προβλεπόμενη από την Κοινοτική κυρίως νομοθεσία.
      Η ταμειακή διευκόλυνση χορηγήθηκε σύμφωνα με την Πράξη Νομοθετικού Περιεχομένου (ΦΕΚ 205/Α΄/29-08-2007), που αφορά σε κοινωνικές παροχές και οικονομικές ενισχύσεις στους πληγέντες όλης της χώρας από τις πυρκαγιές.
      Σύμφωνα με το άρθρο 11 της πράξης αυτής σε κάθε αγρότη και κτηνοτρόφο του οποίου η κάθε μορφής αγροτική εκμετάλλευση, ζωικό κεφάλαιο και πάγιο αγροτικό κεφάλαιο καταστράφηκε από τις πυρκαγιές του έτους 2007 καταβλήθηκε άμεσα προπληρωμή με ταμειακή διευκόλυνση χωρίς επιβάρυνσή του και ανεξάρτητα από τη διαδικασία ΠΣΕΑ με βάση αίτηση - υπεύθυνη δήλωση που υποβλήθηκε στον ΕΛ.ΓΑ.
      Σύμφωνα με τα ανωτέρω, στο Νομό Αχαΐας, καταβλήθηκε ως ταμειακή διευκόλυνση το ποσό των 3.785.228 ευρώ.
      Όσον αφορά την καταβολή των ενισχύσεων για την απώλεια της ηρτημένης παραγωγής επισημαίνεται ότι υπήρχε πρόθεση καταβολής τους εντός του Δεκεμβρίου 2007, εφόσον φυσικά θα είχε προηγηθεί η έγκριση του προγράμματος. Επειδή όμως η έγκριση διαφαινόταν ότι θα καθυστερούσε, δόθηκε και «Συμπληρωματική ταμειακή διευκόλυνση» σε κάθε αγρότη με δενδρώδεις καλλιέργειες, αμπελοειδή και ακτινίδια, για επιπλέον οικονομική στήριξη των πυρόπληκτων αγροτών, λόγω της μη καταβολής της ενίσχυσης για την απώλεια της ηρτημένης παραγωγής.
      Σημειώνεται ότι το ποσό που καταβλήθηκε ως συμπληρωματική ταμειακή διευκόλυνση στο Νομό Αχαΐας ανέρχεται σε 623.230,50 ευρώ περίπου. Έτσι στο Νομό Αχαΐας καταβλήθηκαν συνολικά 4.395.128€.
      Τα ανωτέρω άμεσα καταβληθέντα ποσά θα συμψηφιστούν με τις οικονομικές ενισχύσεις - αποζημιώσεις που δικαιούνται οι αγρότες και οι κτηνοτρόφοι, σύμφωνα με τα προβλεπόμενα στον Κανονισμό Κρατικών Οικονομικών
      Ενισχύσεων του ΕΛ.ΓΑ. (ΠΣΕΑ) καθώς και με την οικονομική ενίσχυση στα πλαίσια της νέας Κοινής Αγροτικής Πολιτικής.
      Ο Υπουργός
      Α. ΚΟΝΤΟΣ»
    7. Στην με αριθμό  9497/1.4.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1524/12.5.08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Στο Δ' ΚΠΣ το οποίο θα τεθεί σε λειτουργία εντός του έτους 2008, προβλέπεται Κρατική και Κοινοτική οικονομική ενίσχυση τόσο για την ίδρυση νέου σφαγείου, όσο και τον εκσυγχρονισμό των υφιστάμενων σφαγείων έτσι ώστε να συμμορφωθούν με τις απαιτήσεις της Ελληνικής και Κοινοτικής Νομοθεσίας. Οι αρμόδιοι φορείς που διαχειρίζονται τα σφαγεία (δήμοι, ιδιώτες) ελπίζουμε ότι θα επιδείξουν το ανάλογο ενδιαφέρον προκειμένου να καταθέσουν ώριμη πρόταση και τελικώς να ενταχθούν στα συγκεκριμένα μέτρα του Δ' ΚΠΣ έτσι ώστε να δημιουργηθεί βιολογικό σφαγείο στο Νομό Ηρακλείου.
      Ο Υπουργός
      Α. ΚΟΝΤΟΣ»
      8. Στην με αριθμό 11243/6-5-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ21/164/ΑΣ1381δις/30-5-2008 έγγραφο από την Υπουργό Εξωτερικών η ακόλουθη απάντηση:
      «Η παροχή επαρκούς προξενικής συνδρομής τυγχάνει όλο και μεγαλύτερης επιμέλειας των Ευρωπαϊκών χωρών, ιδιαίτερα μετά το τσουνάμι και τον πόλεμο στον Λίβανο. Προς αυτή την κατεύθυνση είναι λογικό να καταστρώνονται σχέδια αντιμετώπισης κρίσεων και παροχής προστασίας σε έκτακτες περιστάσεις, οπουδήποτε και αν συμβαίνουν. Επισημαίνεται σχετικά ότι σχέδια εκκενώσεως δεν εκπονούνται μόνο για περιπτώσεις πολέμου ή εχθροπραξιών αλλά και για την αντιμετώπιση φυσικών φαινομένων (θεομηνιών) ή και μεγάλης εκτάσεως ατυχημάτων.
      Στο πλαίσιο αυτό πληροφορούμαστε ότι ο αναφερόμενος σχεδιασμός ετοιμότητας της Πρεσβείας Αθηνών της Φινλανδίας αφορά όλες τις Πρεσβείες της Φινλανδίας και όχι μόνο αυτή των Αθηνών. Επιπρόσθετα σας ενημερώνουμε ότι οι Σκανδιναβικές Πρεσβείες στην Αθήνα μαζί με την Πρεσβεία της Φινλανδίας διοργανώνουν τα τελευταία τέσσερα χρόνια σεμινάρια ετοιμότητας σε καταστάσεις έκτακτης ανάγκης.
      Τέλος, σημειώνεται ότι και από πλευράς της χώρας μας έχουν καταρτισθεί αντίστοιχα Σχέδια Αντιμετώπισης Εκτάκτων Αναγκών και επαναπατρισμού Ελλήνων πολιτών, δεδομένου ότι πέραν της αναμφισβήτητης συνεργασίας των κ-μ Ε.Ε. σε παρόμοιες καταστάσεις, κατ' ουσία κάθε κράτος είναι υπεύθυνο για την προστασία των πολιτών του στο εξωτερικό και τον επαναπατρισμό των, εφόσον θα κρινόταν αναγκαίο.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      9. Στην με αριθμό 12079/13-5-08 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. 1059331/1680/ΟΟΤΥ/Δ΄/27-5-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αρ. πρωτ.:12079/13-5-2008 ερώτηση που κατέθεσε στη Βουλή των Ελλήνων ο Βουλευτής κ. Λευτ. Αυγενάκης σχετικά με τα δικαιολογητικά που απαιτούνται για την απόδειξη παλαιότητας στον Αντικειμενικό Προσδιορισμό Αξίας Κτισμάτων, σας γνωρίζουμε τα εξής:
      Στον προσδιορισμό της Αντικειμενικής Αξίας λαμβάνονται υπόψη διαφορετικοί συντελεστές ανάλογα με την παλαιότητα, οι οποίοι διαμορφώνουν την φορολογητέα αξία και συνεπώς τον φόρο που θα πληρωθεί.
      Σύμφωνα με τις ισχύουσες διατάξεις, με την αριθμ. 1129485/479/Γ0013, ΠΟΛ.1310/3-12-96 (ΦΕΚ 1155/Β΄/96) απόφαση του Υπουργείου Οικονομικών όπως αυτή ισχύει σήμερα, για τον υπολογισμό αξίας κτισμάτων με αντικειμενικά κριτήρια προκειμένου να προσδιοριστεί η παλαιότητα για να εφαρμοστεί ο αντίστοιχος συντελεστής, ορίζεται ότι : «η παλαιότητα αρχίζει να υπολογίζεται μετά τη συμπλήρωση δύο ετών από την ημερομηνία έκδοσης της οικοδομικής άδειας ή την τελευταία αναθεώρησή της» και «αν δεν υπάρχει οικοδομική άδεια, η παλαιότητα υπολογίζεται από τη χρονολογία κατασκευής που αποδεικνύεται με οποιοδήποτε δημόσιο έγγραφο (π.χ. προγενέστερος τίτλος κτήσης, νομιμοποίηση αυθαιρέτου, έναρξη ηλεκτροδότησης, μισθωτήριο συμβόλαιο)».
      Σύμφωνα με τη γνωμοδότηση 2823/04 & 647/05 του Ειδικού Γραφείου Νομικού Συμβούλου Φορολογίας οι ένορκες βεβαιώσεις συμβολαιογράφου και τα πιστοποιητικά Δημάρχων που βασίζονται σε ένορκες βεβαιώσεις, δεν αποτελούν δημόσια έγγραφα.
      Η οικοδομική άδεια, ο προγενέστερος τίτλος κτήσης, η έναρξη ηλεκτροδότησης, το μισθωτήριο συμβόλαιο ή η νομιμοποίηση αυθαιρέτου δεν είναι τα μοναδικά δημόσια έγγραφα με τα οποία μπορεί να αποδειχθεί η παλαιότητα ενός κτίσματος.
      Εξάλλου η παλαιότητα λαμβάνεται υπόψη μέχρι τα 50 χρόνια, και συνεπώς δεν έχει νόημα η προγενέστερη απόδειξη παλαιότητας.
      Η πρόταση για ενδεχόμενη κατάργηση της απόδειξης της παλαιότητας με νόμιμο τρόπο θα καταστρατηγήσει την αξιοπιστία του Συστήματος δεδομένου ότι αφ’ ενός με υποκειμενική κρίση δε μπορεί να προσδιοριστεί με ακρίβεια δυο ή τριών ετών η παλαιότητα των κτισμάτων και αφ’ ετέρου δεν είναι μέτρο που συμβάλλει στη διαφάνεια που οφείλει να διέπει τις συναλλαγές μεταξύ φορολογουμένων και φορολογούσας αρχής.
      Ο Υφυπουργός
      Α. ΜΠΕΖΑΣ».)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιάρα.
      Κυρίες και κύριοι συνάδελφοι, έχω την τιμή να ανακοινώσω προς το Τμήμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και δύο συνοδοί καθηγητές από το  7ο Γυμνάσιο Γλυφάδας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Τους ενημερώνουμε ότι σήμερα είναι ημέρα κοινοβουλευτικού ελέγχου. Σε λίγο θα αρχίσει, στα πλαίσια του Γ΄ Θερινού Τμήματος της Βουλής, η συζήτηση επερώτησης Βουλευτών του Συνασπισμού προς την Κυβέρνηση. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συμπληρωματική ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών».
      Κύριε Υπουργέ, έχετε να κάνετε κάποια νομοτεχνική βελτίωση;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ναι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Μεταφορών και Επικοινωνιών κ. Χατζηδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, πρόκειται για μία καθαρώς νομοτεχνική βελτίωση. Στον τίτλο του νομοσχεδίου, που ήταν: «Ρυθμίσεις για θέματα μεταφορών», πρέπει να προστεθεί στο τέλος η φράση «και άλλες διατάξεις», λόγω του ότι μπήκαν κάποιες τροπολογίες που σχετίζονται με αρμοδιότητες των Υπουργείων Τουριστικής Ανάπτυξης, Περιβάλλοντος και Οικονομίας και Οικονομικών. 
      Επομένως, ο τίτλος του νομοσχεδίου θα πρέπει να είναι: «Ρυθμίσεις για θέματα μεταφορών και άλλες διατάξεις». 
      ΠΡΟΕΔΡΕΥΩΝ (Γεώργιος Σούρλας): Πολύ σωστά. Τώρα, ο τίτλος αυτός ανταποκρίνεται στο περιεχόμενο του νομοσχεδίου.
      Ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο και στο σύνολο ως διενεμήθη και με τη νομοτεχνική βελτίωση του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΣΠΥΡΙΔΩΝ ΧΑΛΒΑΤΖΗΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία ως διενεμήθη και με τη νομοτεχνική βελτίωση του κυρίου Υπουργού.
      Συνεπώς, το νομοσχέδιο του Υπουργείου Μεταφορών και Επικοινωνιών: «Ρυθμίσεις για θέματα μεταφορών και άλλες διατάξεις» έγινε δεκτό κατά αρχήν, κατά άρθρο και στο σύνολο και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε την ζητηθείσα εξουσιοδότηση.
      Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ' αριθμόν 9/9/19-9-2008 επερώτηση των Βουλευτών του Συνασπισμού Ριζοσπαστικής Αριστεράς κ.κ. Φωτίου Κουβέλη, Ιωάννη Δραγασάκη, Ευαγγελίας Αμανατίδου – Πασχαλίδου, Νικολάου Τσούκαλη, Μιχαήλ Παπαγιαννάκη, Ιώαννη Μπανιά, Θεοδώρου Δρίτσα, Περικλή Κοροβέση, Αναστάσιου Κουράκη, Παναγιώτη Λαφαζάνη, Αθανασίου Λεβέντη, Άννας Φιλίνη, Γρηγορίου Ψαριανού και Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την απόδοση στο Δημόσιο της περιουσίας που σφετερίζονται και ιδιοποιούνται η Εκκλησία και οι Μονές του Αγίου Όρους και την άρση των απαλλαγών τους από φορολογικές υποχρεώσεις. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Τραγάκης ορίζει για τη σημερινή συζήτηση Κοινοβουλευτικό Εκπρόσωπο τον Βουλευτή Λέσβου κ. Γιαννέλλη-Θεοδοσιάδη Ιωάννη.
      Ο Γενικός Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει για τη σημερινή συζήτηση Κοινοβουλευτικό Εκπρόσωπο τον Βουλευτή κ. Γείτονα Κωνσταντίνο.
      Το λόγο έχει ο πρώτος επερωτών κ. Ιωάννης Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, η ελληνική κοινωνία εδώ και αρκετό καιρό ζει με έκπληξη οδυνηρή, θα έλεγα, όλη αυτήν την υπόθεση της Μονής Βατοπαιδίου. Βεβαίως το πρόβλημα για μας εδώ μέσα δεν είναι καινούργιο. Η Βουλή έχει ασχοληθεί με το θέμα. Εμείς, τουλάχιστον, το θέμα αυτό το έχουμε θέσει επανειλημμένα με ερωτήσεις από το 2003 και μετά. Αλλά, εν πάση περιπτώσει, τώρα έγινε ευρύτερα γνωστό.
      Το θέμα λοιπόν που εμάς μας απασχολεί δεν είναι το θέμα αυτό ως ένα σκάνδαλο μεμονωμένο ή ένα κοινό οικονομικό σκάνδαλο, αλλά ως ένα σύμπτωμα το οποίο δείχνει ένα γενικότερο πολιτικό πρόβλημα που έχει να κάνει αφ΄ενός μεν με το πώς το κράτος και οι εκάστοτε κυβερνήσεις αντιμετωπίζουν τη δημόσια περιουσία και αφ΄ετέρου με το πώς αναπτύσσονται οι σχέσεις Εκκλησίας-Κράτους, στην προκειμένη περίπτωση της Μονής Βατοπαιδίου με την Πολιτεία και το κράτος. Άρα πρέπει να δούμε τι πρέπει να κάνουμε όχι απλώς για να διαλευκανθεί το συγκεκριμένο σκάνδαλο, να τιμωρηθούν οι όποιοι υπεύθυνοι κ.λπ., αλλά τι πρέπει να κάνουμε ώστε να αντιμετωπιστούν γενικότερα αυτά τα προβλήματα τα οποία δυστυχώς μας κυνηγούν ως κοινωνία σε μία εποχή που άλλα έπρεπε να μας απασχολούν. Σήμερα έπρεπε να συζητούμε εδώ για την οικονομική κρίση, για τις επιπτώσεις, που όπως φαίνεται, θα έχει και στην πραγματική οικονομία, για τις επιχειρήσεις που θα κλείσουν, για τους εργαζόμενους που θα μείνουν άνεργοι και είμαστε υποχρεωμένοι να συζητούμε για προβλήματα που σε άλλες κοινωνίες λύθηκαν από τον 19ο αιώνα. Όμως, είναι μία ευκαιρία να πούμε και αυτό, ότι αυτά είναι τα βαρίδια που μας κρατούν ως κοινωνία στάσιμους. Δεν είναι οι εργαζόμενοι στις Δ.Ε.Κ.Ο., δεν είναι τα λεγόμενα «ρετιρέ», δεν είναι ο κόσμος που μοχθεί. Τα βαρίδια: είναι αυτά τα σκάνδαλα, αυτές οι διαπλοκές και αυτές οι νοοτροπίες. 
      Ποιοι παράγοντες όμως δημιούργησαν το έδαφος, το υπόβαθρο, για να αναπτύσσονται τέτοιου τύπου καταστάσεις; 
      Ο πρώτος παράγοντας, κατά τη γνώμη μας, είναι αυτή η  ιδεολογία, ας το πω έτσι –διότι περί ιδεολογίας πρόκειται πριν απ’ όλα- περί real estate. Όλα, τα πάντα μπορούν να γίνουν real estate, δηλαδή τα πάντα μπορούν να γίνουν εμπόρευμα, τα πάντα μπορούν να γίνουν οικόπεδο, τα πάντα μπορούν να γίνουν πηγή κέρδους, είτε είναι δάση, είτε είναι βουνά, είτε είναι πεδιάδες, είτε είναι αιγιαλός, είτε είναι παραλία, είτε είναι νησιά, είτε είναι στεριές. Οτιδήποτε. Αυτός είναι ο βασικός μοχλός ανάπτυξης σήμερα, υποτίθεται ανάπτυξης. Αυτή η ιδεολογία πέρασε και στο άβατο του Αγίου Όρους. Είναι προφανές. Η μυρωδιά του χρήματος και του κέρδους υπερισχύει των άλλων καταστάσεων.  
       Ο δεύτερος παράγοντας είναι το εξαιρετικά ευνοϊκό φορολογικό καθεστώς το οποίο οι κυβερνήσεις της Νέας Δημοκρατίας, αλλά και οι πριν, του ΠΑ.ΣΟ.Κ. έχουν δημιουργήσει για την Εκκλησία. Είναι αφορολόγητη όχι η Εκκλησία ως Εκκλησία. Είναι αφορολόγητη η οικονομική, η εμπορική, η επιχειρηματική δραστηριότητα των μονών και των εκκλησιαστικών ιδρυμάτων. Και δεν φθάνει μόνον αυτό, αλλά εντάχθηκε επισήμως η Εκκλησία και στα κίνητρα του αναπτυξιακού νόμου. Υπήρχε και επί ΠΑ.ΣΟ.Κ. μία αναφορά για ανακαινίσεις ξενώνων, για πολιτιστικά, που και εκεί υπήρχαν προβλήματα, αλλά επί Νέας Δημοκρατίας η Εκκλησία εξισώνεται με τον επενδυτή που κάνει καζίνο, με μία μάλιστα ευνοϊκότερη μεταχείριση της Εκκλησίας. Δεν χρειάζεται η Εκκλησία να δημιουργήσει εταιρεία, δεν χρειάζεται να δημιουργηθεί Α.Ε. για να πάρει λεφτά και να κάνει επένδυση. 
      Η Εκκλησία μπορεί ως ναός, ως μητρόπολη, να γίνει επενδυτής, παίρνοντας παχυλότατη επιδότηση.
      Τρίτος παράγοντας είναι η δυνατότητα της Εκκλησίας με όρους αδιαφάνειας να συζητάει -ο αρχιεπίσκοπος ή ο τάδε παράγοντας της Εκκλησίας- με τον Πρωθυπουργό ή με έναν Υπουργό, να συμφωνούν εν κρυπτώ και να γίνεται μία προγραμματική λέει, συμφωνία εκατομμυρίων ευρώ ενδεχομένως, για την οποία η Βουλή δεν λαμβάνει γνώση.
      Για όσους ενδεχομένως από τους συναδέλφους εδώ μέσα αλλά και άλλους πολίτες έξω από αυτήν την Αίθουσα τα ακούνε όλα αυτά για πρώτη φορά, θα μου επιτραπεί να θυμίσω ότι αυτά εδώ τα έχουμε θέσει επανειλημμένα, τα έχουμε καταγγείλει, έχουμε επισημάνει κινδύνους και έχουμε προτείνει και μέτρα θεραπείας αυτών των προβλημάτων.
      (Στο σημείο αυτό την Προεδρική Έδρα καταλαμβάνει  η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Μέχρι και προχθές ήμασταν φωνή βοώντος εν τη ερήμω.
      Ο τρίτος λοιπόν παράγοντας είναι η αδιαφάνεια η οποία καλύπτει τα πάντα και ειδικότερα βεβαίως τις σχέσεις του κράτους με την Εκκλησία, κυρίως δε τις οικονομικές σχέσεις και τις οικονομικές συναλλαγές.
      Ο τέταρτος παράγοντας είναι ευρύτερα το καθεστώς ασυλίας που έχει διαμορφωθεί για την Εκκλησία. Υποτίθεται ότι οι μητροπόλεις, οι μονές, είναι νομικά πρόσωπα δημοσίου δικαίου. Υποτίθεται ότι κατά τον Καταστατικό Χάρτη της Εκκλησίας υπόκεινται σε διαχειριστικό έλεγχο, που ουδέποτε ασκήθηκε αυτή η υποχρέωση, και όχι η δυνατότητα, παρά μόνο όταν ξέσπασε κάποιο σκάνδαλο παραδείγματος χάριν με τον μητροπολίτη Αττικής κ.λπ.. Τότε τρέχαμε να κάνουμε λέει, διαχειριστικό έλεγχο.
      Έχουμε τη βαθύτατη πεποίθηση και θέλουμε να το πούμε ευθαρσώς: Εάν αυτοί οι παράγοντες δεν αλλάξουν, τότε το Βατοπέδιο δεν θα είναι μία μεμονωμένη περίπτωση. Ενδεχομένως και άλλα «Βατοπαίδια» πολύ χειρότερα έρχονται ήδη.
      Τι πρέπει λοιπόν να γίνει; Πρώτον, σε σχέση με τη φορολογία σας έχουμε καταθέσει μία πρόταση νόμου, κύριε  Υπουργέ -και χαίρομαι που είσθε εδώ, διότι με έχετε ακούσει επανειλημμένα εδώ σ’ αυτήν την Αίθουσα να θέτω αυτά τα θέματα- που ζητούμε να καταργηθούν όλες οι ευνοϊκές φορολογικές απαλλαγές. Δεν είναι δυνατόν ένα ασφαλιστικό ταμείο να έχει ένα ακίνητο και να πληρώνει 30% φόρο και η Εκκλησία να έχει ένα ακίνητο, να το εκμεταλλεύεται και να μην πληρώνει καθόλου φόρο. Από πού και ως πού; Το ασφαλιστικό ταμείο δεν κάνει κοινωνικό έργο; 
      Δείτε λοιπόν την πρότασή μας, εμπλουτίστε την αν θέλετε, φέρτε δική σας αν θέλετε, αλλά να τελειώνει αυτή η ιστορία. Είναι πρόκληση. Είναι πρόκληση όταν ζητάτε από τον εργαζόμενο με το δελτίο, με τα 700 ευρώ να φορολογηθεί, όταν υπάρχει αυτό το καθεστώς φορολογικής ασυλίας.
      Δεύτερον, καταργείστε αυτά τα «περί αναπτυξιακού νόμου». Η ίδια η Εκκλησία πρέπει να ζητήσει την κατάργησή του. Είναι ντροπή! Εκεί που διαβάζεις πώς γίνεται μία επένδυση καζίνου, δίπλα να βλέπεις πώς γίνεται μια επένδυση με φορέα την Εκκλησία και χωρίς να χρειάζεται να κάνει εταιρεία. Και γι’ αυτούς που θα παρεξηγήσουν αυτό που λέμε τώρα, εμείς έχουμε προτείνει στην Αίθουσα αυτή, από τότε που ενέκυψε το θέμα, το εξής: Να υπάρξει ειδικό πρόγραμμα από το Υπουργείο Πολιτισμού με δημόσιο χρήμα και με διαφάνεια να επιχορηγούνται ναοί, μοναστήρια, εκκλησίες, οτιδήποτε για έργα ανακαίνισης, για έργα ανάδειξης της παράδοσης, για οτιδήποτε έργα είναι σε σχέση με την αποστολή της Εκκλησίας. Δεν είμαστε αντίθετοι. Αλλά να μη γίνονται όλα αυτά τα πράγματα τα οποία είναι θερμοκήπια σκανδάλων, διαπλοκής κ.λπ..
      Τρίτον, σε σχέση με τη δυνατότητα σύναψης προγραμματικών συμβάσεων, βεβαίως να υπάρχει η δυνατότητα να μπορεί να υπογραφεί μία προγραμματική συμφωνία η οποία να λέει ότι η Εκκλησία θα κάνει αυτό και επειδή αυτό εντάσσεται σε έναν γενικότερο στόχο θετικό, θα πάρει μία ενίσχυση και από την πολιτεία. Υπό ποιους όρους; Υπό τους όρους που είπαμε και τότε. Πρώτον, το νομικό πρόσωπο που θα πάρει την επιχορήγηση να έχει υποστεί διαχειριστικό έλεγχο και φορολογικό έλεγχο. Δεύτερον, όλες αυτές οι προγραμματικές συμβάσεις να κατατίθενται μαζί με τον Προϋπολογισμό. Σε ένα παράρτημα να αναφέρονται οι προγραμματικές συμβάσεις, το περιεχόμενό τους. Τρίτον, να υπάρξει ένας θεσμικός τρόπος απολογισμού. Κάθε ευρώ –και το λέμε αυτό γενικότερα με αφορμή τη σημερινή συζήτηση, το ίδιο που θα πω τώρα ισχύει για όλους τους φορείς- που θα φεύγει από το δημόσιο ταμείο εμείς απαιτούμε να συνοδεύεται, να έρχεται πίσω ένας κοινωνικός απολογισμός. 
      Πού πήγε αυτό το ευρώ, τι κοινωνικό αποτέλεσμα είχε; Ποιοι ωφελήθηκαν, ποιοί βλάφθηκαν; Δισεκατομμύρια κύριε Υφυπουργέ, έδωσε η Κυβέρνησή σας στις τράπεζες στη φάση της κερδοφορίας, λες και δεν είχαν κέρδη οι τράπεζες. Επιχορηγήσατε τις τράπεζες με διάφορους τρόπους, με δισεκατομμύρια. Δεν πρέπει αυτό να το μάθει ο ελληνικός λαός και δεν πρέπει να υπάρξει ένας απολογισμός τι έγιναν αυτά τα χρήματα τώρα που θα ζητήσετε θυσίες για να αντιμετωπίσετε τυχόν προβλήματα και χρεοκοπίες κ.λπ.; 
      Τέλος, σε σχέση με το συγκεκριμένο θέμα του Βατοπαιδίου ή μάλλον με τα προηγούμενα –τα οποία δεν τα αναπτύσσω, αναφέρω τα βασικά- πιστεύουμε ότι μπορούν να αρθούν ορισμένοι από τους παράγοντες οι οποίοι, όπως είπα, ευνόησαν και εξακολουθούν να ευνοούν τη συγκρότηση δικτυώσεων, συστήματα διαπλοκών ανάμεσα σε εκκλησιαστικούς, επιχειρηματικούς, πολιτικούς παράγοντες, διότι περί τέτοιων δικτυώσεων πρόκειται, με σκοπό την ιδιοποίηση δημόσιας περιουσίας ή με σκοπό την προώθηση άλλων ιδιοτελών σκοπών. 
      Σε ό,τι αφορά ειδικά το θέμα του Βατοπαιδίου και τελειώνω με αυτό στις 11 Δεκεμβρίου κύριε Υπουργέ, συζητείται στο Πολυμελές Πρωτοδικείο Ξάνθης η αγωγή του Δήμου Τρίγλιας του Νομού Χαλκιδικής, η αγωγή οκτώ κατοίκων του Δήμου Σταγείρων, η αγωγή εκατόν ογδόντα τεσσάρων κατοίκων του Δήμου Σταγείρων Ακάνθου Νομού Χαλκιδικής κατά της Μονής Βατοπαιδίου, του ελληνικού δημοσίου και της κτηματικής εταιρείας του δημοσίου. Με τις αγωγές αυτές οι ενάγοντες επιδιώκουν να αναγνωριστεί ότι η λίμνη Βιστωνίδα –λιμνοθάλασσα πρέπει να λέμε- ανήκε πάντοτε στην κοινότητα του ελληνικού δημοσίου και κακώς πέρασε στην κυριότητα της Μονής Βατοπαιδίου.
      Ποια είναι η θέση του ελληνικού δημοσίου; Είστε  υπόδικοι με βάση τις αγωγές. Θα περαστεί το δημόσιο στα δικαστήρια και με ποια θέση; Με τη θέση ότι υπάρχουν οι γνωμοδοτήσεις που λένε ότι η λιμνοθάλασσα ανήκει στη Μονή Βατοπαιδίου ή με την εντολή του κ. Σανιδά που λέει ότι όλα αυτά είναι παράνομα; Τι θα κάνετε; Θα αφήσετε να γίνει αυτή η δίκη και να αποφανθούν οι δικαστές αν η Βιστωνίδα είναι λίμνη ή λιμνοθάλασσα; Θα αφήσετε να γίνει αυτή η δίκη και να κρίνουν οι δικαστές του Πρωτοδικείου αν οι χρυσόβουλοι λόγοι του τάδε αυτοκράτορα του Βυζαντίου ισχύουν ή όχι; 
      Κάντε αυτό που σας είπαμε από την πρώτη στιγμή. Ακυρώστε όλες αυτές τις αποφάσεις από τότε που άρχισαν, από τη γνωμοδότηση του 1998-1999 –πότε ήταν η πρώτη- μέχρι σήμερα. Να τεθεί το θέμα σε μία βάση. Πέρα από το έργο της δικαιοσύνης η οποία προχωρεί και η  οποία ευελπιστούμε ότι θα βάλει κάποια πράγματα στη θέση του. 
      Δεύτερον, διατάξτε αυτό που έχουμε πει, δηλαδή και διαχειριστικό και φορολογικό έλεγχο στη Μονή Βατοπαιδίου και σε άλλες μονές επί τη ευκαιρία, διότι υπάρχουν και αδικήματα φοροδιαφυγής που αφορούν εσάς κύριε Υφυπουργέ προσωπικά με την έννοια της ευθύνης και της αρμοδιότητας. Δεν θα επεκταθώ περισσότερο.
      Περαιτέρω να προχωρήσουμε και εδώ σε μια εξεταστική επιτροπή, η οποία θα διερευνήσει καθαρά τις πολιτικές ευθύνες, όπου υπήρξαν και όποτε υπήρξαν, και όλα αυτά, επαναλαμβάνω, από μια σκοπιά πώς θα απαλλάξουμε την κοινωνία από τέτοιου τύπου βαρίδια, προβλήματα και πηγές δυσοσμίας και πώς θα μπορέσουμε να ασχοληθούμε με τα προβλήματα που μας φέρνει ο 21ος αιώνας και δυστυχώς, ορισμένα τουλάχιστον απ’ αυτά είναι άμεσης προτεραιότητας. 
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η κ. Ευαγγελία Αμανατίδου-Πασχαλίδου, Βουλευτής του ΣΥ.ΡΙΖ.Α. 
      ΕΥΑΓΓΕΛΙΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Κύριε Υπουργέ, κυρίες και κύριοι συνάδελφοι, από τα τέλη Αυγούστου αρχίζετε όλοι να μιλάτε για τη Μονή Βατοπαιδίου. Τελικά τώρα ανακαλύψατε την Αμερική; Πού ήσασταν από το 2003 όταν ξεκινούσαμε εμείς τις παρεμβάσεις μας, κυρίες και κύριοι της Νέας Δημοκρατίας τότε ως Αξιωματική Αντιπολίτευση –δεν λέγατε τίποτα βέβαια- και κυρίες και κύριοι του ΠΑ.ΣΟ.Κ. από το Μάρτη του 2004 που έγινε Κυβέρνηση η Νέα Δημοκρατία; Γιατί δεν πήρατε θέση στις καταγγελίες μας από νωρίς; Άλλωστε αυτές δεν περνούσαν απαρατήρητες! 
      Μήπως περιμένατε να ολοκληρωθούν οι διαδικασίες, δηλαδή να δέσει το γλυκό, διότι και οι δύο Κυβερνήσεις είχατε εμπλοκή συμφέροντος με τη σκανδαλώδη παραχώρηση δημόσιου πλούτου προς τη Μονή Βατοπαιδίου και έπειτα να το εμφανίσετε; Ή κάποιοι θύμωσαν και άρχισαν τα όργανα; 
      Επιλέχθηκε το δεκαήμερο πριν την ΔΕΘ από το ΠΑ.ΣΟ.Κ. για να πυροδοτηθεί το κλίμα με το τεράστιο σκάνδαλο όταν το φθινόπωρο που διανύουμε είναι ο χρόνος διαλεύκανσης του άλλου μεγάλου σκανδάλου της SIEMENS. Και γι’ αυτό δεν έγινε ο ίδιος ντόρος. 
      Είναι λυπηρό, κυρίες και κύριοι συνάδελφοι και των δύο μεγάλων κομμάτων, να φέρνετε στην επιφάνεια όταν εσείς θέλετε και όταν εσείς βολεύεστε, θέματα παρά πολύ σοβαρά που πλήττουν τη δημοκρατία και τους πολίτες της. Φτάνει πια! Έχουμε κουραστεί με όλα αυτά τα πολιτικά τερτίπια. Είμαστε εδώ τριακόσιοι εκπρόσωποι του ελληνικού λαού για να διασφαλίζουμε τη διαφάνεια, την καταπολέμηση της διαφθοράς απ’ όπου και αν προέρχεται και να δίνουμε λύσεις στα καυτά προβλήματα της κοινωνίας.
       Βέβαια δεν σας ενδιαφέρει. Για αυτό και υπάρχει αυτή η κατάντια. Μια χώρα, όπως η Ελλάδα, με τη γεωγραφική θέση που κατέχει, έπρεπε να είναι το στολίδι της Μεσογείου και εσείς καταφέρατε να διαλύσετε τον βασικό οικονομικό της παράγοντα, τον πρωτογενή τομέα, καταφέρατε να ξεπουλήσετε τις δημόσιες μεταφορές και επικοινωνίες, ιδιωτικοποιήσατε τις Δ.Ε.Κ.Ο. και τέλος καταφέρατε να χαρίσετε το δημόσιο πλούτο σε μοναστήρια με τελικούς αποδέκτες βέβαια εταιρείες δικές τους για τον πλουτισμό παραγόντων, πολιτικών, κρατικών λειτουργών και βεβαίως ρασοφόρων επιχειρηματιών. Αυτό λέγεται θράσος! 
      Εξοργίσατε όλους τους πολίτες είτε έχουν έντονο το θρησκευτικό συναίσθημα είτε όχι. Σκανδαλίσατε με τον απαράδεκτο τρόπο σας όλους εκείνους που ακούγοντας τα φορολογικά μέτρα της νεοφιλελεύθερης πολιτικής σας είναι στο στόχαστρό σας. Και δεν είναι άλλοι από τους πολίτες που παλεύουν να ζήσουν με αξιοπρέπεια, όταν πληρώνουν πανάκριβα ακόμη και την παιδεία και την υγεία, που έπρεπε να προσφέρονται δωρεάν. Αυτοί οι πολίτες που είναι χαμηλόμισθοι, χαμηλοσυνταξιούχοι, μικρομεσαίοι επιχειρηματίες ή ακόμη και άνεργοι καλούνται να πληρώσουν βαριά φορολογία, γιατί έτυχε να κληρονομήσουν και ένα σπίτι στο χωριό του παππού ή της γιαγιάς, ίσως και ετοιμόρροπο ή έχουν και μια μικρή οικογενειακή επιχείρηση. 
      Έτσι δεν χτυπάτε τη φοροδιαφυγή και δεν θα γεμίσετε τα άδεια ταμεία σας με τον ιδρώτα των αδυνάτων. Δεν σας το επιτρέπουμε, κύριε Υπουργέ και κύριοι της Κυβέρνησης. 
      Ο ΣΥ.ΡΙΖ.Α. δεν ζητά τίποτα άλλο από το αυτονόητο: Ο καθένας με την επιχειρηματική δραστηριότητα και τα έσοδα που έχει, να φορολογείται. Έτσι και η Εκκλησία και τα μοναστήρια οφείλουν να καταβάλλουν για όλες τις επιχειρηματικές δραστηριότητες που έχουν, ανάλογη φορολογία και όχι να φοροαπαλλάσσονται προκλητικά. Η φοροαπαλλαγή της εκκλησιαστικής επιχειρηματικότητας είναι γνωστό ότι ισχύει ανέκαθεν αλλά ενισχύθηκε ακόμα περισσότερο με νόμους του ΠΑ.ΣΟ.Κ. και της Νέας Δημοκρατίας και ειδικότερα όσα αφορούν τις μονές του Αγίου Όρους. 
      Και βέβαια όλοι γνωρίζουμε ότι η εκκλησιαστική περιουσία είναι τεράστια όπως και τα έσοδά της.
      (Στο σημείο αυτό κτυπάει το κουδούνι λήξεως του χρόνου ομιλίας της κ. Βουλευτού)
      Κυρία Πρόεδρε, θα ήθελα να πάρω και τη δευτερολογία μου.
      Ακόμη και η περίπτωση της ναοδομίας είχε χρησιμοποιηθεί μέχρι τις αρχές αυτής της δεκαετίας από επιτήδειους σε συνεργασία με μητροπόλεις, ειδικά στα νησιά των Κυκλάδων, για να χτίζουν ξωκλήσια χωρίς άδεια σε εκτός σχεδίου δόμηση, να συμπληρώνουν και άλλες αυθαίρετες κατασκευές οι οποίες κατέληγαν να γίνουν σπίτια και δεν πληρούσαν πιθανόν στατικές μελέτες. Απαλλάσσονταν από εισφορές ενσήμων στο Ι.Κ.Α. Και είχαμε και φαινόμενα μέχρι πισίνες να κατασκευάζονται με τις ευλογίες της ναοδομίας στα εν λόγω ξωκλήσια.  Βέβαια και εδώ το κράτος έχασε χρήματα και οι υπηρεσίες του ήταν αναρμόδιες να ελέγξουν όλες τις αυθαιρεσίες.
      Άλλο φαινόμενο των καιρών είναι η καταγραφή πολλών εκτάσεων στο κτηματολόγιο είτε αυτές είναι δημόσιες είτε δημοτικές είτε ακόμη και ιδιωτικές. 
      Την προηγούμενη εβδομάδα ήμουν στο Λιτόχωρο Πιερίας σε μια συνέλευση κατοίκων. Εκεί άλλη μια μονή, η μονή του Αγίου Διονυσίου διεκδικεί μια ολόκληρη πλαγιά του Ολύμπου χιλιάδων στρεμμάτων και μάλιστα έχει το θράσος να δηλώνει έκταση ιδιωτική στο ΟΠΕΚΕΠΕ και να λαμβάνει και επιδότηση –ακούστε να δείτε- για αγρανάπαυση, τη στιγμή που λαμβάνει και ο νόμιμος ιδιοκτήτης αγρότης, που κατέχει νόμιμο τίτλο, επίσης επιδότηση. Όταν αυτός ο αγρότης απευθύνθηκε στα συγκεκριμένα όργανα, ξέρετε τι απάντηση πήρε, κύριε Υπουργέ; Από τη στιγμή που λαμβάνετε και εσείς επιδότηση, τι σας ενδιαφέρει αν παίρνει και η Εκκλησία και το μοναστήρι; 
      Σε μια άλλη περίπτωση, στον Χορτιάτη Θεσσαλονίκης, είκοσι τρία οικόπεδα δηλώθηκαν στο κτηματολόγιο. Ποτέ δεν ανήκαν στην Εκκλησία. Δεν είχε καμία εμπλοκή και αυτή τη στιγμή στερεί από ένα δήμο που έχει μεγάλη οικιστική ανάπτυξη υποδομές. 
      Θα χρησιμοποιηθούν αυτά τα είκοσι τρία οικόπεδα για σχολική στέγη, ιατρεία, αθλητικές εγκαταστάσεις, χώρους πρασίνου και ό,τι άλλο χρειαστεί. 
      Σε όλη την Ελλάδα με την ανοχή, αλλά και την εμπλοκή της πολιτείας, εκτάσεις περνούν στα χέρια των εκκλησιών και των μοναστηριών και το πιο σκανδαλώδες είναι ότι βασίζονται τις περισσότερες φορές σε χρυσόβουλα βυζαντινά, οθωμανικά χοτζέτια, μέχρι και σε υπεύθυνες δηλώσεις ότι τους ανήκουν εκτάσεις – φιλέτα. Δηλαδή, όλα αμφιβόλου γνησιότητας, αλλά και ξεπερασμένα γιατί έχουν περάσει χίλια και πλέον χρόνια. 
      Μετά από όλα τα παραπάνω και μονές του Αγίου Όρους, με πρώτη και καλύτερη βέβαια τη Μονή Βατοπαιδίου, σπάνε το άβατο και ασχολούνται μοναχοί όχι απλά με τα εγκόσμια, αλλά με εταιρείες αναπτυξιακές, εκπονούν business plan και ανεβάζουν τις καταθέσεις τους σε πολλά εκατομμύρια ευρώ. Όσοι εμπλέκονται βέβαια παίρνουν και το κομμάτι που τους αναλογεί. 
      Τους παραδίδονται εκτάσεις που δεν τους ανήκαν ποτέ και τις ανταλλάσουν με άλλες, υπερεκτιμώντας κατά πολύ τις πρώτες και υποτιμώντας προκλητικότατα τις τελευταίες. 
      Η Μονή Βατοπαιδίου αντί είκοσι επτά χιλιάδων στρεμμάτων στη Βιστωνίδα, που ποτέ δεν είχε, πήρε εκτάσεις στους περιαστικούς δήμους του Νομού Θεσσαλονίκης που αγγίζουν μέχρι και τα 600.000 ευρώ το στρέμμα. Σε ένα δημοτικό διαμέρισμα πήραν πενήντα δύο οικόπεδα. Βάλτε 52 επί 600.000 ευρώ το στρέμμα, να δείτε την πραγματική αξία, δηλαδή τι δώσατε. Και δεν φτάνει αυτό. Ενώ έχουν πουληθεί στις δικές τους εταιρείες που έκαναν, συνεχίζουν και κτίζονται αυτή τη στιγμή, μέχρι και τώρα που μιλάμε.
       Η ίδια μονή πήρε οκτώ χιλιάδες εξακόσια στρέμματα κοινόχρηστου δάσους στην Ουρανούπολη Χαλκιδικής, το οποίο βέβαια αποχαρακτηρίστηκε σε ένα βράδυ από μία αναρμόδια υπηρεσία του Υπουργείου Αγροτικής Ανάπτυξης και Τροφίμων κι έγινε δασική έκταση από δάσος. Και στις 2 Σεπτεμβρίου, από αυτό εδώ το Βήμα, αντέκρουσα μία τροπολογία που δώσατε στον κ. Γεροντόπουλο, Βουλευτή Έβρου, για το Μετόχι Ξηροποτάμου Χαλκιδικής. Θέλατε μία ακόμη αλλαγή χρήσης, αλλά βέβαια για το συμφέρον της Μονής. 
      Επίσης, στη μονή δόθηκαν εκατόν ογδόντα στρέμματα στο Καϊμακτσαλάν του Ν. Πέλλας με θέα τη Βεγορίτιδα. Και άλλες εκτάσεις, στο Γοργογύρι και Βλαχάβα Νομού Τρικάλων, εκτάσεις του Νομού Αττικής όπως στο Μαραθώνα, Λαύριο, Κάτω Σούλι, Γραμματικό και το Ολυμπιακό Ακίνητο που θα στέγαζε το Υπουργείο Απασχόλησης.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κυρία Πρόεδρε, ευχαριστώ.
      Οι άλλες μονές του Αγίου Όρους διεκδικούν από το Νομό Χαλκιδικής χιλιάδες στρέμματα. Η Μονή Κουτλουμουσίου, τέσσερις χιλιάδες πεντακόσια στρέμματα από το Δήμο Τορώνης, η Μονή Ξενοφώντος πενήντα τρεις χιλιάδες στρέμματα από το Δήμο Σιθωνίας και η Μονή Διονυσίου Ορμυλίας θέλει να πάρει δεκαπέντε χιλιάδες στρέμματα που μέσα στην παραπάνω έκταση εμπεριέχονται και δασικές εκτάσεις που φιλοξενούν, εδώ και πενήντα χρόνια, κατασκηνώσεις της Πρόνοιας, όπου εκεί πάνε βέβαια και παιδιά με ειδικές ανάγκες. 
      Αυτή είναι η κοινωνική πολιτική ορισμένων μοναστηριών, διότι Ηγούμενοι Ευφραίμ τελικά είναι πάρα πολλοί!
      Στην Κυνουρία, επίσης, «ιερές πηγές» Αρτεμισίου Α.Ε.. Ντροπή. Από τον Έβρο ως την Καλαμάτα και από την Καστοριά ως την Κρήτη και τη Μονή Τοπλού, υπάρχουν παρόμοιες περιπτώσεις.
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε σας παρακαλώ. 
      ΕΥΑΓΓΕΛΙΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ: Τελειώνω, κυρία Πρόεδρε.
      Αναλογιστήκατε πού μοιράζετε το δημόσιο πλούτο, με ποιες διαδικασίες και βέβαια χωρίς φορολόγηση; 
      Τελικά η Εκκλησία είναι κράτος και το κράτος δεν είναι Εκκλησία, κύριε Υπουργέ. Να σταματήσει το παράνομο και προκλητικό αλισβερίσι μεταξύ Εκκλησίας – κράτους, να γίνει επιτέλους ο διαχωρισμός και οι επιχειρηματικές δραστηριότητες των Μονών να φορολογούνται, όπως και των πολιτών, αφού όμως οι διαδικασίες είναι διαφανείς. 
      Οι εκτάσεις που παράνομα εκμεταλλεύονται και κατέχουν οι Μονές, να επιστρέψουν εκεί που ανήκουν, στο κράτος και στους πολίτες του.
      Ευχαριστώ πολύ. 
 (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, γίνεται γνωστό στο Τμήμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων είκοσι τέσσερις μαθήτριες και μαθητές και ένας συνοδός δάσκαλος από το 13ο  Δημοτικό Σχολείο Βύρωνα.
      Η Βουλή σας καλωσορίζει.
      (Χειροκροτήματα)
      Το λόγο έχει η κυρία Άννα Φιλίνη.
      ΑΝΝΑ ΦΙΛΙΝΗ: Κυρίες και κύριοι συνάδελφοι, κυρία Πρόεδρε, και ο τομέας του πολιτισμού γενικότερα με τον ένα ή τον άλλο τρόπο εμπλέκεται τον τελευταίο καιρό όλο και περισσότερο στα κυβερνητικά σκάνδαλα. 
      Θέλω να σημειώσω όμως πριν από αυτό, ότι συνιστά προσβολή και αυτού του νομικού μας πολιτισμού, η αγνόηση αποφάσεων των Ανώτερων Δικαστηρίων της χώρας μας. Το έχουμε δει επανειλημμένως να γίνεται με αποφάσεις του Συμβουλίου της Επικρατείας, οι οποίες θα έπρεπε να προστατεύουν τα μνημεία μας ή το περιβάλλον. 
      Συγκεκριμένα, το είδαμε ήδη από το 2003, επί κυβέρνησης ΠΑ.ΣΟ.Κ., με την παράκαμψη της απόφασης της Ολομέλειας του Νομικού Συμβουλίου του Κράτους, η οποία αποφαινόταν ότι η Λίμνη Βιστωνίδα είναι κοινόχρηστη και δεν μπορεί να στοιχειοθετηθεί δικαίωμα κυριότητας επ’ αυτής.
      Το γεγονός δε ότι στις εκτάσεις που εκχωρήθηκαν, εντάσσονται και 8.600 στρέμματα δάσους, είναι μία ακόμα τρανή απόδειξη ότι η Κυβέρνηση όχι μόνο ουδέποτε χάραξε μια σοβαρή περιβαλλοντική πολιτική, αλλά και ότι ουδέποτε πίστεψε σε αυτήν.
      Σήμερα, το κράτος της Νέας Δημοκρατίας ξεπουλάει λίμνες, δασικές εκτάσεις και αρχαιολογικούς χώρους. Η Κυβέρνηση παραβιάζει τις συνταγματικές επιταγές και το άρθρο 24 του Συντάγματος. Συγκεκριμένα, στην παράγραφο 1, προβλέπεται η προστασία του φυσικού και πολιτιστικού περιβάλλοντος, η οποία αποτελεί υποχρέωση του κράτους και δικαίωμα του καθενός.
      Επίσης, στο άρθρο 24, στην παράγραφο 6, προβλέπεται ότι τα μνημεία, οι παραδοσιακές περιοχές και τα παραδοσιακά στοιχεία προστατεύονται από το κράτος. Δυστυχώς, όμως, βλέπουμε ότι, πέρα από όλο αυτό το σκάνδαλο που αναφέρεται στη Μονή Βατοπαιδίου, έχουμε πολλές άλλες περιπτώσεις, όπου πιέζεται το κράτος από την Εκκλησία, προκειμένου να παρέχει εκτάσεις. Συγκεκριμένα, ξέρουμε ότι πιέζεται, προκειμένου να δοθεί και στην περιοχή του Γουδή χώρος για να γίνει η Μητρόπολη, όπως επίσης σε ολόκληρη την περιοχή των καμένων στην Πεντέλη έχει δεχθεί πιέσεις το κράτος από τις μονές, προκειμένου να παραχωρηθούν και εκεί εκτάσεις.
      Συγκεκριμένα, όμως, ήθελα να αναφερθώ στις καταγγελίες που έχουν γίνει από τον ίδιο το Σύλλογο Ελλήνων Αρχαιολόγων, ο οποίος καταγγέλλει ότι οι παραχωρηθείσες στην Μονή Βατοπαιδίου εκτάσεις, στη Χαλκιδική και στη Βιστωνίδα, βρίσκονται εκτός των άλλων και σε κηρυγμένους αρχαιολογικούς χώρους.
      Οι αρμόδιες εφορείες βυζαντινών αρχαιοτήτων, συγκεκριμένα η Ι΄ και ΙΒ΄, είχαν με σχετικά έγγραφά τους πιστοποιήσει ότι οι εν λόγω εκτάσεις έχουν κηρυχθεί, ήδη από το 1965, αρχαιολογικοί χώροι, συγκεκριμένα στην Αναστασιούπολη, στο Περιθώριον, στο Πόρτο Λάγος, στην περιοχή Κ.Υ.Δ.Ε.Π. και στη Νήσο Μπορού. Καμμία γνωμάτευση δεν ζητήθηκε κατά τη μεταβίβαση από τις αρχαιολογικές υπηρεσίες, τη στιγμή που τα έγγραφα που απεστάλησαν στο Υπουργείο Πολιτισμού και τις νομαρχίες ενημέρωναν ότι πρόκειται για εκτάσεις που προστατεύονται από τις διατάξεις του ν. 3028/2002, σχετικά με την προστασία των αρχαιοτήτων και εν γένει της πολιτιστικής μας κληρονομιάς.
      Οι διεκδικήσεις, όμως, της Μονής Βατοπαιδίου δε σταματούν εκεί. Έφτασαν έως και την Αττική, περιλαμβάνοντας τον από το 1980 κηρυγμένο αρχαιολογικό χώρο της Καμάριζας Λαυρεωτικής, αλλά και τον αρχαιολογικό χώρο του Ραμνούντα στο Γραμματικό.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Υπενθυμίζουμε ότι ολόκληρη η περιοχή της Λαυρεωτικής, έχει κηρυχθεί αρχαιολογικός χώρος, καθώς διαθέτει εργαστήρια επεξεργασίας καθαρισμού μεταλλευμάτων, τα γνωστά «αρχαία πλυντήρια», τα περίφημα Μεταλλεία Αργύρου του Λαυρίου, αρχαίο φράγμα, αγροικίες και γαλαρίες, ενώ και ο αρχαιολογικός χώρος του Ραμνούντα, που ήταν σημαντικό στρατηγικό οχυρό κατά τον 5ο και 4ο π.Χ. αιώνα, είναι από τους πλέον εκτεταμένους της Αττικής, με σημαντικά σωζόμενα τμήματα μνημείων.
      Η έκταση που παραχωρήθηκε στη Μονή Βατοπαιδίου υπολογίζεται στα τρεισήμισι χιλιάδες  στρέμματα στην περιοχή αυτή και δεν υπήρξε καμία ενημέρωση ή αίτημα για γνωμάτευση από την αρμόδια Β΄ Εφορεία Προϊστορικών και Κλασσικών Αρχαιοτήτων Αττικής, οι αρχαιολόγοι της οποίας ενημερώθηκαν τελικά από τα Μέσα Μαζικής Ενημέρωσης για το νέο ιδιοκτήτη των εκτάσεων.
     Είναι χρήσιμο να σημειώσουμε ότι ακόμη και αν διέθετε, πράγματι, μη αμφισβητούμενο, έγκυρο τίτλο ιδιοκτησίας η μονή και πάλι, σύμφωνα με τον αρχαιολογικό νόμο, δεν θα εδικαιούτο καμμία αποζημίωση από την απαλλοτρίωση. 
     ΠΡΟΕΔΡΕΥΟΥΣΑ (Βέρα Νικολαϊδου): Θα πάρετε και από τη δευτερολογία σας, κυρία Φιλίνη;
     ΑΝΝΑ ΦΙΛΙΝΗ: Ναι, κυρία Πρόεδρε.
     Αυτήν τη στιγμή βλέπουμε ότι το κράτος συντάσσει συμβόλαια μεταβίβασης, στα οποία χαρακτηρίζει άρτιες και οικοδομήσιμες τις εν λόγω εκτάσεις, παρακάμπτοντας την αρχαιολογική και τη δασική υπηρεσία, όπως προαναφέραμε και αναφέροντας μάλιστα πως δεν βρίσκονται εντός αρχαιολογικού χώρου.
     Πώς είναι δυνατόν να εγγυηθεί το κράτος, κύριε Υπουργέ, ότι θα τηρηθούν οι εκ του νόμου προβλεπόμενοι περιορισμοί δόμησης για τους αρχαιολογικούς χώρους σε μελλοντικό χρόνο, όταν ήδη είναι ανακόλουθο στις υποχρεώσεις του; 
     Η αγνόηση των επανειλημμένων εγγράφων των αρχαιολογικών υπηρεσιών, που ενημέρωναν και προειδοποιούσαν για την κατάσταση και εισηγούνταν την ανάκληση των υπουργικών αποφάσεων, εύληπτα συνηγορεί για το αντίθετο, εκτός αν οδηγηθούμε, τελικά, στην τραγελαφική κατάσταση, όπου θα αναγκαστεί το ελληνικό δημόσιο εκ των υστέρων, εν όψει πρόθεσης οικοπεδοποίησης των εν λόγω εκτάσεων από το νέο ιδιοκτήτη, να προχωρήσει σε απαλλοτρίωση των μέχρι πρότινος δικών του εκτάσεων. Μπορεί να βρεθούμε και μπροστά σε μια τέτοια τραγελαφική κατάσταση, κυρίες και κύριοι συνάδελφοι.
     Κλείνοντας, θέλω να πω ότι η Μονή Βατοπαιδίου, αλλά και άλλες μονές, έχουν στην κυριότητά τους πολύ σημαντικά κειμήλια, τοιχογραφίες, τα οποία πάρα πολλές φορές υφίστανται φθορές. Θα έπρεπε ό,τι έχουν, να φροντίζουν να το συντηρούν για τις μέλλουσες γενιές και όχι να παίζουν με το real estate, όπως παίζουν μέχρι σήμερα, με το κράτος να συνηγορεί.
     Ευχαριστώ.
     (Χειροκροτήματα από την πτέρυγα του ΣΥ.ΡΙΖ.Α.)
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα προτιμούσα να μιλήσω μετά, κυρία Πρόεδρε. 
     ΠΡΟΕΔΡΕΥΟΥΣΑ (Βέρα Νικολαϊδου): Μετά τον κ. Λεβέντη; 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Μετά τον κύριο Υπουργό, αν γίνεται. 
     ΠΡΟΕΔΡΕΥΟΥΣΑ (Βέρα Νικολαϊδου): Θα περιμένετε τότε να τελειώσουν οι εισηγητές. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα περιμένω. 
     Ευχαριστώ πάρα πολύ.
     ΠΡΟΕΔΡΕΥΟΥΣΑ (Βέρα Νικολαϊδου): Ο Βουλευτής του ΣΥ.ΡΙΖ.Α. κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, στις αρχές του 20ου αιώνα η Αττική είχε μια δασοκάλυψη πάνω από 80%. Τώρα έχει απομείνει το 1/3. Σε αυτόν το χώρο -το θαυμάσιο κατά τα άλλα χώρο της Αττικής- έχει γίνει ένα απέραντο χταπόδι, μια απέραντη μεγαλούπολη, χωρίς κάποιο χωροταξικό σχεδιασμό, χωρίς υποδομές. Πρέπει να πω ότι όλη η Αττική, ανατολική και δυτική, δεν έχει καθόλου αποχέτευση και βιολογικούς καθαρισμούς και επικρατούν συνθήκες, που είναι αβίωτες για το μεγαλύτερο ποσοστό των κατοίκων της, με ρυπασμένη και τη θάλασσα και τον αέρα για όλους. Πρώτη αιτία είναι η κερδοσκοπία της γης και η απέραντη τσιμεντοποίηση στο βωμό του κέρδους.
     Σ΄ αυτόν, λοιπόν, το χώρο, όπως και σ΄ όλο τον ελληνικό χώρο, σαν να μην έφθαναν οι κατά καιρούς κατακτητές και οι άλλες συμφορές, έχουν επιπέσει χρόνια τώρα αναρίθμητοι λυμεώνες, καταπατητές, αγιογδύτες και θεομπαίχτες και προσπαθούν να ξεκοκαλίσουν τις σάρκες του και να οικειοποιηθούν τις εκτάσεις και της Αττικής και όλης της χώρας.
     Αδυναμία τους οι περιοχές ιδιαιτέρου φυσικού κάλους, οι παραλίες, οι περιοχές με μεγάλη εμπορική αξία. Συμπαραστάτες και βοηθοί τους, πρώτα και κύρια η πολιτεία, κύριε Υπουργέ, με το περίπλοκο και συχνά με εσκεμμένο τρόπο ασαφές νομικό της πλαίσιο, την έλλειψη κτηματολογίου και δασολογίου, τους ανεπαρκείς και συχνά διαβρωμένους ελεγκτικούς της μηχανισμούς. Γύρω τους πλέκεται ένα γαϊτανάκι από παρακρατικά, παραδικαστικά και παραεκκλησιαστικά κυκλώματα, που συνεργάζονται για την επίτευξη των στόχων τους και αλληλοτρώγονται για τη διανομή της πολύτιμης λείας τους και συνεπικουρούνται από λογής καταπατητές, εμπρηστές και οικοπεδοφάγους, αλλά και από ισχυρούς οικονομικούς παράγοντες, που σε τελευταία ανάλυση, συναποκομίζουν τη μερίδα του λέοντος.
      Ορισμένοι μοναστικοί και παραεκκλησιαστικοί κύκλοι, έχουν παίξει ύποπτο και σκοτεινό ρόλο σ’ αυτόν το χορό ιδιοποίησης χώρων και περιουσίων με χοτζέτια που ανασύρουν από αραχνιασμένα σεντούκια, όπου υποτίθεται ότι ο Μωάμεθ ο Πορθητής ή η Βαλιντέ Σουλτάνα του Σουλεϊμάν του Μεγαλοπρεπούς, αφήνουν ό,τι έχουν και δεν έχουν στο τάδε μοναστήρι ή για τον τάδε αρειμάνιο πρόγονο του λήσταρχου Νταβέλη παραδείγματος χάρη, για να έχουν να πορεύονται οι απόγονοί τους στους δύσκολους καιρούς που θα ακολουθούσαν, όταν θα κυνηγιόντουσαν τα στρατεύματα του προφήτη από τα ελληνικά χώματα. Και για του λόγου το αληθές, υπάρχει και η επιβεβαίωση ειδικών της Προύσας για το γνήσιο της δυσανάγνωστης υπογραφής. Και ξέρετε, πάρα πολλοί καταφεύγουν εκεί στην Προύσα και σε κάποιους ειδικούς και επιστρέφοντας, συναποκομίζουν και μερικά ακόμη γνήσια χοτζέτια και για τους άλλους, φίλους και γνωστούς τους, για να μπορέσουν κι αυτοί να έχουν ισχυρά τεκμήρια στις «έντιμες» διεκδικήσεις τους σε αζήτητα οικόπεδα, δάση ή βιοτόπους.
      Θα είχε ενδιαφέρον, να γίνει μια έρευνα για το πώς πέρασαν στα χέρια μεγαλόσχημων, αετονύχηδων τεράστιες εκτάσεις της Αττικής παραδείγματος χάρη, που μοσχοπουλήθηκαν οδηγώντας σ’ αυτό το απερίγραπτο χάος, που αποτελεί πλέον τον πολεοδομικό της ιστό. Να ερευνηθεί, πώς βγάλανε στο σφυρί αντί πινακίου φακής πολύτιμα φιλέτα τα ελληνικά τουριστικά ακίνητα, πώς φθάσαμε να οικειοποιείται η Μονή Βατοπαιδίου ολυμπιακά ακίνητα στο Μενίδι και μαγευτικές εκτάσεις στο Γραμματικό και στον πυρήνα του εθνικού δρυμού του Σουνίου, μέσα στο Λαύριο. 
      Μήπως η έρευνα θα μπορούσε να προχωρήσει και λίγο περισσότερο, να εξετάζαμε και αυτές τις πληροφορίες που έδωσαν; Κάποιοι μοναχοί του Αγίου Όρους, έστειλαν σ’ όλους τους Βουλευτές επιστολή, όπου καταγγέλλουν ότι ο «υποτακτικός» του Εφραίμ, δόκιμος μοναχός Γεώργιος, σκότωσε με τσεκούρι τον Πατέρα Χαρίτωνα της Ιεράς Κοίτης Κουτλουμουσίου. Δεν υπάρχει υπογραφή. Υπάρχουν τηλέφωνα. Πρέπει να ερευνηθεί, όμως, η υπόθεση. Δεν ξέρω πόση βάση έχει, αλλά είναι κάτι που δεν μπορεί να περάσει απαρατήρητο.
      Μήπως τελικά θα πρέπει να επιληφθεί ο Ουμπέρτο Έκο μετά το «Όνομα του Ρόδου» και μετά τα τεκταινόμενα στην Ιερά Μονή Βατοπαιδίου; Να μην ξεχνάμε ότι εδώ στην Αττική διεκδικεί την Πετρούπολη, το Περιστέρι, όλο το Ποικίλο Όρος η Μητρόπολη της Λαμίας, με κάποιο χαρτί, λέει, που βρέθηκε στο σεντούκι κάποιου άλλου απογόνου, μιας γιαγιάς που το είχε κληρονομήσει από έναν παππού, από τον περασμένο και προπερασμένο αιώνα και είχε τριακόσια στρέμματα, τα οποία πολλαπλασιαστήκανε, αυγατίσανε, γεννήσανε και έχουν φθάσει τα επτά χιλιάδες στρέμματα. 
      Και βέβαια κοντά σ’ αυτό πλέκεται και ένα άλλο γαϊτανάκι, πολιτικού κόστους, πολιτικού οφέλους, καλύψεων πολιτικών παραγόντων και άλλων μηχανισμών, στους οποίους δυστυχώς περιλαμβάνονται και άλλοι συμβολαιογράφοι, πολεοδομίες και πάει λέγοντας.
      Ως γιατρός, θα ήθελα να πω και κάτι άλλο, κύριε Υπουργέ. Υπάρχουν και διάφορες περίφημες διαθήκες, οι οποίες κανείς δεν ξέρει πώς υποκλέπτονται. Ως γιατρός έχω ζήσει αυτό το δράμα. Χαροπαλεύει ο άνθρωπος και από πάνω κοράκια, παραμονεύουν για να μπορέσουν να επωφεληθούν από τη διαθήκη, ανάμεσα σ’ αυτούς και κάποιοι οι οποίοι του υπόσχονται μια θέση στον παράδεισο, εάν παραχωρήσει κάποιες από τις εκτάσεις του στο τάδε μοναστήρι ή στην τάδε εκκλησία. Όλα αυτά, νομίζω ότι είναι πράγματα τα οποία δεν μπορούν να μας αφήσουν αδιάφορους, γιατί μας έχουν οδηγήσει σ’ αυτό το χάος και σ’ αυτήν την κατάσταση ντροπής, που βιώνουμε αυτές τις μέρες.
      Ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Το λόγο έχει ο Υφυπουργός Οικονομίας και Οικονομικών κ. Μπέζας. 
    	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):
     Κυρίες και κύριοι συνάδελφοι, είναι ξεκάθαρο από τη συζήτηση που γίνεται ότι με αφορμή το ζήτημα της Μονής Βατοπαιδίου, ένα ζήτημα το οποίο βρίσκεται το τελευταίο διάστημα στην πρώτη γραμμή της επικαιρότητας και εύλογα θα έλεγα ότι απασχολεί την ελληνική κοινωνία, είναι ξεκάθαρο ότι επιχειρείται να συνδεθεί το φορολογικό καθεστώς της Εκκλησίας -για το οποίο θα μου επιτρέψετε προκαταβολικά να πω, κύριοι συνάδελφοι του ΣΥ.ΡΙΖ.Α., ότι προσπαθείτε να δημιουργήσετε εντυπώσεις- με το γενικότερο ζήτημα των σχέσεων Κράτους-Εκκλησίας. 
    Οι σχέσεις, βέβαια, Κράτους – Εκκλησίας, είναι ένα σημαντικό θέμα. Μπορούν να ταξινομηθούν με βάση ορισμένα κριτήρια, όπως είναι ο βαθμός παρέμβασης του κράτους στην εσωτερική οργάνωση και στη διοίκηση της επίσημης Εκκλησίας, η επίδραση της Εκκλησίας στη λειτουργία του κράτους, η χρηματοδότηση της Εκκλησίας, που δεν είναι ελληνική πρωτοτυπία, αφού σε πάρα πολλές χώρες του κόσμου και ιδιαίτερα της Ευρώπης, χρηματοδοτείται άμεσα ή έμμεσα η Εκκλησία για την επιτέλεση του έργου της. Αυτή η χρηματοδότηση, γίνεται είτε με τη μορφή επιχορηγήσεων, είτε με τη μορφή ευνοϊκών φορολογικών ρυθμίσεων, είτε με τη μορφή φορολογικών απαλλαγών. 
    Με βάση, λοιπόν, αυτά τα κριτήρια, μπορούμε να διακρίνουμε κράτη στα οποία η Εκκλησία ανάγεται ως επίσημη, όπως είναι η Ελλάδα, η Μεγάλη Βρετανία και η Δανία…
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Και το Ιράκ.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μιλάω για την Ευρώπη, κύριε Πρόεδρε. 
    Υπάρχουν κράτη με καθεστώς χωρισμού Κράτους – Εκκλησίας, όπως είναι η Γαλλία, η Πορτογαλία και η Ολλανδία, καθώς, επίσης, και κράτη, με καθεστώς σχετικού χωρισμού από την Εκκλησία, στα οποία το κράτος συνεργάζεται με την Εκκλησία σε ορισμένα ζητήματα κοινωνικού χαρακτήρα, κοινωνικής κυρίως πολιτικής, όπως είναι η Γερμανία, η Αυστρία και η Φινλανδία. 
    Η επιλογή της μορφής των σχέσεων μεταξύ Κράτους και Εκκλησίας, γίνεται με το Σύνταγμα. Στηρίζεται στις ιστορικές και κοινωνικές συνθήκες και ξεφεύγει, βέβαια, από το επίπεδο συζήτησης μιας απλής επερώτησης, όπως είναι η σημερινή. 
    Το ελληνικό Σύνταγμα, υιοθετεί στο άρθρο 3 τη μορφή της επικρατούσας θρησκείας στη χώρα μας, όπως επίσης γίνεται ιδιαίτερη αναφορά –υπάρχει συνταγματική προστασία- για το Άγιο Όρος. 
    Το άρθρο 105, κατοχυρώνει στην παράγραφο 1 το αυτοδιοίκητο, ενώ στην παράγραφο 5, προβλέπεται η δυνατότητα παροχής στο Άγιο Όρος φορολογικών και τελωνειακών πλεονεκτημάτων. 
    Στο γενικότερο, λοιπόν, αυτό πλαίσιο, με βάση το Σύνταγμα και τις ιστορικές και κοινωνικές συνθήκες που υπάρχουν στη χώρα μας, χορηγήθηκαν και στην Εκκλησία της Ελλάδος φορολογικές απαλλαγές, για να διευκολυνθεί στην πραγματοποίηση του θρησκευτικού και φιλανθρωπικού της έργου. 
    Έρχομαι σε πιο συγκεκριμένα θέματα. Όσον αφορά τη φορολογία κεφαλαίου, πράγματι οι ναοί, οι μονές, το ιερό κοινό του Πανάγιου Τάφου, η Μονή του Όρους Σινά, απαλλάσσονται σύμφωνα με τον Κώδικα Κληρονομιών και Δωρεών, δηλαδή με το ν.2961/2001 από το φόρο κληρονομιών και δωρεών. 
    Πρέπει, όμως, εδώ να πούμε ότι αυτή η απαλλαγή, δεν ισχύει μόνο για την Εκκλησία. Ισχύει, επίσης, για το δημόσιο, για τους δήμους και τις κοινότητες και για όλα τα νομικά πρόσωπα δημοσίου δικαίου. Τα πρόσωπα αυτά μάλιστα, δεν έχουν ούτε υποχρέωση να υποβάλουν δήλωση φόρου κληρονομιάς ή δωρεάς για την περιουσία που αποκτούν, αιτία θανάτου ή αιτία δωρεάς, με σκοπό την αποφυγή αδικαιολόγητων ταλαιπωριών και την απαλλαγή των Δ.Ο.Υ., δηλαδή των υπηρεσιών του Υπουργείου Οικονομικών από πρόσθετο, χωρίς κανένα λόγο, όγκο εργασίας. 
    Επίσης, οι ναοί, οι μονές, αλλά και το δημόσιο και τα νομικά πρόσωπα δημοσίου δικαίου και οι δήμοι και οι κοινότητες, απαλλάσσονται από το φόρο μεταβίβασης ακινήτων και η απαλλαγή αυτή, ισχύει στη χώρα μας από το 1950. 
    Τα ίδια νομικά πρόσωπα, απαλλάσσονται αντίστοιχα και από το φόρο αυτομάτου υπερτιμήματος και από το τέλος συναλλαγής, σύμφωνα με διατάξεις του πρόσφατου ν. 3427/2005. 
    Εδώ θα σταθώ ιδιαίτερα, διότι παρουσιάζεται ως μέγα σκάνδαλο της Κυβέρνησης της Νέας Δημοκρατίας, η απαλλαγή της Εκκλησίας από το φόρο αυτομάτου υπερτιμήματος και το τέλος συναλλαγής, με το συγκεκριμένο νόμο του 2005. Η απαλλαγή –επαναλαμβάνω- από το φόρο μεταβίβασης, έγινε με νομοθέτημα του 1950. 
    Είναι γνωστό ότι ο φόρος αυτομάτου υπερτιμήματος και το τέλος συναλλαγής, αντικαθιστούν υπό προϋποθέσεις το φόρο μεταβίβασης ακινήτων. Δηλαδή εκεί όπου υπάρχει φόρος μεταβίβασης ακινήτων, δεν υπάρχει φόρος αυτομάτου υπερτιμήματος και τέλος συναλλαγής και εκεί όπου υπάρχει φόρος αυτομάτου υπερτιμήματος και τέλος συναλλαγής, δεν υπάρχει φόρος μεταβίβασης ακινήτων. 
    Αφού, λοιπόν, σύμφωνα με τη νομοθεσία του 1950, υπάρχει απαλλαγή της Εκκλησίας από το φόρο μεταβίβασης ακινήτων, πώς εμείς θα θεσμοθετούσαμε την επιβολή φόρου αυτομάτου υπερτιμήματος και τέλους συναλλαγής; Πού είναι, λοιπόν, το σκάνδαλο και η μεγάλη φοροαπαλλαγή, που έδωσε η Κυβέρνηση της Νέας Δημοκρατίας στην Εκκλησία και στην εκκλησιαστική περιουσία. Αφού ο φόρος μεταβίβασης ακινήτων δεν ισχύει από το 1950, θα επιβάλαμε φόρο αυτομάτου υπερτιμήματος και τέλους συναλλαγής; 
      ΦΩΤΗΣ ΚΟΥΒΕΛΗΣ: Γιατί όχι;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σε σχέση τώρα με τη φορολογία εισοδήματος, μας κατηγορείτε, διότι έπρεπε να επιβάλουμε και φόρο εισοδήματος.
      ΦΩΤΗΣ ΚΟΥΒΕΛΗΣ: Και αυτό καλό είναι!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μας κατηγορείτε ότι δημιουργήσαμε φορολογικούς παραδείσους, ότι υπάρχει φορολογική ασυλία για την Εκκλησία. 
      Βέβαια εδώ υπάρχει μία αντίφαση, διότι, κύριε Δραγασάκη, πώς είναι δυνατόν να υπάρχει φοροδιαφυγή, τη στιγμή που υπάρχει καθεστώς φορολογικής ασυλίας; Είπατε προηγουμένως ότι δεν κάνουμε ελέγχους, ότι υπάρχει φοροδιαφυγή και ότι δεν γίνονται έλεγχοι. Αφού υπάρχει φορολογική ασυλία, πώς υπάρχει φοροδιαφυγή;
      ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, αν δεν το ξέρετε, θα σας το εξηγήσω αργότερα.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα μου το εξηγήσετε αργότερα, στη δευτερολογία σας.
      Αυτό, λοιπόν, το οποίο λέτε, ότι υπάρχει φορολογική ασυλία και φορολογικοί «παράδεισοι» γύρω από τις εκκλησιαστικές δραστηριότητες, δεν είναι αληθές. Η Εκκλησία δεν βρίσκεται στο απυρόβλητο της φορολογικής νομοθεσίας. Είναι πράγματι γεγονός ότι δεν φορολογούνται τα ημεδαπά νομικά πρόσωπα μη κερδοσκοπικού χαρακτήρα, δημόσιου ή ιδιωτικού δικαίου, περιλαμβανομένων και των κάθε είδους ιδρυμάτων και επομένως και της Εκκλησίας, για τα εισοδήματα που πραγματοποιούνται κατά την επιδίωξη εκπλήρωσης του σκοπού τους.
      Έτσι, για παράδειγμα, οι εκδοτικές δραστηριότητες με οποιαδήποτε μορφή –έντυπα, βιβλία, οπτικές ίνες- των Μονών του Αγίου Όρους με τις οποίες παρουσιάζεται η Αθωνική Μοναστική Παράδοση εμπίπτουν στην έννοια της επιδίωξης εκπλήρωσης του μη κερδοσκοπικού σκοπού. Επομένως, αυτά τα εισοδήματα, τα εισοδήματα που προκύπτουν από τέτοιες δραστηριότητες, απαλλάσσονται από το φόρο εισοδήματος. 
      Και επειδή είπατε προηγουμένως ότι δεν σεβόμαστε τις γνωμοδοτήσεις του Νομικού Συμβουλίου του Κράτους, σας λέω ότι υπάρχει και σχετική γνωμοδότηση του Νομικού Συμβουλίου του Κράτους,
      Αντίθετα, όμως, υπόκεινται σε φόρο εισοδήματος τα εισοδήματα των νομικών προσώπων μη κερδοσκοπικού χαρακτήρα όλων –και των ιδρυμάτων και της Εκκλησίας- που δεν πραγματοποιούνται κατά την επιδίωξη του μη κερδοσκοπικού σκοπού τους. Έτσι, τα εισοδήματα, δηλαδή, τα καθαρά κέρδη τα οποία αποκτούν οι μονές και η Εκκλησία και προέρχονται από άσκηση εμπορικής δραστηριότητας –εκμετάλλευση ξενώνων, ραδιοφωνικοί σταθμοί, εκμετάλλευση αγιογραφιών, εισαγόμενων εικόνων, κ.λπ.-  υπόκεινται σε φορολογία.
      Επομένως, δεν ισχύει αυτό που λέτε, ότι δηλαδή δεν φορολογείται η επιχειρηματική δραστηριότητα της Εκκλησίας και των ιερών μονών. Η επιχειρηματική δραστηριότητα της Εκκλησίας και των ιερών μονών, με βάση την υφιστάμενη νομοθεσία, φορολογείται. Επιπλέον, οι ιερές μονές φορολογούνται αυτοτελώς με συντελεστή 10%, όπως και τα άλλα νομικά πρόσωπα, για τα εισοδήματα που αποκτούν από τόκους καταθέσεων και από ομόλογα του ελληνικού δημοσίου.
      Αντίθετα, οι ναοί, οι μητροπόλεις, οι μονές και οι μονές του Αγίου Όρους, απαλλάσσονται της φορολογίας για τα εισοδήματα που αποκτούν από εκμίσθωση οικοδομών και γαιών. Αυτό έγινε με το ν. 3296/2004. Σημειώνω, όμως, εδώ ότι με τις διατάξεις του ν. 3296/2004, χορηγήθηκε απαλλαγή για τους ναούς, τις μητροπόλεις και τις μονές της Εκκλησίας της Ελλάδας, ενώ η απαλλαγή αυτή για τις μονές του Αγίου Όρους ίσχυε από το 1996.
      Έρχομαι τώρα στο θέμα του φόρου προστιθέμενης αξίας. Όσον αφορά στο Φ.Π.Α., η απαλλαγή προβλέπεται από σχετική κοινοτική οδηγία. Στα άρθρα 5 έως 8 της κοινοτικής οδηγίας 112/2006 περί Φ.Π.Α., καθορίζεται το πεδίο εδαφικής εφαρμογής του Φ.Π.Α..  
      Πιο συγκεκριμένα, στο άρθρο 6 αυτής της οδηγίας καθορίζονται τα εδάφη, τα οποία δεν αποτελούν φορολογικό έδαφος της κοινότητας για σκοπούς Φ.Π.Α.. Μεταξύ αυτών των εδαφών είναι και η περιοχή του Αγίου Όρους και συνεπώς στην περιοχή του Αγίου Όρους δεν εφαρμόζεται δεν υπάρχει καθεστώς Φ.Π.Α.
      Εξάλλου, για το ειδικό καθεστώς που έχει παραχωρηθεί στο Άγιο Όρος με βάση και το άρθρο 105 του Συντάγματος όσον αφορά τις τελωνειακές και φορολογικές απαλλαγές, έχει ως γνωστόν προβλεφθεί σχετική κοινή δήλωση στην πράξη προσχώρησης της χώρας μας στις Ευρωπαϊκές Κοινότητες το 1979.
      Συνεπώς η απαλλαγή από το Φ.Π.Α. κατά την εισαγωγή ή την εξαγωγή διαφόρων ειδών στην περιοχή του Αγίου Όρους υπάρχει γιατί η συγκεκριμένη περιοχή εξαιρείται από το πεδίο εφαρμογής του φόρου προστιθέμενης αξίας και εξαιρείται από την εποχή της ένταξης της χώρας μας στην τότε Ευρωπαϊκή Κοινότητα.
      Θα πρέπει, επίσης, να επισημανθεί ότι η Εκκλησία απαλλάσσονταν και από το φόρο μεγάλης ακίνητης περιουσίας με το ν. 2459/1997. Πριν, μάλιστα, από τις εκλογές του 2004, με το ν. 3220/2004 καταργήθηκε και η εισφορά 35% επί των ακαθάριστων εισπράξεων των ναών για την κάλυψη της μισθοδοσίας των εφημέριων, η οποία είχε θεσμοθετηθεί το 1945 με το ν. 536/1945 και είχε αυξηθεί από το 25% στο 35% με το ν. 469/1968.
      Γιατί τα ανέφερα αυτά, κυρίες και κύριοι συνάδελφοι; Τα ανέφερα για να ενημερώσω την Αντιπροσωπεία για την πραγματικότητα του φορολογικού καθεστώτος σε σχέση με τα εισοδήματα και τις ιδιοκτησίες της Εκκλησίας, αλλά και γιατί πιστεύω ότι απ’ αυτά τα οποία ανέφερα, προκύπτει ξεκάθαρα ότι οι απαλλακτικές διατάξεις οι οποίες υπάρχουν για τους ιερούς ναούς και για τα εκκλησιαστικά νομικά πρόσωπα γενικότερα, δεν αποτελούν απόρροια κάποιων πρόσφατων νομοθετικών ρυθμίσεων.
      Στη συντριπτική τους πλειοψηφία, η έναρξη ισχύος αυτών των διατάξεων ανατρέχει σε προγενέστερα νομοθετήματα, σε νόμους από το 1950, από το 1973, από την ένταξη της χώρας στην Ευρωπαϊκή Κοινότητα το ’79, από τις δεκαετίες του ’80 και του ’90. 
      Επομένως, δεν μπορείτε να δημιουργείτε εντυπώσεις, δεν μπορείτε να μιλάτε για σχέσεις οικονομικής και πολιτικής διαπλοκής που έχουν δημιουργηθεί τα τελευταία χρόνια μεταξύ κράτους και Εκκλησίας και ότι αυτή η Κυβέρνηση άφησε να δημιουργηθούν φορολογικοί παράδεισοι και άλλα παρόμοια. 
      Πιστεύω ότι πρόκειται για δημαγωγία, η οποία το μόνο που καταφέρνει είναι να δηλητηριάζει τις σχέσεις μεταξύ Εκκλησίας και κράτους, σχέσεις οι οποίες στηρίζονται σε διακριτούς ρόλους, ώστε να μην υπεισέρχεται η πολιτεία στα εσωτερικά της Εκκλησίας και αντίστοιχα η Εκκλησία να μην επεμβαίνει σε θέματα και αρμοδιότητες μιας ευνομούμενης και συντεταγμένης πολιτείας.
      Και εδώ, υπάρχει και κάτι άλλο το οποίο και εσείς, κύριοι συνάδελφοι του ΣΥ.ΡΙΖ.Α., αλλά και οι συνάδελφοι της Αξιωματικής Αντιπολίτευσης, δεν το αναφέρετε όταν κάνετε κριτική στα θέματα του φορολογικού καθεστώτος της Εκκλησίας. Μάλιστα, εντελώς αντίθετα, θα έλεγα ότι το αποκρύπτετε. 
      Αυτή η Κυβέρνηση ακριβώς για να εξομοιώσει τη φορολογική μεταχείριση της Εκκλησίας με τα υπόλοιπα νομικά πρόσωπα, προχώρησε πρόσφατα στη φορολόγηση της ακίνητης περιουσίας της Εκκλησίας. 
      Δεν καταλαβαίνω, λοιπόν, τι πρόταση νόμου θα καταθέσει –δεν ξέρω αν την κατέθεσε ήδη- το ΠΑ.ΣΟ.Κ. για τη φορολόγηση της ακίνητης περιουσίας της εκκλησίας. Μα, φορολογείται η ακίνητη περιουσία της Εκκλησίας με τον πρόσφατο νόμο, το ν. 3634/2008. Είναι ο νόμος ο οποίος επέβαλε το ενιαίο τέλος ακινήτων. 
      Οι γνωστές, λοιπόν, σύμφωνα με την παράγραφο 2 του άρθρου 13 του Συντάγματος «θρησκείες και δόγματα», ο Πανάγιος Τάφος, η Ιερά Μονή Σινά, το Άγιο Όρος, το Πατριαρχείο Κωνσταντινουπόλεως, το Πατριαρχείο Αλεξανδρείας, το Πατριαρχείο Ιεροσολύμων και η Ορθόδοξη Εκκλησία της Αλβανίας, όπως όλα τα νομικά πρόσωπα στη χώρα μας, και το δημόσιο –ακριβώς για να υπάρχει εξομοίωση- φορολογούνται με συντελεστή 1%ο για τα μη ιδιοχρησιμοποιούμενα ακίνητά τους, καθώς και γι’ αυτά που δεν ασκούν λατρευτικό έργο. 
      Μάλιστα, μ’ αυτόν το νόμο τα νομικά πρόσωπα, συμπεριλαμβανομένης και της Εκκλησίας, υποχρεούνται και έμμεσα να καταβάλουν το ενιαίο τέλος ακινήτων, διότι αν στο μέλλον θελήσουν να μεταβιβάσουν ακίνητα, θα πρέπει κατά τη σύνταξη του συμβολαίου να προσκομίζουν το πιστοποιητικό του αρμόδιου προϊσταμένου της Δ.Ο.Υ. ότι έχει καταβληθεί το ενιαίο τέλος ακινήτων για τα δύο προηγούμενα από τη δικαιοπραξία χρόνια. 
      Κατά συνέπεια, όλοι οι υπόχρεοι –μεταξύ των οποίων και η Εκκλησία- θα πρέπει να καταβάλουν το σχετικό τέλος και μάλιστα, αν δεν το καταβάλουν έγκαιρα, υπάρχουν οι προσαυξήσεις τις οποίες προβλέπει ο νόμος, διότι αν δεν καταβληθεί, δεν μπορούν να μεταβιβάσουν τα ακίνητά τους. 
      Επίσης, αυτή η Κυβέρνηση με πρωτοβουλία της θεσμοθέτησε και το νομικό πλαίσιο καταγραφής της ακίνητης περιουσίας όλων των νομικών προσώπων, συμπεριλαμβανομένης και της Εκκλησίας. Αναφέρομαι στο ν.3427/2005 που θεσμοθέτησε για τα νομικά πρόσωπα την υποχρέωση υποβολής του γνωστού εντύπου Ε9. Όλα τα νομικά πρόσωπα, συμπεριλαμβανομένης και της Εκκλησίας και του Αγίου Όρους, είναι υποχρεωμένα να υποβάλουν τόσο δήλωση στοιχείων ακινήτων –έντυπο Ε9- όσο και δήλωση ενιαίου τέλους ακινήτων. 
      Υπενθυμίζω ότι σε περίπτωση μη υποβολής από νομικό πρόσωπο το οποίο είναι υπόχρεο της δήλωσης στοιχείων ακινήτων –δηλαδή του εντύπου Ε9- επιβάλλονται οι κυρώσεις οι οποίες προβλέπονται από το ν. 2523/1997, δηλαδή τα αυτοτελή πρόστιμα. Επίσης, επαναλαμβάνω ότι προβλέπονται σημαντικές προσαυξήσεις και στην περίπτωση που δεν έχουν υποβληθεί οι δηλώσεις ενιαίου τέλους ακινήτων. 
      Έρχομαι τώρα στο θέμα των δασικών εκτάσεων της Εκκλησίας το οποίο θέτετε στην επερώτησή σας. 
      Για την προστασία των δασικών εκτάσεων, η εθνική νομοθεσία έχει θεσπίσει συγκεκριμένες προστατευτικές διατάξεις και αναφέρομαι κυρίως στο ν.998/1979. Εκεί, υπάρχει δικαίωμα προτίμησης του δημοσίου. 
      Σύμφωνα, λοιπόν, με το δικαίωμα προτίμησης του δημοσίου, οι ιδιοκτήτες ιδιωτικών δασικών εκτάσεων και δασών –εδώ συμπεριλαμβάνεται και η Εκκλησία- υποχρεούνται πριν από την πώληση και τη μεταβίβασή αυτών των εκτάσεων σε τρίτους να γνωστοποιήσουν την πρόθεσή τους στο δημόσιο, προκειμένου αυτό να αποφασίσει αν ενδιαφέρεται να τις αγοράσει το ίδιο. 
      Η Εκκλησία, λοιπόν, δεν μπορεί να πωλήσει σε τρίτο δασικές εκτάσεις ή δάση που έχει στην ιδιοκτησία της, παρά μόνο μετά από αρνητική απάντηση του δημοσίου για τη μη άσκηση δικαιώματος προτίμησης, είτε μετά από την πάροδο ορισμένης νόμιμης προθεσμίας. 
      Αυτές οι διατάξεις προστατεύουν τις δασικές εκτάσεις, καθώς η μεταβίβαση της κυριότητάς τους χωρίς την τήρηση αυτή της διαδικασίας, υπόκειται σε ακύρωση από τα αρμόδια δικαστήρια. 
      Μάλιστα, για τον έλεγχο της τήρησης της διαδικασίας προβλέπεται και η υποχρέωση του συμβολαιογράφου να ερευνήσει το ζήτημα και να κάνει σχετική μνεία στο συμβόλαιο. Επιπλέον, οι συμβαλλόμενοι, όταν δεν έχουν ακολουθήσει αυτήν τη διαδικασία, διώκονται ποινικώς και τιμωρούνται με φυλάκιση. Επίσης, αν το δημόσιο κρίνει ότι εξυπηρετείται δημόσια ωφέλεια, μπορεί να προβεί σε απαλλοτρίωση ιδιωτικών δασικών εκτάσεων, σύμφωνα πάντα με προϋποθέσεις και εξαιρέσεις, τις οποίες ορίζει το Σύνταγμα και η σχετική νομοθεσία. Σε κάθε περίπτωση, πάντως, εφαρμόζεται και επί των ιδιωτικών δασικών εκτάσεων και  των δασών η νομοθεσία για την προστασία τους, ενώ, όπως θεσπίζεται και συνταγματικά, απαγορεύεται η μεταβολή του προορισμού τους, γεγονός το οποίο ελέγχεται από την πολιτεία. Δεν καταλαβαίνω, επομένως, τι νόημα έχει η πρότασή σας για ειδική νομοθετική ρύθμιση, ώστε να απαλλοτριωθούν οι δασικές εκτάσεις της Εκκλησίας. Πρόκειται, επαναλαμβάνω,  για πυροτέχνημα. Και αυτό είναι ένα πυροτέχνημα που δυναμιτίζει τις σχέσεις μεταξύ Εκκλησίας και πολιτείας. 
      Όσον αφορά το ερώτημα για τον πλήρη διαχωρισμό της Εκκλησίας από το κράτος, θα μου επιτρέψετε να πω ότι είναι –το ανέφερα στην αρχή- εκτός τόπου και χρόνου. Το ζήτημα αυτό ρυθμίζεται από το  Σύνταγμα. Αυτά τα ζητήματα μπορούν να συζητηθούν στο πλαίσιο αναθεωρητικής διαδικασίας του Συντάγματος. Θα πρέπει να αποφασιστεί από τη Βουλή η διαδικασία αναθεώρησης. Αντιλαμβάνομαι ότι προσπαθείτε να δημιουργήσετε εντυπώσεις, λόγω των πρόσφατων γεγονότων της Μονής Βατοπαιδίου, αλλά η συζήτηση τέτοιων θεμάτων πρέπει να γίνεται πάντα με την απαραίτητη σοβαρότητα και σύνεση κι αυτό απαιτεί η κορυφαία κοινοβουλευτική διαδικασία που είναι η  Αναθεώρηση του Συντάγματος. Δεν είναι θέματα αυτά, τα οποία μπορεί να τίθενται με επερώτηση ή με ερώτηση στην κοινοβουλευτική διαδικασία του ελέγχου. 
      Τέλος, για το ζήτημα της Μονής Βατοπαιδίου, στο οποίο αναφερθήκατε όλοι στις τοποθετήσεις σας και για το οποίο μας κατηγορείτε για έλλειψη πολιτικής βούλησης στην υπεράσπιση του δημοσίου συμφέροντος, θέλω να πω ξεκάθαρα το εξής: δεν έχουμε καμμία ανεκτικότητα σε οποιαδήποτε παρανομία, όπου υπάρχει παρανομία. Και δεν έχουμε καμμία ανεκτικότητα για ένα και μοναδικό λόγο: διότι τίποτε δεν μπορεί να μείνει αδιερεύνητο  και τίποτε δεν πρόκειται να παραμερίσει την αλήθεια. Λάβαμε μέτρα –αναφέρθηκα στα μέτρα αυτά, απαντώντας πάλι σε κοινοβουλευτικό έλεγχο πριν από λίγες μέρες εδώ στη Βουλή- και είμαστε έτοιμοι να λάβουμε και επιπλέον μέτρα για την προστασία του δημοσίου συμφέροντος, διότι η βούλησή μας είναι να μη μείνει τίποτε στο σκοτάδι, όλα να έλθουν στο φως. Δεν υπάρχει καμμία περίπτωση να ανεχθούμε βλάβη του δημοσίου συμφέροντος. Έχουμε  απόλυτη εμπιστοσύνη στη δικαιοσύνη, αναμένουμε τα πορίσματά της. Ταυτόχρονα όμως, πέρα από τις ενέργειες στις οποίες έχει προβεί η δικαιοσύνη, έχουμε κι εμείς προβεί σε μία σειρά από ενέργειες, ώστε να αποδοθούν όποιες ευθύνες υπάρχουν και να διασφαλιστεί πλήρως το δημόσιο συμφέρον. 
      Σας ευχαριστώ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΟΥΣΑ ( Βέρα Νικολαΐδου):  Κι εγώ σας ευχαριστώ.
      Το λόγο έχει το Κοινοβουλευτικός Εκπρόσωπος του ΣΥ.ΡΙΖ.Α. κ. Κουβέλης.
      ΦΩΤΗΣ ΚΟΥΒΕΛΗΣ:  Ευχαριστώ, κυρία Πρόεδρε.
      Κύριε Υπουργέ, να ξεκινήσω από το τελευταίο ζήτημα που θέσατε. Ο έλεγχος της δικαιοσύνης βεβαίως πρέπει να υπάρξει, αλλά βλέπω ότι σιωπάτε αναφορικά με τον πολιτικό έλεγχο. Και εμείς σας ζητήσαμε να γίνει εξεταστική των πραγμάτων επιτροπή και μάλιστα με ανοιχτό χρονικό ορίζοντα, για να ερευνηθεί αυτή η υπόθεση του Βατοπαιδίου και ό,τι άλλο βρίσκεται σε συνάφεια μ’ αυτήν τη θλιβερή υπόθεση. Γιατί δεν το δέχεστε;  Και ποιος σας είπε ότι ο δικαστικός έλεγχος εμποδίζει τον πολιτικό έλεγχο όταν οι δύο έλεγχοι μπορούν να βαίνουν παράλληλα, χωρίς ο ένας να ζημιώνει το περιεχόμενο του άλλου; Αλλά θέλετε, κύριε Υπουργέ, να μιλήσουμε για το δικαστικό έλεγχο; Ακούστε, κυρίες και κύριοι συνάδελφοι, απαράδεκτα ο εισαγγελέας του Αρείου Πάγου κ. Σανιδάς διαλαμβάνει σε κείμενό του κρίση, επίσης απαράδεκτη, ότι παρεπλανήθησαν οι Υπουργοί από τις γνωμοδοτήσεις οι οποίες υπήρξαν. Με ποιο δικαίωμα αυτός ο δικαστικός έλεγχος, προεξάρχοντος του Εισαγγελέα του Αρείου Πάγου, σπεύδει να προδικάσει καταστάσεις, όταν δεν έχει δικαίωμα, κυρίες και κύριοι συνάδελφοι, να το πράξει; Αυτό αποτελεί δικαιοδοτική κρίση και όχι κρίση του εισαγγελέα. Τέτοιο δικαστικό έλεγχο θέλουμε; Θέλουμε έλεγχο δικαστικό, ο οποίος δεν είναι αντικειμενικός; Προφανώς όχι. Δεχθείτε αυτό που επανειλημμένα σας είπαμε, την εξεταστική επιτροπή. Και θα σας έλεγα σε συνάφεια μ’ αυτό που σας είπε ο κ. Σανιδάς, απαραδέκτως, ότι οι γνωμοδοτήσεις φταίνε, πως όλοι γνωρίζουν ή οφείλουν να γνωρίζουν, ότι οι γνωμοδοτήσεις δεν είναι  υποχρεωτικές για τον κάθε Υπουργό.
      Ο Υπουργός μπορεί να μη δεχθεί, να μην υιοθετήσει την όποια γνωμοδότηση του Νομικού Συμβουλίου του Κράτους. 
      Έχετε μία περίπτωση Υπουργού, ο οποίος να μην υιοθέτησε γνωμοδότηση του Νομικού Συμβουλίου του Κράτους; 
      Κύριε Υπουργέ, ακούστε με, σας ομιλώ μετά λόγου γνώσεως. Ξέρετε πώς τίθενται τα ερωτήματα από τον Υπουργό; Υπουργός είστε. Με τον τρόπο που αυτός θέλει. Άρα και η θέση και το περιεχόμενο των ερωτημάτων που απευθύνει ο Υπουργός, οδηγούν πάρα πολλές φορές στην απάντηση που ο ίδιος θέλει να πάρει. Γιατί ένας Υπουργός σας δεν αρνήθηκε τη γνωμοδότηση που του έφερε το Νομικό Συμβούλιο του Κράτους; 
      Είναι τυχαίο το γεγονός, ότι επί των ημερών σας έχουμε δικαιοπραξίες, δηλαδή μεταβιβάσεις σημαντικού περιεχομένου προς τη Μονή Βατοπαιδίου; Σύμπτωση είναι αυτό, επί των ημερών σας να σημειώνεται αριθμός μεταβιβάσεων, αριθμός μεγάλος πράξεων, δικαιοπραξιών με τεράστιο περιεχόμενο από χρηματικής απόψεως;
      Και βεβαίως όλα αυτά που συμβαίνουν, κυρίες και κύριοι συνάδελφοι, έχουν σχέση –και το λέω και στους συναδέλφους του ΠΑ.ΣΟ.Κ.- και με την εγκατάλειψη του τεκμηρίου κυριότητας του δημοσίου, που έγινε επί των ημερών σας, κύριοι συνάδελφοι του ΠΑ.ΣΟ.Κ.. 
      Και αντιλαμβάνεστε πάρα πολύ καλά –έμπειροι συνάδελφοι είστε- ότι η εγκατάλειψη του τεκμηρίου κυριότητας του δημοσίου ανοίγει εξαιρετικά ευχερείς δρόμους προκειμένου να περπατήσουν τα ιδιωτικά συμφέροντα ή τα συμφέροντα ποικιλώνυμων μονών και άλλων παραγόντων.
      Αυτά είναι υπαρκτά ζητήματα τα οποία δεν προκύπτουν από παρθενογένεση, αλλά από συγκεκριμένες πολιτικές πράξεις και παραλείψεις οι οποίες, κύριε Υπουργέ, σας χρεώνουν με έναν εξαιρετικά έντονο τρόπο. 
      Εγκαταλείφθηκε η έννοια, δυναμική έννοια, αξιωματική έννοια στο χώρο του δικαίου, του κοινοχρήστου και της δημόσιας ωφέλειας. Με βάση την έννοια του κοινοχρήστου θα μπορούσαν να είχαν αντιμετωπιστεί πάρα πολλά ζητήματα.
       Δεν είναι η λιμνοθάλασσα –έχει δίκιο ο κ. Δραγασάκης- της Βιστωνίδας κοινόχρηστη; Αξιοποιήθηκε από τη μεριά της Κυβέρνησης και της δικής σας και των κυβερνήσεων του ΠΑ.ΣΟ.Κ. η έννοια του κοινοχρήστου, έτσι ώστε να μην αναδεικνύονται διαθέσεις διεκδικήσεων; Παράνομες διεκδικήσεις είναι. Και επιλέγω αυτήν τη συγκεκριμένη περιοχή, για να μην αναφερθώ σε σειρά άλλων περιοχών που βρίσκονται σε όλη την επικράτεια. 
      Στο ανατολικό Πήλιο, κυρίες και κύριοι συνάδελφοι, το μη γνωστό τουριστικά, υπάρχουν ολόκληρα χωριά τα οποία δεν έχουν τίτλους κυριότητας και οι άνθρωποι είναι εγκατεστημένοι εκεί κατά παραχώρηση και ανοχή κάποιας μονής. Και αυτό είναι μία υπόθεση δεκάδων ετών, ολόκληρων δεκαετιών. Δεν φταίει αυτή η πολιτική που ανέχεται και που προωθεί τέτοιες ρυθμίσεις σε βάρος του ελληνικού λαού;
      Είπατε, κύριε Υπουργέ, για το χωρισμό Εκκλησίας και κράτους και μάλιστα εγκαλέσατε το Συνασπισμό Ριζοσπαστικής Αριστεράς υπονοώντας, «μα δεν ξέρετε τι λέτε, ο χωρισμός Εκκλησίας και κράτους αφορά στο άρθρο 3 του Συντάγματος και έχει αποκλειστική σχέση με την αναθεωρητική του Συντάγματος διαδικασία».
      Σπεύδω να σας πω ότι ο Συνασπισμός Ριζοσπαστικής Αριστεράς σταθερά και επίμονα και σ’ αυτήν την αναθεωρητική διαδικασία και σ’ εκείνη του έτους 2001 και σ’ όλες τις προπαρασκευαστικές της Αναθεώρησης του Συντάγματος φάσεις είχε μιλήσει για την ανάγκη του χωρισμού της Εκκλησίας από το κράτος, σημειώνοντας μάλιστα ότι αυτός ο χωρισμός προστατεύει το κύρος και της Εκκλησίας και του κράτους και επιτρέπει στο κράτος να ρυθμίζει χωρίς την παρέμβαση της Εκκλησίας τις σχέσεις αυτού με τους πολίτες. 
	Αλλά ας αφήσουμε την αναθεωρητική διαδικασία, που με ευθύνη σας δεν κατάφερε να ρυθμίσει αυτό το θέμα το χωρισμού της Εκκλησίας από το κράτος και ας έλθουμε σ’ ένα άλλο ζήτημα. Αγνοείτε ότι ο Συνασπισμός Ριζοσπαστικής Αριστεράς κατέθεσε πρόταση νόμου, η οποία απερρίφθη μετ’ επαίνων για το διακριτό ρόλο της εκκλησίας και τον επίσης διακριτό ρόλο του κράτους; Είναι πρόσφατη η πρόταση νόμου, την οποία επαναλαμβάνω ότι απορρίψατε, εσείς χωρίς επαίνους, κάποιοι άλλοι με επαίνους. 
Πρέπει να σας πω –το γνωρίζετε- ότι ο κοινός νομοθέτης, δηλαδή εμείς εδώ στη Βουλή, έχουμε τη δυνατότητα, εάν διαμορφωθεί η συγκεκριμένη πλειοψηφία, να νομοθετήσουμε για ζητήματα που αφορούν στη διακριτότητα του ρόλου εκκλησίας και κράτους και αυτό δεν το θελήσατε. Τι θέλετε επιτέλους; Να διαιωνίζεται αυτή η κατάσταση των θεσμικών συγχύσεων κράτους και εκκλησίας και να έχουμε αυτά τα αποτελέσματα τα οποία καταγράφονται μέσα στην ελληνική κοινωνία και προκαλούν την αγανάκτηση και τη δυσαρέσκεια του κόσμου και προσβάλλουν ακόμα κι εκείνους που βαθύτατα θρησκεύουν και που αυτό είναι δικαίωμά τους; 
	Αυτά προκαλούνται από τη δική σας πολιτική συμπεριφορά. Μπορείτε να δώσετε καμμία εξήγηση γιατί υπάρχει αυτό το συνεχές πήγαινε-έλα, αυτή η στενή σχέση που έχουν αναπτύξει στελέχη σας με παράγοντες του Αγίου Όρους; Τυχαία είναι όλα αυτά; Δεν μαρτυρούν ή έστω δεν αναδεικνύουν σχέσεις πέραν του αναγκαίου, για να μην πω βαρύτερη έκφραση; Τι θα κάνετε με όλα αυτά; 
      Τι θα κάνετε συγκεκριμένα για τη Βιστωνίδα και για όλα εκείνα, τα οποία η κ. Αμμανατίδου από την περιοχή της, από την περιφέρεια στην οποία εκλέγεται, ανέδειξε λίγο πριν με εξαιρετική ενάργεια; Δεν αναλάβατε καμμία δέσμευση. Περιοριστήκατε στα γενικά και στα αόριστα.
	Να σας ρωτήσω και γι’ αυτά τα γενικά που είπατε: Σήμερα, ερχόμενος στη Βουλή των Ελλήνων για να απαντήσετε στην επερώτηση ενός κόμματος, του ΣΥ.ΡΙΖ.Α., δε νιώσατε την ανάγκη να μας φέρετε κάποια στοιχεία και να μας πείτε «τόσα έχουμε εισπράξει εμείς από την εκκλησία, τόσα έχουμε εισπράξει από τις μονές»; Δεν το πράξατε. Αναφερθήκατε σε κάποιους νόμους και σπεύδω να σας πω ότι δεν είναι λίγες οι φορές που μπορεί να υπάρχουν νόμοι –εν προκειμένω χρειάζεται να υπάρξουν νομοθετικές ρυθμίσεις- οι οποίοι όμως δεν εφαρμόζονται, δεν μεταποιούνται σ’ ένα καθημερινό οικονομικό και πολιτικό αποτέλεσμα. Να μας πείτε, λοιπόν, πόσα έχετε εισπράξει απ’ αυτήν τη φορολόγηση στην οποία αναφερθήκατε από τις μονές και από την εκκλησία, ιδιαίτερα από την εκκλησία.
	Θέλω να είμαι δίκαιος. Είναι ακριβές αυτό που είπατε αναφορικά με τις προβλεπόμενες από το Σύνταγμα ρυθμίσεις για τις μονές του Αγίου Όρους. Είναι ακριβές, είναι μία συνταγματική ρύθμιση, η οποία όμως –προσέξτε- δεν υποχρεώνει για τη μορφή και το ύψος των απαλλαγών. Αυτό είναι ζήτημα, το οποίο μπορεί περαιτέρω να ρυθμιστεί. Βεβαίως, είναι επίσης ακριβές ότι αυτό δεν αφορά εσάς, αλλά αφορά διαχρονικά όλες τις κυβερνήσεις που διαχειρίστηκαν αυτό το ζήτημα, κατά τη γνώμη μας μ’ έναν απαράδεκτο τρόπο.
	Κύριε Υπουργέ, είστε βαρύτατα εκτεθειμένοι, διότι επιτρέψατε να υπάρξει λεηλασία δημόσιου αγαθού. Επιτρέψατε να υπάρξει προσβολή δημόσιας γης, η οποία ανήκει στους Έλληνες πολίτες. Δικαιοπρακτήσατε με τη Μονή Βατοπαιδίου. Πουλήσατε απαράδεκτα επίσης στη Μονή Βατοπαιδίου τα Ολυμπιακά Ακίνητα και τα πουλήσατε με εκτίμηση, η οποία ήταν κάτω από την πραγματική αξία των ακινήτων. Δεν υπολογίσατε ούτε τι δώσαμε ως ελληνικό κράτος για τον Φ.Π.Α., για τις επισκευαστικές ανάγκες αυτών των κτισμάτων για να διατεθούν στο Υπουργείο Εργασίας, όπως λέγατε τότε.
      Δεν υπολογίσατε σειρά άλλων εξόδων που έγιναν για διασκευές και τα δώσατε στη Μονή Βατοπαιδίου. Εν συνεχεία αυτή, κάνοντας επιχειρηματικές πράξεις, έχοντας επιχειρηματική δραστηριότητα, τα πούλησε, κερδίζοντας, σε μια ανώνυμη εταιρεία κυπριακών συμφερόντων. 
      Εάν πιστεύετε ότι με αυτά που μας είπατε, απαντάτε στο καίριο, στο σημαντικό ζήτημα το  οποίο θέτει η επερώτηση του ΣΥ.ΡΙΖ.Α., κάνετε λάθος -και όχι μόνο λάθος- που εμπεριέχει και την ομολογία της τεράστιας ευθύνης της Κυβέρνησης. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ιωάννης Γιαννέλλης-Θεοδοσιάδης.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, ο ελληνικός λαός είναι θυμωμένος, θα έλεγα εξοργισμένος, με τα όσα έχουν συμβεί στην περίπτωση της Μονής Βατοπαιδίου και χαίρομαι που ο Συνασπισμός Ριζοσπαστικής Αριστεράς έφερε προς συζήτηση το θέμα αυτό στη Βουλή. Είστε οι πρώτοι οι οποίοι από το ’99 θέτατε το θέμα -είχατε ζητήσει μάλιστα τότε από το ΠΑ.ΣΟ.Κ και τη σύσταση εξεταστικής επιτροπής- και οφείλουμε να λέμε την αλήθεια εδώ. Γι’ αυτό πρέπει το θέμα να μπει στις σωστές, στις πραγματικές του διαστάσεις, για να δούμε ποιοι έχουν τη βασική πολιτική ευθύνη για τα όσα έχουν συμβεί. 
      Θα μου επιτρέψετε να κάνω μια πάρα πολύ μικρή αναδρομή, που είναι γνωστή ειδικότερα σ’ εσάς στο Συνασπισμό, γιατί και ο κ. Δραγασάκης είχε υποβάλει τις ερωτήσεις αυτές και πήρε τις απαντήσεις. Θα χρησιμοποιήσω τα δικά σας όπλα, τα οποία δεν τα άκουσα σήμερα μέσα στο Κοινοβούλιο για το ποιος ευθύνεται για τα όσα έχουν συμβεί για την πώληση αυτών των εκτάσεων της Λίμνης Βιστωνίδας. 
      Έτσι, λοιπόν, ξέρουμε ότι τον Ιούνιο του 2003, με απόφαση του τότε Υφυπουργού Οικονομικών κ. Φωτιάδη, έγινε αποδεκτή  η ομόφωνη απόφαση του Γνωμοδοτικού Συμβουλίου Δημοσίων Κτημάτων, η οποία ούτε λίγο ούτε πολύ, τί έλεγε; Έλεγε ότι το ελληνικό δημόσιο δεν έχει κανένα δικαίωμα στη Λίμνη Βιστωνίδα. Αυτό ήταν το τετελεσμένο. 
      Και για του λόγου το αληθές, επειδή μπορεί να ακουστούν πάρα πολλά εδώ πέρα,  έχω μπροστά μου την απόφαση του κ. Φωτιάδη, την οποία και θα καταθέσω στη συνέχεια στην Εθνική Αντιπροσωπεία. Απλώς θα μου επιτρέψετε να διαβάσω δύο γραμμές, για να ακούσει ο κόσμος τι συνέβη και ποιος ευθύνεται γι’ αυτά που συνέβησαν τότε. 
      «Αποδεχόμαστε», λέει ο κ. Φωτιάδης, «το σύνολο της υπ’ αριθμόν  46/2002 γνωμοδότησης, με την οποία γνωμοδότησε υπέρ της μη προβολής δικαιωμάτων κυριότητας του ελληνικού δημοσίου επί της Λίμνης Βιστωνίδος, των οχθών αυτής στους Νομούς Ξάνθης, Ροδόπης, κ.λπ., όποιας έκτασης και αν είναι». Λέει, δηλαδή, ο κ. Φωτιάδης ότι αποδέχεται αυτό που είπε η Γνωμοδοτική Επιτροπή, δηλαδή ότι δεν έχει κανένα δικαίωμα το ελληνικό δημόσιο επί της Λίμνης Βιστωνίδος. Αυτό είναι με την υπογραφή του και ημερομηνία 6 Ιουνίου 2003. 
      (Θόρυβος από την πτέρυγα του ΠΑ.ΣΟ.Κ )
      ΠΡΟΕΔΡΕΥΟΥΣΑ (Βέρα Νικολαΐδου): Κύριε  Γείτονα, θα πάρετε το λόγο στη συνέχεια. Παρακαλώ, μην διακόπτετε.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Πρέπει να μάθετε να ακούτε, λοιπόν.
      Το χειρότερο από όλα είναι ότι στη συνέχεια δεν αρκέστηκε ο κ. Φωτιάδης στο να χαρίσει, διότι όταν μιλάμε για ξεπούλημα, λέμε ξεπουλάμε, παίρνουμε κάτι, παίρνουμε και ένα τίμημα. Εδώ δεν ξεπούλησε. Εδώ χάρισε, έδωσε όλα τα δικαιώματα του ελληνικού δημοσίου τότε στη Μονή Βατοπαιδίου. 
      Κάτι που διάβασα και μου έκανε πολύ άσχημη εντύπωση, ένιωσα σαν να πηγαίνει ο δικαστικός κλητήρας, ο δικαστικός επιμελητής και να βγάζει μέσα από το σπίτι του έναν Έλληνα πολίτη, είναι το πρωτόκολλο παράδοσης και παραλαβής. Δεν αρκέστηκε ο κ. Φωτιάδης στο γεγονός ότι έβγαλε την απόφαση αυτή, αλλά θέλησε μέσα σε είκοσι μέρες, ενώ έγινε αρχές Ιουνίου αυτό, στις 25 Ιουνίου, να κάνει πρωτόκολλο παράδοσης και παραλαβής. Και  ακούστε τι λέει το πρωτόκολλο παράδοσης και παραλαβής. Ο μεν πρώτος, δηλαδή ο εκπρόσωπος του Υπουργού, παρέδωσε, ο δε δεύτερος παρέλαβε, για λογαριασμό της Μονής, τη Λιμνοθάλασσα Βιστωνίδα μετά των οχθών αυτής στο Νομό Ξάνθης, όποιας έκτασης και αν είναι, επειδή ανήκει εξ ολοκλήρου στην Ιερά Μονή Βατοπαιδίου του Αγίου Όρους. Τι κάνει; Ενώ με την απόφαση μιλά για λίμνη, ότι αποφασίζει πως δεν έχει κανένα δικαίωμα επί της Λίμνης Βιστωνίδας, όταν έρχεται μετά από είκοσι ημέρες να υπογράψει το πρωτόκολλο παράδοσης και παραλαβής, ο κ. Φωτιάδης μιλά για λιμνοθάλασσα. Δηλαδή, παραδίδει εκτός συναλλαγής πράγμα, κάτι που δεν είχε το δικαίωμα. Εδώ υπάρχουν, όχι μόνο πολιτικές, αλλά ενδεχομένως και ποινικές ευθύνες, για τις οποίες έχει επιληφθεί η δικαιοσύνη. 
    Ποιος υπογράφει το πρωτόκολλο παράδοσης και παραλαβής, εκτός από τον εκπρόσωπο του κ. Φωτιάδη; Ο παραλαβών, λέει, την έκταση των είκοσι επτά χιλιάδων στρεμμάτων Ηγούμενος Εφραίμ. Το καταθέτω για τα Πρακτικά. Πάρτε το, κύριοι συνάδελφοι, με τις ευλογίες του κ. Εφραίμ, για να το διαβάσετε και να το έχετε. 
     (Στο σημείο αυτό ο Βουλευτής κ. Ιωάννης Γιαννέλλης-Θεδοσιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Και αυτά έγιναν όλα κατά παράβαση ορισμένων διατάξεων. Ποιων διατάξεων; Έχουμε εδώ τη γνωμοδότηση της Ολομέλειας του Νομικού Συμβουλίου του Κράτους του 2000, η οποία λέει ότι δεν δικαιούται το ελληνικό δημόσιο να το χαρίσει, ότι δεν μπορεί να το πωλήσει, διότι αυτό δεν μπορεί να πωληθεί ως εκτός συναλλαγής πράγμα, εφόσον είναι λιμνοθάλασσα, όπως παραδέχεται ο ίδιος ο κ. Φωτιάδης. Τα εκτός συναλλαγής πράγματα δεν είναι μεταβιβάσιμα, δεν πωλούνται και δεν μεταβιβάζονται. Έχω και την απόφαση του Νομικού Συμβουλίου του Κράτους. Υπάρχει εδώ πολιτική ευθύνη του Υπουργού, διότι δεν άκουσε το τι είπε η ολομέλεια του Νομικού Συμβουλίου του Κράτους. Το καταθέτω προς γνώση σας.
     (Στο σημείο αυτό ο Βουλευτής κ. Ιωάννης Γιαννέλλης-Θεδοσιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Θα ήθελα να πω ότι το μόνο που έκανε ο κ. Φωτιάδης, ως εκπρόσωπος του ΠΑ.ΣΟ.Κ., ήταν ότι, αντί να ανακαλέσει τις προηγούμενες αποδοχές των υφισταμένων γνωμοδοτήσεων, παρέπεμψε όλα τα στοιχεία που του έδωσε ο πρόεδρος του Δικηγορικού Συλλόγου Ξάνθης και σταμάτησε εκεί η υπόθεση. Δηλαδή, όταν έφυγε το ΠΑ.ΣΟ.Κ. από την εξουσία, η Νέα Δημοκρατία δεν είχε παραδώσει ούτε μία σπιθαμή γης στη Μονή του Ηγούμενου Εφραίμ. 
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
    Άρα, όλα αυτά έγιναν και μη μου πείτε ότι το ΠΑ.ΣΟ.Κ. δεν γνώριζε. Μη μου πείτε ότι ήταν κυβέρνηση το ΠΑ.ΣΟ.Κ. και δεν γνώριζε, διότι τότε –και πρέπει να το πούμε- Υπουργός Εξωτερικών ήταν ο νυν Αρχηγός σας, ο κ. Γεώργιος Παπανδρέου. Και υπεύθυνος για τα όσα συμβαίνουν στο Άγιο Όρος είναι ο Υπουργός Εξωτερικών. Και ο κ. Σημίτης γνώριζε και ο κ. Παπανδρέου, ότι πράγματι αυτά δεν έπρεπε να πωληθούν.
    (Θόρυβος από την πτέρυγα του ΠΑ.ΣΟ.Κ.)
    Τί έγινε τώρα; Βρέθηκε σε μία κατάσταση η Νέα Δημοκρατία, όταν ήρθε στην εξουσία. Για το μόνο που μπορείτε να πείτε είναι για την ανταλλαγή που έγινε. Θα σας πω, όμως, γιατί έγινε η ανταλλαγή. Έγινε, διότι αφού τα χαρίσατε όλα στη Μονή Βατοπαιδίου, το μόνο που απέμενε να γίνει –και μη γελάτε, κύριε Γείτονα, έτσι έγινε- ήταν να μην φύγουν οι κληρούχοι από μέσα. Ξεσηκώθηκε όλος ο κόσμος, δικηγορικοί σύλλογοι, παράγοντες, γιατί η Μονή με το πρωτόκολλο παράδοσης και παραλαβής θα έδιωχνε όλους τους κληρούχους, που ήταν χρόνια μέσα. Αναγκάστηκε η Κυβέρνηση της Νέας Δημοκρατίας να κάνει την ανταλλαγή. Το μόνο που έκανε ήταν η ανταλλαγή. Δεν παρέδωσε ούτε μία σπιθαμή.
    ΕΥΑΓΓΕΛΙΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Υπογράψατε ΚΥΑ το 2006.
    ΙΩΑΝΝΗΣ ΔΡΑΓΑΣΑΚΗΣ: Εσείς γιατί δεν τα ακυρώσατε;
    ΠΡΟΕΔΡΕΥΟΥΣΑ (Βέρα Νικολαΐδου): Μην διακόπτετε, κύριοι συνάδελφοι.
    Προσπαθήστε να ολοκληρώσετε, κύριε Γιαννέλλη.
     ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Γιατί αυτά που είχατε, κύριε Δραγασάκη, δεν τα είπατε και σήμερα; Δεν άκουσα κανέναν σας να λέει ότι η πράξη, το έγκλημα ολοκληρώθηκε επί ΠΑ.ΣΟ.Κ.. Γιατί δεν το είπατε; 
    ΙΩΑΝΝΗΣ ΔΡΑΓΑΣΑΚΗΣ: Εσείς γιατί δεν τα ακυρώσατε;
    ΠΡΟΕΔΡΕΥΟΥΣΑ (Βέρα Νικολαΐδου): Κύριε Δραγασάκη, θα δευτερολογήσετε. Μην διακόπτετε.
    Κύριε Γιαννέλλη, τελείωσε ο χρόνος σας.
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Οφείλετε να το πείτε, διότι από δική σας ερώτηση τα πήρα και σας ευχαριστώ, που μου δώσατε την ευκαιρία να έχω τα στοιχεία αυτά.
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Κωνσταντίνος Γείτονας.
    ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, ο κύριος Υπουργός το έπαιξε «έξυπνα» σήμερα. Απέφυγε -αφιέρωσε μόλις ένα λεπτό- να αναφερθεί στο μεγάλο σκάνδαλο του Βατοπαιδίου και άφησε για τις ανακρίβειες και τις εντυπώσεις τον Κοινοβουλευτικό Εκπρόσωπο. 
    Υπάρχει ένα απλό ερώτημα: Όταν αναλάβατε Κυβέρνηση βρήκατε ή όχι ανοιχτή δίκη; Ήταν εκκρεμές το θέμα στο δικαστήριο και μάλιστα, όπως λέει ο εισαγγελέας του Αρείου Πάγου, θα κέρδιζε το δημόσιο. Τι κάνατε από εκεί και πέρα;
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Υπήρχε πρωτόκολλο παράδοσης και παραλαβής. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, μη διακόπτετε. 
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Απευθύνεστε σ’ εμένα.
    ΚΩΝΣΤΑΝΤΙΝΟΣ ΓΕΙΤΟΝΑΣ: Ηρεμήστε.
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ήρεμος είμαι.
    ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ να μην κάνετε διάλογο. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Το σκάνδαλο αυτό έχει την υπογραφή της Νέας Δημοκρατίας. Η σκανδαλώδης απόφαση παραχώρησης φέρει φαρδιές πλατιές υπογραφές δικών σας Υπουργών. Όλοι μιλούν για έναν εγκέφαλο-Υπουργό, ευλαβή προσκυνητή τον λένε, του οποίου, μάλιστα, κυβερνητικά και κοινοβουλευτικά στελέχη, ζητούν την καρατόμησή του. Τώρα εσείς, κύριε συνάδελφε, δείξατε και έναν άλλον Υπουργό σας, τον Υπουργό Εξωτερικών. 
    Το σκάνδαλο λοιπόν είναι υπογραφής Νέας Δημοκρατίας. Έχετε τεράστιες πολιτικές ευθύνες και δεν μπορείτε ούτε να τις αποσείσετε, ούτε να τις αποκρύψετε. Η προσπάθεια δε για συμψηφισμούς για συνυπευθυνότητα του ΠΑ.ΣΟ.Κ., πέφτει στο κενό. Και όσοι εξακολουθούν να το κάνουν, διαστρεβλώνοντας ή αποσιωπώντας γεγονότα, εκτίθενται ανεπανόρθωτα. Γιατί αποσιωπούν την αλήθεια. Αποσιωπούν ότι η αναπομπή όλων των προηγούμενων γνωμοδοτήσεων  έγινε τον Οκτώβριο του 2003. Αναγκάσθηκε η Μονή να προσφύγει στα δικαστήρια. Αποσιωπούν ότι καμμία υπογραφή παραχώρησης ή ανταλλαγής δεν έγινε από κανέναν Υπουργό ή Υφυπουργό του ΠΑ.ΣΟ.Κ.. Και αποσιωπούν ότι καμμία απολύτως μεταβίβαση δημόσιας γης στη Μονή Βατοπαιδίου δεν έγινε επί κυβερνήσεων ΠΑ.ΣΟ.Κ. Τελεία και παύλα, λοιπόν, σ’ αυτό το ζήτημα.
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Πρωτόκολλο παραλαβής…
    ΚΩΝΣΤΑΝΤΙΝΟΣ ΓΕΙΤΟΝΑΣ: Το κύριο ερώτημα είναι τι γίνεται από εδώ και πέρα. Εσείς ακολουθείτε την πολιτική συγκάλυψης. Εμείς αντιθέτως, ως ΠΑ.ΣΟ.Κ., χειριζόμαστε υπεύθυνα και αυτό το θέμα. Ζητήσαμε, πρώτον, να έλθει στη Βουλή ο φάκελος, από τη δικαιοσύνη. Να διαλευκανθεί το θέμα και αφήνουμε ανοιχτό το θέμα, το ενδεχόμενο  σύστασης εξεταστικής ή προανακριτικής επιτροπής …
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Από το 1999 το φώναζαν. 
    ΚΩΝΣΤΑΝΤΙΝΟΣ ΓΕΙΤΟΝΑΣ: …και ζητήσαμε επίσης να λάβετε επιτέλους μέτρα για την προστασία του δημόσιου συμφέροντος, το οποίο επλήγη βάναυσα. Δεν το κάνατε και καταθέσαμε εμείς σχετική πρόταση νόμου. 
    ΑΘΑΝΑΣΙΟΣ ΜΠΟΥΡΑΣ: Σταμάτησε κάθε πράξη δικαιοδοσίας…
    ΚΩΝΣΤΑΝΤΙΝΟΣ ΓΕΙΤΟΝΑΣ: Αυτή είναι η υπεύθυνη στάση  και πράξη μας και για τα δύο θέματα. Για να χυθεί άπλετο φως και να αποδοθεί δικαιοσύνη, πέρα από τις ποινικές και  για τις πολιτικές ευθύνες, αλλά και για να προστατευθούν -για να μην «πετάξει το πουλάκι»- τα συμφέροντα του δημοσίου. Σας ζητήσαμε να το κάνετε με πράξη νομοθετικού περιεχομένου. Κωφεύετε ακόμα. Αναγκαστήκαμε και καταθέσαμε πρόταση νόμου και προτείνουμε την αυτοδίκαιη εκ του νόμου ανάκληση όλων των σχετικών διοικητικών πράξεων αναγνώρισης και στη συνέχεια την ανάκληση των πράξεων που έρχονται ως συνέπεια όπως της ανταλλαγής ακινήτων. 
    Και δεν κάνατε μόνο την αναγνώριση τότε –για να επανέλθω στο θέμα- αλλά προχωρήσατε και στην ανταλλαγή ακινήτων, με ακίνητα του δημοσίου υπέρτερης αξίας, βλάπτοντας τα συμφέροντα  του δημοσίου, ενώ μπορούσατε να επιλέξετε τη μέθοδο των αναγκαστικών απαλλοτριώσεων. Αυτή λοιπόν είναι η ιστορία και είναι γνωστή. Δεν παραχαράσσεται. Οι ευθύνες  σας είναι μεγάλες, τις καταλογίζει η κοινή γνώμη και βλέπετε ότι αποτυπώνεται σε όλες τις δημοσκοπήσεις. Αποτυπώνεται και από εμφύλιο πόλεμο που έχει ξεσπάσει στην Κυβέρνησή σας, όπου όλοι είναι εναντίον όλων. Και ακόμα και αυτοί που είναι ενάντιοι μεταξύ τους, ζητούν από κοινού την παραίτηση και την καρατόμηση συγκεκριμένων Υπουργών που αναμίχθηκαν. Αυτό το σκάνδαλο έγινε με σχέδιο και οργανώθηκε με πρωταγωνιστές, εγκέφαλο και συνεργούς όπως οργανώθηκε και το σκάνδαλο των ομολόγων. Και έρχεσθε θρασύτατα και υποκριτικά και μιλάτε εδώ για διαφάνεια ή για συνευθύνη του ΠΑ.ΣΟ.Κ., προσπαθώντας να κρυφτείτε πάλι στο παρελθόν. 
    Το ΠΑ.ΣΟ.Κ. δεν έχει να κρύψει τίποτα. Οι απόπειρες συμψηφισμού και συνυπευθυνότητας πέφτουν στο κενό. Εμείς έχουμε τοποθετηθεί υπεύθυνα και στα δύο ζητήματα και όσον αφορά και το θέμα της διαφάνειας που θέτει και η ερώτηση του Συνασπισμού …
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Απαντήστε στα έγγραφα.
    ΚΩΝΣΤΑΝΤΙΝΟΣ ΓΕΙΤΟΝΑΣ: … ο Πρόεδρός μας κ. Παπανδρέου εδώ και τέσσερα χρόνια έχει κάνει συγκεκριμένες προτάσεις για διαφάνεια και τη θωράκιση της πολιτείας. Δεν έχω άλλο χρόνο.
    Επειδή όμως η επερώτηση βάζει κι ένα άλλο ζήτημα, το θέμα των σχέσεων κράτους-Εκκλησίας, καθώς και το θέμα της φορολόγησης των ιδρυμάτων της Εκκλησίας και  της εκκλησιαστικής περιουσίας, θα ήθελα να πω δυο λόγια. 
    Για το ΠΑ.ΣΟ.Κ. η Ορθοδοξία είναι ένα μεγάλο κεφάλαιο και όχι μόνο για τον ελληνισμό. Τα μηνύματά της είναι οικουμενικά, είναι μάλιστα επίκαιρα και με ξεχωριστή αξία στο σημερινό πολύπλοκο κόσμο που ζούμε. Τον κόσμο της απληστίας, των αγορών, τον κόσμο της «λαμογιάς» –και βλέπουμε τι γίνεται με τη χρηματοπιστωτική κρίση- τον κόσμο των ειδωλολατρών της αγοράς, στους οποίους ανήκει και η παράταξη της Νέας Δημοκρατίας, Νεοφιλελεύθεροι όλοι, οι οποίοι σπεύδουν τώρα να προσκυνήσουν, γονυπετείς τις εικόνες του κράτους.
      Σ’ αυτόν τον κόσμο ζούμε όπου η λαμογιά, παρ’ όλο που είναι θηλυκού γένους, πέρασε και το άβατο του Αγίου Όρους! Σ’ αυτόν τον κόσμο οι αξίες της Ορθοδοξίας δεν πρέπει να θιγούν, πρέπει να τις προστατεύσουμε, να τις αναδείξουμε έχουν πολιτική αξία. 
      Από εκεί και πέρα για τις σχέσεις. Οι καθαρές σχέσεις, πιστεύουμε, εκκλησίας και πολιτείας είναι εκ των ουκ άνευ, είναι επωφελεία και των δύο και σε τελευταία ανάλυση είναι υπέρ των πολιτών, υπέρ των ανθρώπων.
      Η αναθεώρηση, λοιπόν, για μας των σχέσεων Πολιτείας-Εκκλησίας με βάση και τα νέα δεδομένα, ώστε οι ρόλοι τους να είναι και πλήρως διακριτοί, αλλά και σε παραγωγική συνεργασία αναλόγως με την αποστολή του καθενός, αποτελεί  και αναγκαιότητα και ζητούμενο.
      Στο ΠΑ.ΣΟ.Κ. έχουμε τοποθετηθεί γ’ αυτά τα ζητήματα από το 2004. Και πρόσφατα στη Δ.Ε.Θ. ο Πρόεδρός μας, ο Γιώργος Παπανδρέου, αναφέρθηκε σ’ αυτές τις θέσεις μας καθώς και δεσμεύτηκε στο πλαίσιο της νέας μας φορολογικής πολιτικής –και εκεί έχουμε δώσει απαντήσεις- για τη φορολόγηση και της εκκλησιαστικής περιουσίας που φυσικά αξιοποιείται και αποτελεί αντικείμενο εκμετάλλευσης. 
      Τελειώνοντας, κυρία Πρόεδρε, θέλω να πω στον κύριο Υπουργό. Πώς η Κυβέρνηση έχει μεγάλη ευθύνη για το σκάνδαλο. Άκουσα να αναπτύσσετε κύριε Υπουργέ, την πολιτική σας τη φορολογική σε σχέση και με την εκκλησία. Η φορολογική σας πολιτική διακρίνεται δυστυχώς από δυο αρνητικές επιδόσεις. Από τη διεύρυνση και επέκταση της φοροδιαφυγής και από τη φοροεπιδρομή σε βάρος των μεσαίων και χαμηλών εισοδημάτων. Είναι μια πολιτική διευρεύνησης των ανισοτήτων. Μην υπερηφανεύεστε γι’ αυτή. Είναι μια πολιτική η οποία σας έχει φέρει σε πλήρη αντίθεση με την κοινωνία. Και ευτυχώς που ο κόσμος συνειδητοποιεί πώς βλέπει με την κυβέρνησή σας όλο και χειρότερες μέρες και γι’ αυτό με τη στάση του θα σας τιμωρήσει στις εκλογές. Πιστεύω, ότι οσονούπω κλείνει ο κύκλος σας. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, γίνεται γνωστό στο Τμήμα ότι από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στους χώρους του Μεγάρου της Βουλής των Ελλήνων τριάντα έξι μαθητές και μαθήτριες και δύο συνοδοί δάσκαλοι από το Γ΄ Δημοτικό Σχολείο Βύρωνα. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Σπύρος Χαλβατζής.
      ΣΠΥΡΙΔΩΝ ΧΑΛΒΑΤΖΗΣ:  Ευχαριστώ, κυρία Πρόεδρε.
      Επειδή τα γραπτά μένουν καλό είναι να θυμόμαστε όλοι και οι πιο παλιοί και οι πιο καινούργιοι να μαθαίνουν. Το 1999 για πρώτη φορά οι Βουλευτές του Κ.Κ.Ε. Σταύρος Παναγιώτου και Μαρία Μπόσκου κατάθεσαν συγκεκριμένες ερωτήσεις. Το 2001-2002 οι Βουλευτές του Κ.Κ.Ε. Τζέκης και Χουρμουζιάδης κατέθεσαν ερωτήσεις και ζητούσαν να προωθηθεί το προεδρικό διάταγμα για την καθιέρωση εθνικού πάρκου στην περιοχή που ήταν μια απόφαση από το 1996. Και να θυμηθούμε ότι η συστηματική διεκδίκηση από τη Μονή Βατοπαιδίου για τη λίμνη Βιστωνίδα ξεκίνησε στα τέλη του 1998, αρχές 1999.
       Και επειδή τα γραπτά πάλι μένουν, να θυμηθούμε ότι υπήρξαν υπογραφές και του κ. Φωτιάδη και του κ. Μπασιάκου. Και αυτό που λέει τώρα ο Κοινοβουλευτικός Εκπρόσωπος της Νέας Δημοκρατίας, ότι τι να κάνουμε, προχωρήσαμε και εγκρίναμε το έγκλημα, όπως είπατε, που έκανε το ΠΑ.ΣΟ.Κ. για να μην φύγουν οι κληρούχοι, γιατί  σήμερα δεν παίρνετε μία απόφαση να ακυρώσετε όλες αυτές τις πράξεις που θίγουν κληρούχους, θίγουν τα συμφέροντα του ελληνικού λαού με την ευρύτερη έννοια; 
      Και πρέπει να πούμε, κύριοι Βουλευτές ότι το πρόβλημα δεν είναι το Βατοπαίδιο μόνο. Το Βατοπαίδιο είναι η κορφή του παγόβουνου και αυτό έδωσε τη δυνατότητα να βγουν στην επιφάνεια πάρα, μα πάρα πολλά, γιατί εδώ ήταν εξόφθαλμα πράγματα, ήταν πραγματικά πράξεις εγκληματικές σε βάρος του ελληνικού δημοσίου, της περιουσίας του ελληνικού λαού.
     Στη Χαλκιδική διεκδικούνται σήμερα  πάνω από ογδόντα χιλιάδες στρέμματα από διάφορες μονές.  Στα Μετέωρα και την ευρύτερη περιοχή τους διεκδικούνται δύο χιλιάδες τετρακόσια στρέμματα από μονές. Αγρότες στο παρελθόν καταδιώκονταν και στη Χαλκιδική και στη Θεσσαλία για τα χωράφια που καλλιεργούσαν γιατί θεωρούσαν κάποιοι ηγούμενοι ότι αυτά ήταν ιδιοκτησία τους. Το ίδιο στην Αργολίδα, στην Αρκαδία, στον Όλυμπο και στη Μαγνησία, στο Πήλιο και άλλες περιοχές. Αυτήν την ώρα, στις 12.00΄ μια κίνηση πολιτών στη Μαγνησία δίνει συνέντευξη γιατί μία  μονή διεκδικεί εκεί απέραντες εκτάσεις. 
     Είπαμε πολλές φορές απ’ αυτό το Βήμα –ειπώθηκε και προηγούμενα εδώ- ότι η Μητρόπολη της Λαμίας διεκδικεί να εκδιώξει, αν δεν την πληρώσουν, δεκάδες χιλιάδες του Περιστερίου και της Πετρούπολης γιατί τα εδάφη στα οποία έχτισαν οι εργαζόμενοι το σπίτι τους, τα διεκδικεί ως δικά της. Και βέβαια διεκδικεί και το Ποικίλον Όρος. 
     Από πού εκπορεύονται όλα αυτά; Εκπορεύονται από τη λογική του κέρδους, από την κερδοσκοπία στη γη. Και έχετε τεράστια ευθύνη, κύριε Υπουργέ, ως Νέα Δημοκρατία, ως Κυβέρνηση. Γιατί πρέπει να είμαστε ειλικρινείς. Τα πάντα σχετίζονται. Και η σχέση Κράτους και Εκκλησίας σχετίζεται. Ποιος σας είπε ότι δεν θα συνεργάζεται το Κράτος με την Εκκλησία, εάν και εφόσον χωρίσουν τη σχέση τους;  Και βεβαίως υπάρχει τεράστια ευθύνη στο ΠΑ.ΣΟ.Κ. σε συγκεκριμένους Υπουργούς και στη συνολικότερη πολιτική, η οποία ακολουθήθηκε εκείνα τα χρόνια. 
     Για άλλη μια φορά θέλουμε να δηλώσουμε ότι ο σεβασμός μας στα θρησκευτικά πιστεύω όλων των ανθρώπων, οποιαδήποτε θρησκεία και αν πιστεύουν, δεν έχει καμμία σχέση με επιχειρηματικές, κατασκευαστικές και άλλες δραστηριότητες μοναστηριών και εκκλησίας. Με αυτές τις δραστηριότητες είμαστε ριζικά αντίθετοι. 
     Γι’ αυτούς και πολλούς άλλους λόγους, επαναφέρουμε εμείς, κύριε Υπουργέ, το αίτημά μας, που δεν είναι μόνο αίτημα του Κομμουνιστικού Κόμματος Ελλάδας, αλλά είναι ένα υπερώριμο αίτημα στη συνείδηση της πλειοψηφίας του ελληνικού λαού. Πρόκειται για το αίτημα χωρισμού της Εκκλησίας από το Κράτος. Ο καθένας να αναλάβει τις ευθύνες και τις αρμοδιότητές του. 
     Είναι καιρός να μείνει παρελθόν η δραστηριότητα και η ιστορία της Αγίας Αθανασίας του Αιγάλεω. Κάποιοι είναι νέοι στην ηλικία και ίσως να μην γνωρίζουν την ιστορία. Και εκεί πριν από δεκάδες χρόνια πήγαιναν, συνέτρωγαν αρκετοί Υπουργοί των τότε κυβερνήσεων. 
     Και γιατί είναι εκτός τόπου αυτό το αίτημα; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, έχασα ένα λεπτό από τις διακοπές. 
     ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε, θα υπάρξει η ίδια ανοχή με τους προηγούμενους. 
     ΣΠΥΡΙΔΩΝ ΧΑΛΒΑΤΖΗΣ: Είναι ένα αίτημα που έχει υπερωριμάσει. Και θεωρούμε ότι πρέπει να φορολογείται η εκκλησιαστική περιουσία και οι οικονομικές δραστηριότητες της εκκλησίας και πολύ περισσότερο όλο αυτό το φτιασίδωμα των μη κυβερνητικών οργανώσεων. Και από αυτό το Βήμα θέλουμε να πούμε ότι οι περισσότερες από τις ονομαζόμενες μη κυβερνητικές οργανώσεις είναι κυβερνητικές με την ευρεία έννοια, είναι επιχειρηματικές δραστηριότητες, οι οποίες έχουν το κέρδος στην πρώτη-πρώτη προτεραιότητά τους. 
      Και είναι καιρός επίσης δάση, βουνά, λίμνες, λιμνοθάλασσες, ακτές, παραλίμνιες περιοχές να περάσουν στο κράτος, να ονομαστούν, γιατί είναι λαϊκή περιουσία, δημόσια περιουσία, και κανένας δεν μπορεί να έχει ιδιοκτησία σ’ αυτές τις εκτάσεις: ούτε μοναστήρια, ούτε εκκλησίες, ούτε επιχειρηματικοί όμιλοι. Κι επειδή πολλές φορές μιλάτε για τη δικαιοσύνη, για γνωμοδοτήσεις, για διάφορα, κάποια στιγμή να ακούσετε και κάποιους δικαστικούς οι οποίοι βγαίνουν και λένε ότι στα τριάντα πέντε χρόνια της δικαστικής σταδιοδρομίας τους είδαν ένα χοτζέτι και κανένα χρυσόβουλο. Και όσο γι’ αυτά που ειπώθηκαν προηγουμένως, ότι γίνονται απάτες και μ’ αυτά, δεν πιστεύουμε ότι υπάρχει Έλληνας που να έχει καμμία αμφιβολία.
      Τέλος, θεωρούμε κύριε Υπουργέ, ότι πρέπει να προχωρήσετε. Τουλάχιστον εμείς θα παλέψουμε, με όσες δυνάμεις έχουμε, και μέσα κι έξω από τη Βουλή ώστε να ανακληθούν όλες οι αποφάσεις, όλες οι μεταβιβάσεις, όλες οι ανταλλαγές, γιατί πολλές απ’ αυτές κρύβουν συνειδητό δόλο και μόνο από το γεγονός ότι επίσημα αναφέρεται ότι ορισμένες απ’ αυτές τις ανταλλαγές είναι υποτιμημένες στο 1/10 περίπου της αξίας τους.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Το λόγο έχει τώρα ο Κοινοβουλευτικός Εκπρόσωπος του ΛΑ.Ο.Σ. κ. Αστέριος Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε. 
      Κύριε Γείτονα, θα σας πω μία ιστορία που τη λένε στα δικά μας χωριά στη Θεσσαλία. Στο σπίτι ενός δικού μας χωριάτη, λοιπόν, πήγαν κάποιοι από την Αθήνα και φώναζαν: «Είμαστε έντιμοι, είμαστε έντιμοι». Και τον ρώτησαν τότε το δικό μας το χωριάτη: «Κι εσύ τι έκανες;» Κι εκείνος λέει: «Εγώ έκρυψα αμέσως τα ασημικά του σπιτιού». Δυστυχώς τα «λαμόγια» της «Δικομματισμός Α.Ε.», στα οποία αναφερθήκατε, έχουν αλώσει ήδη τα «ασημικά» του ελληνικού κράτους. Διότι μην θεωρείτε ότι ο ελληνικός λαός είναι «κάφροι». Ξέρετε τι κατάλαβε απ’ όλη αυτήν την υπόθεση του Βατοπαιδίου; Κατάλαβε μία αλήθεια: Το μεν ΠΑ.ΣΟ.Κ. έστρωσε το έδαφος παραχωρώντας τις εκτάσεις στη Μονή του Βατοπαιδίου η δε Νέα Δημοκρατία έκανε και τις ανταλλαγές. Αυτή είναι η πραγματικότητα. Ο ένας πάνω στις ράγες, στην πολιτική του άλλου! 
      Έρχομαι τώρα να πω κάτι το οποίο είναι απαραίτητο να ακουστεί στην Αίθουσα. Άλλο Άγιο Όρος άλλο Ελλαδική Εκκλησία. Διότι πολλοί εσκεμμένα κάνουν σύγχυση των δυο αυτών πραγμάτων. Υπάρχει αυτοδιοίκητο του Αγίου Όρους, υπάρχουν διαφορετικές συνταγματικές πρόνοιες. Όμως είναι εντελώς διαφορετική περίπτωση η Ελλαδική Εκκλησία, για να μην συγχέουμε ανόμοια πράγματα.
      Κύριε Κουβέλη, σας παρακολούθησα με μεγάλη προσοχή, όπως κάνω πάντα, γιατί εκτιμώ απεριόριστα τον πολιτικό λόγο και την κοινοβουλευτική παρουσία σας. Μου έκανε όμως αλγεινή εντύπωση ο όρος που κι εσείς χρησιμοποιήσατε -δεν αποφύγατε τον πειρασμό- περί χωρισμού Εκκλησίας-Κράτους. Θα μου επιτρέψετε να πω ότι ο όρος αυτός είναι τουλάχιστον αδόκιμος. Διότι τι είναι το Κράτος; Είναι η οργανωμένη Πολιτεία, με τους πολίτες της, τους θεσμούς, τους νόμους, τους άρχοντες, τη διοικητική δομή της. 
      Τι είναι η εκκλησία; Είναι μια άλλη δομή, με τους πιστούς, τους βαπτισθέντες χριστιανούς, με το ιερατείο και με το δικό της καταστατικό χάρτη. 
      Τώρα, λοιπόν, ερχόμαστε στο θέμα του διαχωρισμού. Η λέξη αυτή παραπέμπει σ’ ένα διαζύγιο, να χωρίσουν δύο πράγματα.  Σας ερωτώ λοιπόν: Σε επίπεδο μελών πώς μπορεί να χωρίσει η Ελληνική Πολιτεία από την Ελλαδική Εκκλησία; Ο ομιλών είναι πιστός της Ελλαδικής, της Ορθόδοξης Εκκλησίας και πολίτης αυτού του κράτους, όπως είστε κι εσείς. Άρα λοιπόν προς τι ο διαχωρισμός σε επίπεδο μελών; 
      Έρχομαι τώρα στην παράδοση. Είτε αρέσει είτε δεν αρέσει σε κάποιους η ορθόδοξη παράδοση και ο τρόπος ζωής, το κοινωνικό γίγνεσθαι των Ελλήνων –αναφέρομαι στα ήθη, στα έθιμα, στις γιορτές- είναι αλληλένδετα πράγματα. Άρα πώς ζητάτε το διαχωρισμό Εκκλησίας και Κράτους;
      Θα μου πείτε: «Δεν εννοούμε αυτά. Εννοούμε το διαχωρισμό αρμοδιοτήτων μεταξύ της διοικητικής δομής του ενός και της διοικητικής δομής του άλλου». Εδώ να το δούμε.
      Όμως, κύριε Κουβέλη, δεν πρέπει να μιλάμε για χωρισμό ή για διαχωρισμό. Πρέπει να μιλάμε για επαναοριοθέτηση -να το δούμε αυτό το πράγμα- σε επίπεδο εκκλησιαστικής δικαιοσύνης και Καταστατικού Χάρτη της Εκκλησίας. Αυτό να το δούμε. Υπάρχουν φωνές μέσα από την ίδια την Ελλαδική Εκκλησία που δέχονται κάτι τέτοιο.
      Όμως, όταν βγαίνουμε αόριστα και λέμε για χωρισμό Εκκλησίας και Κράτους, κάνουμε τουλάχιστον εννοιολογικά σφάλματα. Και το λέω αυτό, διότι στην πρόταση που ο ΣΥ.ΡΙΖ.Α. έκανε προς το ΠΑ.ΣΟ.Κ., ως πρόπλασμα προεκλογικής συνεργασίας -υπό μορφή τελεσιγράφου προφανώς- το δεύτερο σημείο είναι αυτό ακριβώς, χωρισμός Εκκλησίας και Κράτους. Μέγιστο λάθος, εννοιολογικού, τουλάχιστον, περιεχομένου.
      Έρχομαι, επίσης, στο Συνασπισμό, από τις τάξεις του οποίου ακούω πάρα πολύ συχνά να αναφέρονται στο άρθρο 3. Το ανέφερε και ο κ. Μπέζας προηγουμένως. Τους ενοχλεί ο όρος «επικρατούσα θρησκεία».
      Και αναφέρομαι σε εσάς πάλι, κύριε Κουβέλη, επικαλούμενος το νομικό σας οπλοστάσιο. Ο όρος «επικρατούσα θρησκεία» δεν παραπέμπει σε μία καταπίεση άλλων θρησκευτικών πεποιθήσεων. Δεν παραπέμπει ούτε καν στην καταπίεση του αθεϊσμού. Δεν πρόκειται περί κρατικής, περί επίσημης θρησκείας, που υπάρχει -πρέπει να σας πω, ειρήσθω εν παρόδω- σε Συντάγματα -και το γνωρίζετε καλά- άλλων ευρωπαϊκών κρατών. Απλώς, θέλει να καταδείξει μία πραγματικότητα. Ο όρος «επικρατούσα θρησκεία» αναφέρεται στο θρήσκευμα της συντριπτικής πλειονότητας, αρέσει δεν αρέσει σε κάποιους, του ελληνικού λαού. Άρα, λοιπόν, αυτήν την πραγματικότητα δεν μπορείτε να τη διαγράψετε από το υποσυνείδητο του Έλληνα.
      Και βεβαίως, θα μου επιτρέψετε να πω το εξής, αναφερόμενος σε όλα όσα έγιναν στη Μονή Βατοπαιδίου. Ο Εφραίμ ξεπέρασε τα όρια; Βεβαίως, τα ξεπέρασε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε.
      Σκανδάλισε; Σκανδάλισε. Συμπεριφέρθηκε με αισχρό τρόπο; Με αισχρό τρόπο. Όμως, άλλο το πρόσωπο, άλλο η συγκυρία και άλλο το Άγιο Όρος. Το Άγιο Όρος είναι κιβωτός του Ελληνισμού, είναι το σύγχρονο αποτύπωμα του Βυζαντίου, είναι η τέχνη, είναι η τεχνική οικοδόμησης, είναι πάρα πολλά πράγματα.
      Άρα, λοιπόν, όχι να τα ισοπεδώνουμε, όλα για να μπορέσουμε να αντλήσουμε προεκλογικά οφέλη. Είπαμε ότι άλλο είναι οι κατακριτέες συμπεριφορές και άλλο η εσκεμμένη προσπάθεια αποδόμησης του Άγιου Όρους.
      Τελειώνω, κυρία Πρόεδρε.
      Θέλω να σας διαβάσω, γιατί πρέπει να ακουστεί στην Αίθουσα αυτή επιτέλους: Προσφορά της εκκλησίας σ’ αυτό το κράτος υπήρξε; Διότι συνέχεια βάλλεται η εκκλησία από παντού. Αυτή η έρμη εκκλησία δεν έχει προσφέρει τίποτα σ’ αυτό το κράτος;
      Ακούστε, αγαπητέ κύριε Πρόεδρε του Συνασπισμού: Ακαδημία Αθηνών, Πανεπιστήμιο Αθηνών, Εθνική Βιβλιοθήκη, «Ασκληπιείο Βούλας», «Νοσοκομείο Παίδων», «Νοσοκομείο Συγγρού», Μετσόβιο Πολυτεχνείο, Μαράσλειος Ακαδημία, Γεννάδιος Βιβλιοθήκη, «Αιγινήτειο Νοσοκομείο», «Αρεταίειο Νοσοκομείο», «Ορφανοτροφείο Βουλιαγμένης», ΠΙΚΠΑ Βούλας, «Ιπποκράτειο Νοσοκομείο». Έχω και άλλον ένα κατάλογο πάλι, που μπορώ να συνεχίσω να διαβάζω. Δεν είναι προσφορά αυτή της εκκλησίας; Θα τα διαγράψουμε όλα;
      ΙΩΑΝΝΗΣ ΔΡΑΓΑΣΑΚΗΣ: …(δεν ακούστηκε).
      ΑΣΤΕΡΙΟΣ ΡΟΝΤΟΥΛΗΣ: Και επίσης, θα πρέπει να σας θυμίσω, κύριε Δραγασάκη, ότι το Σύνταγμα επιτάσσει για όλους τα ίδια και δεν επιτάσσει διπλή ανάγνωση.
      Ως Βουλευτές, οφείλατε να ορκιστείτε πίστη και δεν το κάνατε. Όταν έγινε η ορκωμοσία των Βουλευτών, σηκωθήκατε επιδεικτικά και φύγατε. Τουλάχιστον το Κομμουνιστικό Κόμμα, είχε την ευθιξία, σεβόμενο, να παραμείνει στην Αίθουσα. Εσείς επιδεικτικά φύγατε.
      Όταν κάποιοι δεν κάνουν το σταυρό τους, δεν πηγαίνουν στην εκκλησία, δεν σέβονται το Σύνταγμα, επιτέλους, δεν θα είναι οι μεγάλοι επικριτές της εκκλησίας.
      Ευχαριστώ.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Είδαμε τον Εφραίμ με τους μεγάλους σταυρούς!
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Δέκα ερωτήματα θα θέσω, κύριε Υπουργέ.
      Πρώτο ερώτημα. Όχι κατά την προσωπική σας γνώμη, αλλά κατά τη γνώμη της Κυβέρνησης και του Πρωθυπουργού, υπάρχει παράδεισος και κόλαση; Αν κρίνω από τη συνεχή παρουσία του Πρωθυπουργού στην Παναγία της Τήνου φαίνεται ότι το πιστεύει. Πώς τα καταφέρατε εσείς τα σύνορα ανάμεσα στον παράδεισο και την κόλαση να έχουν χαθεί; Πώς καταφέρατε το Άγιο Όρος, το οποίο θα μπορούσε να είχε όλες αυτές τις ιδιότητες, ένα μεγάλο μνημείο και υλικό και πνευματικό, να γίνει οίκος εμπορίου και να φθάσουμε σ’ αυτήν την κατάσταση;
       Και να πω εγώ ότι ο Συνασπισμός Ριζοσπαστικής Αριστεράς εδώ και χρόνια έβαζε αυτά τα ζητήματα και σε πολλά θέματα αισθανόμασταν μόνοι. Και έβγαιναν κείμενα που πήγαιναν στο εκκλησίασμα και έλεγαν «αυτοί είναι οι Διοκλητιανοί». Και πολλές φορές ερχόμασταν σε δύσκολη θέση να πούμε αν ξέρουμε το Γιάννη το Δραγασάκη, ο οποίος είχε φέρει εδώ και πολλά χρόνια, πριν καν γίνετε εσείς Κυβέρνηση, το θέμα του Βατοπαιδίου και ήταν ο Ιουλιανός ο Παραβάτης.
      Βέβαια, για να πω την αλήθεια και να είμαι δίκαιος, για το ΠΑ.ΣΟ.Κ. ο Γιάννης ο Δραγασάκης είναι ένας μεγάλος προφήτης, διότι έκανε ερωτήσεις για ένα σκάνδαλο της Νέας Δημοκρατίας, αυτό του Βατοπαιδίου, πριν καν έρθει η Νέα Δημοκρατία στη διακυβέρνηση του τόπου. Διότι το πρόβλημα υπήρχε από πριν. Και είναι σαφές. Έχουμε ένα τυπικό, διαχρονικό, συστημικό και δικομματικό σκάνδαλο. Η πρώτη φάση είναι η κλοπή και η δεύτερη η κλεπταποδοχή. 
      Η πρώτη φάση είναι η κλοπή, αυτή η αμφισβήτηση του τεκμηρίου κυριότητας του δημοσίου, που ανέφερε ο κ. Φώτης Κουβέλης, της λιμνοθάλασσας της Βιστωνίδας, η οποία χαρίστηκε στον Εφραίμ και την παρέα του και για την οποία τρεις φορές είχε πάρει αυτήν τη θέση το ΠΑ.ΣΟ.Κ. και έρχεται και η Νέα Δημοκρατία με τον κ. Δούκα και όλη την Κυβέρνηση να ολοκληρώσει.
      Η δεύτερη φάση -για να μην πούμε ότι είναι τα ίδια- είναι ακόμα χειρότερη. Είναι ακόμα χειρότερο αυτό που κάνατε εσείς, χωρίς να απαλύνω την πρώτη φάση. Έρχεστε εσείς και κάνετε την κλεπταποδοχή. Παίρνετε τη δημόσια περιουσία που έχει δοθεί στον Εφραίμ και στην παρέα του, ο οποίος Εφραίμ δεν μπορεί να κυκλοφορεί ελεύθερος και να μας κάνει δηλώσεις εδώ και του δίνετε ανταλλάξιμα του δημοσίου, κάνοντας κλοπή μιας τεράστιας αξίας που καμμιά σχέση δεν είχε, αν θέλετε, με την αξία της Βιστωνίδας, υπερπολλαπλάσιας, στη Μονή Βατοπαιδίου, δηλαδή στον Εφραίμ και στην παρέα του.
      Και ας μην παίζουμε εδώ τον «Ηλία του 16ου», γιατί αυτό είδα εγώ από τις ομιλίες που έγιναν από τον Κοινοβουλευτικό Εκπρόσωπο και της Νέας Δημοκρατίας και τον Κοινοβουλευτικό Εκπρόσωπο του ΠΑ.ΣΟ.Κ. Ο Βέγγος με τον Χατζηχρήστο, ποιος από τους δυο φταίει. Έχετε και οι δυο ευθύνες, αλλά οι ευθύνες της Νέας Δημοκρατίας είναι πολλαπλάσιες, διότι ένα μεγάλο έγκλημα σε βάρος της δημόσιας περιουσίας έφτασε σε δυσθεώρητα επίπεδα.
      Δεύτερη ερώτηση, κύριε Υπουργέ, είναι αν θα δεχθείτε την πρόταση του Συνασπισμού Ριζοσπαστικής Αριστεράς, στο «πόθεν έσχες» να γράφουμε ο κάθε Βουλευτής και το όνομα του πνευματικού μας, του εξομολογητή μας! Διότι βλέπουμε μια φοβερή διασύνδεση σήμερα ανάμεσα στην παραεκκλησία και στην παραθρησκεία με την πολιτεία, την είδαμε και στο παραδικαστικό κύκλωμα –μην το ξεχνάτε αυτό- την είδαμε σε όλα τα μέτωπα που συνενώνονται σ’ αυτό το κορυφαίο θέμα, το οποίο σήμερα είναι το βάρος της Ελλάδας και το οποίο πρέπει να συζητήσει η Βουλή -και πρέπει να δοθεί λύση σ’ αυτό το ζήτημα- και είναι το θέμα του REAL ESTATE. 
      Έχει γίνει «οίκος εμπορίου» είπαμε το Άγιο Όρος και έχουμε σε όλη την Ελλάδα αυτά τα ζητήματα.
      Έχουμε «πειρατικές» επενδύσεις, δήθεν funds, όπως στη Μονή Τοπλού στην Κρήτη, ένα μοναδικό σημείο σ’ όλη τη Μεσόγειο. 
      Καταθέτω εδώ πέρα ότι είναι δέκα χιλιάδες οι υπογραφές, οι οποίες έχουν συγκεντρωθεί από κορυφαίους διανοούμενους όλου του κόσμου. Έρχεται όλη η πνευματική πραγματικότητα, όλος ο κόσμος που αγαπάει την Ελλάδα με την έννοια ενός πολιτισμού και λέει σταματήστε τη Μονή Τοπλού, μία δημόσια έκταση που την έχετε δώσει σε μία τυχοδιωκτική ομάδα Εγγλέζων. Τι ονόματα να πω;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πότε την έδωσε η Μονή;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Δόθηκε κατά τη διάρκεια όλων των κυβερνήσεων αυτών. Συνεχίσατε και εσείς την ίδια δουλειά που είχε γίνει και επί διακυβέρνησης Σημίτη.
      Alain Schnapp, καθηγητής στη Γαλλία, στη Σορβόνη. Oliver Dickinson, στο Durham University. Gerald Cadogan, στο Reading University. Josiah Ober, στο Stanford, στις Ηνωμένες Πολιτείες. Morrison, στις Ηνωμένες Πολιτείες. Δεκάδες αρχαιολόγοι, καθηγητές! Υπάρχουν δέκα χιλιάδες καθηγητές!
      Το καταθέτω στα Πρακτικά, γιατί αυτό αξίζει να διαβαστεί.
      (Στο σημείο αυτό ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρος Αλαβάνος  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Επομένως, στο πόθεν έσχες θα βάζουμε το όνομα του εφημερίου; Πείτε μας. 
      Όμως, να σημειώσω εδώ πέρα τις δηλώσεις του Αρχιεπισκόπου! Τις σημειώνω! Είναι θετικές. Είναι ήπιες δηλώσεις. Είναι δηλώσεις σε σωστή κατεύθυνση. Είπε ότι η περιουσία της Εκκλησίας είναι περιουσία του λαού. Όμως, θα έχουν τη σημασία τους, αν υλοποιηθούν με συγκεκριμένα μέτρα! Να μη μείνουν στο επίπεδο των ευχών!
      Το τρίτο ερώτημα, κύριε Πρόεδρε, είναι το εξής. Πιστεύετε ότι οι εκλογές πρέπει να γίνονται για την εκλογή κυβέρνησης και καινούριου Κοινοβουλίου ή πρέπει να γίνονται για την εκλογή Νομικού Συμβουλίου του Κράτους; Εγώ νομίζω ότι δεν πρέπει πια να ψηφίζουμε για κόμματα, για Νέα Δημοκρατία, για ΠΑ.ΣΟ.Κ., για Κ.Κ.Ε., για ΛΑ.Ο.Σ., για ΣΥ.ΡΙΖ.Α., κ.λπ..  Πρέπει να ψηφίζουμε για το Νομικό Συμβούλιο του Κράτους, διότι ακούμε εδώ πέρα γνωμοδοτήσεις του Νομικού Συμβουλίου του Κράτους, είτε τον κ. Φωτιάδη είτε τον κ. Δούκα είτε τον κ. Μπασιάκο, κ.λπ..
      Και γιατί οι απεγνωσμένες κραυγές του Μητροπολίτη Ξάνθης δεν τους συγκινούσαν; Γιατί οι απεγνωσμένες επιστολές στον κ. Βενιζέλο και των διευθυντών της Εφορίας Αρχαιοτήτων δεν συγκινούσαν το Νομικό Συμβούλιο του Κράτους;
      Ας επιλέγουμε, επομένως, Νομικό Συμβούλιο του Κράτους.
      Τέταρτο ερώτημα. Μπορούμε και εμείς ως κόμματα –δεν σας λέω προσωπικά- να συμμετέχουμε στις πωλήσεις των εκτάσεων του δημοσίου; Δηλαδή, εμείς ως ΣΥ.ΡΙΖ.Α., σας λέω ειλικρινά, κύριε Υπουργέ, θα δίναμε για τις εκτάσεις αυτές –τόσα στρέμματα στην Ουρανούπολη, τα οποία εκτιμήθηκαν 129 ευρώ και δόθηκαν ως ανταλλάξιμα με την αλητεία του Εφραίμ!- πάνω από 150 ευρώ.
      Κατά πόσο μας αναφέρετε το δημόσιο; Μας λέγατε ότι γίνονται δημόσιες εκτιμήσεις για τα διάφορα ζητήματα που είπατε στην πρωτολογία σας και υπάρχει παρέμβαση και εκτίμηση του δημοσίου. 
      Ποια εκτίμηση του δημοσίου; Το έχετε γελοιοποιήσει το δημόσιο! Το δημόσιο που χρειάζεται, δεν το ακούτε! Το δημόσιο που είναι μέσα στο κόλπο και μέσα στη διαφθορά, αυτό ακούτε! Και αυτό σας προστατεύει!
      Και έρχομαι τώρα στα ερωτήματα, για τα οποία θέλω όντως απαντήσεις, πέρα απ’ αυτά τα ζητήματα για τα οποία δεν ξέρω τι θα πείτε, αλλά ξέρω τι πιστεύετε.
      Έχουμε ζητήσει την κατάργηση μίας σειράς νόμων! Και εδώ μπροστά στον ελληνικό λαό! Και όχι με το πνεύμα που μιλήσατε την πρώτη φορά! Έπρεπε να έχετε σεμνότητα για το Βατοπαίδιο και για όλα αυτά που έγιναν!
      ΠΡΟΕΔΡΕΥΟΥΣΑ (Βέρα Νικολαΐδου): Μη χτυπάτε το έδρανο, κύριε Αλαβάνο!
      ΑΠΟΣΤΟΛΟΣ ΚΑΚΛΑΜΑΝΗΣ: Αντέχει το έδρανο, κυρία Πρόεδρε. Το βαράω και εγώ!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Εντάξει, δεν χτυπάω, κυρία Πρόεδρε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν σας φοβόμαστε! Το λαό φοβόμαστε! Όχι εσάς!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αυτό εκφράζουμε. Ξέρετε πόσους μήνες είναι αυτή η υπόθεση! Και ξέρετε πόσο εκτεθειμένοι είστε! Και ξέρετε ότι ένας Υπουργός έφυγε! Και ξέρετε ότι ενδεχομένως και εσείς μπορεί να φύγετε ξεκινώντας απ’ αυτήν την υπόθεση! Όλοι σας!
      Πέμπτη ερώτηση. Να καταργήσετε το ν. 3220/2004, άρθρο 15 του νόμου του ΠΑ.ΣΟ.Κ., με την οποία σταμάτησε η υποχρέωση της Εκκλησίας για εισφορά στον κρατικό Ππροϋπολογισμό του 35% των ακαθαρίστων εσόδων της.
      Θέλουμε απάντηση! Ναι ή όχι; Μιλάμε για τη ρύθμιση που στα ακαθάριστα έσοδα της Εκκλησίας επιβαλλόταν ένας φόρος 35% και ο οποίος καταργήθηκε!
      Έκτη ερώτηση. Με το άρθρο 6 του ν.3296/2004 –ο οποίος είναι δικός σας νόμος- καταργήθηκε ο φόρος 10% που επιβαρύνει τα μισθώματα από την εκμίσθωση γαιών και οικοδομών εμπορικού χαρακτήρα. Και μην πηγαίνετε στην εποχή του ’50 και στον Εμφύλιο για να μας δικαιολογήσετε. Φυσικά, όλη αυτή η νομοθεσία θα είναι ανατροπή. 
      Έβδομο. Θα καταργήσετε τα άρθρα 7 και 16 στα οποία προβλέπονται οι φοροαπαλλαγές της Εκκλησίας και η διεύρυνση των φοροαπαλλαγών, καθώς δεν υπόκειται στο φόρο αυτόματου υπερτιμήματος και στο τέλος συναλλαγής και όλο το οικοδόμημα που οδηγεί εκεί πέρα όποιας Κυβέρνησης και να ήταν, πριν ή μετά τη δικτατορία; 
      Πέμπτον. Θα αλλάξετε την ιδιαίτερη αντιμετώπιση της Εκκλησίας στο φόρο Μεγάλης Ακίνητης Περιουσίας; Πρόκειται για το ν. 2459/1997. Τότε, προέβλεπε για το φόρο Μεγάλης Ακίνητης Περιουσίας. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Καταργήθηκε αυτός! 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ναι, έχει καταργηθεί, αλλά αναφέρομαι στις αντίστοιχες, αν θέλετε, φορολογικές διευκολύνσεις που γίνονται σήμερα.  
      Ένατον. Κύριε Υπουργέ, θα διατάξετε, ναι ή όχι -είναι στην αρμοδιότητά σας- πλήρη φορολογικό έλεγχο στη Μονή Βατοπαιδίου και συνολικά στο Άγιο Όρος. Θέλουμε μία απάντηση σαφή, συγκεκριμένη και θέλουμε και μία απάντηση για το φορολογικό έλεγχο ο οποίος –σήμερα δίνεται η είδηση- έχει αρχίσει στη Μονή Τοπλού. Θέλουμε μία απάντηση για το αν είναι ο φορολογικός έλεγχος ο οποίος έχει γίνει με εντολή του Υπουργείου και αν τον καλύπτει και τον στηρίζει το Υπουργείο Οικονομίας και Οικονομικών ή ο Τοπικός Επιθεωρητής. Θέλουμε μία απάντηση για το αν τον στηρίζετε. Και δεν αρκεί ο απλός φορολογικός έλεγχος. Θέλουμε να μας πείτε εάν θα γίνει ένας έλεγχος σε βάθος, σχετικά με τη μεταβίβαση της κυριότητας από ένα μοναστήρι που έχει ένα μοναχό και έναν καντηλανάφτη. Δύο άτομα! Στην εγγλέζικη εταιρεία!
      Επίσης, θέλουμε μία απάντηση στο κατά πόσο πλέον οι επιχορηγήσεις και οι προγραμματικές συμφωνίες με την Εκκλησία θα καταγράφονται στο πλαίσιο της διαφάνειας, στον προϋπολογισμό του Κράτους και κατά πόσο στον προϋπολογισμό που θα έρθει μεθαύριο θα είναι καταγεγραμμένες όλες οι δοσοληψίες του Κράτους με την Εκκλησία. 
      Δέκατο και τελευταίο σημείο. Θα θέλαμε να μας πείτε στο κατά πόσο θα προχωρήσετε σε εξεταστική επιτροπή. Τι φοβάστε; Δεν βλέπετε τον εκφυλισμό της πολιτικής ζωής; Δεν βλέπετε τον εκφυλισμό της Βουλής; Δεν βλέπετε ότι η Βουλή έρχεται πίσω από τα Μέσα Μαζικής Ενημέρωσης; Γιατί δεν κάνετε μία σοβαρή έρευνα για ένα ζήτημα το οποίο έχει μια ιστορία ενός τέτοιου χρονικού βάθους και μιας τέτοιας έκτασης;  
      Εμείς επαναλαμβάνουμε και ζητάμε εξεταστική επιτροπή για το θέμα του Βατοπαιδίου. Μάλιστα, αν θέλουμε, μπορούμε και να διευρύνουμε το θέμα και οριζόντια και κάθετα. Δηλαδή, μπορούμε να το διευρύνουμε και μέσα στην τελευταία δεκαετία, όταν πρωτοπαρουσιάστηκαν αυτές οι αμφισβητήσεις της κυριότητας του δημοσίου με κυβερνητικές βούλες, αλλά και σε οριζόντια έκταση, βάζοντας τη Μονή Τοπλού και όλα τα άλλα θέματα κ.λπ.. 
      Καταλήγοντας, θέλω να πω ότι εδώ που έχουμε φτάσει, η Παναγία να βάλει το χέρι Της! 
      Ευχαριστώ πολύ. 
      (Χειροκροτήματα από την Πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει τώρα ο πρώην Πρόεδρος της Βουλής κ. Κακλαμάνης. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία Πρόεδρε, θα ήθελα το λόγο. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Κακλαμάνη, με συγχωρείτε, αλλά θέλει πρώτα να κάνει μία μικρή παρέμβαση ο κύριος Υφυπουργός. 
      Ορίστε, κύριε Υπουργέ, έχετε το λόγο. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Αλαβάνο, παρακολούθησα με προσοχή αυτά που είπατε. Δεν είστε εσείς οι θεματοφύλακες του δημοσίου συμφέροντος. Εκείνο το οποίο κάνετε είναι να δημαγωγείτε και να «πετάτε» πυροτεχνήματα τα οποία στην ουσία δυναμιτίζουν τις σχέσεις ανάμεσα σ’ αυτούς τους δύο σημαντικούς φορείς της χώρας μας, τις σχέσεις ανάμεσα στην Πολιτεία και την Εκκλησία. 
      Εκείνο το οποίο κάνετε είναι ότι ισοπεδώνετε τα πάντα. Δεν είναι, κύριε Αλαβάνο, οίκος εμπορίου έτσι γενικά το Άγιο Όρος. 
      ΓΡΗΓΟΡΙΟΣ ΨΑΡΙΑΝΟΣ: Και λαθρεμπορίου!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν πρέπει να λέγονται τέτοιες κουβέντες εδώ μέσα, σ’ αυτή την Αίθουσα! 
      Εμείς, κύριοι συνάδελφοι, έχουμε πλήρη συναίσθηση των καθηκόντων μας. Έχουμε πλήρη συναίσθηση του χρέους μας. Έχουμε προχωρήσει σε όλες εκείνες τις ενέργειες που είναι απαραίτητες, και στο ζήτημα της Μονής Βατοπαιδίου και σε άλλα ζητήματα για τη διασφάλιση του δημοσίου συμφέροντος. 
      Πολλά από τα ερωτήματα τα οποία μου απευθύνατε, αλλά και η πρόταση νόμου την οποία παρουσιάσατε δήθεν για την αλλαγή του φορολογικού καθεστώτος της Εκκλησίας, ξέρετε τι αποδεικνύουν; Αποδεικνύουν ότι προσεγγίζετε με λαϊκισμό και ανευθυνότητα κι αυτό το πολύ σοβαρό ζήτημα. Το μόνο που σας ενδιαφέρει είναι το θέαμα! Το μόνο που σας ενδιαφέρει είναι να δημιουργείτε εντυπώσεις! Εμείς δεν θα σας ακολουθήσουμε σ’ αυτό το δρόμο της ανευθυνότητας! 
      ΓΡΗΓΟΡΙΟΣ ΨΑΡΙΑΝΟΣ: Είστε ήδη πολύ μπροστά!
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Κακλαμάνη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, η τελευταία τοποθέτηση του κυρίου Υφυπουργού μου θύμισε αυτό που ελέγετο παλαιότερα για τις Αρσακειάδες. Δεν απαντούσαν και προσπαθούσαν να δείξουν την αγνότητα και την πάσης μορφής παρθενία τους!. 
      Ασφαλώς, ανάμεσα στην καπηλεία του θρησκευτικού συναισθήματος του ελληνικού λαού -στο οποίο έχει πάρει «άριστα» η Κυβέρνηση της Νέας Δημοκρατίας και πριν γίνει Κυβέρνηση και Πρωθυπουργός της χώρας ο κ. Καραμανλής, όταν προσήρχετο και υπέγραφε για το περίφημο δημοψήφισμα, γνωρίζοντας ότι αυτό δεν εκαλύπτετο ως αίτημα ούτε από το Σύνταγμα της χώρας ούτε από την Ευρωπαϊκή Σύμβαση των Ανθρωπίνων Δικαιωμάτων- και της πλήρους ισοπέδωσης του ρόλου, των παραδόσεων της ελληνικής Εκκλησίας και της Ορθοδοξίας υπάρχει μεγάλη διαφορά και μεγάλη απόσταση. Αυτό το κενό το καλύπτουν όσοι σέβονται τις παραδόσεις του ελληνικού λαού και την ιστορία, ιδιαίτερα του εφημεριακού κλήρου, αλλά και σημαντικής μερίδας του ανώτερου κλήρου. 
      Θα ήθελα, απευθυνόμενος προς τους συναδέλφους του Συνασπισμού και προς τον κ. Αλαβάνο, ο οποίος απήλθε τώρα, να υπενθυμίσω ότι στις πιο δύσκολες ώρες αυτού του τόπου, όταν ο ελληνικός λαός προπορευόμενος από ολόκληρη την Ευρώπη, προέταξε τη γιγαντιαία αντίστασή του εναντίον του Άξονα, υπήρξαν και κορυφαίοι παράγοντες της Εκκλησίας, όπως ο Ηλείας Αντώνιος και ο Κοζάνης Ιωακείμ. Επιτρέψτε με ξεχωριστή περηφάνια να αναφέρω και τον αδελφό της μητέρας μου τον παπά Στάθη Κτενά. Υπήρξαν εκατοντάδες κληρικών που -πολλοί εξ αυτών- έδωσαν και τη ζωή τους. 
      Επομένως, δεν μπορούμε, τοποθετούμενοι ισοπεδωτικά και γενικά, να πλήττουμε αυτό που καθένας έχει το δικαίωμα να μην το εγκολπώνεται. Το «θρησκεύεσθαι» δεν είναι υποχρεωτικό για κανένα. Όμως, δεν μπορούμε να προσβάλουμε και το θρησκευτικό, όπως οποιοδήποτε άλλο, συναίσθημα του ελληνικού λαού. 
      Για την ιστορία, κύριε Υπουργέ, και της παρατάξεως της οποίας αποτελείται συνέχεια –βέβαια, στις μέρες μας δεν χρειάζεται να σύρεται κανείς ούτε στις εξορίες και στις φυλακές ούτε στα αστυνομικά τμήματα και στα παραρτήματα ασφαλείας- πρέπει να πούμε ότι όλοι –αν θέλετε να καταγράψω και τα ονόματα απλών και ανώτερων κληρικών, όπως προανέφερα- απεσχηματίστηκαν, οδηγήθηκαν στις φυλακές και στις εξορίες, διότι οι κυβερνήσεις και ιδιαίτερα οι κυβερνήσεις των παρατάξεών σας, αυτές που κατέρρευσαν μετά την κατοχή και τον Εμφύλιο πόλεμο ήθελαν την Εκκλησία, όπως ακριβώς τη χειρίζεστε μέχρι τώρα, δηλαδή υποπόδιο των ποδών της εκτελεστικής εξουσίας. 
      Κύριε Πρόεδρε, είναι γεγονός ότι υπάρχει δυσκολία, διότι το σύστημα ενημέρωσης του λαού δεν επιτρέπει να φθάσουν στον απλό άνθρωπο θέσεις σωστές, που καλύπτουν χάσματα και κλείνουν πληγές. 
      Το ΠΑ.ΣΟ.Κ. έχει διατυπώσει τις απόψεις του -και συμβαίνει να είμαι ο συντάκτης και της σχετικής παραγράφου του προγράμματός μας από το 1981- και σ’ αυτές τις απόψεις εμμένουμε. Αλλά οι απόψεις αυτές δεν θα επιβληθούν «δια στόματος μαχαίρας». Χρειάζεται -και απευθύνομαι στους αγαπητούς συναδέλφους της άλλης Αριστεράς- η ενημέρωση του λαού, να καταλάβει ο λαός ότι όταν λέμε –κι αυτό λέει το ΠΑ.ΣΟ.Κ.- ότι πρέπει να υπάρξει ο χωρισμός Κράτους και Εκκλησίας, αυτό πρέπει να γίνει κατανοητό, όπως επίσης με υπομονή και με εκατέρωθεν συνεργασία και συμφωνία. Και εγώ πιστεύω ότι θα υπάρξει στο μέλλον αυτή η σύγκλιση. Γιατί και η Εκκλησία πρέπει να απαλλαγεί από τα δεσμά του Καίσαρα, διότι σαν Καίσαρας αντιμετωπίζει η εκτελεστική εξουσία την Εκκλησία. Να αφεθεί μόνη της να ρυθμίσει τα του οίκου της. Όχι να στέλνει το τριπρόσωπο ή να εξαρτάται από το αν θα εκδοθεί διάταγμα του Προέδρου της Δημοκρατίας για τον Αρχιεπίσκοπο, τον οποιονδήποτε Μητροπολίτη. 
      Θυμάμαι τον αείμνηστο Αρχιεπίσκοπο Σεραφείμ -ήμουν τέσσερα χρόνια αρμόδιος Υπουργός- όπου απορούσε. Μου έλεγε: «όλοι οι προκάτοχοί σας μου ζητούσαν, εσύ ούτε έναν καντηλανάφτη δεν μου ζητάς»! Γιατί πιστεύαμε ότι δεν έχουμε καμμία δουλειά εμείς, η Κυβέρνηση, η εκτελεστική εξουσία, να παρεμβαίνουμε στα εσωτερικά της Εκκλησίας. Και τότε θα μπορούσαμε να αποτρέπουμε τον οποιονδήποτε «θεατρίνο» από την πλευρά της Εκκλησίας. Διότι υπάρχουν «θεατρίνοι», υπάρχουν αχρείοι, τους γνωρίζει το ίδιο το χριστεπώνυμο πλήρωμα της εκκλησίας και τους απεχθάνεται. Υπάρχουν θεατρίνοι. Αλλά οι θεατρίνοι, κύριε Υπουργέ, μπορούν να δράσουν όταν συναντούν τους ομοθεατρίνους τους, που γίνονται ομοτράπεζοί τους, να μην πω αυτό που έλεγε ο Γεώργιος Παπανδρέου, ομόκλινοί τους στην εκτελεστική εξουσία.
      Σήμερα ποιο είναι το πρόβλημά μας; Και εδώ εγώ θέλω να πω ειλικρινά και το εννοώ, μπράβο στον ΣΥ.ΡΙΖ.Α. που έφερε αυτή την επερώτηση, όπως αυτό το διάστημα και το ΠΑ.ΣΟ.Κ. και το Κομμουνιστικό Κόμμα και φυσικά ο ΣΥ.ΡΙΖ.Α., Βουλευτές από ολόκληρη την Αντιπολίτευση και όχι μόνο τώρα, εδώ και αρκετά χρόνια, θέτουν αυτά τα ζητήματα. Και είναι λάθος να διεκδικεί κανείς το μονοπώλιο της ευαισθησίας, το μονοπώλιο εκείνου που κήδεται του δημοσίου συμφέροντος. Και ακόμη πιο λάθος είναι να ομιλούμε για τέτοια ζητήματα, που συνδέονται με το ήθος, με την αντίληψη για τη ζωή, με τη φιλοσοφία καθενός μας. Επιτέλους δεν θα γίνουμε όλοι ένα χαρμάνι. Είναι λάθος να ισοπεδώνουμε.
      Εγώ δεν αναγνωρίζω στον εαυτό μου το δικαίωμα να πω, ο ΣΥ.ΡΙΖ.Α., η κ. Φιλίνη, ο κ. Αλαβάνος, ο κ. Κουβέλης, ο κ. Λεβέντης, ο κ. Δραγασάκης, ο κ. Ψαριανός, που ήρθε τώρα, το ΠΑ.ΣΟ.Κ., η Νέα Δημοκρατία, το Κ.Κ.Ε. είναι ένας άνθρωπος. Προς Θεού! Ευτυχώς δεν είναι κανείς από το Κ.Κ.Ε., γιατί μπορεί να μου πει «όχι, εμείς δεν συμφωνούμε σ’ αυτό». Καθένας έχει την άποψή του, έχει την πορεία του, έχει τις προτάσεις του που καταθέτει εδώ μέσα. 
      Δεν πρέπει να πούμε αυτό που βλέπω να πλανάται συνήθως από την πλευρά τη δική σας, κύριε Υπουργέ.
    Κύριε Υπουργέ, λέτε για το ΠΑ.ΣΟ.Κ. Εγώ βλέπω εδώ, πλην του κ. Γείτονα, του κ. Λιάνη και του κ. Βερελή, οι άλλοι είναι Βουλευτές μετά το τέλος των προσφάτων κυβερνήσεων του ΠΑ.ΣΟ.Κ., στελέχη μας που πιστεύω ότι έχουν να προσφέρουν στις νέες κυβερνήσεις μας. Δεν μπορείτε, λοιπόν, να τα ισοπεδώνετε όλα.
    Θέλω λοιπόν, κύριε Πρόεδρε, να κλείσω, διότι αυτές οι γενικές αναφορές με παρασύρουν και ξοδεύω περισσότερο χρόνο απ’ αυτόν που δικαιούμαι. Θέλω, λοιπόν, να πω ότι σωστά έγινε αυτή η πρωτοβουλία. Λάθος η διευκόλυνση του οποιουδήποτε συμψηφισμού. Είναι η πάγια -αν θέλετε- δικολαβική τακτική, που δεν ταιριάζει σε ένα καινούργιο και ζωντανό κόμμα όπως είναι ο ΣΥ.ΡΙΖ.Α., των δικηγόρων που λένε μύρια όσα άλλα, προκειμένου να αμβλύνουν την εντύπωση για το έγκλημα που διέπραξε ο κατηγορούμενος που υπερασπίζονται. Αλλά ο ΣΥ.ΡΙΖ.Α. δεν υπερασπίζεται, υποθέτω, τη Νέα Δημοκρατία, την Κυβέρνηση μάλιστα και φυσικά, δεν νομίζω ότι είναι πολιτική αγωγή εναντίον του ΠΑ.ΣΟ.Κ.
    Κύριε Υπουργέ, τα πράγματα είναι απλά. Κατ’ αρχάς, έπρεπε να είναι εδώ σήμερα ο κ. Αλογοσκούφης, ο Υπουργός Οικονομίας. Και, κύριε Πρόεδρε, εάν προσφάτως ανετράπη αυτό που θα πω, παρακαλώ να μου το πείτε. Ο κ. Αλογοσκούφης για πρώτη φορά, όσο εγώ θυμάμαι, η αρμοδιότητα για την Κτηματική Εταιρεία του Δημοσίου ανήκε σε έναν εκ των Υφυπουργών. Ο κ. Αλογοσκούφης, μετά τον κ. Δούκα, κράτησε αυτός την αρμοδιότητα. Και έχω πολλές φορές ρωτήσει εδώ και μου είπατε, λείπει ο Υπουργός, κύριε Κακλαμάνη. Να έρθει, λοιπόν και να μας πείτε εάν είχε οποιαδήποτε ενημέρωση, είτε απευθείας είτε μέσω του εποπτικού συμβουλίου του Σώματος Ορκωτών Εκτιμητών, για την ιστορία. Διότι εκεί, κύριε Αλαβάνο, είναι το ζουμί. Το εάν ο κ. Φωτιάδης απεδέχθη ομόφωνες γνωμοδοτήσεις και όταν οι δικηγορικοί σύλλογοι της Θράκης ήρθαν και τον ενημέρωσαν, απέσυρε ή αν περαιτέρω οι υπηρεσίες δεν υλοποίησαν πλήρως αυτήν την απόφασή του, το κρίσιμο είναι αυτό: ότι η διοίκηση, ο Υπουργός υπεχώρησε από μια απόφαση την οποία πήρε και έκανε την αναπομπή. 
    Από εκεί και πέρα, μπαίνει η Κτηματική Εταιρεία του Δημοσίου, μπαίνουν οι Υπουργοί. Και άκουσα, κύριε Υπουργέ, να εκφράζετε την ικανοποίηση –και την κατανοώ- για το τι κάνει η δικαιοσύνη. Και όταν τελειώσει η δικαιοσύνη, τότε θα δούμε οι άλλοι τι θα κάνουμε. 
    Κύριε Υπουργέ, μπορεί να μην είστε νομικός, αλλά ρωτήστε οποιονδήποτε νομικό σας παρακαλώ γι’ αυτόν το λόγο. Αυτή τη στιγμή ο εισαγγελέας του Αρείου Πάγου, ο κορυφαίος για την προστασία του πολίτη από κάθε αυθαιρεσία, ο εφαρμοστής των νόμων, είναι κορυφαίος ο εισαγγελέας του Αρείου Πάγου και έχετε συναδέλφους σας που κάθεστε στα ίδια έδρανα μαζί τους, που λένε απλοελληνιστί ότι είναι βλάκες, ότι εξ ευηθείας, εξ ανικανότητας να αντιληφθούν τα πράγματα, επλανήθησαν. Και το λέει αυτό αναρμοδίως, παραβιάζοντας και τον Κώδικα περί Καταστάσεων Δικαστικών Λειτουργών, και δημιουργώντας πειθαρχικό παράπτωμα, για το οποίο δυστυχώς δεν διώκετε τον Υπουργό Δικαιοσύνης, διότι προφανέστατα αν δεν εκτελεί, ανταποκρίνεται στη βούληση της Κυβέρνησης να συγκαλυφθεί. Ποια δικαιοσύνη επελήφθη; Η δικαιοσύνη αυτών των ανθρώπων των εγκαθέτων στους κόλπους της, είχε βάλει στο αρχείο αυτήν την υπόθεση. Και για να μη συρθούν οι συνάδελφοί σας οι υπεύθυνοι εδώ, ο κ. Σανιδάς ανέσυρε το φάκελο από το αρχείο για να λέτε, όπως λέγατε για τις υποκλοπές, για τα δομημένα ομόλογα, για τη «SIEMENS» είναι η δικαιοσύνη. Κάποιος από τους συναδέλφους είπε, ο κ. Αλαβάνος, ότι κυκλοφορεί ελεύθερος ο Εφραίμ.
    Κύριε Αλαβάνο, εδώ κυκλοφορεί ελεύθερος ο Χριστοφοράκος της «SIEMENS». Θυμάστε αυτή την υπόθεση; Πάει και αυτή η υπόθεση την ξέχασαν τα μέσα ενημέρωσής μας. Και σε δύο μήνες, πάει και το Βατοπαίδι! Μα έτσι θα κυβερνάτε αυτόν τον τόπο; Γι’ αυτό ήρθε η ώρα φαίνεται, το καταλαβαίνετε και εσείς, το καταλαβαίνει ο Πρωθυπουργός, απλώς κοιτάζει προς το πού θα φύγει, δεξιά, αριστερά; 
      Φοβάμαι ότι ισχύει για τον Πρωθυπουργό αυτό που κάποιοι γελοιογράφοι γύρω στο 1935 παρουσίαζαν για το μακαρίτη Παναγή Τσαλδάρη, προπάτορας της παρατάξεώς σας, που δεν ήξερε πού να πάει. Να είναι υπέρ της βασιλείας; Να είναι υπέρ της δημοκρατίας; Και στην προσπάθεια να πάρει επιτέλους κάποια απόφαση, ιστάμενος ανάμεσα σε δύο πόρτες ενός WC, μοιραία δεν πρόφθασε να πάει ούτε δεξιά, ούτε αριστερά.
      Αυτά είχα να πω και σας ευχαριστώ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε  Πρόεδρε, παρακαλώ  το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε  πρώην Πρόεδρε της Βουλής, πρώτον, είπατε ότι ισοπεδώνουμε τα πάντα, αναφερόμαστε γενικά και αόριστα στο ΠΑ.ΣΟ.Κ….
      ΑΠΟΣΤΟΛΟΣ ΚΑΚΛΑΜΑΝΗΣ: Για την αρμοδιότητα Αλογοσκούφη πρώτον. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σε άλλο αναφέρομαι. 
      Αναφερόμαστε γενικά και αόριστα στο ΠΑ.ΣΟ.Κ. ακόμα και σε Βουλευτές που δεν είχαν ακόμη εκλεγεί όταν ήταν κυβέρνηση το ΠΑ.ΣΟ.Κ.. Μα, εσείς, κύριε  Πρόεδρε, πριν από λίγο μιλήσατε για ευθύνες της παράταξης της δικιάς μας σε μία εποχή, που όχι εγώ δεν ήμουν Βουλευτής, δεν είχα καν γεννηθεί. Σας το επιστρέφω λοιπόν αυτό.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ευθύνεστε εσείς.
      ΠΡΟΕΔΡΕΥΩΝ (Αναστάσιος Νεράντζης): Κύριε  Πρόεδρε, παρακαλώ μη διακόπτετε. Δεν σας διέκοψε κανείς.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεύτερον, είπατε ότι ανέφερα στην πρωτολογία μου πως περιμένουμε τα  πορίσματα της δικαιοσύνης. Δεν είπα αυτό το πράγμα. Είπα: «Πέρα από τις ενέργειες στις οποίες έχει προβεί η δικαιοσύνη, εμείς έχουμε προβεί σε μια σειρά από άλλες ενέργειες για τη διασφάλιση του δημοσίου συμφέροντος και εξετάζονται και άλλοι τρόποι αντίδρασης της πολιτείας για την αντιμετώπιση αυτού του ζητήματος που έχει προκύψει». Στη δευτερολογία μου θα αναφέρω λεπτομερώς τις άλλες ενέργειες, στις οποίες έχουμε μέχρι σήμερα προβεί.
      Το τρίτο. Μιλήσατε –αν το κατάλαβα καλά- περί αρσακειάδων και είπατε ότι δεν έδωσα απαντήσεις. Εγώ, κύριε  Πρόεδρε, έδωσα απαντήσεις και θα αναφερθώ πιο λεπτομερώς στη δευτερολογία μου για το θέμα του Βατοπαιδίου. Εδώ όμως θα πρέπει να απαντήσετε και εσείς. Διότι η αναγνώριση της κυριότητας του Βατοπαιδίου επί των συγκεκριμένων εκτάσεων συντελέστηκε επί των κυβερνήσεών σας με τις υπουργικές αποφάσεις, με τις οποίες έγιναν αποδεκτές οι γνωμοδοτήσεις του Γνωμοδοτικού Συμβουλίου Δημοσίων Κτημάτων του 1998 και του 2002.
      ΑΠΟΣΤΟΛΟΣ ΚΑΚΛΑΜΑΝΗΣ: Σας το είπε και ο κ. Αλαβάνος. Ολόκληρη πρόταση έγινε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Τα πρωτόκολλα παράδοσης των εκτάσεων έγιναν από σας. Εσείς, κύριε  Πρόεδρε, οι Κυβερνήσεις σας παρέδωσαν -και καταθέτω στη Βουλή τα δύο πρωτόκολλα παράδοσης του 2002 και του 2003- τις εκτάσεις αυτές στη Μονή Βατοπαιδίου. 
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εσείς τις παραδώσατε.
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς τι κάνατε;
      ΠΡΟΕΔΡΕΥΩΝ (Αναστάσιος Νεράντζης): Κύριε  Πρόεδρε, παρακαλώ πολύ, εκτρέπουμε τη συζήτηση.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Επειδή βρέθηκαν, υποτίθεται, νεότερα στοιχεία από το Δικηγορικό Σύλλογο Ξάνθης από τον τότε Υφυπουργό, έγινε χωρίς να ανακληθούν τα συγκεκριμένα πρωτόκολλα. Η έκταση με αυτά τα πρωτόκολλα εξακολουθεί να ανήκει στη Μονή Βατοπεδίου. Επαναπέμψατε το θέμα στο Γνωμοδοτικό Συμβούλιο, χωρίς όμως να έχετε ακυρώσει τα συγκεκριμένα πρωτόκολλα. Αυτή είναι η πραγματικότητα, κύριε  Πρόεδρε. Και η πρόταση νόμου, που καταθέσατε, δεν είναι κολυμπήθρα του Σιλωάμ, για να σβήσει τις ευθύνες σας. Έχετε συγκεκριμένες ευθύνες γι’ αυτήν την κατάσταση που έχει δημιουργηθεί, εννοώ ως παράταξη και ως κυβέρνηση τότε.
      ΠΡΟΕΔΡΕΥΩΝ (Αναστάσιος Νεράντζης): Ο κ. Δραγασάκης έχει το λόγο για να δευτερολογήσει.
      ΙΩΑΝΝΗΣ ΔΡΑΓΑΣΑΚΗΣ: Κύριε  Πρόεδρε, να ευχαριστήσω για τη συμμετοχή συναδέλφων απ’ όλα τα κόμματα στην επίκαιρη επερώτηση που καταθέσαμε. Να πω ότι αν πάρουμε σχηματικά αυτά που ακούσαμε από τον Υπουργό, θα λέγαμε, κύριε  Υπουργέ, ότι ήσασταν επιθετικός εναντίον μας και προκλητικός.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εγώ προκλητικός; Πάρτε τα Πρακτικά.
      ΙΩΑΝΝΗΣ ΔΡΑΓΑΣΑΚΗΣ: Κύριε  Υπουργέ, δεν είναι σοβαρά πράγματα να κατηγορείτε εσείς εμάς ότι δυναμιτίζουμε το κλίμα της Εκκλησίας επειδή αποκαλύπτουμε σκάνδαλα τα οποία εσείς κάνετε. Για όνομα του Θεού! Όμως, αντιλαμβάνομαι ότι το θέμα είναι άλλο. Αντιλαμβάνομαι ότι η Κυβέρνησή σας αντιμετωπίζει με δέος την επερχόμενη κρίση. Η κρίση δεν έχει αρχίσει ακόμα, στον πρόλογο είμαστε. Αντιλαμβανόμαστε ότι προετοιμάζετε, ψάχνετε τρόπο για να πάτε σε πρόωρες εκλογές, διαπιστώνουμε ότι θέλετε να πάτε σε εκλογές, σε μία προσπάθεια να συσπειρώσετε τη συντηρητική Ελλάδα, τη φοβική Ελλάδα, την Ελλάδα με προκαταλήψεις, γι’ αυτό και είπατε αυτά που είπατε σήμερα εναντίον μας και ότι θα πάτε σε εκλογές με μέτωπο ενάντια στο ΣΥ.ΡΙΖ.Α.. Περί αυτού πρόκειται. Ούτε Βατοπέδιο ούτε Εκκλησία ούτε τους πιστούς σέβεστε. Αυτούς τους θέλετε ως εκλογική πελατεία. Αυτό ήταν το θέμα της δικής σας τοποθέτησης. Αυτό το μήνυμα βγήκε σήμερα, αυτό εισπράξαμε εμείς.
      Δεύτερη εισαγωγική παρατήρηση. Εμείς δεν πάσχουμε από διγλωσσία. Αυτά που λέμε εδώ τα έχουμε πει επισήμως με τον Πρόεδρό μας και άλλους Βουλευτές στον Αρχιεπίσκοπο.
      Αυτές είναι οι απόψεις μας.  Θεωρούμε ότι η Εκκλησία της Ελλάδος έχει ευθύνη, αλλά κάνει μεγάλο λάθος που έχει παρασυρθεί από τις δικές σας κολακείες, των πολιτικών εννοώ, των δύο κομμάτων του δικομματισμού. Έχει δημιουργηθεί ένα θερμοκήπιο σκανδάλων που δήθεν είναι ευνοϊκά προς την Εκκλησία και θα την πληρώσετε όλοι σας. Δεν θα ξεμπλέξετε έτσι εύκολα, δεν είναι η μόνη περίπτωση αυτή. Και βλέπετε, την πρώτη ερώτηση την κάναμε πριν από δέκα χρόνια. Τελικά γίνεται ο λογαριασμός και εδώ είμαστε ακόμη στην αρχή του λογαριασμού. 
      Τρίτον, εμείς σήμερα δεν μιλήσαμε για το Βατοπαίδιο. Τα έχουμε πει. Να τα ξαναπούμε; Άλλωστε τα είπαμε και στους ανακριτές που μας καλέσανε. Να ξαναμιλήσουμε για τους αρχαιολογικούς χώρους, που δεν σεβάστηκαν ούτε η πρώην κυβέρνηση, ούτε η δική σας; Να μιλήσουμε για το ότι η ίδια η Μονή εκτιμούσε την έκταση των είκοσι επτά χιλιάδων στρεμμάτων σε 6,5 εκατομμύρια ευρώ και σεις τα αποτιμήσατε σε δεκάδες εκατομμύρια ευρώ; Αυτά να τα βρει η δικαιοσύνη. 
      Εμείς θέσαμε σήμερα ένα θέμα. θέλετε να συζητήσουμε για τις αιτίες; Υπάρχει στο πολιτικό σύστημα δύναμη να αντιμετωπίσουμε εκείνους τους παράγοντες που οδήγησαν σε αυτό και σε άλλα σκάνδαλα; Δεν την είδαμε αυτή την προδιάθεση, δεν την είδαμε αυτή τη δυνατότητα ούτε από το ΠΑ.ΣΟ.Κ.. Εγώ θα το πω με έναν τρόπο, να το πω, φιλικό. Δεν καταλαβαίνουμε τη στάση του ΠΑ.ΣΟ.Κ. στο θέμα αυτό. Η στάση που θα καταλαβαίναμε θα ήταν η εξής: Αυτά γίνονταν, αυτά θέλουμε να σταματήσουν να γίνονται, αυτά πρέπει να αλλάξουν και όχι να κάθεστε να απολογείστε εσείς για πράγματα που δεν κάνατε στο κάτω-κάτω.
      Κύριε Γείτονα, η αγωγή της Μονής κατετέθη τον Ιανουάριο του 2003. Γιατί ο κ. Φωτιάδης διέταξε την παράδοση, ενώ υπήρχε εκκρεμοδικία; Δεν τα ξέρετε. Μας είπατε επειδή έκανε αναπομπή ο κ. Φωτιάδης, γι’ αυτό η Μονή έκανε αγωγή. Η Μονή είχε προηγηθεί με την αγωγή για να κατοχυρώσει πια δικαστικά αυτό που πολιτικά της είχατε υποσχεθεί. 
      Έχετε ανθρώπους. Βρείτε τους ανθρώπους σας στο Υπουργείο Γεωργίας. Βρείτε τους ανθρώπους σας, ως ΠΑ.ΣΟ.Κ., στο Υπουργείο Πολιτισμού. Οργανώστε μια σύσκεψη, μάθετε τα πραγματικά γεγονότα. Θέλω να πιστεύω, επειδή με τον κ. Γείτονα είμαστε χρόνια εδώ ότι δεν είναι γνωστά ούτε σε σας τα πραγματικά γεγονότα. Και έτσι χάνετε το επιχείρημα να πείτε: εμείς στρώσαμε το χαλί αλλά εσείς από την άλλη πλευρά αντί να το μαζέψετε, περπατήσατε επάνω, φέρατε και άλλους και έρρεε χρήμα προς πάσα κατεύθυνση.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν μπορώ να απαντήσω. Μην εκμεταλλεύεστε το γεγονός ότι δεν έχω δευτερολογία. Αυτή είναι δική σας εκδοχή. 
      ΙΩΑΝΝΗΣ ΔΡΑΓΑΣΑΚΗΣ: Εγώ λέω κάποια πράγματα για να γράφονται στα Πρακτικά, κύριε Γείτονα. Εδώ είμαστε.
      Σε ό,τι αφορά το συμψηφισμό, κύριε Κακλαμάνη, τι κάνετε; Δεν μπορούμε να πούμε ότι η ιστορία της Ελλάδας αρχίζει στις 7 Μαρτίου του 2007. Και δεν μπορούμε να το πούμε όχι για να είμαστε ακριβοδίκαιοι αλλά διότι αν δεν φωτιστεί το πρόβλημα, στη συνέχειά του δεν μπορεί κανείς να πει και πώς θα το αντιμετωπίσει.
       Και εγώ χάρηκα πραγματικά όταν βρεθήκαμε μαζί στο Ποικίλο Όρος. Μαζί δεν κάναμε εκεί την προσπάθεια; Είναι θέμα σκανδάλου αυτό του ΠΑ.ΣΟ.Κ. μόνο; Είναι θέμα της Νέας Δημοκρατίας μόνο; Εδώ έχουμε δομές μέσα στην κοινωνία με ευθύνη και ανοχή των πολιτικών δυνάμεων δηλαδή. Αυτές τις δομές εμείς θέλουμε να σπάσουμε και δεν μπορούμε μόνοι μας. Έτσι το βλέπουμε το θέμα.
      ΑΠΟΣΤΟΛΟΣ ΚΑΚΛΑΜΑΝΗΣ: Ελάτε να τις σπάσουμε μαζί.
      ΙΩΑΝΝΗΣ ΔΡΑΓΑΣΑΚΗΣ: Δείξτε ότι έχετε τη διάθεση να σπάσετε όχι δομές αλλά κλωστές των δομών!
      Εμείς θα συνεχίσουμε να αποκαλύπτουμε ό,τι είναι στραβό. Θα συνεχίσουμε να λέμε όλη την αλήθεια. Δεν μπορούμε να τεμαχίσουμε την αλήθεια και να την υποτάξουμε σε εκλογικές ή άλλες σκοπιμότητες. 
      Σε ό,τι αφορά τον κύριο Υπουργό. Κύριε Υπουργέ, πείτε μας για το πρακτικό θέμα. Μας είπατε ότι κατ’ εσάς δεν υπάρχει πρόβλημα, ούτε θέμα φορολογικής ασυλίας υπάρχει ούτε άλλα προβλήματα υπάρχουν. Άρα δεν μπορείτε να λύσετε εσείς το πρόβλημα, αφού δεν υπάρχει. Επομένως τον κόσμο που θεωρεί ότι υπάρχει πρόβλημα, τον καλούμε να ψηφίσει τον ΣΥ.ΡΙΖ.Α.. Αυτό είναι το πολιτικό διά ταύτα. 
      Πείτε μας τώρα, εσείς που είστε Κυβέρνηση, τι θα κάνετε με τη δίκη που υπάρχει στις 11 Δεκεμβρίου στην Ξάνθη. Θα πάει ο κόσμος εκεί στα δικαστήρια; Θα γίνουν οι δίκες; Σε ποια νομική βάση θα γίνει; Ή θα προχωρήσετε και θα υιοθετήσετε την πρόταση που εμείς και σήμερα κάνουμε, να ακυρωθούν οι συμβάσεις, να διαταχθεί φορολογικός έλεγχος και διαχειριστικός, για να δούμε τι άλλο υπάρχει πέρα από τις συμβάσεις και να γίνει και εδώ εξεταστική επιτροπή.
Αυτό βεβαίως είναι θέμα των πολιτικών δυνάμεων γενικότερα. Έτσι θα διερευνήσουμε το θέμα και θα βρούμε τρόπο να βάλουμε τέρμα, όσο αυτό είναι δυνατόν, σε τέτοιου τύπου σκάνδαλα τα οποία τόσο πολύ απασχολούν και εξοργίζουν τελικά το λαό της χώρας μας.
(Χειροκροτήματα από την πτέρυγα του ΣΥ.ΡΙΖ.Α.)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Δραγασάκη.
	Ο κ. Κουβέλης έχει το λόγο.
	ΦΩΤΗΣ ΚΟΥΒΕΛΗΣ: Κύριε Πρόεδρε, ακούστηκαν διάφορα τα οποία νομίζω ότι δεν είναι ακριβή σ’ ό,τι έχει σχέση με την πρόταση του Συνασπισμού Ριζοσπαστικής Αριστεράς για το χωρισμό Εκκλησίας και Κράτους. Δεν θα καταθέσω τις εννοιολογικές και ορολογικές διαφορές μου, διότι είναι σαφές, είναι γνωστό ότι όταν μιλάμε για χωρισμό Εκκλησίας και Κράτους μιλάμε πάντα για την αποσαφήνιση των σχέσεων της Εκκλησίας και του Κράτους. Αυτός ο χωρισμός, κυρίες και κύριοι συνάδελφοι -ας το επαναλάβουμε, η επανάληψη είναι χρήσιμη- υπηρετεί και το κύρος του Κράτους και το κύρος της Εκκλησίας έτσι ώστε να μην υπάρχουν αυτές οι θεσμικές ρυθμίσεις οι οποίες οδηγούν σε σύγχυση και εν τέλει δημιουργούν μία αντιπαλότητα μεταξύ Κράτους και Εκκλησίας.
	Κύριοι συνάδελφοι, το γεγονός ότι η συντριπτική πλειοψηφία του ελληνικού λαού θρησκεύει και αναφέρεται στην Ορθοδοξία είναι ένα ζήτημα το οποίο εμείς σε καμμία περίπτωση δεν υποτιμάμε, αλλά αυτό είναι τελείως διαφορετικό από εκείνο που επίμονα εισηγούμεθα να υπάρξει η αναγκαία διακριτότητα των ρόλων. Καταθέσαμε σχετικό νόμο και απερρίφθη αυτός ο νόμος διότι δεν είχαμε την αναγκαία πλειοψηφία εδώ, στη Βουλή.
	Θέλω να έχω την προσοχή του κυρίου Υπουργού. Κύριε Υπουργέ, πάρα πολύ απλά ερωτώ: Τι θα κάνετε; Θα αξιοποιήσετε υπαρκτές δυνατότητες διαδικασιών για να αναστρέψετε τις δικαιοπραξίες που έχουν σχέση με αυτές τις μεταβιβάσεις που έγιναν προς τη Μονή Βατοπαιδίου; Θα τις αξιοποιήσετε ή δεν θα τις αξιοποιήσετε; Έχετε αυτές τις δυνατότητες. Εδώ οφείλετε να είστε σαφής και συγκεκριμένος διότι όλα τα άλλα είναι αόριστα, παραπέμπουν γενικώς και αορίστως την υπόθεση στη δικαιοσύνη, αλλά δεν μας λέτε ποιες είναι οι επιλογές σας για το συγκεκριμένο ζήτημα. Θα αξιοποιήσετε την έννοια του κοινοχρήστου και για μια σειρά από άλλες περιπτώσεις προκειμένου να εξασφαλιστεί η κοινή χρήση εκ μέρους των πολιτών εκεί που είναι παραδεκτή αυτή η κοινή χρήση, ναι ή όχι; 
	Το τρίτο: Θα μας πείτε στη δευτερολογία σας –επειδή είπατε ότι κάνετε φορολόγηση της εκκλησιαστικής περιουσίας- πόσα χρήματα έχει εισπράξει από τη φορολόγηση αυτής της περιουσίας το ελληνικό δημόσιο με πολύ σαφή και συγκεκριμένο τρόπο;
	Σ’ ό,τι αφορά την αρχικά αποδεκτή εκ μέρους του Υπουργού κ. Φωτιάδη γνωμοδότηση και την εν συνεχεία αναπομπή, κυρίες και κύριοι συνάδελφοι, οφείλουμε να είμαστε αντικειμενικοί γιατί η αντικειμενικότητα προάγει την αναζήτηση του πολιτικού ζητούμενου.
	Ο κ. Φωτιάδης πράγματι ανέπεμψε την υπόθεση μετά την αρχική αποδοχή της γνωμοδότησης επειδή είχε ενημερωθεί από το Δικηγορικό Σύλλογο Ξάνθης. Ακούστε όμως τι έγινε στο ενδιάμεσο. Υπεγράφησαν πρωτόκολλα παραλαβής και παράδοσης τα οποία δεν ανετράπησαν μετά τη δεύτερη ενέργεια της αναπομπής. Δεύτερον, έγινε μεταγραφή, κυρίες και κύριοι συνάδελφοι, στο υποθηκοφυλακείο και δεν κινήθηκε η διαδικασία από τη διοίκηση, προφανέστατα με την ευθύνη του πολιτικού προϊσταμένου, για να μην υπάρξει αυτή η μεταγραφή ή έστω από την ώρα που υπήρξε η μεταγραφή να αναιρεθεί η πράξη μεταγραφής. Είναι ακριβές –εγώ οφείλω να είμαι ακριβής και αντικειμενικός- ότι ναι μεν αναπέμπει μετά από την αρχική αποδοχή της γνωμοδότησης, αλλά το ελληνικό δημόσιο με την ευθύνη των πολιτικών προϊσταμένων δεν έκανε καμμία πράξη για να ανακληθούν όλες εκείνες οι νομικές ενέργειες που αναγνώριζαν δικαίωμα κυριότητας στη μονή.
      Ε, δεν πρόκειται για πολιτική ευθύνη; Και βλάπτει, αγαπητέ κύριε Κακλαμάνη, το γεγονός ότι αναδεικνύει αυτό το ζήτημα ο Συνασπισμός Ριζοσπαστικής Αριστεράς; Το κάνει, ακριβώς διότι θέλει να σπάσει λογικές, θέλει να κάνει τομές, να κάνει ρήξεις, προκειμένου αυτός ο τόπος να πορευθεί προς άλλες κατευθύνσεις. Περί αυτού ο λόγος. Δεν πρόκειται για τίποτε άλλο. 
      Και σε αυτήν την κατεύθυνση επιμένουμε, διότι δεν προέκυψαν τα γεγονότα από παρθενογένεση. Είχαν μία πολιτική διαδρομή. Είχε αφετηρία -πολλές ενδιάμεσες αφετηρίες- και είχε και σταθμούς αυτή η υπόθεση. Και δεν είναι μόνο στην υπόθεση της Μονής Βατοπεδίου, αλλά και άλλες περιπτώσεις. 
      Αυτά είναι τα ζητήματα και εμείς αναμένουμε από τον κύριο Υπουργό πολύ υπεύθυνα να απαντήσει σε όλα τα ερωτήματά μας και, κυρίως, σε αυτό, κύριε Υπουργέ: Τι θα κάνετε, αναφορικά με τις δικαιοπραξίες, που κατά τη γνώμη μου είναι παράνομες, είναι το αποτέλεσμα, εάν θέλετε, ποινικά ελεγχόμενων πράξεων, για να ανατραπούν αυτές οι δικαιοπραξίες;
      Βεβαίως, θα πω αυτό το οποίο ευθύς εξαρχής επεσήμανα και στο οποίο αναφέρθηκε και ο Πρόεδρος κ. Κακλαμάνης. Εάν ο δικαστικός έλεγχος είναι αυτής της ποιότητας, όπως αναδεικνύεται από την τοποθέτηση του κ. Σανιδά, ο οποίος σπεύδει να καταθέσει, χωρίς να το δικαιούται, αθωωτική κρίση, ε, τότε ερέτω! 
(Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΩΝ (Αναστάσιος Νεράντζης): Θα κλείσουμε τη συζήτηση της παρούσας επερώτησης με τον κύριο Υφυπουργό.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Λεβέντη, θα σας δώσω ένα λεπτό μόνο και αυτό κατά άκρατη παραχώρηση. Τελευταία εξαντλείτε όλη την αντοχή του Προεδρείου και τη συμπάθεια που σας έχει.
      Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Θεωρώ ότι είναι μεγάλη η αντοχή του.
      Κυρίες και κύριοι συνάδελφοι, εγώ θα ήθελα να επιμείνω σε ένα σημείο, το οποίο και εδώ ετέθη, αλλά και πολλές φορές μας τίθεται. Γιατί τα βάζετε με την Εκκλησία; Σήμερα, μάλιστα, εδώ στην Αίθουσα ετέθη από διάφορους ομιλητές ότι ο Συνασπισμός, με αυτά που κάνει, κατά έναν τρόπο μάχεται την Εκκλησία και πορεύεται σε αυτήν την οδό του Διοκλητιανού και του Νέρωνα. 
      Εμείς σεβόμαστε την ιστορία της Εκκλησίας και την προσφορά της. Κανείς δεν διανοείται να την αμφισβητήσει. Προσωπικά θα πω ότι ανατρέχω συχνά στα βιβλικά κείμενα, γιατί μου αρέσει ο λόγος και η γλώσσα, παρά το ότι κανείς μπορεί να έχει από εκεί και πέρα τις όποιες επιφυλάξεις για όλα όσα εκεί περιλαμβάνονται. 
      Επίσης, θα ήθελα να τονίσω τους ανεκτίμητους θησαυρούς που έχουν οι εκκλησίες, τα μοναστήρια και σαν οικοδομήματα, αλλά και μέσα στο εσωτερικό τους, αυτούς τους θησαυρούς που δεν έχουν τύχει πάντοτε της καλύτερης μεταχείρισης από τους Υπουργούς. 
      Βέβαια, άκουσα και αυτό που είπε ο κ. Κακλαμάνης για αυτούς τους ηρωικούς κληρικούς, που πράγματι αγωνίστηκαν και έδωσαν μερικοί ακόμη και την ίδια τους τη ζωή. Δεν μπορεί κανείς να αγνοήσει ότι υπήρξαν και άλλοι που ευλόγησαν τα όπλα του Χίτλερ, τα γκλομπς της Μακρονήσου, τα τανκς της χούντας, αλλά δεν είναι αυτό το προκείμενο.
      Αυτή τη στιγμή, εμείς απασχολούμαστε με ένα συγκεκριμένο θέμα. Μετετράπη ο οίκος του Θεού, όπως έλεγε ο Χριστός, σε οίκο εμπορίου. Αυτό είναι αναμφισβήτητο. Ο πολύς πατήρ Εφραίμ εκεί έχει ξεπεράσει κάθε όριο και δεν είναι η μοναδική περίπτωση δυστυχώς. Εμείς είμαστε υποχρεωμένοι σαν εκπρόσωποι του λαού αυτό να το φέρουμε στο Κοινοβούλιο, να ζητήσουμε ευθύνες, να ζητήσουμε να προστατευθεί το δημόσιο συμφέρον, η δημόσια περιουσία και όπου υπάρχουν ευθύνες, αυτές να αποδοθούν από τα αρμόδια όργανα, τα οποία περιλαμβάνει προφανώς η δικαιοσύνη, αλλά πρέπει να έχει ρόλο και η Βουλή με τις εξεταστικές της επιτροπές.
(Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΩΝ (Αναστάσιος Νεράντζης): Τη συζήτηση θα κλείσει ο Υφυπουργός Οικονομίας και Οικονομικών κ. Μπέζας.
      Ορίστε, κύριε Υπουργέ, έχετε το λόγο.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, άκουσα τις δευτερολογίες σας και θα ξεκινήσω με μια γενική επισήμανση για το θέμα του φορολογικού καθεστώτος της Εκκλησίας. Το ζήτημα της φορολόγησης της Εκκλησίας και ειδικότερα της φορολόγησης της εκκλησιαστικής περιουσίας δεν πρέπει να εξετάζεται απομονωμένα από τη φορολόγηση των άλλων νομικών προσώπων που υπάρχουν και που είναι νομικά πρόσωπα μη κερδοσκοπικού χαρακτήρα. Τα πρόσωπα αυτά και η Εκκλησία μαζί επιτελούν ένα σημαντικό έργο στους τομείς της παιδείας, της υγείας, της προστασίας της οικογένειας, της νεότητας, της προστασίας του περιβάλλοντος. 
     Για το λόγο αυτό, δεν πρέπει σε καμμία περίπτωση η πολιτεία να αποφασίσει τέτοια σημαντικά θέματα κάτω από το βάρος των γεγονότων αυτών των ημερών, να αποφασίσει δηλαδή την κατάργηση των φορολογικών απαλλαγών που έχουν κατά καιρούς θεσπιστεί με διάφορα νομοθετήματα. Μια τέτοια απόφαση απαιτεί προηγουμένως να υπάρχει μελέτη των συνθηκών που δικαιολόγησαν στη συγκεκριμένη χρονική στιγμή την παροχή τέτοιου είδους φορολογικών ρυθμίσεων. 
     Απαιτεί, επίσης, να διερευνηθεί αν συνεχίζουν να υπάρχουν οι λόγοι για τους οποίους δόθηκαν αυτές οι απαλλαγές, διότι δεν πρέπει να λησμονούμε –αναφέρθηκε πριν και ο πρώην Πρόεδρος της Βουλής ο κ. Κακλαμάνης, αλλά και συνάδελφοι- ότι είναι τεράστια και πολύ σημαντική η συμβολή της Εκκλησίας και η προσφορά της στην πατρίδα μας και στους πολίτες. 
     Η προσέγγιση, λοιπόν, του φορολογικού καθεστώτος της Εκκλησίας πρέπει να είναι υπεύθυνη, πρέπει να είναι συνετή και δεν πρέπει να γίνεται -επιμένω σε αυτό- αυτό το οποίο κάνετε εσείς εδώ σήμερα. Δεν πρέπει να επιδιώκεται η φορολόγηση της Εκκλησίας ως ένα είδος «ποινικοποίησης» για τη συγκεκριμένη υπόθεση της Μονής Βατοπαιδίου. Υπάρχει σήμερα σημαντική συνεργασία μεταξύ Εκκλησίας και κράτους και αυτή η συνεργασία μπορεί να ενισχυθεί και να βελτιωθεί ακόμη περισσότερο και να μπει και σε ποιο υγιή βάση, αν θέλετε, αλλά δεν πρέπει να υπάρχουν αυτές οι φωνές λαϊκισμού που ακούστηκαν σήμερα σε αυτή την Αίθουσα. Και δεν είμαι προκλητικός, κύριε Δραγασάκη, πολιτικές επισημάνσεις κάνω. 
     Απαντώ τώρα πιο συγκεκριμένα στα θέματα τα οποία εθίγησαν σε σχέση με τη Μονή Βατοπαιδίου. Είπε ο κ. Κουβέλης –τον έχω ακούσει και σε Μέσα Μαζικής Ενημέρωσης- ότι σιωπούμε σε σχέση με τη μονή. Μας κατηγορείτε, επίσης, για απραξία. Δεν συμβαίνει αυτό, κύριοι συνάδελφοι. Η πραγματικότητα είναι εντελώς διαφορετική. 
     Θα αναφέρω μια σειρά από ενέργειες στις οποίες έχουμε προβεί το τελευταίο διάστημα. Από την πρώτη στιγμή δόθηκε εντολή στην Κ.Ε.Δ., στην Κτηματική Εταιρεία του Δημοσίου, να παγώσει όποιες διοικητικές διαδικασίες βρίσκονταν σε εξέλιξη σχετικά με την ανταλλαγή ακινήτων της Μονής Βατοπαιδίου. Στη συνέχεια, με δική μου εντολή από τις 18 Σεπτεμβρίου, και μετά την παραγγελία βέβαια του εισαγγελέα του Αρείου Πάγου για περαιτέρω διερεύνηση της υπόθεσης, έχει ζητηθεί η άμεση αναπομπή του συνόλου της υπόθεσης στο Γνωμοδοτικό Συμβούλιο Δημοσίων Κτημάτων, δηλαδή των γνωμοδοτήσεων του 1998, του 2002 και του 2004. 
     Και έχει ζητηθεί αυτή η επαναπομπή –κατέθεσα απαντώντας σε κοινοβουλευτικό έλεγχο τα συγκεκριμένα έγγραφα στη Βουλή- προκειμένου να επανακριθεί από μηδενική βάση το ιδιοκτησιακό καθεστώς όλων των επίμαχων εκτάσεων. Μάλιστα, με την ίδια εντολή ζητούμε για λόγους διαφάνειας της σχετικής διαδικασίας στη σύνθεση του Γνωμοδοτικού Συμβουλίου Δημοσίων Κτημάτων και Ανταλλάξιμης Περιουσίας για τη συγκεκριμένη υπόθεση να μη συμμετέχουν όσοι είχαν συμπράξει στην έκδοση όλων των προηγούμενων γνωμοδοτήσεων. Αυτή είναι μια διαδικασία σωστή που έπρεπε να ακολουθηθεί και ακολουθείται.
     Παράλληλα, με απόφαση του ο πρόεδρος της Επιτροπής Καταπολέμησης Εσόδων από Εγκληματικές Δραστηριότητες –υπενθυμίζω ότι αυτή είναι μια επιτροπή η οποία εποπτεύεται από τον Υπουργό Οικονομίας και Οικονομικών- απαγόρευσε την κίνηση όλων των λογαριασμών της Μονής Βατοπαιδίου, καθώς επίσης και την εκποίηση όλων των ακινήτων της μονής που αποτέλεσαν αντικείμενο ανταλλαγής και των οποίων η πώληση δεν είχε πραγματοποιηθεί μέχρι την ημέρα που δόθηκε η εντολή.
     Επίσης, δόθηκε εντολή στην Οικονομική Επιθεώρηση –η Οικονομική Επιθεώρηση είναι υπηρεσία του Υπουργείου Οικονομίας και Οικονομικών- να διενεργήσει κατά απόλυτη προτεραιότητα έλεγχο, προκειμένου να διαπιστωθεί εάν οι δύο φορείς που εμπλέκονται, δηλαδή η Κτηματική Εταιρεία του Δημοσίου και το Σώμα Ορκωτών Εκτιμητών, ενήργησαν μέσα στο πλαίσιο των αρμοδιοτήτων τους, μέσα στο πλαίσιο λειτουργίας τους και αν με τις πράξεις τους έβλαψαν ή όχι το δημόσιο συμφέρον. 
     Πρέπει να σας πω ότι ο έλεγχος αυτός της Οικονομικής Επιθεώρησης, που επαναλαμβάνω είναι δική μας υπηρεσία, εμείς δώσαμε την εντολή, έχει ήδη ξεκινήσει έλεγχο και στους δύο φορείς και στην Κτηματική Εταιρεία του Δημοσίου και στο Σώμα Ορκωτών Εκτιμητών.
     Τέλος, εκείνο το οποίο θέλω να πω, είναι ότι σήμερα υπογράφεται υπουργική απόφαση με την οποία ανακαλούνται με αναδρομική ισχύ όλες οι αποφάσεις των τότε Υφυπουργών Οικονομικών, με τις οποίες είχαν γίνει αποδεκτές οι γνωμοδοτήσεις του Συμβουλίου Δημοσίων Κτημάτων του 2002 και του 1998 και ανακαλούνται και τα πρωτόκολλα παράδοσης των συγκεκριμένων εκτάσεων στη Μονή Βατοπαιδίου. 
      Επομένως, είναι ξεκάθαρο, για να κλείσω αυτό το ζήτημα, ότι με τις ενέργειες οι οποίες ήδη έχουν γίνει και με την υπουργική απόφαση, η οποία υπογράφεται σήμερα, η Κυβέρνηση έχει προχωρήσει σε συγκεκριμένες ενέργειες για τη συνολική επανεξέταση της υπόθεσης και για τη διασφάλιση των συμφερόντων του δημοσίου. 
      Τέλος, απαντώντας σε ακόμα δύο ερωτήματα, τα οποία ετέθησαν με την επερώτηση … 
      ΑΠΟΣΤΟΛΟΣ ΚΑΚΛΑΜΑΝΗΣ: Οι αποφάσεις Δούκα και Μπασιάκου ανακαλούνται; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα δείτε, κύριε Πρόεδρε, την υπουργική απόφαση. Ανακαλούνται όλες οι υπουργικές αποφάσεις με τις οποίες έγιναν δεκτές οι γνωμοδοτήσεις, οι οποίες δημιούργησαν δικαιώματα κυριότητας στη Μονή Βατοπεδίου. 
      Τέλος, στα δύο ερωτήματα που ετέθησαν, όσον αφορά στην αποτίμηση του δημοσιονομικού κόστους των φοροαπαλλαγών της Εκκλησίας, στη συγκεκριμένη φάση, αυτή πρακτικά δεν είναι δυνατή στο σύνολό της, διότι για παράδειγμα, αναφέρθηκε ότι προβλέπεται η απαλλαγή των  ναών, των μητροπόλεων και των μοναστηριών από την υποχρέωση υποβολής φόρου κληρονομιάς και δωρεών, εδώ και πάρα πολλά χρόνια και δεν είναι δυνατόν να έχουμε στατιστικά στοιχεία.
      Δεύτερον, επειδή ετέθη το θέμα των εσόδων, θέλω να πω ότι η Εκκλησία της Ελλάδος έχει υποβάλλει τόσο δήλωση ακινήτων, το έντυπο Ε9, οπότε γίνεται η επεξεργασία των ακινήτων και δήλωση Ε.Τ.Α.Κ., Ενιαίου Τέλους Ακινήτου. Αντίθετα, οι μονές του Αγίου Όρους δεν είχαν υποβάλλει έντυπο Ε9. Αυτήν την περίοδο είναι σε εξέλιξη η διασταύρωση, με βάση την  οποία θα προσδιοριστούν γενικά τα νομικά πρόσωπα που φαίνεται να μην έχουν υποβάλλει δήλωση Ε.Τ.Α.Κ.. Από τα αποτελέσματα αυτής της διασταύρωσης –στη διασταύρωση εξετάζονται και τα νομικά πρόσωπα που αφορούν τις Μονές και την Εκκλησία- και με την ολοκλήρωσή της, εντός του έτους, θα ξεκινήσουν να διενεργούνται οι φορολογικοί έλεγχοι, οι οποίοι απαιτούνται. Στη συνέχεια δε όσα νομικά πρόσωπα δεν έχουν υποβάλει τη δήλωση Ε.Τ.Α.Κ. και δεν έχουν υποβάλει έντυπο Ε9, θα τους καταλογιστούν οι προσαυξήσεις που προβλέπει η κείμενη νομοθεσία, δηλαδή ο ν. 3634/2008 και ο ν. 2523/1997. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Ο κ. Αλαβάνος έχει το λόγο για πέντε λεπτά.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας Συνασπισμού Ριζοσπαστικής Αριστεράς): Θα αναφέρω απλώς ερωτήματα τα οποία δεν απαντήθηκαν από τον κύριο Υπουργό και θα τα θέσω πολύ συνοπτικά, για να έχουμε και μία συνοπτική απάντηση. 
      Επανειλημμένα τέθηκε από τον κ. Δραγασάκη το θέμα της δίκης στις 11 Δεκεμβρίου, στην Ξάνθη, η οποία έχει ακριβώς αυτό το μεγάλο ζήτημα, σχετικά με την κυριότητα των εκτάσεων στη λιμνοθάλασσα της Βιστωνίδας. Τι προετοιμασία γίνεται από την Κυβέρνηση; Θα υπάρξει παρέμβαση και ποια; Δηλαδή, θα υπάρξει αυτό που ζητάει όλη η κοινωνία, να επιστρέψουν αυτές οι εκτάσεις στην ιδιοκτησία του δημοσίου; Θα είστε παρόντες ή απόντες στις 11 Δεκεμβρίου; 
      Το δεύτερο που θέλω να σας ρωτήσω είναι το εξής: Στην πορεία κατάρτισης του προϋπολογισμού –και εγώ σας λέω ακόμα και αν δεν το έχετε κάνει στο σχέδιο- μέχρι το Δεκέμβρη, επιχορηγήσεις, προγραμματικές συμφωνίες με την Εκκλησία, θα ενταχθούν στον προϋπολογισμό, προκειμένου να μην υπάρχει αυτή η αδιαφάνεια;
      Τρίτον, ακούμε ότι οι μονές δεν κάνουν Ε9. Τι είναι οι μονές; Ποιος τους έδωσε αυτόν τον τσαμπουκά; Γιατί κάθε πολίτης κάνει το Ε9 και μετά ό,τι φορολογικό ή άλλο παραβιάσει, μπαίνει στους «Τειρεσίες» και στις ποινές; Θα κάνετε έναν πλήρη φορολογικό έλεγχο; 
      Και τέταρτον, κύριε Υπουργέ, θα ήθελα να μου πείτε για τη Μονή Τοπλού που σας ρώτησα. Διαβάζω σήμερα στις Κρητικές εφημερίδες ότι μετά την παρέμβαση του ΣΥ.ΡΙΖ.Α. εδώ στη Βουλή, τις κινητοποιήσεις οικολογικών οργανώσεων κ.λπ., ο τοπικός επιθεωρητής ζήτησε διαχειριστικό έλεγχο της μονής. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εμείς το ζητήσαμε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας Συνασπισμού Ριζοσπαστικής Αριστεράς): Ωραία. Πείτε το και προφορικά.
      Αυτά είναι τα τέσσερα ερωτήματα και αν μπορείτε να έχουμε όσο πιο σαφείς απαντήσεις. Θα είστε στη δίκη παρόντες ή απόντες; 
      ΠΡΟΕΔΡΕΥΩΝ (Αναστάσιος Νεράντζης):  Ορίστε, κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, από τη στιγμή που θα ανακληθούν, με τη σημερινή υπουργική απόφαση, οι προηγούμενες υπουργικές αποφάσεις με τις οποίες αναγνωρίστηκε η κυριότητα της Μονής Βατοπεδίου σε συγκεκριμένες εκτάσεις και θα ανακληθούν και τα πρωτόκολλα παράδοσης της έκτασης, είναι προφανές ότι στη δίκη που θα γίνει το Δεκέμβριο το ελληνικό δημόσιο θα παρουσιαστεί για να υπερασπιστεί την ιδιοκτησία του. Για το θέμα της Μονής Τοπλού στην Κρήτη εμείς δώσαμε εντολή μέσω της Γενικής Διεύθυνσης Οικονομικής Επιθεώρησης να διενεργηθεί διαχειριστικός έλεγχος. Όταν ο διαχειριστικός έλεγχος ολοκληρωθεί θα δώσουμε τα αποτελέσματα αυτού του ελέγχου.
      Όσον αφορά τις υπόλοιπές ερωτήσεις σας, νομίζω ότι έχω απαντήσει στη δευτερολογία μου. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Κυρίες και κύριοι συνάδελφοι κηρύσσεται περαιωμένη η συζήτηση επί της υπ’ αριθμ. 9/19-9-2008 επίκαιρης επερώτησης προς τον Υπουργό Οικονομίας και Οικονομικών Βουλευτών του Συνασπισμού Ριζοσπαστικής Αριστεράς αναφορικά με την απόδοση στο δημόσιο της περιουσίας που σφετερίζονται και ιδιοποιούνται η Εκκλησία και οι μονές του Αγίου Όρους και άρση παντός είδους απαλλαγών από φορολογικές υποχρεώσεις της Εκκλησίας και των μονών του Αγίου Όρους. 
      Κυρίες και κύριοι συνάδελφοι έχουν διανεμηθεί τα Πρακτικά των Συνεδριάσεων ΛΔ΄ Τρίτης 23-9-2008, ΛΕ΄ Τετάρτης 24-9-2008, ΛΣΤ΄ Πέμπτης 25-9-2008, ΛΖ΄ Τρίτης 30-9-2008, ΛΗ’ Τετάρτης 1-10-2008 (πρωί), ΛΘ΄ Τετάρτης 1-10-2008 (απόγευμα), Μ΄ Πέμπτης 2-10-2008, ΜΑ΄ Παρασκευής 3-10-2008, και παρακαλώ για την επικύρωσή τους με ευθύνη του Προεδρείου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς, τα Πρακτικά των Συνεδριάσεων ΛΔ΄ Τρίτης 23-9-2008, ΛΕ΄ Τετάρτης 24-9-2008, ΛΣΤ΄ Πέμπτης 25-9-2008, ΛΖ΄ Τρίτης 30-9-2008, ΛΗ’ Τετάρτης 1-10-2008 (πρωί), ΛΘ΄ Τετάρτης 1-10-2008 (απόγευμα), Μ΄ Πέμπτης 2-10-2008 και  ΜΑ΄ Παρασκευής 3-10-2008 επικυρώθηκαν. 
      Σήμερα, κύριοι συνάδελφοι, λήγουν οι εργασίες της Γ΄ σύνθεσης του Τμήματος Διακοπών Εργασιών της Βουλής και η Ολομέλεια της Βουλής θα συνέλθει τη Δευτέρα 6 Οκτωβρίου 2008 και ώρα 11 πρωινή. 
      Κυρίες και κύριοι συνάδελφοι δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
     Με τη συναίνεση του Σώματος και ώρα 12.50’ λύεται η συνεδρίαση για την προσεχή Δευτέρα  6 Οκτωβρίου 2008  και ώρα 11.00΄, με αντικείμενο εργασιών του Σώματος α) Ανακοίνωση του Προεδρικού Διατάγματος για τη λήξη των εργασιών της Α΄ Συνόδου, β) Αγιασμός για την έναρξη των εργασιών της Β΄ Συνόδου από τον Μακαριώτατο Αρχιεπίσκοπο Αθηνών και Πάσης Ελλάδος κ. Ιερώνυμο και τα μέλη της Διαρκούς Ιεράς Συνόδου, σύμφωνα με την ειδική ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ   



Τελευταία Αποθήκευση:	8/10/2008 12:23:00 μμ	Από:	A.marini
Εκτυπώθηκε:	8/10/2008 12:20:00 μμ

