ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΞΑ’
Δευτέρα 15 Νοεμβρίου 2004

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επί Προσωπικού θέματος, σελ.
2. Επί Διαδικαστικού θέματος, σελ.
3. Ανακοινώνεται ότι το Ανώτατο Συμβούλιο Επιλογής Προσωπικού, ΑΣΕΠ, κατέθεσε την ετήσια έκθεσή του για το έτος 2003, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 16 Νοεμβρίου 2004, σελ.
 4. Συζήτηση επικαίρων ερωτήσεων:
α) Προς τον Υπουργό Απασχόλησης και Κοινωνικής Προστασίας και Τροφίμων: i) σχετικά με την καταβολή των ασφαλιστικών εισφορών στον Οργανισμού Γεωργικών Ασφαλίσεων όλη τη χρονιά κ.λπ., σελ.
ii)  σχετικά με τις δυσλειτουργίες που παρουσιάζονται στους οργανισμούς που ασκούν κοινωνική πολιτική κ.λπ., σελ.
β) Προς τον Υπουργό Μεταφορών και Επικοινωνιών σχετικά με την ενδεχόμενη αύξηση στις τιμές των εισιτηρίων των αστικών συγκοινωνιών της Αθήνας κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης σχετικά με τις δράσεις της πολιτείας για τον περιορισμό του Σακχαρώδους Διαβήτη, σελ.
δ) Προς την Υπουργό Εθνικής Παιδείας και Θρησκευμάτων σχετικά με την οικονομική ενίσχυση του Δημοκρίτειου Πανεπιστημίου Θράκης, σελ.
5) Συζήτηση επερώτησης Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων σχετικά με τη μείωση του αγροτικού εισοδήματος, σελ.

ΟΜΙΛΗΤΕΣ
Α. Επί προσωπικού θέματος:
ΑΡΓΥΡΗΣ Ε., σελ.
ΜΠΑΣΙΑΚΟΣ Ε., σελ.
ΠΑΠΟΥΤΣΗΣ Χ., σελ.
ΠΑΣΧΑΛΙΔΗΣ Γ., σελ.
ΣΟΥΡΛΑΣ Γ., σελ.
ΧΑΤΖΗΓΑΚΗΣ Σ., σελ.
ΧΑΤΖΗΜΙΧΑΛΗΣ Φ., σελ.
Β. Επί Διαδικαστικού θέματος:
ΠΑΠΟΥΤΣΗΣ Χ., σελ.
ΣΟΥΡΛΑΣ Χ. σελ.
 Γ.  Επί των Επικαίρων ερωτήσεων:
ΑΓΓΕΛΟΠΟΥΛΟΣ Ν., σελ.
ΚΑΝΕΛΛΗ Λ., σελ.
ΚΕΓΚΕΡΟΓΛΟΥ Β., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΤΑΛΙΑΔΟΥΡΟΣ Σ., σελ.
ΧΟΥΡΜΟΥΖΙΑΔΗΣ Γ., σελ.

Δ. Επί της Επερώτησης:
ΑΡΓΥΡΗΣ Ε., σελ.
ΔΡΙΒΕΛΕΓΚΑΣ Ι., σελ.
ΚΑΤΣΙΦΑΡΑΣ Α., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΠΑΣΙΑΚΟΣ Ε., σελ.
ΠΑΠΟΥΤΣΗΣ Χ., σελ.
ΣΙΔΗΡΟΠΟΥΛΟΣ Α., σελ.
ΤΣΙΟΓΚΑΣ Δ., σελ.
ΧΑΤΖΗΜΙΧΑΛΗΣ Φ., σελ.


     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ Α΄
     ΣΥΝΕΔΡΙΑΣΗ ΞΑ΄
     Δευτέρα 15 Νοεμβρίου 2004
     Αθήνα, σήμερα στις 15 Νοεμβρίου 2004, ημέρα Δευτέρα και ώρα 18.22΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από το κ. Βασίλειο Κεγκέρογλου, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Πιερίας κ. ΑΝΤΩΝΙΟΣ ΚΑΡΠΟΥΖΑΣ κατέθεσε αναφορά με την οποία ζητεί την επίλυση λειτουργικών, κτιριακών και συγκοινωνιακών προβλημάτων που αντιμετωπίζουν οι φοιτούντες στο ΤΕΙ Θεσσαλονίκης.
     2) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμαρχος Βουκολίων ζητεί την αποκατάσταση των ζημιών από τις βροχοπτώσεις της 5ης και 6ης Νοεμβρίου.
     3) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί τη μονιμοποίηση του γεωπονικού και λοιπού προσωπικού με σύμβαση εργασίας ιδιωτικού δικαίου ορισμένου χρόνου σε υπηρεσίες του Νομού Χανίων.
     4) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμαρχος Βουκολίων ζητεί επιχορήγηση για την κατασκευή νέου αγωγού ύδρευσης στο Δήμο του.
     5) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Δημοτικό Διαμέρισμα Ροδιάς, Δήμου Γαζίου, ζητεί την επίλυση προβλημάτων όπως βιολογικός καθαρισμός, κατασκευή κόμβου Παλαιοκάστρου κ.λπ.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Προοδευτικός Σύλλογος Ελούντας ζητεί την ένταξη του περιφερειακού δρόμου του Σκίσματος Ελούντας στο ΠΕΠ Κρήτης.
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος «ΥΨΗΛΑΝΤΗΣ» και η Συντονιστική Επιτροπή Αποφοίτων Ιατρικών Σχολών Πανεπιστημίου Εξωτερικού πλην Ε.Ε. ζητεί τη νομοθετική ρύθμιση του ζητήματος της αναγνώρισης και ισοτιμίας πτυχίων ιατρικής και οδοντιατρικής του εξωτερικού.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί τη χρηματοδότηση του έργου του Βιολογικού Καθαρισμού Νεάπολης – Βουλισμένης – Λατσίδας.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης ζητεί τη χρηματοδότηση του έργου της διαρρύθμισης του Παλιού Γυμνασίου Νεάπολης.
     10) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την αποδοχή του αιτήματος της Επιστημονικής Εταιρείας Μελέτης Φερών – Βελεστίνου – Ρήγα για οικονομική ενίσχυση.
     11) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την αποδοχή του αιτήματος της Πολιτιστικής Εστίας Μικρασιατών και Ποντίων του Δήμου Φερών «Αλύτρωτες Πατρίδες» για οικονομική ενίσχυση.
     12) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Εκκλησιαστική Επιτροπή του Δ.Δ. Κλειδωνιάς Δήμου Κόνιτσας ζητεί οικονομική ενίσχυση για την ανακατασκευή του νεκροταφείου της Κλειδωνιάς.
     13) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Δημοκρατική Κίνηση Επαγγελματιών – Βιοτεχνών – Εμπόρων Θεσσαλονίκης ζητεί την εφαρμογή ενιαίου ωραρίου για όλα τα καταστήματα κ.λπ.
     14) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος και το Δημοτικό Συμβούλιο Δήμου Νάουσας Ημαθίας ζητεί την επαναλειτουργία της ΤΡΙΚΟΛΑΝ και την προστασία των ανέργων.
     15) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Δήμαρχος Μεθάνων ζητεί την αλλαγή των δρομολογίων της γραμμής Αργοσαρωνικού.
     16) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Πρόεδρος και οι Τοπικοί Σύμβουλοι του Δ.Δ. Πλατάνου του Δήμου Αλμυρού Ν. Μαγνησίας ζητούν να ξαναγίνει το Δ.Δ. Πλατάνου Κοινότητα ή και Δήμος.
     17) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Βόλου ζητεί τη συμμετοχή της Τοπικής Αυτοδιοίκησης του Πολεοδομικού Συγκροτήματος  Βόλου στο Δ.Σ. του οργάνου που ασχολείται με τη διαχείριση και λειτουργία του Φυσικού Αερίου δηλαδή την ΕΠΑ.
     18) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Νίκαιας ζητεί επιχορήγηση για αντιπλημμυρικά έργα προστασίας των Δ.Δ. Ζαππείου και Καλού Νερού.
     19) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την αποδοχή του αιτήματος της Ελληνικής Ομάδας Διάσωσης Μαγνησίας σχετικά με τη συλλογή ανθρωπιστικής βοήθειας για τους εκτοπισμένους σε καταυλισμούς στο Σουδάν
     20) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία Οργανώσεις Πολιτών Δήμου Γλυκών Νερών διαμαρτύρονται για την καθυστέρηση επίλυσης του αποχετευτικού προβλήματος της περιοχής Βορείων Μεσογείων Ανατολικής Αττικής.
     21) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νίκαιας Λάρισας ζητεί έκτακτη χρηματοδότηση για την κατασκευή αντιπλημμυρικών έργων.
     22) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Αλιευτικός Σύλλογος Δρεπάνου «Ο ΑΓ. ΑΔΡΙΑΝΟΣ» ζητεί τη διάθεση περιπολικού σκάφους στη Λιμενική Αρχή Τολού.
     23) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την επιχορήγησή της μέσω του Κρατικού Προϋπολογισμού για την κάλυψη λειτουργικών αναγκών.
     24) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την επιχορήγησή της μέσω του Κρατικού Προϋπολογισμού για την κάλυψη λειτουργικών αναγκών.
     25) Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την επιχορήγησή της μέσω του Κρατικού Προϋπολογισμού για την κάλυψη λειτουργικών αναγκών.
     26) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Περιφερειακή Ένωση Κεντρικής Μακεδονίας του Πανελλήνιου Συνδέσμου Τυφλών ζητεί τη δημοσιοποίηση του Ιδρύματος Προστασίας Τυφλών Βορείου Ελλάδος «Ο ΗΛΙΟΣ», την αντιμετώπιση του προβλήματος ανεργίας των τυφλών κ.λπ.
     27) Ο Βουλευτής Αθήνας κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία η Περιφερειακή Ένωση Κεντρικής Μακεδονίας του Πανελλήνιου Συνδέσμου Τυφλών ζητεί τη δημοσιοποίηση του Ιδρύματος Προστασίας Τυφλών Βορείου Ελλάδος «Ο ΗΛΙΟΣ», την αντιμετώπιση του προβλήματος ανεργίας των τυφλών κ.λπ.
     28) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την εγγραφή σε νέο κωδικό της επιχορήγησης της ΕΣΑΕΑ και των Οργανώσεων Μελών της.
     29) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία τα Διοικητικά Συμβούλια των Εργαζομένων των Εταιρειών AREVA HELLAS και SCHNEIDER ELECTRIC διαμαρτύρονται για την πρόθεση της ΔΕΗ να προχωρήσει σε Διεθνείς Διαγωνισμούς για την προμήθεια υλικών και μετασχηματιστών.
     30) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Νάουσας ζητεί την επαναλειτουργία της ΤΡΙΚΟΛΑΝ, να μη γίνουν νέες απολύσεις στα ΚΛΩΣΤΗΡΙΑ ΝΑΟΥΣΗΣ καθώς και τη λήψη μέτρων προστασίας των ανέργων.
     31) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Δ.Σ. του Σωματείου Διδασκόντων με το Π.Δ. 407/80 Πανεπιστημίου Θεσσαλίας ζητεί την επίλυση εργασιακών προβλημάτων των διδασκόντων.
     32) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία ο Δήμαρχος Νάουσας Ημαθίας ζητεί τη λήψη μέτρων για την επαναλειτουργία του εργοστασίου ΤΡΙΚΟΛΑΝ.
     33) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η κυρία Βασιλική Κόκλα, καταγγέλλει παράνομες προσλήψεις ωρομίσθιων καθηγητών στο Μουσικό Γυμνάσιο Τρικάλων.
     34) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Ομοσπονδία Επαγγελματοβιοτεχνών και ο Εμπορικός Σύλλογος Τρικάλων ζητεί την ένταξη του Νομού Τρικάλων στις ειδικές ζώνες κινήτρων του νέου αναπτυξιακού νόμου.
     35) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο κ. Ηρακλής Αλμπάνης, κάτοικος Καλαμπάκας Τρικάλων, καταγγέλλει ως αναιτιολόγητες τις τοποθετήσεις Υποδ/ντών στο ΤΕΕ Καλαμπάκας.
     36) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμος Νίκαιας Λάρισας ζητεί έκτακτη χρηματοδότηση για την κατασκευή αντιπλημμυρικών έργων σε οικισμούς του.
     37) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Πολιτιστικός Σύλλογος Κατοίκων Δ.Δ. ΤΖΙΒΑ του Δήμου Τεγέας Αρκαδίας ζητεί την άμεση αποκατάσταση των αθίγγανων της περιοχής του.
     38) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί την τροποποίηση διατάξεων του Ν. 2817/2000.
     39) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία η Ένωση Συλλόγων Ηραίας Αρκαδίας ζητεί την άμεση κατασκευή νέας γέφυρας στο Λάδωνα ποταμό.
     40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις σχέσεις της χώρας μας με τη Μόσχα.
     41) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις μεταθέσεις υπαλλήλων του Υπουργείου Εσωτερικών.
     42) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Υπαλλήλων και Εργατοτεχνιτών Ελληνικών Αμυντικών Συστημάτων (ΕΒΟ – ΠΥΡΚΑΛ) Αιγίου ζητεί την ικανοποίηση αιτημάτων όπως η υπογραφή συμβάσεων και οι προαγωγές των εργαζομένων στην ΕΒΟ – ΠΥΡΚΑΛ Αιγίου.
     43) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων στα Κεντρικά Γραφεία των Ελληνικών Αμυντικών Συστημάτων ΑΒΕΕ ζητεί την εκπόνηση Επιχειρησιακού Σχεδίου για την ανάπτυξη και προοπτική της εταιρείας.
     44) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Αγροτικός Αλιευτικός Σύλλογος Καρύστου ζητεί την εφαρμογή των άρθρων 1 και 3 του Κανονισμού ΕΚ/1626/94/27.6.1994 του Συμβουλίου (ΕΕΕΚ L 171/1).
     45) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Ένωση Υπαλλήλων Οικονομικών Εμπορικών Υποθέσεων ζητεί την αντιμετώπιση των υπηρεσιακών προβλημάτων των υπαλλήλων της και την αναδιάρθρωση της Κ.Υ. και των Γραφείων ΟΕΥ.
     46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις τιμές διάθεσης του τσιμέντου από της ελληνικές τσιμεντοβιομηχανίες στην εγχώρια αγορά.
     47) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία τα Συνταξιουχικά Σωματεία  ΙΚΑ – ΤΕΒΕ – ΤΑΕ – ΤΣΑ – ΝΑΤ Ανατολικής Μακεδονίας – Θράκης ζητούν την αύξηση των συντάξεων των μελών τους.
     48) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Κάρλας Μαγνησίας ζητεί να οριστεί άμεσα ο νέος Πρόεδρος του ΔΣ του Φορέα Διαχείρισης της Κάρλας.
     49) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμος Ολύμπου Λάρισας ζητεί οικονομική ενίσχυση για την αποκατάσταση της στέγης του Γυμνασίου – Λυκείου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 692/12-5-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 150/3-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Σ. Κουτμερίδης, σας πληροφορούμε τα εξής:
     1. Ο επιτυχής συμβιβασμός που επιτεύχθηκε στο Συμβούλιο Υπουργών, στις 22.4.04 στο Λουξεμβούργο, για την αναθεώρηση του καθεστώτος του βαμβακιού, αφορά μεταξύ άλλων τη δημιουργία από την Ευρωπαϊκή Επιτροπή ενός μηχανισμού παρακολούθησης των εξελίξεων της διεθνούς αγοράς βαμβακιού. Στο κείμενο του συμβιβασμού, αναφέρεται ότι το 2009 θα υπάρξει μόνο μία έκθεση της Ε.Ε. προς το Συμβούλιο και το Κοινοβούλιο πάνω στην εφαρμογή του μηχανισμού, αντί της δυνατότητας λήψεως νομοθετικών μέτρων, όπως προέβλεπε η πρόταση της Ευρωπαϊκής Επιτροπής, με κίνδυνο σημαντικής μείωσης της κοινοτικής στήριξης.
     Σημειώνεται ότι η σύνδεση του καθεστώτος ενίσχυσης του βαμβακιού με την παραγωγή του προϊόντος στη Νότια Αφρική, είναι ένα θέμα που έχει προκύψει από παλαιότερα και δε δημιουργήθηκε τον Απρίλιο στο Λουξεμβούργο. Ήδη μετά το Ευρωπαϊκό Συμβούλιο της Σεβίλλης το 2002, είχε τεθεί το θέμα της περιορισμένης ανταγωνιστικότητας του βαμβακιού των Αφρικανικών χωρών εξαιτίας της στήριξης που τυγχάνουν τα προϊόντα στις ΗΠΑ και την ΕΕ.
     2. Παρά τη συζήτηση για το βαμβάκι της Ν. Αφρικής, στο Συμβούλιο Υπουργών στο Λουξεμβούργο εξασφαλίστηκε η βελτίωση της στήριξης του βάμβακος. Η εγγυημένη έκταση για το βαμβάκι, για τη Χώρα ανέρχεται αντί για τα 3.400.000 στρέμματα της πρότασης της Ευρωπαϊκής Επιτροπής, στα 3.700.000 στρέμματα (έκταση που καλλιεργήθηκε κατά τα έτη 2002 και 2003) με μέσο όρο επιδότησης ο οποίος υπερβαίνει τα 151 ευρώ το στρέμμα. Η στήριξη των 3.000.000 στρεμμάτων είναι απόλυτα διασφαλισμένη. Σε περίπτωση υπέρβασης της εγγυημένης έκτασης των 3.700.000 στρεμμάτων η συνυπευθυνότητα εφαρμόζεται αναλογικά μόνο στα 700.000 στρέμματα και η όποια μείωση λόγω συνυπευθυνότητας είναι αναλογική για όλους και αφορά μέρος μόνο. της στρεμματικής ενίσχυσης.
     Με βάση την αναθεώρηση δεν προκύπτει καμία μείωση για την ενίσχυση που λαμβάνει ο βαμβακοπαραγωγός. Αντίθετα προστέθηκαν 65 εκατ. ευρώ το χρόνο στις άμεσες ενισχύσεις.
     Η αποδεσμευμένη επιδότηση στο βαμβάκι ανέρχεται σε ποσοστό 65% (ή 96,7 ευρώ/στρέμμα) αντί για 60% (ή 79,5 Ε) που είχε προταθεί από την Ευρωπαϊκή Επιτροπή. Δηλαδή για το αποσυνδεδεμένο μέρος ή ενίσχυση εξασφαλίστηκε και είναι, μετά την επιτευχθείσα αύξηση 96,7 ευρώ/στρέμμα.
     Ως προς τη δεσμευμένη ενίσχυση, για τα πρώτα 3.000.000 στρέμματα η ενίσχυση ανέρχεται περίπου στα 59,4 ευρώ το στρέμμα, ενώ για τα υπόλοιπα 700.000 στρέμματα στα 34,3 ευρώ ανά στρέμμα. Ο μέσος σταθμισμένος όρος που θα ισχύσει για όλους τους βαμβακοκαλλιεργητές θα είναι 54,6 ευρώ ανά στρέμμα.
     Από τα 96,7 ευρώ της αποσυνδεδεμένης και τα 54,6 ευρώ της δεσμευμένης, προκύπτει η συνολική ενίσχυση των 151,00 ευρώ/στρέμμα για το βαμβάκι. Το ποσό θα καταβάλλεται ανεξαρτήτως ύψους παραγωγής, κατά συνέπεια χωρίς την ανάγκη αυξημένου κόστους παραγωγής λόγω μεγιστοποίησης του ύψους της παραγωγής, όπως συμβαίνει τώρα. Ο παραγωγός θα αποκομίζει έτσι πολύ υψηλότερο καθαρό εισόδημα. Αν καλλιεργήσει κάτι άλλο θα εισπράξει την αποδεσμευμένη ενίσχυση των 96,7 ευρώ/στρέμμα.
     Καμία συμφωνία για μείωση της οικονομικής απολαβής ανά στρέμμα δεν αποφασίστηκε στο Συμβούλιο των Υπουργών, για τους καλλιεργητές που θα έχουν υψηλές αποδόσεις.
     Επισημαίνεται, ότι η μορφή χορήγησης της ενίσχυσης «ποσοστό αποδεσμευμένης-ποσοστό δεσμευμένης ενίσχυσης» υιοθετήθηκε αρχικά κατά την αναθεώρηση της ΚΛΠ των υπολοίπων προϊόντων η οποία προηγήθηκε τον Ιούνιο του 2003. Η κυβέρνηση δε μπορούσε άλλωσrε να αλλάξει αστή τη συμφωνία, βελτίωσε όμως σημαντικά τη στήριξη και το καθαρό εισόδημα των βαμβακοκαλιεργητών.
     Ο Υφυπουργός
     Ε. ΜΠΑΣΙΑΚΟΣ»
     2. Στην με αριθμό 709/14-4-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Φ90022/12111/619/4-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή ο Βουλευτής κ. Μάνος Φραγκιαδουλάκης και η οποία διαβιβάσθηκε στην υπηρεσία μας την 18-5-2004 και σχετικά με τα θέματα που θίγονται σε αυτήν, σας γνωρίζουμε τα ακόλουθα:
     1. Η ειδική εισφορά που καταβάλλουν οι συνταξιούχοι ανάλογα με το ποσό της σύνταξής τους, που θεσπίστηκε με το αρ. 60 του Ν. 2084/92, θεωρήθηκε ως συνεισφορά της τάξης των συνταξιούχων προς το κοινωνικοασφαλιστικό σύστημα της χώρας για τον επαναπροσδιορισμό και την αναζήτηση τρόπων διασφάλισης της βιωσιμότητάς του.
     Όπως όμως έχει εξαγγελθεί από την Κυβέρνηση, η εν λόγω ειδική εισφορά που παρακρατείται από τις χορηγούμενες από τους ασφαλιστικούς οργανισμούς συντάξεις, καταργείται σε σύντομο χρονικό διάστημα και ήδη προωθείται σχετική διάταξη για την οριστική διευθέτηση του θέματος. Ήδη, έχουν δοθεί οδηγίες στους ασφαλιστικούς οργανισμούς, προκειμένου να προβούν στις απαραίτητες ενέργειες, ώστε από 1/7/2004 τα ποσά των συντάξεων να αποδίδονται στους συνταξιούχους χωρίς την παρακράτηση υπέρ ΛΑΦΚΑ.
     2. Πέραν του μέτρου της κατάργησης της ειδικής εισφοράς, που συντελεί έστω και σε μικρό βαθμό στην ενίσχυση του εισοδήματος των συνταξιούχων, έχει εξαγγελθεί και πολύ σύντομα πρόκειται να καταργήσει την ειδική εισφορά υπέρ ΛΑΦΚΑ που καταβάλλουν οι συνταξιούχοι ανάλογα με το ποσό της σύνταξής τους. Επιπλέον, έχει προαναγγελθεί η αύξηση του ΕΚΑΣ από 1/1/2005 καθώς και η επανεξέταση των προϋποθέσεων χορήγησης του ανωτέρω επιδόματος, προκειμένου να διευρυνθεί ο κύκλος των δικαιούχων. Τέλος, με τις αυξήσεις των συντάξεων που θα κινούνται πάνω από τον πληθωρισμό η Πολιτεία εξαντλώντας τις δημοσιονομικές δυνατότητες πρόκειται να ενισχύσει την αγοραστική δύναμη των συνταξιούχων.
     3.Όσον αφορά το θέμα της χορήγησης από το ΙΚΑ-ΕΤΑΜ της προσαύξησης λόγω οικογενειακών βαρών στη γυναίκα-συνταξιούχο του Ιδρύματος για ,τον σύζυγο της με τους ίδιους όρους και προϋποθέσεις με τις οποίες δικαιούται την προσαύξηση ο άνδρας συνταξιούχος του Ιδρύματος για τη σύζυγο του, επισημαίνουμε ότι έχει ήδη υλοποιηθεί μετά την υιοθέτηση της σχετικής νομολογίας του ΣτΕ. Έτσι παύει να αποτελεί προϋπόθεση για τη χορήγηση προσαύξησης στη γυναίκα συνταξιούχο του Ιδρύματος η απορία και η αναπηρία του συζύγου, και πλέον σε κάθε περίπτωση απονομής σύνταξης λόγω γήρατος ή αναπηρίας το βασικό ποσό σύνταξης προσαυξάνεται λόγω οικογενειακών βαρών για τον σύζυγο ή την σύζυγο, που δεν εργάζεται και δεν συνταξιοδοτείται από οποιοδήποτε ασφαλιστικό οργανισμό ή το δημόσιο.
     Η ανωτέρω αντιμετώπιση δεν αφορά μόνο νέες αιτήσεις συνταξιοδότησης αλλά και εκείνες που βρίσκονται σε εκκρεμότητα, όσο και συντάξεις που έχουν ήδη απονεμηθεί και η προσαύξηση δεν εχορηγείτο, δεδομένου ότι ο σύζυγος δεν πληρούσε την προϋπόθεση να είναι άπορος και ανάπηρος. Στην τελευταία αυτή περίπτωση θα πρέπει να υποβληθεί αίτηση που έχει το χαρακτήρα όχλησης και τα οικονομικά αποτελέσματα θα ανατρέξουν στην ημερομηνία υποβολής της αρχικής αίτησης και πάντως όχι πέραν της 5ετίας από την ημερομηνία υποβολής της αίτησης- όχλησης.
     4. Όσον αφορά το θέμα της χορήγησης της προσαύξησης οικογενειακών βαρών ανεξάρτητα από το αν χορηγείται και στον έτερο συνταξιούχο σύζυγο προσαύξηση ή προκειμένου περί εργαζόμενου ανεξάρτητα από το γεγονός της εργασίας σας γνωρίζουμε ότι είναι επιλογή του νομοθέτη να ενισχύσει την κατηγορία των λόγω γήρατος ή αναπηρίας έγγαμων συνταξιούχων του ΙΚΑ-ΕΤΑΜ, των οποίων ο/η σύζυγος δεν εργάζεται και δεν λαμβάνει σύνταξη. Η επιλογή αυτή είναι θεμιτή και συνταγματικώς επιτρεπτή ( αφού προστατεύει τις κατά τεκμήριο οικονομικά ασθενέστερες τάξεις συνταξιούχων του ΙΚΑ-ΕΤΑΜ, που έχουν αυξημένες υποχρεώσεις λόγω οικογενειακών βαρών, λόγω μη εργασίας του συζύγου τους ή μη απόληψης εκ μέρους του οιασδήποτε σύνταξης) και δεν αντίκειται ούτε στην αρχή της ισότητας (άρθρο 4 Συντάγματος), ούτε στην προστασία 'της οικογένειας (άρθρο 21 Συντάγματος).
     Επισημαίνεται ότι για τον υπολογισμό της σύνταξης των ασφαλισμένων του ΙΚΑ, που όταν εργάζονταν ελάμβαναν μισθό από τον εργοδότη, προσαυξημένο κατά το αντίστοιχο επίδομα οικογενειακών βαρών για τη σύζυγο και τα τυχόν τέκνα τους λαμβάνεται υπόψη σε κάθε περίπτωση το σύνολο των αποδοχών τους, πλην των δώρων εορτών, (επομένως και το επίδομα οικογενειακών βαρών), που έλαβαν κατά τα πέντε ημερολογιακά έτη που προηγούνται του έτους υποβολής της αίτησης συνταξιοδότησης δια του αριθμού των ημερών εργασίας που έχει πραγματοποιήσει εντός της αυτής χρονικής περιόδου. Ο συνυπολογισμός του επιδόματος οικογενειακών βαρών που ελάμβαναν όταν εργάζονταν έχει ως απoτ_λεσμα την αύξηση της βάσης υπολογισμού της σύνταξης και, επομένως;- του ίδιου του ποσού της σύνταξης.
     Κατά συνέπεια, η προσαύξηση του άρθρου 29 παρ. 3 του α.ν. 1846/51, η οποία σημειωτέον είναι προσαύξηση σύνταξης (του ήδη καταστάσαντος συνταξιούχου λόγω γήρατος ή αναπηρίας) και όχι προσαύξηση μισθού λόγω οικογενειακών βαρών αποτελεί επιπρόσθετη κοινωνική παροχή (άσχετο με το χορηγούμενο κατά το χρονικό διάστημα παροχής εργασίας, ως άνω επίδομα οικογενειακών βαρών) και για το λόγο αυτό η χορήγησή της , όχι αδιακρίτως, αλλά υπό προϋποθέσεις, είναι νομικά θεμιτή.
     Επιπλέον, για την προσαύξηση αυτή (του άρθρου 29 παρ. 3 του α.ν. 1846/51) δεν έχουν καταβληθεί ούτε από τους συνταξιούχους, όταν αυτοί εργάζονταν, ούτε από τους εργοδότες τους ασφαλιστικές εισφορές στο ΙΚΑ. Δεν συνδέεται, λοιπόν, η ως άνω προσαύξηση στις συντάξεις γήρατος και αναπηρίας με οποιαδήποτε αντιπαροχή των συνταξιούχων και ειδικότερα δεν συνδέεται με την εργασία, που παρείχαν αυτοί ,όταν εργάζονταν.
     Συνεπώς, δεν νοείται αναλογική εφαρμογή και επέκταση της ισχύος των αποφάσεων 3/2001 Α.Ε.Δ. και 2944/2000ΣτΕ επί του συγκεκριμένου θέματος, διότι οι αποφάσεις αυτές κρίνουν τη συνταγματικότητα άλλων, εντελώς διαφορετικών σε περιεχόμενο διατάξεων, αναφέρονται δε σε προσαυξήσεις μισθού τακτικών υπαλλήλων του Δημοσίου και των ΝΠΔΔ, που συνδέονται άμεσα με παρεχόμενη εκ μέρους τούτων εργασία, για την οποία ο εργοδότης τους (Ελληνικό Δημόσιο, ΝΠΔΔ κλπ) δεν πρέπει να κάμει διακρίσεις, που δεν συνδέονται με τη φύση της.
     Οι ανωτέρω δικαστικές αποφάσεις δεν εφαρμόζονται σε πρόσθετες συνταξιοδοτικές παροχές, που χορηγούνται από τον οικείο ασφαλιστικό οργανισμό, βάσει θεμιτών και συνταγματικά επιτρεπτών κριτηρίων, σε συγκεκριμένη κατηγορία συνταξιούχων του, που χρήζει ιδιαίτερης προστασίας, χωρίς ποτέ να έχουν καταβληθεί γι΄ αυτές ασφαλιστικές εισφορές. Οι 1261/94,2568/92 αποφάσεις ΣτΕ, ερμηνεύοντας τη διάταξη του άρθρου 29 παρ. 3 του α.ν. 1846/51, έκριναν συνταγματικώς θεμιτές τις προϋποθέσεις που τάσσει ο νόμος αυτός, για τη χορήγηση της προκείμενης προσαύξησης.
     Ο Υπουργός
     Π. ΠΑΝΑΓΙΩΤΟΠΟΥΛΟΣ»
      3. Στην με αριθμό 1123/27-5-04 ερώτηση του Βουλευτή κ. Γιάννη Γιαννέλλη δόθηκε με το υπ’ αριθμ. Β-471/2-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1123/27-5-04, που κατέθεσε στη Βουλή ο Βουλευτής κ. Γιάννης Γιαννέλλnς, σχετικά με το όριο ηλικίας των λεωφορείων Κ.Τ.Ε.Λ., σας πληροφορούμε τα παρακάτω:
     1. Σύμφωνα με το άρθρο 11, παρ. 1 του ν. 2963/2001 (Α΄ 268), τα αστικά και υπεραστικά λεωφορεία των συγκοινωνιακών φορέων (Κ.Τ.Ε.Λ., Κ.Τ.Ε.Λ. Α.Ε., Δ.Ε.Α.Σ. ΚΩ ΚΑΙ ΡΟΔΑ), όταν τίθενται για πρώτη φορά σε κυκλοφορία, είτε καινουργή είτε μεταχειρισμένα, πρέπει να είναι ηλικίας μέχρι έντεκα (11) ετών από το έτος κατασκευής του πλαισίου, του έτους αυτού μη συμπεριλαμβανομένου. Μετά τη συμπλήρωση είκοσι τριών (23) ετών από το έτος κατασκευής του πλαισίου, του έτους αυτού μη συμπεριλαμβανομένου, αυτά αποσύρονται υποχρεωτικά από την εκτέλεση του συγκοινωνιακού έργου. Η ρύθμιση αυτή εφαρμόζεται και για τα κυκλοφορούντα αστικά και υπεραστικά λεωφορεία των υπόψη συγκοινωνιακών φορέων.
     Επίσης με το άρθρο 20 (παραγρ. 4, περίπτωση στ') του ν.3185/2003 (Α΄ 229) καθορίστηκε ότι για τα λεωφορεία των Κ.Τ.Ε.Λ. νήσων με πληθυσμό κατά την τελευταία απογραφή μέχρι 3000 κατοίκους, το όριο ηλικίας των είκοσι τριών (23) ετών εφαρμόζεται από 1-1-2006.
     Το όριο ηλικίας των 23 ετών εφαρμόστηκε κυρίως για λόγους οδικής ασφάλειας, αλλά και για τη βελτίωση της ποιότητας των παρεχόμενων υπηρεσιών με σύγχρονα λεωφορεία, καθώς και τη μείωση του κόστους συντήρησης των μέσων αυτών.
     2. Με το άρθρο 12 του ν. 2963/2001 (Α' 268) όπως τροποποιήθηκε με την παράγραφο 4 του άρθρου 20 του ν. 3185/2003 (Α΄ 229) προβλέπονται ρυθμίσεις για τον εκσυγχρονισμό υποδομών και λεωφορείων, και εκτός των άλλων, παρέχονται από το ΥΠ.Μ.Ε ενισχύσεις για την αντικατάσταση αστικών και υπεραστικών λεωφορείων των Κ.Τ.Ε.Λ. ή των ιδιοκτητών μετοχών αυτών. Συγκεκριμένα, για αγορά καινούργιων λεωφορείων διατίθεται ποσοστό 30% της τιμής κτήσης αυτών από το Πρόγραμμα Δημοσίων Επενδύσεων (Π.Δ.Ε.) και επιπλέον ποσοστό 10% από τον ειδικό λογαριασμό του Υπουργείου. Για αγορά μεταχειρισμένων λεωφορείων, διατίθεται ποσοστό 10% της τιμής κτήσης από το Π.Δ.Ε και επιπλέον 5% από τον ειδικό λογαριασμό. Σε περιπτώσεις συνένωσης, τα παραπάνω ποσοστά αυξάνονται στο 35% για καινούργια λεωφορεία και στο 15% για μεταχειρισμένα, από το Π.Δ.Ε και όταν πρόκειται για Κ-Τ.Ε.Λ. μεμονωμένων νήσων (που δεν αποτελούν νομό) το ποσοστό για καινούργια λεωφορεία που βαρύνει τον ειδικό λογαριασμό, ανέρχεται στο 15%.
     Το συνολικό ποσό που υπολογίζεται να δοθεί από το Π.Δ.Ε ανέρχεται στα 88 εκατομμύρια ευρώ από τα οποία ήδη τα 35 εκατομμύρια έχουν δοθεί σε δικαιούχους και εκκρεμούν αιτήσεις για ενισχύσεις 23 εκατομμυρίων ευρώ. Τα υπόλοιπα 30 εκατομμύρια αναμένεται να ζητηθούν μέχρι το τέλος Αυγούστου που λήγει και η προθεσμία για την κατάθεση των αιτήσεων για χρηματοδότηση.
     3. Για τον καθορισμό του ως άνω νέου νομοθετικού πλαισίου ζητήθηκαν και οι απόψεις των συνδικαλιστικών οργανώσεων των εμπλεκομένων στις μεταφορές αυτές φορέων, και δεν εξετάζεται η τροποποίηση των σχετικών ρυθμίσεων, ακριβώς για τους λόγους για τους οποίους θεσπίστηκαν και πιο πάνω αναφέρονται.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     4. Στην με αριθμό 720/13-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Φ. 80000/12225/521/4-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσε στη Βουλή ο Βουλευτής κ. Δημήτρης Πιπεργιάς, σχετικά με τη συνέχιση της χορήγησης σύνταξης θανάτου και στους επιζώντες συζύγους που κατά την ημερομηνία του θανάτου είχαν ηλικία μικρότερη των 40 ετών, σας γνωρίζουμε τα παρακάτω:
     Σύμφωνα με τις διατάξεις του άρθρου 62 του ν. 2676/1999, σε περίπτωση θανάτου συνταξιούχου ή ασφαλισμένου, ο οποίος έχει πραγματοποιήσει το χρόνο ασφάλισης που προβλέπεται από γενικές ή καταστατικές διατάξεις των Ασφαλιστικών Οργανισμών κύριας και επικουρικής ασφάλισης αρμοδιότητας του Υπουργείου μας, για τη συνταξιοδότηση λόγω θανάτου, ο επιζών των συζύγων, ανεξαρτήτως ηλικίας, δικαιούται σύνταξη για μία τριετία από την πρώτη του επόμενου του θανάτου μήνα.
     Εάν κατά την ημερομηνία του θανάτου ο επιζών των συζύγων έχει συμπληρώσει το 40ό έτος της ηλικίας του, η σύνταξη καταβάλλεται και μετά τη λήξη της τριετίας, άλλως διακόπτεται και επαναχορηγείται μετά τη συμπλήρωση του 65ου έτους της ηλικίας του.
     Η παραπάνω διακοπή της συνταξιοδότησης έχει ως σκοπό να. μην θέσει εκτός παραγωγικής διαδικασίας άτομα υγιή, νεαρής ηλικίας, είτε είναι άνδρες είτε γυναίκες. Με βάση δε και το προσδόκιμο του ορίου ζωής, ένα άτομο κάτω των 40 ετών, μπορεί να έχει μια σημαντική προσφορά στην εθνική οικονομία.
     Όπου ο νομοθέτης θεώρησε ότι έπρεπε να λάβει ειδική μέριμνα, όπως στην περίπτωση των συνταξιούχων αναπηρίας, διασφάλισε εφόρου ζωής το συνταξιοδοτικό δικαίωμα της κατηγορίας αυτής των επιζώντων συνταξιούχων.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      5. Στην με αριθμό 846/18-5-2004 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 2/30225/0094/4-6-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της υπ΄αριθ. 846/18.5.2004 ερώτησης που κατέθεσε ο Βουλευτής κ. Μιχάλης Παντούλας , σας γνωρίζουμε τα εξής:
     Οι δαπάνες ιατροφαρμακευτικής περίθαλψης των ασφαλισμένων του Δημοσίου καλύπτονται, από την 1η Ιανουαρίου 2003, από τον προϋπολογισμό του Οργανισμού Περίθαλψης Ασφαλισμένων του Δημοσίου (Ο.Π.Α.Δ.), που συστάθηκε και λειτουργεί σύμφωνα με τον Ν. 2768/99, το Π.Δ. 52/2001 και την αριθ. 2/69883/0020/29.11.2002 κοινή απόφαση των Υπουργών Οικονομίας και Οικονομικών και Υγείας και Πρόνοιας.
     Ο Οργανισμός εποπτεύεται από τα Υπουργεία Υγείας και Κοινωνικής Αλληλεγγύης και Οικονομίας και Οικονομικών. Το Υπουργείο Υγείας και Κοινωνικής Αλληλεγγύης ασκεί εποπτεία στα θέματα που έχουν σχέση με την παροχή και τον έλεγχο των υπηρεσιών υγείας προς τους ασφαλισμένους. Το Υπουργείο Οικονομικών ασκεί εποπτεία στα θέματα που αφορούν το κόστος των υπηρεσιών υγείας, την οικονομική διαχείριση, τον έλεγχο και τη χρηματοδότηση του Οργανισμού.
     Ειδικότερα, όσον αφορά την ιατροφαρμακευτική περίθαλψη των ασφαλισμένων του Δημοσίου, σας γνωρίζουμε ότι τα θέματα της αναπροσαρμογής των τιμολογίων παροχής ιατρικών υπηρεσιών εξετάζονται στο πλαίσιο της γενικότερης δημοσιονομικής πολιτικής, σε συνεργασία με το Υπουργείο Υγείας και Κοινωνικής Αλληλεγγύης το οποίο είναι και συναποδέκτης της ερώτησης.
     Ο Υφυπουργός
     ΠΕΤΡΟΣ ΔΟΥΚΑΣ»
      6. Στην με αριθμό 1326/4-6-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 7017/4/4347/23-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Θ. ΛΕΒΕΝΤΗΣ, σε ό,τι μας αφορά, σας γνωρίζουμε ότι η κατεδάφιση του Ιερού Ναού Κοιμήσεως της Θεοτόκου στον Άγιο Στέφανο ενεργήθηκε δυνάμει της υπ' αριθ. 2815/2000 άδειας κατεδάφισης του Γραφείου Ναοδομείας της Ιεράς Συνόδου της Εκκλησίας της Ελλάδος, η οποία αναθεωρήθηκε με αριθμό αναθεώρησης 3286 και ισχύ από 30-4 έως 30-10/2004, ενώ την 2-62004 θεωρήθηκε από το Αστυνομικό Τμήμα Αγίου Στεφάνου για την έναρξη των οικοδομικών εργασιών.
      Οι εργασίες κατεδάφισης πραγματοποιήθηκαν την 3-6-2004 από ιδιωτικό συνεργείο, παρουσία του επιβλέποντος μηχανικού. Όμως, κατά το χρόνο της εκτέλεσής τους, υποβλήθηκε από ιδιώτη στο Αστυνομικό Τμήμα Αγίου Στεφάνου μήνυση σε βάρος παντός υπευθύνου, όπου αναφερόταν ότι η κατεδάφιση ελάμβανε χώρα απουσία του επιβλέποντος μηχανικού και ότι οι χειριστές των μηχανημάτων κατεδάφισης δεν κατείχαν την κατά νόμο προβλεπόμενη άδεια χειριστού μηχανημάτων έργων.
      Ο Διοικητής της ανωτέρω Υπηρεσίας μας ενημέρωσε σχετικά τον Προϊστάμενο της Εισαγγελίας Πρωτοδικών Αθηνών και τον Εισαγγελέα Υπηρεσίας, από τους οποίους έλαβε εντολή να ενεργήσει προανάκριση προς διακρίβωση των καταγγελλομένων, εφαρμόζοντας, σε συντρέχουσα περίπτωση, τα νόμιμα και ειδικότερα να διακόψει τις εργασίες κατεδάφισης, εφόσον απουσίαζε ο επιβλέπων μηχανικός και να εφαρμόσει την αυτόφωρο διαδικασία σε βάρος των χειριστών των μηχανημάτων έργων, εφόσον στερούνταν αδείας χειριστού. Ο εν λόγω Διοικητής, αφού μετέβη εκ νέου στον τόπο εκτέλεσης των εργασιών, αναζήτησε τον επιβλέποντα μηχανικό ο οποίος απουσίαζε εκείνη τη στιγμή και προέβη σε έλεγχο των χειριστών των μηχανημάτων έργων, από τον οποίο προέκυψε ότι αυτοί δεν κατείχαν την προβλεπόμενη άδεια χειριστού.
      Κατόπιν τούτων οι εργασίες κατεδάφισης διεκόπησαν και ενημερώθηκε εκ νέου ο Εισαγγελέας Υπηρεσίας, ο οποίος, επειδή δεν είχε κατεδαφισθεί ακόμη το κωδωνοστάσιο και υπήρχε κίνδυνος, διέταξε να συνεχισθούν οι εργασίες κατεδάφισης, εφόσον θα επέστρεφε ο επιβλέπων μηχανικός, ο οποίος θα κατέθετε στην προανάκριση σχετικά με την επικινδυνότητα του κωδωνοστασίου και κατόπιν να συλληφθούν οι χειριστές των μηχανημάτων. Τελικά, αφού επέστρεψε στον τόπο εκτέλεσης των εργασιών ο επιβλέπων μηχανικός, περαιώθηκε η κατεδάφιση του Ναού, συνελήφθησαν οι δύο χειριστές και με τη διαδικασία του αυτοφώρου οδηγήθηκαν στον Εισαγγελέα ποινικής δίωξης, από τον οποίο αφέθηκαν ελεύθεροι και διετάχθη η συνέχιση της προανάκρισης.
      Κατόπιν των ανωτέρω είναι φανερό ότι οι ενέργειες της αρμόδιας Υπηρεσίας μας στην υπόθεση αυτή ήταν νόμιμες και οι ενδεδειγμένες.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 1281/3-6-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 51680/ΙΗ/29-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1281/3-6-2004 την οποία κατέθεσε ο Βουλευτής κ. Μάρκος Μπόλαρης και αφορά στο πρόγραμμα χρηματοδότησης των έργων σχολικής στέγης του Ν. Σερρών, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄. Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Σερρών στην τετραετία 2000 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
      2000
      Για οικόπεδα - μελέτες - κατασκευές 		150.000.000 Δρχ.
      Για επισκευές					70.000.000 Δρχ.
      2001
      Για οικόπεδα - μελέτες – κατασκευές		250.000.000 Δρχ.
      2002
      Για οικόπεδα - μελέτες – κατασκευές		440.205,43 Ευρώ
      2003
      Για οικόπεδα - μελέτες – κατασκευές		665.982,61 Ευρώ
      Για το έτος 2004 δεν έχουν γίνει ακόμη οι κατανομές
      Τέλος σας γνωρίζουμε ότι το YΠ.E.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
      Η ΥΠΟΥΡΓΟΣ
      ΜΑΡΙΕΤΤΑ ΓΙΑΝΝΑΚΟΥ»
      8. Στην με αριθμό 946/21-5-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 104459/648/248Β/8-6-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης και σε ό,τι αφορά την αρμοδιότητα του ΥΠΕΧΩΔΕ σας γνωρίζουμε ότι:
      Σε εφαρμογή της οδηγίας 76/464/ΕΟΚ έχουν εκδοθεί ειδικά νομοθετήματα με τα οποία θεσπίστηκαν οι ποιοτικοί στόχοι υδατικού περιβάλλοντος και τα όρια εκπομπής στα υγρά απόβλητα για πολυάριθμες επικίνδυνες ουσίες μεταξύ των οποίων και φυτοφάρμακα που υπάγονται στους καταλόγους Ι και ΙΙ της παραπάνω οδηγίας.
      Με την ΚΥΑ υπ'αρ. 50388/2704/Ε103 (ΦΕΚ 1866/Β΄/12-12-2003) έγινε αναθεώρηση του Εθνικού Προγράμματος μείωσης της ρύπανσης από τις ουσίες του καταλόγου ΙΙ που είχε συνταχθεί το 2000, με στόχο την πλήρη και ολοκληρωμένη συμμόρφωση με τις διατάξεις της ανωτέρω οδηγίας.
      Το Πρόγραμμα περιλαμβάνει εθνικό δίκτυο παρακολούθησης επιφανειακών νερών ως προς τις τοξικές ουσίες και επίσης χρονοδιάγραμμα δράσεων και στόχων μέχρι το 2006.
      Σύμφωνα με τα αποτελέσματα των μετρήσεων του προγράμματος παρακολούθησης των επιφανειακών νερών της χώρας ως προς τις τοξικές ουσίες για τα προηγούμενα έτη η ποιότητα των νερών του ποταμού Στρυμόνα είναι εν γένει ικανοποιητική αλλά περιστασιακά ανιχνεύτηκαν ορισμένα φυτοφάρμακα με συγκεντρώσεις που υπερβαίνουν τις οριακές τιμές που έχουν θεσπιστεί. Η περαιτέρω διερεύνηση των αιτίων και η αντιμετώπιση τέτοιων περιστατικών θα γίνει στο πλαίσιο του προαναφερόμενου Εθνικού Προγράμματος μείωση της ρύπανσης από τοξικές ουσίες.
      Η ορθολογική χρήση των φυτοφαρμάκων αντιμετωπίζεται από το Υπουργείο Αγροτικής Ανάπτυξης και Τροφίμων. Στο πλαίσιο αυτό έχει εκδοθεί Κώδικας ορθής γεωργικής πρακτικής με την υπ' αρ. 85167/820 (ΦΕΚ 477/Β΄/6-4-2000).Ι
      Για τoν έλεγχo της Διασυνοριακής ρύπανσης υπεγράφη στις 1-11-2002 Μνημόνιο Συνεργασίας των Υπουργείων Περιβάλλοντος Ελλάδος και Βουλγαρίάς στον τομέα προστασίας του περιβάλλοντος και είναι σε εξέλιξη η προώθηση της σχετικής Κυρωτικής Διαδικασίας.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      11. Στην με αριθμό 821/20-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 104343/2221/217Β/9-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής (α) ερώτησης, σας γνωρίζουμε τα εξής:
      Το ΥΠΕΧΩΔΕ, στο πλαίσιο των εθνικών και κοινοτικών υποχρεώσεων της Ελλάδας, προχώρησε από τις αρχές της δεκαετίας του 1990 στον κατάλληλο σχεδιασμό προστασίας που κατέληξε στον χαρακτηρισμό του Ε.Θ.Π.Ζ. και της Περιφερειακής Ζώνης αυτού με το από 1-12-1999 π. δ/γμα (ΦΕΚ 906 Δ΄/ 22-12-1999).
      Προκειμένου να αντιμετωπισθούν οι στόχοι του ανωτέρω χαρακτηρισμού και για την αποτελεσματικότερη προστασία, διατήρηση και διαχείριση της περιοχής συνεστήθη, με το εν λόγω π.δ/γμα, ο Οργανισμός του Ε.Θ.Π.Ζ., ο πρώτος φορέας διαχείρισης προστατευόμενων περιοχών στην Ελλάδα ο οποίος λειτουργεί από τον lούλιο του 2000.
      Ο Οργανισμός του Ε.Θ.Π.Ζ. είναι, -σύμφωνα με τις διατάξεις του άρθρου 9, παρ. 1, του π.δ/γματος ΦΕΚ 906 Δ' καθώς και με τις διατάξεις του άρθρου 2 του π.δ/γματος ΦΕΚ 1272 ΔΊ27-11-2003 με τις οποίες το π.δ/γμα του 1999 χαρακτηρισμού του Ε.Θ.Π.Ζ. προσαρμόσθηκε στις διατάξεις του άρθρου 15 του ν. 2742/1999 (ΦΕΚ 207 Α') για τη «Διοίκηση και Διαχείριση Προστατευόμενων Περιοχών» )-, Νομικό Πρόσωπο Ιδιωτικού Δικαίου κοινωφελούς χαρακτήρα και λειτουργεί υπό την εποπτεία του Υπουργείου ΠΕ.ΧΩ.Δ.Ε., με σκοπό και στόχο την προστασία και ανάδειξη του φυσικού περιβάλλοντος και την αειφορική διαχείριση της περιοχής αρμοδιότητάς του, σε συνεργασία με τις τοπικές Αρχές της Περιφέρειας και της ΤΑ, τους Επαγγελματίες και τις Περιβαλλοντικές Οργανώσεις.
      Σχετικά με την άσκηση του κυνηγιού στις αγροτικές εκτάσεις του κόλπου Λαγανά, σας γνωρίζουμε ότι την αρμοδιότητα εφαρμογής των σχετικών διατάξεων έχουν σε εθνικό επίπεδο και κατ αποκλειστικότητα οι Δασικές Υπηρεσίες της Περιφέρειας.
      Ειδικότερα:
      Σύμφωνα με τις ισχύουσες διατάξεις χαρακτηρισμού του Ε.Θ.ΠΖ, (άρθρο 6, Ι, δ, του Π.Δ. 906 Δ΄),
      -Στις εκτάσεις της Περιφερειακής Ζώνης του Ε.Θ.Π.Ζ. το κυνήγι επιτρέπεται σύμφωνα με τις ισχύουσες διατάξεις για αυτή τη δραστηριότητα και η Δασική Υπηρεσία της Περιφέρειας Ιονίων νήσων οφείλει στο πλαίσιο των αρμοδιοτήτων της να εξετάσει τα καταγγελλόμενα.
      -Στις εκτάσεις του Ε.Θ.Π.Ζ. το κυνήγι απαγορεύεται και μέχρι σήμερα το ΥΠΕΧΩΔΕ δεν έχει δεχθεί σχετικές καταγγελίες για το κυνήγι στις περιοχές προστασίας στον κόλπο Λαγανά.
      Ο Υπουργός
      ΓΙΩΡΓΟΣ ΣΟΥΦΛΙΑΣ»
      10. Στην με αριθμό 878/19-5-04 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 239β/9-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερωτήσεις, σας πληροφορούμε τα παρακάτω, στα πλαίσια των αρμοδιοτήτων του Υ.ΠΕ.ΧΩ.Δ.Ε.:
      Οι βιομηχανικές και βιοτεχνικές δραστηριότητες, από την λειτουργία των οποίων δημιουργούνται υγρά απόβλητα τα οποία διατίθενται σε αποδέκτες (π.χ. στον Θερμαϊκό κόλπο) άμεσα ή έμμεσα, απαιτείται να διαθέτουν τις εξής άδειες:
      α) «άδεια επεξεργασίας και διάθεσης υγρών αποβλήτων» 
      β) «Απόφαση έγκρισης περιβαλλοντικών όρων»
      -Ο έλεγχος της τήρησης των περιβαλλοντικών όρων βιομηχανικών και βιοτεχνικών δραστηριοτήτων γίνεται από τις αρμόδιες αρχές που προβλέπονται στο άρθρο 6 του Ν. 1650/1986 (ΦΕΚ 160/Α/16-10-1986).
      - Η Δ/νση ΕΑΡΘ/ΥΠΕΧΩΔΕ ζήτησε από την Ε.Υ.Ε.Π. (Ειδική Υπηρεσία Επιθεωρητών Περιβάλλοντος),να πραγματοποιήσει επιτόπιους ελέγχους, σε συνεργασία με τις αρμόδιες Νομαρχιακές Υπηρεσίες σε βιομηχανικές, βιοτεχνικές κλπ, μονάδες που διαθέτουν υγρά απόβλητα στον Θερμαϊκό κόλπο (άμεσα ή έμμεσα), προκειμένου να εντοπισθούν οι μονάδες εκείνες που είναι υπεύθυνες για τη δημιουργία του προβλήματος ρύπανσης και να δρομολογηθούν λύσεις για την αντιμετώπιση του.
      Πρόσθετα σας ενημερώνουμε. ότι ολοκληρώθηκε και λειτουργεί η εγκατάσταση τριτοβάθμιας επεξεργασίας των λυμάτων του πολεοδομικού συστήματος της Θεσσαλονίκης, σύμφωνα με τις απαιτήσεις της Οδηγίας 91/271/ΕΟΚ για τα αστικά λύματα, ενώ παράλληλα βρίσκεται σε λειτουργία μια δεύτερη μεγάλη μονάδα τριτοβάθμιας επεξεργασίας λυμάτων που καλύπτει τις τουριστικές περιοχές της Ανατολικής ακτής του Θερμαϊκού (Μηχανιώνα, Αγγελοχώρι, Αγ. Τριάδα, Νέοι Επιβάτες, Περαία).
      Η ποιότητα των νερών των ποταμών που εκβάλλουν στον κόλπο της Θεσσαλονίκης, παρακολουθείται από το ΥΠΕΧΩΔΕ, στο πλαίσιο λειτουργίας του Εθνικού Δικτύου ποιότητας νερών.
      - Από τα στοιχεία των μετρήσεων του Εθνικού Δικτύου δεν προκύπτουν υπερβάσεις των συγκεντρώσεων των ουσιών.
      Σας ενημερώνουμε ακόμη ότι το ΥΠΕΧΩΔΕ συνεργάζεται με τα Υπουργεία Περιβάλλοντος των Βαλκανικών χωρών στις οποίες συμπεριλαμβάνεται και η FYROM, μέσω διμερών συμφωνιών, για' θέματα προστασίας περιβάλλοντος αλλά και μέσω των Κοινοτικών Προγραμμάτων INTERREG ΙΙ και INTERREG ΙΙΙ.
      - Σημειώνεται τέλος ότι η ποιότητα του Θερμαϊκού κόλπου παρακολουθείται (υπό τον συντονισμό του ΥΠΕΧΩΔΕ) συνεχώς από το ΕΛ.ΚΕ.Θ.Ε. και άλλους φορείς, ενώ στο πλαίσιο εφαρμογής της Οδηγίας 91/271/ΕΟΚ για τα αστικά λύματα, έχει συμπεριληφθεί στις ευαίσθητες περιοχές της χώρας και ο κόλπος του Θερμαϊκού.
      Ο Υπουργός
      Γ. ΣΟΥΦΛΙΑΣ»
      11. Στην με αριθμό 850/18-5-04 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. Φ900α/4068/7225/2-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 850/18-05-2004 ερώτησης, που κατέθεσε ο Βουλευτής κ. Κωνσταντίνος Ρόβλιας, με θέμα τις εργασίες στο Κέντρο Εκπαίδευσης Νεοσυλλέκτων στο Ρούσσο Καρδίτσας, σας γνωρίζουμε τα ακόλουθα:
      1. Το μέχρι σήμερα κόστος των εργασιών που μέχρι σήμερα έχουν εκτελεσθεί στο νέο ΚΕΝ ανέρχεται σε 3.300.000 Ευρώ. Ήδη έχει ολοκληρωθεί η κατασκευή δύο κτιρίων Λόχου, αίθουσας κατάταξης, καθώς και η περίφραξη του στρατοπέδου, ενώ βρίσκεται σε εξέλιξη η εργολαβία της πρώτης φάσης των δικτύων υποδομής.
      2. Το κόστος των υπολειπομένων εγκαταστάσεων εκτιμάται σε 9.500.000 Ευρώ.
      3. Οι υπολειπόμενες εγκαταστάσεις περιλαμβάνουν: 
      (1) 2 Κτίρια Λόχου,
      (2) 1 Διοικητήριο,
      (3) 1 Εστιατόριο - Μαγειρείο,
      (4) 1 Κέντρο Ψυχαγωγίας (Κ.Ψ.Μ.), 
      (5) 1 Εντευκτήριο,
      (6) Αθλητικές Εγκαταστάσεις,
      (7) 1 Κτίριο Ομάδας Συντήρησης Οχημάτων,
      (8) Β΄ Φάση Δικτύων.
      4. Επειδή ο αριθμός των λειτουργούντων ΚΕΝ κρίνεται ήδη κεκορεσμένος σε σχέση με τον συνεχώς μειούμενο αριθμό κληρωτών, η ηγεσία του ΥΕΘΑ προσανατολίζεται στην εγκατάσταση μίας άλλης Στρατιωτικής Μονάδος στο νέο Στρατόπεδο. Η συνέχιση της κατασκευής των εγκαταστάσεων προγραμματίζεται μετά το πέρας της β΄ φάσεως των δικτύων υποδομής.
      5. Οι οριστικές πολεοδομικές μελέτες των Στρατοπέδων «ΛΟΥΜΑΚΗ» και «ΚΙΟΥΣΗ» θα εγκριθούν μετά την υποβολή τους από το Δήμο Καρδίτσας και την αποδοχή τους από την Στρατιωτική Υπηρεσία και εκτιμάται ότι θα έχουν ολοκληρωθεί εντός του τρέχοντος έτους.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      12. Στην με αριθμό 4529/27-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4279/7537/4-11-04 έγγραφο από τον Υφυπουργό Εθνικής ΄Αμυνας η ακόλουθη απάντηση:
      «Σε απάντηση της υπ’ αριθμ. 4529/27-10-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τη χορήγηση ολυμπιακού επιδόματος σε πολιτικό προσωπικό της 126 Π.Μ, σας γνωρίζουμε τα ακόλουθα:
      Η ειδική αποζημίωση του άρθρου 8 παρ. 12 στοιχ. β΄ του Νόμου 3207/03 (ΦΕΚ Α' 302/24-12-2003) - όπως προκύπτει και από την απλή γραμματική ερμηνεία της διάταξης αυτής καταβάλλεται μόνο στο προσωπικό των ΕΔ που διατίθεται "για εκτέλεση υπηρεσίας λήψης μέτρων τάξης και ασφάλειας κατά το χρονικό διάστημα από 1 Ιουλίου έως 30 Σεπτεμβρίου 2004" και όχι γενικά στο προσωπικό που άσκησε κάθε είδους καθήκοντα στα πλαίσια των Ολυμπιακών και Παραολυμπιακών Αγώνων 2004.
      Υπενθυμίζεται ότι ο καθορισμός δικαιούχων κατά κλάδο και υπηρεσία, έγινε από επιτροπή του ΓΕΕΘΑ και των Επιτελείων.
      Η σχετική ΚΥ Α, στο άρθρο 1 αυτής, στα πλαίσια της νομοθετικής εξουσιοδότησης, καθόρισε τις κατηγορίες των δικαιούχων της "ειδικής αποζημίωσης", με βάση συγκεκριμένα κριτήρια που έχουν σχέση με τον τρόπο εκτέλεσης από το προσωπικό των ΕΔ. στρατιωτικό και πολιτικό. Των καθηκόντων του στη λήψη μέτρων τάξης και ασφάλειας και το βαθμό και το χρόνο εμπλοκής, του στο έργο αυτό.
      Περαιτέρω, στο άρθρο 2 της ΚΥΑ αυτής, ορίζεται ότι οι καταστάσεις με βάση τα κριτήρια του άρθρου 1, θα συνταχθούν με ευθύνη των Διοικητών των Μονάδων ή των Διευθυντών των Υπηρεσιών που ενεπλάκησαν στη λήψη" μέτρων τάξης και ασφάλειας" και ότι οι υπεύθυνοι για την εν συνεχεία έκδοση εγκριτικών – καταλογιστικών διαταγών σε βάρος των πιστώσεων που θα διατεθούν από τα ΓΕ για το σκοπό αυτό, είναι οι ΔΟΑ των ΓΕ.
      Η 126 ΣΜ συμμετείχε στους Ολυμπιακούς Αγώνες με μέρος της δύναμης και όχι το σύνολο του προσωπικού της για την υποστήριξη των πυραυλικών συστημάτων S-300 και CROTALE. Λαμβάνοντας υπόψη τα κριτήρια που καθορίζονται στη ΚΥΑ υπέβαλλε βεβαιώσεις για την αποζημίωση σαράντα οκτώ (48) ατόμων στρατιωτικού προσωπικού και ενός (1) υπαλλήλου από συνολική δύναμη διακοσίων εξήντα (260) ατόμων. Επίσης υποβλήθηκε συμπληρωματικά από τη Μονάδα μέσω της προϊστάμενης Αρχής (Αρχηγείο Τακτικής Αεροπορίας) βεβαίωση για άλλους είκοσι τέσσερις (24) υπαλλήλους προκειμένου να αποζημιωθούν και η οποία θα εξετασθεί συνολικά μαζί με υπόλοιπες εκκρεμείς περιπτώσεις.
      Η σημερινή ηγεσία του ΥΠΕΘΑ ρύθμισε με τον καλύτερο δυνατό τρόπο το εν λόγο ζήτημα, δεδομένου ότι η προηγούμενη Κυβέρνηση, αν και ο σχετικός νόμος ψηφίσθηκε το 2003, δεν προέβλεψε την εγγραφή στον προϋπολογισμό ούτε ενός ευρώ για την καταβολή του επιδόματος αυτού.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      13. Στην με αριθμό  4386/21.10.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ ΥΦΠ/ΚΕ/373/3.11.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4386/21-10-04 ερώτησης του Βουλευτή κ. Φ. Κουβέλη, σας ενημερώνουμε τα εξής:
      Ο θεσμός των Δημοτικών Περιφερειακών Θεάτρων (ΔΗΠΕΘΕ) επανεξετάζεται από το Υπουργείο Πολιτισμού, υπό το πρίσμα των νέων προοπτικών που διανοίγονται με την δρομολογημένη ήδη διαδικασία δημιουργίας Περιφερειακών Υπηρεσιών του Υπουργείου.
      Στη νέα περιφερειακή πολιτιστική πολιτική, ο θεσμός των ΔΗΠΕΘΕ επανατοποθετείται, ώστε να αναβαθμιστεί και να διαδραματίσει καθοριστικό ρόλο στην πολιτιστική ανάπτυξη της Ελληνικής Περιφέρειας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      14. Στην με αριθμό 4356/21.10.04 ερώτηση του Βουλευτή κ. Αντωνίου Σκυλλάκου δόθηκε με το υπ’ αριθμ. Φ. 21/71/ΑΣ/2873δις/3.11.04 έγγραφο από τον Υπουργό Εξωτερικών η ακόλουθη απάντηση:
      «Κατόπιν σχετικής αποφάσεως του Συμβουλίου της Ευρωπαϊκής Ένωσης (Επίσημη Εφημερίδα της Ευρωπαϊκής Ένωσης L183/83/20.5.2004), υπεγράφη στην Ουάσιγκτον, στις 28 Μαΐου 2004, η Συμφωνία μεταξύ Ευρωπαϊκής Ένωσης και ΗΠΑ για το Μητρώο Στοιχείων Επιβατών (Passenger Name Record), η οποία ανεφέρετο στην επεξεργασία και διαβίβαση από τους αερομεταφορείς της Ευρωπαϊκής Ένωσης προς την Υπηρεσία Τελωνείων και Προστασίας Συνόρων του Υπουργείου Εσωτερικής Ασφάλειας των ΗΠΑ, των καταστάσεων εκείνων, στις οποίες αναγράφονται τα ονόματα των επιβατών που ταξιδεύουν από και προς τις ΗΠΑ.
      Σύμφωνα με τα οριζόμενα στην εν λόγω Συμφωνία, η ισχύς της οποίας ενεργοποιήθηκε από την υπογραφή της, η Υπηρεσία Τελωνείων και Προστασίας Συνόρων των ΗΠΑ δύναται να έχει ηλεκτρονική πρόσβαση στα στοιχεία τα οποία περιλαμβάνονται στα συστήματα ελέγχου κρατήσεων / αναχωρήσεων των αερομεταφορέων που βρίσκονται στην επικράτεια των κρατών - μελών της Ευρωπαϊκής Ένωσης.
      Υπό το φως των ανωτέρω και προς συμπλήρωση των όσων θα είχε, ενδεχομένως, να προσθέσει για το ίδιο θέμα το συνερωτώμενο καθ' ύλην αρμόδιο Υπουργείο Μεταφορών και Επικοινωνιών, από πλευράς Υπουργείου Εξωτερικών δεν φαίνεται, κατ' αρχάς, να υπάρχει αντένδειξη για την Ολυμπιακή Αεροπορία προκειμένου να παρέχει τις πληροφορίες στις οποίες αναφέρεται ο κ. Βουλευτής στην εν θέματι Ερώτησή του, δεδομένου ότι η ενέργεια αυτή ανταποκρίνεται στις διατάξεις της Συμφωνίας την οποία έχει η συνάψει η Ευρωπαϊκή Κοινότητα με τις ΗΠΑ. Με την επιφύλαξη της τελικής γνωμάτευσης από την Αρχή Προστασίας Προσωπικών Δεδομένων, η οποία εκκρεμεί.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      15. Στην με αριθμό 4334/20.10.04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 90022/27955/569/5.11.04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 4334/20-10-2004 ερώτηση, Βουλευτής κ. Κωνσταντίνος Τσιπλάκης, σχετικά με την καθυστέρηση έκδοσης συνταξιοδοτικής απόφασης από τον ΟΓΑ, λόγω γήρατος της κ. Ιφιγένειαςα Σμάκου του Βασιλείου, σας πληροφορούμε τα εξής:
      Σύμφωνα με όσα μας γνώρισε ο οργανισμός, έχει εκδοθεί η υπ' αριθμ. 23885/2004 απόφαση συνταξιοδότησης, σύμφωνα με την οποία χορηγείται στην ανωτέρω Βασική σύνταξη 184,74 Ευρώ και Κύρια Σύνταξη 145,20 Ευρώ, αναδρομικά από 1-7-2004.
      Έχει εκδοθεί η υπ' αριθμ. 2901 επιταγή ποσού 1713,70 Ευρώ για πληρωμή το πρώτο δεκαήμερο του μηνός Νοεμβρίου του 2004.
      Ο Υφυπουργός
      Ν. ΑΓΓΕΛΟΠΟΥΛΟΣ»
      16. Στην με αριθμό 4330/20.10.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 90022/27952/568/5.11.04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην 4330/20-10-2004 ερώτηση, που κατέθεσε στη Βουλή ο Βουλευτής Κ. Κωνσταντίνος Τσιπλάκης, σχετικά με την καθυστέρηση έκδοσης συνταξιοδοτικής απόφασης από τον ΟΓΑ, λόγω γήρατος της κ. Μαρίας Νέστωρ, σας πληροφορούμε τα εξής:
      Σύμφωνα με όσα μας γνώρισε ο Οργανισμός, έχει εκδοθεί η υπ' αριθμ. 18786/2004 απόφαση συνταξιοδότησης, σύμφωνα με την οποία χορηγείται στην ανωτέρω Βασική σύνταξη 163,97 Ευρώ και Κύρια Σύνταξη 214,05 Ευρώ, αναδρομικά από 1-7-2003, που αντιστοιχούσε μόνο στο χρόνο ασφάλισης της ανωτέρω στον ΟΓΑ.
      Με την 63/22-12-2003 μεταγενέστερη αίτησή της ζήτησε εφαρμογή των διατάξεων της διαδοχικής ασφάλισης.
      Ο Οργανισμός με το υπ' αριθμ. 27660/27-10-2004 έγγραφό του γνωστοποίησε στο ΙΚΑ το χρόνο ασφάλισης της ανωτέρω στον ΟΓΑ, προκειμένου να υπολογίσει το τμήμα της σύνταξης που αντιστοιχεί στο χρόνο ασφάλισής της που έχει πραγματοποιήσει στο ΙΚΑ, ώστε αυτό να αποδοθεί στη συνέχεια από τον Οργανισμό με συμπληρωματική απόφαση.
      Ο Υφυπουργός
      Ν. ΑΓΓΕΛΟΠΟΥΛΟΣ»
      17. Στην με αριθμό 4324/20.10.04 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 118116-ΙΗ/5.11.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4324/20.10.2004, την οποία κατέθεσε ο Βουλευτής κ. Μιχάλης Μπεκίρης και αφορά στην ίδρυση Κέντρου Εκπαίδευσης Ενηλίκων (κ.Ε.Ε.) στο Νομό Αχαΐας σας γνωρίζουμε τα ακόλουθα:
      Η Γενική Γραμματεία Εκπαίδευσης Ενηλίκων βρίσκεται στο στάδιο της συνεργασίας με τις αντίστοιχες Υπηρεσίες του Ε.Π.Ε.Α.Ε.κ. για την ίδρυση Κ.Ε.Ε. στο νομό Αχαίας εντός του 2005. .
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      18. Στην με αριθμό 4281/20.10.04 ερώτηση του Βουλευτή κ. Κωνσταντίνου Ζαχαράκη δόθηκε με το υπ’ αριθμ. Φ 900α/4266/7522/27.10.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4281/20-10-2004 ερώτησης, που κατέθεσε ο Βουλευτής κ. Κώστας Zαχαράκης, με θέμα την ανάδειξη της ιστορικής σημασίας και πολιτισμικής αξίας του Μουσείου «ΤΟΨΙΝ», σας γνωρίζουμε τα ακόλουθα:
      Το εν λόγω Μουσείο στεγάζεται σε έπαυλη που αγοράστηκε το έτος 1999 από το Υπουργείο Εθνικής Άμυνας για να χρησιμοποιηθεί ως Μουσείο.
      Λειτουργεί όλο το χρόνο τις καθημερινές από 9.00 μέχρι 14.00 και από 17.00 μέχρι 20.00 και τις αργίες από 09.00 μέχρι 14.00.
      Το επισκέπτονται σύλλογοι, σχολεία και ιδιώτες καθημερινά, οι οποίοι γράφουν ιδιαίτερα κολακευτικά σχόλια.
      Δέχεται στο χώρο του πολιτιστικές εκδηλώσεις από Δήμους και διάφορους Πολιτιστικούς Φορείς, όπως πρόσφατα (26 Οκτ. 2004) από το Δήμο Αγ. Αθανασίου.
      Για την αναβάθμιση του υπόψη Μουσείου, που άρχισε πριν δύο χρόνια και συνεχίζεται, σας γνωρίζουμε ότι αποκτήθηκε προβολικό μηχάνημα για την παρουσίαση της ιστορίας των Βαλκανικών Πολέμων. Κατασκευάσθηκε μαντρότοιχος με κάγκελα εποχής και επισκευάσθηκαν οι είσοδοι και οι διάδρομοι του Μουσείου. Τοποθετήθηκε σύστημα συναγερμού. Εξασφαλίσθηκαν τα καθημερινά αντικείμενα που βρέθηκαν στο κτίριο του Μουσείου ή στις αποθήκες του κατά την αγορά του, ενώ συνεχίζεται η αναζήτηση μουσειακών ειδών εποχής.
      Το υπόψη Μουσείο, πέραν της ιστορικής του αξίας, είναι αρχιτεκτονικό μνημείο των αρχών του 19ου αιώνα, με ιδιαίτερα πρότυπα στοιχεία της εποχής (λεκάνες φαγιάνς, έπιπλα και κουζίνα ίσως μοναδική στο βορειοελλαδικό χώρο).
      Επιπρόσθετα γνωρίζεται ότι το ΥΠΕΘΑ δίνει ιδιαίτερη σημασία στη διατήρηση της στρατιωτικής πολιτιστικής κληρονομιάς, γι’ αυτό έχει ξεκινήσει την αναβάθμιση των στρατιωτικών Μουσείων με ολοκλήρωση εργασιών στο Ρούπελ, Χάνι Εμίν Αγά, Σαραντάπορο, Νυμφαία και Καλπάκι. Αν απαιτείται η λήψη επιπλέον μέτρων, η διεύθυνση του Μουσείου μπορεί να τα υποβάλλει ιεραρχικά, προκειμένου να επιλυθούν προβλήματα και δυσλειτουργίες. 
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»)
     ΠΡΟΕΔΡΕΥΩΝ ( Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 16 Νοεμβρίου 2004.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 2542/2.8.2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την υλοποίηση του έργου «Κόμβος Παπαναστασίου» στην πόλη του Ηρακλείου.
     2. Η με αριθμό 3673/1.10.2004 ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιπλημμυρική προστασία του Νομού Αχαϊας.
     3. Η με αριθμό 2851/3.9.2004 ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την προστασία του υγρότοπου Ωρωπού – εκβολών Ασωπού στην Αττική.
     Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου (Άρθρο 130, παράγραφος 5 του Κανονισμού της Βουλής)
     1. Η με αριθμό 3238/250/17.9.2004 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή του οδικού άξονα Τρίπολης-Λεύκτρου-Σπάρτης στο Νομό Λακωνίας.»
     ΠΡΟΕΔΡΕΥΩΝ ( Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
      Πρώτη είναι η με αριθμό 386/8.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με την καταβολή των ασφαλιστικών εισφορών στον Οργανισμό Γεωργικών Ασφαλίσεων όλη τη χρονιά κλπ.
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
      «Σύμφωνα με τις διατάξεις των παραγράφων 1 και 2 του άρθρου 14 του π.δ. 78/98 του Καταστατικού Ασφάλισης και Συνταξιοδότησης Αγροτών, οι ασφαλιστικές εισφορές του κάθε εξαμήνου της κύριας ασφάλισης εισπράττονται μέσα στο επόμενο εξάμηνο μέχρι την ημερομηνία που αναγράφεται στην ειδοποίηση-απόδειξη που αποστέλλουν οι υπηρεσίες του ΟΓΑ στους ασφαλισμένους, δηλαδή μέχρι 31 Οκτωβρίου και μέχρι 30 Απριλίου.
      Σε περίπτωση που οι εισφορές δεν καταβληθούν εμπρόθεσμα, μέχρι την ορισθείσα ημερομηνία, ο ασφαλισμένος πρέπει να περιμένει τον επανυπολογισμό της εισφοράς με τα καθυστερούμενα από τον ΟΓΑ, για να του δοθεί η δυνατότητα να πληρώσει τις επαναϋπολογισμένες εισφορές μόνο με τη νέα ειδοποίηση-απόδειξη και όχι ενδιάμεσα, με αποτέλεσμα οι αγρότες να μένουν ανασφάλιστοι.
      Στις 16.4.2004 κατέθεσα στη Βουλή τη 17/6 τροπολογία στο νομοσχέδιο για την «κατάργηση ειδικής εισφοράς επί των συντάξεων του Δημοσίου», που ρύθμιζε νομοθετικά το θέμα και ενώ έδινε λύση στο πρόβλημα, δεν έγινε αποδεκτή από τον αρμόδιο Υπουργό.
      Στις 22.4.2004 κατέθεσα στη Βουλή την υπ’ αριθμ. 208 ερώτηση και η απάντηση του Υπουργού Απασχόλησης και Κοινωνικής Πολιτικής ήταν αρνητική.
      Επειδή το πρόβλημα γίνεται όλο και πιο έντονο, εξαιτίας της αθέτησης από το Υπουργείο Αγροτικής Ανάπτυξης των υποσχέσεων για καταβολή των επιδοτήσεων σε συγκεκριμένους χρόνους και εξαιτίας της μείωσης του Αγροτικού Εισοδήματος και της είσπραξής του από τους αγρότες σε απροσδιόριστους χρόνους, ερωτώνται οι κύριοι Υπουργοί:
      Προτίθενται να αλλάξουν πολιτική και να κάνουν δεκτές τις προτάσεις μας για καταβολή των ασφαλιστικών εισφορών οποτεδήποτε με τον υπολογισμό και την αναζήτηση των επιβαρύνσεων λόγω καθυστέρησης στο επόμενο εξάμηνο, ώστε να μη μένουν ανασφάλιστοι οι αγρότες, ενώ θέλουν να πληρώσουν;»
      Ο Υφυπουργός, κ. Αγγελόπουλος, έχει το λόγο.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, πράγματι από τις παραγράφους 1, 2, 3 και 14 του Καταστατικού Ασφάλισης και Συνταξιοδότησης Αγροτών προβλέπεται η διαδικασία βάσει της οποίας καταβάλλονται οι εισφορές των ασφαλισμένων προς τον ΟΓΑ. 
     Οι εισφορές, όπως είναι γνωστό, καταβάλλονται αποκλειστικά και μόνο μέχρι την ημερομηνία που αναγράφεται στην ειδοποίηση, η οποία αποστέλλεται στους υπόχρεους ασφαλισμένους. Οι ημερομηνίες αυτές δεν έχουν επιλεγεί τυχαία. Έχουν γίνει με βάση τις υποχρεώσεις που έχει ο ΟΓΑ απέναντι στους ασφαλισμένους του, καθώς επίσης και με βάση το σύστημα μηχανογράφησης το οποίο διαθέτει.
      Ο ΟΓΑ αλλά και η πολιτική ηγεσία του Υπουργείου, αναγνωρίζουν και κατανοούν τα προβλήματα τα οποία δημιουργούνται στους ασφαλισμένους του Οργανισμού με βάση το σύστημα εξόφλησης των εισφορών. Για το λόγο αυτό -για να μην ταλαιπωρώ και το Σώμα- μελετάται τούτη την περίοδο η συνεργασία του ΟΓΑ με την Αγροτική Τράπεζα της Ελλάδος, πέρα από τα ΕΛΤΑ με τα οποία συνεργάζεται μέχρι σήμερα για την εξόφληση των εισφορών,  για να αντιμετωπισθεί και το δίκαιο αίτημα των αγροτών, το οποίο θέτει σήμερα με την επίκαιρη ερώτησή του και ο συνάδελφος Βουλευτής.
      Επίσης θα ήθελα να πω ότι στα πλαίσια αυτής της συνεργασίας, θα δοθεί η δυνατότητα στους αγρότες, σε περίπτωση μη εμπροθέσμου καταβολής μέσα από τα καταστήματα της Αγροτικής Τράπεζας, να καταβάλουν ληξιπρόθεσμες εισφορές, ώστε να μην έχουν την ταλαιπωρία την οποία αντιμετωπίζουν μέχρι σήμερα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Αναγκαζόμαστε πολλές φορές σ’ αυτήν την Αίθουσα να επιχειρηματολογούμε για τα αυτονόητα. 
      Κύριε Υπουργέ, θεωρώ ότι πρέπει να δείτε πιο μεστά και πιο άμεσα το πρόβλημα το οποίο υπάρχει. Έχουμε έναν αγρότη ο οποίος παράγει, για παράδειγμα, σταφίδα και λάδι. Βλέπουμε ότι έχει παράγει τη σοδειά του τον Αύγουστο, έχει παραδώσει το προϊόν και θα πληρωθεί μέχρι το Δεκέμβρη. Από το λάδι οι επιδοτήσεις, όπως ανακοινώθηκε από το Υπουργείο Αγροτικής Ανάπτυξης θα δίνονταν στις 16 Οκτωβρίου, ή έστω μέσα στον Οκτώβριο. Αυτό δε συνέβη. Και έρχεται ο ΟΓΑ και του λέει: «Δεν πήρες μεν την επιδότησή σου, αλλά πρέπει να πληρώσεις μέχρι 31 Οκτωβρίου, αλλιώς θα μείνεις ανασφάλιστος».
      Αυτό είναι ένα ζήτημα το οποίο έχει ταλανίσει τους αγρότες, οι οποίοι προστρέχουν στην Τριμελή Επιτροπή που λειτουργεί σε κάθε νομό, προκειμένου να αποδείξουν ότι δεν έχουν τη δυνατότητα να πληρώσουν και έτσι να έχουν κάλυψη. Εάν αποκτήσουν την οικονομική δυνατότητα μέσα στις πρώτες μέρες του Νοεμβρίου, από οποιαδήποτε αιτία, προκειμένου να πληρώσουν, ο ΟΓΑ τους το απαγορεύει. Αυτό δεν συμβαίνει με κανένα ταμείο και, πιστεύω, σε κανένα άλλο κράτος του κόσμου. Και στο ΤΕΒΕ και στο ΤΑΕ οποτεδήποτε έχεις τη δυνατότητα πληρώνεις και στον επόμενο λογαριασμό έρχεται η προσαύξηση. Το ίδιο συμβαίνει και με το ΙΚΑ.
      Επομένως θεωρώ ότι πρέπει να δώσετε μια αμεσότερη λύση και όχι μόνο στα πλαίσια της συνεργασίας με την Αγροτική Τράπεζα. Είναι θετικό βέβαια ότι αναγνωρίζετε το πρόβλημα και υποσχεθήκατε ότι θα το λύσετε.
      Θεωρώ ότι αύριο το πρωί μπορείτε, υπογράφοντας μια υπουργική απόφαση, να ανοίξετε έναν ειδικό λογαριασμό είτε στα ΕΛΤΑ είτε στην τράπεζα, όπου θα κατατίθενται μετά τις 31 Οκτωβρίου και μετά τις 30 Απριλίου το ποσό το οποίο αναγράφεται στην προηγούμενη ειδοποίηση και με αυτήν και μόνο την κατάθεση ο ασφαλισμένος να μπορεί να έχει ιατροφαρμακευτική κάλυψη. Τη διαφορά η οποία προκύπτει από τις προσαυξήσεις θα την πληρώσει, όταν του έρθει στο επόμενο εξάμηνο η ειδοποίηση. 
      Θεωρώ, δηλαδή, ότι μπορεί με έναν άμεσο τρόπο να λυθεί αυτό το ζήτημα, γιατί η προηγούμενη Κυβέρνηση έκανε ένα μεγάλο βήμα και θεσμοθέτησε το Ταμείο Κύριας Ασφάλισης, δίνοντας ασφαλιστικό φορέα στους αγρότες, όμως, στην πορεία διαπιστώνεται ότι κάποια πράγματα δυσλειτουργούν. Μπορούμε και πρέπει να τα λύσουμε προς όφελος της ασφάλισης των αγροτών, που, όπως είναι γνωστό, τη φετινή χρονιά ειδικά –δεν αναλύουμε σήμερα τους λόγους- περνάνε σοβαρή κρίση.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κεγκέρογλου, ο κύριος Υφυπουργός έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Όπως είπα και πριν, πρόθεση της Κυβέρνησης είναι να λύσει προς θετική κατεύθυνση το πρόβλημα το οποίο υπάρχει μέχρι σήμερα. Θέλω, όμως, να επισημάνω ότι η μη επίλυση μέχρι σήμερα αυτού του προβλήματος δεν οφείλεται στην επιμονή των εκάστοτε διοικήσεων του ΟΓΑ ή των προηγούμενων κυβερνήσεων. Όπως ανέφερα και πριν, γίνεται για καθαρά τεχνικούς λόγους, που συνδέονται με τη λογιστική παρακολούθηση των εισπράξεων, με την έγκαιρη απόδοση της κρατικής εισφοράς, με τη θεώρηση των βιβλιαρίων ασθενείας από τον ΟΓΑ, με την αποστολή βεβαιώσεων ασφαλιστικής ενημερότητας. Εξάλλου πρέπει να ξέρουμε ότι οι προθεσμίες αυτές μέσα στις οποίες μπορούν έγκαιρα οι αγρότες να εξοφλούν τις ασφαλιστικές τους εισφορές στον ΟΓΑ είναι σε τακτά χρονικά διαστήματα και σε γνώση πολύ πιο πριν των αγροτών. 
      Η όποια, λοιπόν, αλλαγή, πρώτον, θέλει νομοθετική ρύθμιση και δεύτερον, θα πρέπει να επέλθουν σημαντικές αλλαγές στο σύστημα το λογιστικό και το μηχανογραφικό με το οποίο σήμερα λειτουργεί ο ΟΓΑ.
      Εν πάση περιπτώσει, η Κυβέρνηση στα πλαίσια της συνεργασίας που πρόκειται να κάνει με την Αγροτική Τράπεζα της Ελλάδος προς την κατεύθυνση της διευκόλυνσης των αγροτών που είναι ασφαλισμένοι στον ΟΓΑ, μελετά και θα απαντήσει θετικά στο πρόβλημα το οποίο θέτει σήμερα ο συνάδελφος κ. Κεγκέρογλου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κύριο Υπουργό.
      Δεύτερη είναι η με αριθμό 405/9-11-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Μεταφορών και Επικοινωνιών, σχετικά με την ενδεχόμενη αύξηση στις τιμές των εισιτηρίων των αστικών συγκοινωνιών της Αθήνας κλπ.
      Το ειδικότερο περιεχόμενο της ερώτησης της κ. Κανέλλη έχει ως εξής:
      «Το ενδεχόμενο αυξήσεων στα εισιτήρια των αστικών συγκοινωνιών της Αθήνας, ενόψει και της εφαρμογής του κυβερνητικού σχεδίου για το «νέο συγκοινωνιακό χάρτη της πρωτεύουσας» και τη νέα τιμολογιακή πολιτική, θα αποτελέσει σοβαρότατο πλήγμα σε βάρος των, ήδη σκληρά δοκιμαζόμενων, εργαζομένων και των λαϊκών στρωμάτων γενικότερα που χρησιμοποιούν κύρια τα μέσα μαζικής μεταφοράς.
      Επιπλέον εκτός των άλλων αρνητικών και αποσπασματικών μέτρων που αναφέρονται στο «νέο συγκοινωνιακό χάρτη της πρωτεύουσας», η μεταβίβαση τμήματος του συγκοινωνιακού έργου στους δήμους, οδηγεί σε διάσπαση του ενιαίου χαρακτήρα των δημοσίων συγκοινωνιών και την επιβάρυνση των δημοτών με κόμιστρο ή επιβολή σχετικού δημοτικού τέλους και στην ουσία στην ιδιωτικοποίησή τους με όλα τα αρνητικά που συνεπάγεται κάτι τέτοιο για τους εργαζόμενους.
     Για να υπάρξει ουσιαστικός εκσυγχρονισμός και αναβάθμιση των αστικών συγκοινωνιών, απαιτείται η ανάπτυξη του δημοσίου και κοινωνικού χαρακτήρα τους, με τη σύσταση Ενιαίου Φορέα και την ένταξη σ΄ αυτόν όλων των υπαρχόντων φορέων προκειμένου να υπάρχει ενιαία διαχείριση τόσο συντονιστικά όσο και οικονομικά. Άμεσα απαιτούνται δωρεάν εισιτήρια το πρωί και μείωση τους σε όλα τα μέσα τις υπόλοιπες ώρες, για όλους τους εργαζόμενους, τους άνεργους, τους μικροσυνταξιούχους κ.α., καθώς και επέκταση του ωραρίου λειτουργίας τους. 
     Ερωτάται, ο κύριος Υπουργός, τι προτίθεται να κάνει η Κυβέρνηση για τα παραπάνω προβλήματα;».
     Ο Υφυπουργός Μεταφορών και Επικοινωνιών κ. Νεράντζης έχει το λόγο. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Υπάρχουν μερικές παραδοχές, οι οποίες είναι κοινές και οι οποίες, αν λαμβανόντουσαν υπόψη, ίσως να μην ετίθεντο ερωτήματα για απάντηση, σαν και αυτά που ήλθαν εδώ. 
     Απαντώ στην πρώτη παράγραφο της ερωτήσεως: Τα κόμιστρα των μέσων μαζικής μεταφοράς στην Ελλάδα είναι ιδιαιτέρως χαμηλά, εξ αντικειμένου. Και δείχνουν χαμηλότερα, εάν συγκριθούν αναλογικά, δηλαδή, με βάση το μέσο βιοτικό επίπεδο, με τα κόστη εισιτηρίων στις υπόλοιπες ευρωπαϊκές χώρες. Αλήθεια, πού αλλού μπορεί κανείς να συναντήσει κόμιστρο μέσου μαζικής μεταφοράς του ύψους των 45 λεπτών, των 60 λεπτών, των 70 λεπτών, ακόμη και του ενός ευρώ; Αυτός είναι και ο λόγος, που οι συγκοινωνίες μας είναι εξαιρετικά ελλειμματικές και καταφέρουν να επιβιώσουν μόνον από και διά των γενναίων επιχορηγήσεων, τις οποίες κάνουν οι εκάστοτε κυβερνήσεις. 
     Θέμα αυξήσεως των εισιτηρίων στα μέσα μαζικής μεταφοράς δεν υπάρχει σήμερα. Πρέπει όμως να υπομνήσω ότι η τελευταία αύξηση των κομίστρων στα μέσα μαζικής μεταφοράς έγινε στις 23.10.2000. Εξ άλλου, δεν απαντάται στην Ευρωπαϊκή Ένωση παρόμοιο προηγούμενο, σαν και αυτό που περιγράφει η συνάδελφός μας στην επίκαιρη ερώτησή της. Δηλαδή, το πρωί να ταξιδεύουν δωρεάν όλοι οι εργαζόμενοι και να είναι μειωμένα τα εισιτήρια, τις υπόλοιπες ώρες, για όλους τους εργαζόμενους, για όλους τους ανέργους, για όλους τους μικροσυνταξιούχους και τους μικρομεσαίους, δηλαδή, για όλο τον ελληνικό λαό σχεδόν. 
     Πάντως, η δραστική μείωση του εισιτηρίου του προαστιακού και η καθιέρωση πολλαπλών μορφών φθηνών εισιτηρίων βοηθά αποτελεσματικά στις μετακινήσεις των ασθενεστέρων τάξεων. Θα αναφέρω ενδεικτικά την καθιέρωση ενιαίου εισιτηρίου διαρκείας μιάμισης ώρας, με τιμή ένα ευρώ, έτσι ώστε ο επιβάτης να μπορεί να κάνει συνδυαστική χρήση πολλών μεταφορικών μέσων, ή το εβδομαδιαίο εισιτήριο, αντί δέκα ευρώ ή το ημερήσιο εισιτήριο, αντί τριών ευρώ. Ας μην ξεχνάμε ότι τα φθηνότερα εισιτήρια του ύψους 45 λεπτών, 60 και 70 λεπτών εξακολουθούν να ισχύουν. 
     Σχετικά με τη δεύτερη παράγραφο της ερώτησης: Πολλοί δήμοι, εδώ και καιρό, έχουν θεσπίσει και λειτουργούν δημοτικές συγκοινωνίες. Θα έλεγα ότι τα αποτελέσματα είναι καλά. Ο εξαγγελθείς προσφάτως συγκοινωνιακός χάρτης, περιλαμβάνει μια απλή σκέψη-πρόταση να ενισχυθούν οι δήμοι, για να ενδυναμωθούν οι δημοτικές συγκοινωνίες. Εάν αυτό, το οποίο επισημαίνει η κ. συνάδελφος στην ερώτησή της, γίνει δεκτό, έρχεται σε πλήρη αντίθεση προς όσα κομμουνιστές δήμαρχοι επιδιώκουν. Παράδειγμα, ο κ. Μπενετάτος από τη Νίκαια που δεν με αφήνει ήσυχο ρωτώντας με συνεχώς πότε θα ενισχύσουμε με λεωφορεία –έχει δίκιο και σκεπτόμαστε να το κάνουμε άμεσα- τις δημοτικές συγκοινωνίες του. 
     Τρίτον: Εξαγγέλθηκε ήδη η σύσταση ενιαίου φορέα συγκοινωνιών. Υπάρχει μια επιτροπή μελέτης των σχετικών προβλημάτων που ήδη λειτουργεί. Σε αυτήν την επιτροπή μετέχει και επισήμως εκπρόσωπος της ΤΕΔΚΝΑ. 
     ΠΡΟΕΔΡΕΥΩΝ ( Σωτήρης Χατζηγάκης): Η κυρία Κανέλλη έχει το λόγο. 
     ΛΙΑΝΝΑ ΚΑΝΕΛΛΗ: Χαίρομαι αφάνταστα που επιτέλους άκουσα από έναν εκπρόσωπο της κυβέρνησης ποιο είναι εισοδηματικά το σύνολο του ελληνικού λαού. Είπε ότι σχεδόν το σύνολο του ελληνικού λαού είναι οι άνεργοι, οι χαμηλοσυνταξιούχοι και οι φτωχοί μισθοσυντήρητοι. Το είπε μόνος του και επιτέλους έχουμε μια καταγραφή για το ποιο είναι το σύνολο του ελληνικού λαού. Επομένως τον ευχαριστώ πάρα πολύ που λέει ότι η ερώτησή μου αφορά το σύνολο του ελληνικού λαού. 
      Κύριε Πρόεδρε, θα παρακαλούσα, τον κύριο Υπουργό, να μην κάνει ατυχείς αναφορές. Το αίτημα του Κομμουνιστού κ. Μπενετάτου δεν είναι για να παραχωρήσετε τις δημοτικές συγκοινωνίες σε ιδιώτες, υλοποιώντας το ν. 2669/98 του ΠΑΣΟΚ. Να υλοποιήσετε το νόμο, δίνοντας τις δημοτικές συγκοινωνίες σε ιδιώτες, διότι ξέρετε πάρα πολύ καλά ότι οι δήμοι δεν μπορούν ν΄ αντεπεξέλθουν. Και στον Ενιαίο Φορέα αυτό θα κάνετε. Θα αποφασίσετε εν τέλει να δώσουν οι δήμοι τις δημοτικές συγκοινωνίες σε ιδιώτες. Το επιτρέπει ο νόμος, για να μην σας πω ότι το υπαγορεύει κιόλας και έρχεσθε εσείς σήμερα με καθυστέρηση πέντε-έξι ετών να τον εφαρμόσετε στην πράξη. 
      Ο κ. Μπενετάτος σας ζήτησε κρατική ενίσχυση και θα έλεγα ότι αν είχατε σε τόσο μεγάλο σεβασμό το κομμουνιστικό σύστημα που έχει στο νου του ο κ. Μπενετάτος, καλά θα κάνατε να του είχατε  δώσει τα χρήματα  που χρωστάτε στη Νίκαια και να είχατε φτιάξει και δρόμους πρόσβασης από και προς τη Νίκαια και τα χρήματα που χρωστάει το κράτος στη Νίκαια, ώστε να μην πεινάνε οι κάτοικοι στην Νίκαια. 
      Επιπλέον αυτό το λαϊκό παραμύθι το οποίο ενίοτε παίζεται ως παροχή προσφοράς προς τα λαϊκά στρώματα –1 ευρώ το εισιτήριο για μιάμιση ώρα- σας παρακαλώ πάρα πολύ, κύριε Πρόεδρε, μπορείτε να αθροίσετε γιατί μαθηματικά ξέρουμε. Το εισιτήριο για το τρένο κοστίζει 0,60 λεπτά  και 0,45 το λεωφορείο κάνει 105 λεπτά. Ούτως ή άλλως δηλαδή, η έκπτωση που κάνετε στον ελληνικό λαό είναι 0,05 λεπτά. Για μιάμιση ώρα χωρίς να πάρει αυτό το καταπληκτικό σας εισιτήριο, θα πλήρωνε 105 λεπτά. Του χαρίζετε 5 λεπτά. Τι το θεωρείτε αυτό; 
      Κύριε Πρόεδρε, ας μου απαντήσει, ο κύριος Υπουργός. Στ’ αλήθεια, πιστεύετε ότι κάνετε χάρη σε κάποιον με το ενάμισι; Δηλαδή, εσείς ξέρετε πολλούς ανέργους που θα πληρώσουν 1 ευρώ και οι οποίοι έχουν άμεση πρόσβαση στο τρένο, θα γλιτώσουν 0,20 λεπτά, θα πάνε στο γραφείο ανεργίας, θα τελειώσουν τη δουλειά τους και τη διεκπεραίωσή της είτε στο ΙΚΑ είτε θα πάνε στη δουλειά τους είτε θα πάνε στην εφορία να πληρώσουν ή να τακτοποιήσουν τις υποχρεώσεις τους ή να πληρώσουν το πρόστιμο για το παρκόμετρο σε μιάμιση ώρα; Θα έχουν πάει και θα έχουν έρθει σε μιάμιση ώρα; Γιατί εδώ μας ακούνε και ξέρουν. 
      Αν μου βρείτε έναν άνθρωπο ο οποίος μπορεί να το κάνει αυτό σε μιάμιση ώρα, προτείνω να του δώσετε ένα βραβείο συνδιαλεγόμενου και συναλλασσόμενου με το δημόσιο. Όταν έχει προβλήματα ο φτωχός, να του δώσετε και ένα βραβείο. Δεν πρέπει να του δώσετε απλώς ένα εισιτήριο του 1 ευρώ! Αλλά αν βρείτε κάποιον από οποιοδήποτε σημείο ή αν θέλετε από τη Νίκαια να ευεργετηθεί από το 1 ευρώ μέσα στη μιάμιση ώρα, να φύγει ο άνθρωπος από τη Νίκαια, να ανέβει να τακτοποιήσει τις υποχρεώσεις του στο ΙΚΑ ή οπουδήποτε αλλού, να γυρίσει πάλι πίσω στη Νίκαια και θα είναι πολύ ευτυχισμένος που θα του έχετε χαρίσει 0,05 ευρώ. 
      Ο ενιαίος φορέας σας –το προαναγγείλατε ήδη μόνος σας- θα αυξήσει τις τιμές και μας το λέτε και μας το προαναγγέλλετε. Και εμείς θέλουμε να σας προειδοποιήσουμε για να μην τις αυξήσετε. 
      ((Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κύριε Πρόεδρε, και ζητώ συγγνώμη για την παράβαση του χρόνου κατά μερικά δευτερόλεπτα. 
      Γι’ αυτό επικαλείσθε τα τρία χρόνια που δεν έχουν γίνει αυξήσεις. Θα πάτε σε ιδιωτικοποίηση. Αν δεν πάτε σε αυξήσεις, δεν θα μπορείτε να πάτε σε ιδιωτικοποίηση. Θα τα απαξιώσετε πρώτα και μετά θα τα δώσετε σε ιδιώτες μέσα από τους δήμους. 
      Ξέρετε γιατί σας το λέω αυτό; Γιατί αρέσκεστε μονίμως να κάνετε συγκρίσεις με τα ευρωπαϊκά δεδομένα. Θα ήθελα να σας πω ότι υπάρχουν και άλλες συγκρίσεις. Υπάρχουν και περιοχές στον κόσμο με οδικούς χάρτες που κατασκευάζονται και δεν κυκλοφορεί κανείς. Δεν κάνετε μ’ αυτούς σύγκριση γιατί αλλιώς θα μοιάζαμε με παράδεισο. Σας συμφέρει, όμως, να μιλάτε για οικονομική κόλαση, όταν μιλάτε με κάποιους άλλους και θα ήθελα πάρα πολύ να συγκρίνετε όχι το βουλευτικό μισθό, αλλά το μισθό του ανειδίκευτου εργάτη ή το επίδομα ανεργίας του. Για να ξέρουμε σε ποια χώρα βρισκόμαστε, γιατί ακριβώς μιλάμε και πότε επικαλούμαστε την Ευρωπαϊκή Ένωση!
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο κύριος Υπουργός.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αμηχανία τέχνας κατεργάζεται! Στην αδυναμία της η κυρία συνάδελφος να απαντήσει στα ερωτήματα που αφορούν το πού ισχύει αυτό το μέτρο και πώς θα καλυφθούν τα τεράστια ελλείμματα που ήδη υπάρχουν και θα μεγεθυνθούν, προσπάθησε να κάνει αλχημείες λέγοντας ...
      ΛΙΑΝΑ ΚΑΝΕΛΛΗ: Δεν μας ενδιαφέρει! Να ισχύσει εδώ. Αν έχετε τα κότσια να ισχύσει εδώ!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Καταλαβαίνω τον εκνευρισμό σας, αλλά σας παρακαλώ ακούστε με! Τα κότσια τα έχουμε και μάλιστα περισσότερα! 
      ‘Ετσι λοιπόν η κυρία συνάδελφος προσπάθησε να πει ότι ο όλος ο ελληνικός λαός είναι άνεργος. 
      ΛΙΑΝΑ ΚΑΝΕΛΛΗ: Εσείς το είπατε!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ξέρω πολύ καλά τι λέω. Πολύ φοβάμαι ότι δεν ακούσατε. 
      ΛΙΑΝΑ ΚΑΝΕΛΛΗ: Δεν έχω πρόβλημα βαρυκοϊας!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Πράγματι, οι εργαζόμενοι, οι άνεργοι, οι μικρομεσαίοι, οι μικροσυνταξιούχοι, βέβαια είναι σχεδόν όλος ο ελληνικός λαός. Αφήσατε απέξω μόνο τους αγρότες, τους βιομηχάνους και τους ελεύθερους επαγγελματίες. 
      Δεύτερον, μιλήσατε για τη Νίκαια. Εκ περιηγήσεως τη γνωρίζετε! Εξ απλής περιηγήσεως τη γνωρίζετε! Εγώ γεννήθηκα και κατοικώ στη Νίκαια και επιτρέψτε μου να την ξέρω καλύτερα! 
      Ο Μπενετάτος λοιπόν –καλή είναι και μια ενδοκομματική σας συνεννόηση- δεν ζητάει ενίσχυση, όπως εσείς πλάσατε τώρα! Ζητάει λεωφορεία. 
      ΛΙΑΝΑ ΚΑΝΕΛΛΗ: Ιδιωτικής χρήσεως τα θέλει ο Μπενετάτος; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αν λοιπόν, έχουμε πρόβλημα, αυτό το ξέρω εγώ, διότι εγώ είμαι ο αποδέκτης του αιτήματος και όχι εσείς. Καταλαβαίνω την αγωνία σας! 
      ΛΙΑΝΑ ΚΑΝΕΛΛΗ: Εσείς τον υπερασπίζεστε; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Άρα, λοιπόν, ο μεν κ. Μπενετάτος, ο Δήμαρχος Νίκαιας, ο οποίος ανήκει στο χώρο σας ζητάει λεωφορεία και μάλιστα τρία, τέσσερα ή πέντε ενώ σεις τ΄ αρνείσθε.
      Όσον αφορά στον ενιαίο Οργανισμό αυτό, σας είπα και πάλι ότι θα πρέπει οποιαδήποτε πρόταση κάνετε, με αυτό το περιεχόμενο της δωρεάν μεταβάσεως, να την συνοδεύετε και με μία πρόταση πως, που, πότε θα καλυφθούν τα ελλείμματα και από ποιους. 
      ΛΙΑΝΑ ΚΑΝΝΕΛΗ: Να φύγετε εσείς από την εξουσία, να έλθουμε εμείς. Αυτή είναι η άποψη. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Πάλι στις πλάτες του λαού θα επιπέσουν αυτά τα ελλείμματα; Άρα ενέχει και αντίφαση, εκτός της αγνοίας, η ερώτησή σας.
      ΠΡΟΕΔΡΕΥΩΝ (Σωτήρης Χατζηγάκης): Τρίτη είναι η με αριθμό 408/9-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτιου Κουβέλη προς τον Υπουργό Υγείας και Κοινωνικής Αλληλεγγύης, σχετικά με τις δράσεις της πολιτείας για τον περιορισμό του Σακχαρώδους Διαβήτη.
	Η επίκαιρη ερώτηση του κ. Κουβέλη σε περίληψη έχει ως εξής:
	«Ο σακχαρώδης διαβήτης αποτελεί μία από τις πιο διαδεδομένες μη μεταδιδόμενες ασθένειες και θεωρείται η τέταρτη κύρια αιτία πρόκλησης θανάτου στις αναπτυγμένες χώρες και αποτελεί το κύριο αίτιο τύφλωσης ή διαταραγμένης όρασης στους ενήλικες καθώς επίσης πρόκλησης καρδιαγγειακών παθήσεων, σύμφωνα με τα επίσημα στοιχεία του Παγκόσμιου Ιδρύματος για το Διαβήτη. 
      Ο διαβήτης αποτελεί μια από τις δαπανηρότερες χρόνιες παθήσεις στη χώρα μας, καθόσον το 15% των δημοσίων δαπανών για την υγεία διατίθεται για το διαβήτη. 
     Επειδή σύμφωνα με τις εκτιμήσεις της Πανελλήνιας Ομοσπονδίας Σωματείων και Συλλόγων Ατόμων με Σακχαρώδη Διαβήτη «ΠΟΣΣΑΣΔΙΑ», που διατυπώθηκαν στο 4ο Πανελλήνιο Συνέδριο της τα άτομα που πάσχουν από διαβήτη στη χώρα μας σήμερα ανέρχονται σε πολλές χιλιάδες επτακόσιες χιλιάδες (700.000) είναι περίπου οι διαγνωσμένοι και άλλοι τόσοι εκτιμούνται οι αδιάγνωστοι) και κινδυνεύουν από σοβαρές επιπλοκές που προκαλούν αναστάτωση του ρυθμού και της οικογενειακής τους ζωής, επιδείνωση της υγείας τους και αύξηση των δαπανών τόσο της οικογένειας όσο και των Ασφαλιστικών Ταμείων.
     Ερωτάται ο κύριος Υπουργός:
     - Σε ποιες συγκεκριμένες ενέργειες έχει προβεί το Υπουργείο, ποιες δράσεις έχει αναπτύξει και ποιο το κόστος των πόρων που διατέθηκαν για την ενημέρωση των πολιτών και την ανάπτυξη της έρευνας για την έγκαιρη διάγνωση του διαβήτη, ώστε να ευαισθητοποιηθεί η κοινή γνώμη και να καταστεί αποτελεσματικότερη η αντιμετώπιση της νόσου.
     - Κρίνεται επαρκής η ύπαρξη διαβητικών κέντρων και ιατρείων σε τοπικό και περιφερειακό επίπεδο για την προληπτική στήριξη και περίθαλψη όσων πάσχουν από τη νόσο αυτή;»
     Ο κύριος Υφυπουργός έχει το λόγο. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, η παρούσα επίκαιρη ερώτηση απ΄ ό,τι είδα βασίζεται στο ψήφισμα του 4ου Πανελλήνιου Συνεδρίου των Σωματείων και Συλλόγων Ατόμων με Σακχαρώδη Διαβήτη που έγινε πρόσφατα στις 8 με 11 Σεπτεμβρίου στο Ξενοδοχείο Altemare στην Χερσόνησο Ηρακλείου Κρήτης. Έχει ιδιαίτερη σημασία αυτό και γνωρίζουμε ότι στη χώρα μας σήμερα υπάρχουν ένα εκατομμύριο συνάνθρωποί μας που πάσχουν από σακχαρώδη διαβήτη, ενώ υπολογίζεται ότι περισσότεροι πολίτες από τριακόσιες χιλιάδες έχουν διαταραχή της ανοχής στη γλυκόζη, κατάσταση που τους οδηγεί σε πολλές καρδιαγγειακές εμπλοκές, χωρίς οι ίδιοι οι ασθενείς να γνωρίζουν ότι πάσχουν από μία μορφή σακχαρώδη διαβήτη. 
     Είχαμε δώσει εξαιρετική σημασία στο θέμα αυτό του σακχαρώδη διαβήτη και η προηγούμενη κυβέρνηση της Νέας Δημοκρατίας του 1990-1993 είχε θεσμοθετήσει, βλέποντας τότε το αυξημένο πρόβλημα, την ίδρυση του Εθνικού Κέντρου για τον Διαβήτη, που ήταν μια καινοτόμα θεσμοθέτηση εκείνη την εποχή, πως εκείνο το Κέντρο συνεργάστηκε πολύ καλά με την Παγκόσμια Οργάνωση Υγείας και τη Διεθνή Ομοσπονδία για το Διαβήτη και συμβάλλει έκτοτε αποτελεσματικά στην αντιμετώπιση της νόσου. 
     Αυτό το Κέντρο χρηματοδοτήθηκε τα τελευταία δέκα χρόνια με διάφορα ποσά. Χαρακτηριστικά σας αναφέρω ότι το 2000 είχε λάβει τετρακόσιες δεκαοκτώ  χιλιάδες (418.000) ευρώ, το 2001 πεντακόσιες πενήντα επτά χιλιάδες (557.000) ευρώ, το 2002 πεντακόσιες πενήντα έξι χιλιάδες (556.000) ευρώ, το 2003 περίπου εξακόσιες χιλιάδες (600.000) ευρώ και φέτος, το 2004, είχαμε μια σημαντική αύξηση από αυτά που έχει λάβει μέχρι τώρα της τάξης των επτακοσίων χιλιάδων (700.000) ευρώ. Μπορώ να πω ότι είναι ικανοποιητική η εργασία του και ο απολογισμός δράσης αυτού του Εθνικού Κέντρου.
      Αρκεί να σας αναφέρω ότι γίνονται οκτώ έως έντεκα εκπαιδευτικά σεμινάρια για γιατρούς ετησίως σ΄ όλη την επικράτεια, ενώ λειτουργεί ένα αξιόλογο ερευνητικό εργαστήριο και ένα εργαστήριο μοριακής βιολογίας παγκοσμίου εμβελείας. Είναι πολύ σημαντικό ότι είναι παγκόσμιας εμβέλειας και θα αναφέρω για ποιο λόγο στη δευτερολογία μου.
      Από αυτούς τους πενιχρούς πόρους το έργο φαίνεται με τα εβδομήντα πέντε (75) κέντρα που υπάρχουν σε όλη τη χώρα. Υπάρχουν δεκαέξι (16) διαβητολογικά κέντρα  και πενήντα εννέα (59) διαβητολογικά εργαστήρια, εξωτερικά ιατρεία. Είναι, επίσης, πολύ σημαντικό ότι υπάρχει ένα πλήρες δίκτυο πληροφορικής που δημιούργησε τράπεζα καταγραφής των διαβητικών σε όλη τη χώρα. Αυτή είναι δουλειά των τελευταίων χρόνων. Επίσης, πολύ σημαντική είναι η εκπαίδευση των γιατρών στο κέντρο αυτό αλλά και ο συντονισμός των διαβητικών σε όλη τη χώρα. 
      Παράλληλα το Υπουργείο δουλεύει πολύ αποτελεσματικά στην ενημέρωση του κοινού χρηματοδοτώντας ερευνητικά πρωτόκολλα για τον τομέα αυτό. Όμως, και το ίδιο το κέντρο συμβάλλει αποφασιστικά τόσο στην έρευνα όσο και στην πρόληψη και στη θεραπεία των διαβητικών της χώρας. 
      Υπάρχει ευαισθητοποίηση. Αυτό φάνηκε και χθες, κύριε συνάδελφε, με τις εκδηλώσεις που έγιναν με αφορμή την παγκόσμια ημέρα κατά του διαβήτη, οι οποίες έγιναν αντιληπτές από όλο το ελληνικό κοινό. 
      Υπάρχουν προβλήματα. Τα προβλήματα έχουν να κάνουν κυρίως με την επιμέρους στελέχωση αυτών των κέντρων. Γνωρίζουμε ότι αυτά τα κέντρα στελεχώνονται από γιατρούς που υπηρετούν στις κλινικές που φιλοξενούν αυτά τα κέντρα. Δεν έχουν αυτόνομο δυναμικό. Στον τομέα αυτό θα δουλέψουμε τη χρονιά που μας έρχεται, ώστε να στελεχωθούν κατάλληλα αυτά τα εβδομήντα πέντε (75) διαβητολογικά κέντρα. 
      Η χωροταξική κατανομή αυτών των κέντρων σε όλη τη χώρα είναι καλή. Υπάρχουν προβλήματα στην οργάνωσή τους, τα οποία είναι στον προγραμματισμό μας να λυθούν. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, είναι γεγονός ότι κατά μεν τους υπολογισμούς, του κυρίου Υπουργού, έχουμε ένα εκατομμύριο τριακόσιες χιλιάδες (1.300.000) συμπολίτες οι οποίοι απασχολούνται με τη νόσο του διαβήτη, ενώ κατά άλλους υπολογισμούς είναι ένα εκατομμύριο τετρακόσιες χιλιάδες (1.400.000). Περίπου τα ίδια νούμερα είναι, κύριε Υπουργέ, λαμβανομένου υπόψη του γεγονότος ότι δεν έχουμε απόλυτα ορθές καταγραφές. 
      Κύριε Πρόεδρε, το ζήτημα είναι ότι το 15% των δημοσίων δαπανών διατίθεται για την αντιμετώπιση του διαβήτη στο πλαίσιο των κονδυλίων που συνολικότερα διατίθενται για την υγεία. Κυρίως εκείνο που εντοπίζεται σε σχέση με τη διάθεση αυτών των κονδυλίων είναι πως είναι κονδύλια που αναφέρονται στην αντιμετώπιση του διαβήτη και όχι στην πρόληψη, κύριε Υπουργέ. Νομίζω ότι πρέπει να είμαστε ιδιαίτερα ανήσυχοι, διότι διάφορες καταγραφές, από διάφορες πλευρές, πιστοποιούν ότι ένα στα εκατό παιδιά πάσχουν από διαβήτη, με το δεδομένο ότι ο διαβήτης –απ’  ό,τι οι ειδικοί επιστήμονες μαρτυρούν- έχει σχέση με την παχυσαρκία. 
      Δεν υπάρχει καμία ενημέρωση στα σχολεία και η μόνη ενημέρωση, κύριε Πρόεδρε, την οποία επιφυλάσσει αυτή η πολιτεία στην ελληνική κοινωνία είναι η κάθε φορά που έχουμε την παγκόσμια ημέρα αντιμετώπισης του διαβήτη. Αυτή η νόσος είναι μια πραγματική πληγή. Στην κυριολεξία υπονομεύει την υγεία των νέων παιδιών και δεν είναι δυνατόν να τρέχουμε πίσω από τα γεγονότα δαπανώντας το 15% του συνόλου των δημοσίων δαπανών για την υγεία και να μην διατίθενται τα αναγκαία ποσά, για τη συνολικότερη όσο και συστηματικότερη ενημέρωση, η οποία –πιστεύω ότι θα συμφωνήσετε, κύριε Υπουργέ- πρέπει να γίνεται στη διάρκεια της προσχολικής και κυρίως της σχολικής ηλικίας των παιδιών. Μόνο έτσι μπορούμε να αντιμετωπίσουμε αυτήν την πληγή, αυτήν τη νόσο η οποία έχει αρχίσει να βρίσκεται σε μια διαδικασία συμφιλίωσης με τον άνθρωπο. Όμως, νομίζω ότι με αυτά τα δεδομένα και τις στατιστικές καταγραφές δεν είναι δυνατόν να περιοριζόμαστε σε γενικές αναφορές για την ύπαρξη και λειτουργία κάποιων κέντρων που –επαναλαμβάνω- δεν ενημερώνουν στο βαθμό που και εσείς και εγώ και όλοι μας θέλουμε. Και κυρίως δεν κατατοπίζουν γονείς και παιδιά, προκειμένου να αποφεύγεται η παχυσαρκία, που αποτελεί το έδαφος στο οποίο αναπτύσσεται αυτή η νόσος, η νόσος του διαβήτη.
      Θέλω να πιστεύω, κύριε Υφυπουργέ, ότι στη δευτερολογία σας θα δεσμευθείτε συγκεκριμένα για προγράμματα δράσεων αναφορικά με την ενημέρωση, προκειμένου να έχουμε την πρόληψη και όχι την εκ των υστέρων αντιμετώπιση αυτής της νόσου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κουβέλη.
      Το λόγο έχει ο κύριος Υφυπουργός.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κύριε συνάδελφε, έχετε απόλυτο δίκιο και ευστόχως συνδυάσατε την παχυσαρκία με το διαβήτη, ιδιαίτερα με το διαβήτη τύπου δύο (2). Αρκεί να αναλογιστούμε ότι 3,2 εκατομμύρια θάνατοι παγκοσμίως κάθε χρόνο οφείλονται στο διαβήτη, λόγω παχυσαρκίας ουσιαστικά. Και εδώ βρίσκεται το πρόβλημα.
      Γνωρίζετε πολύ καλά τις σύγχρονες διατροφικές συνήθειες των Ελλήνων, τη σύγχρονη διατροφική κουλτούρα που υπάρχει στη χώρα μας. Είναι μία μάχη η οποία πρέπει να δοθεί στα σχολεία από τις πολύ μικρές, ευαίσθητες ηλικίες. Πιστέψτέ με, έχουν γίνει ενέργειες όσον αφορά την ενημέρωση. Σας λέω χαρακτηριστικά ότι κυκλοφορούν από τις αρμόδιες διευθύνσεις του Υπουργείου μας φυλλάδια με τίτλο: « Ο σακχαρώδης διαβάτης από το Α ως το Ω», «Τρώτε για να καλύπτετε τις ανάγκες σας», «Τροφές και διατροφή», «Μεσογειακή Δίαιτα». Έχουν πάει στα σχολεία όλης της χώρας αυτά τα βιβλιαράκια. Γίνονται μαθήματα στα σχολεία, γίνεται μία προσπάθεια, αλλά το θέμα αυτό δεν είναι φυσικά ένα ελληνικό φαινόμενο. Είναι ένα παγκόσμιο φαινόμενο. Ο διαβήτης πλήττει όλες τις χώρες και ιδιαίτερα τις χώρες που έχει αλλοιωθεί η διατροφική τους κουλτούρα. Αυτό ισχύει και για τη χώρα μας ακόμη, όπου έχει αλλάξει πλέον η μεσογειακή δίαιτα και έχουμε δυστυχώς αλλοιωθεί και σ’ αυτόν τον τομέα.
      Για να μην απαξιώνουμε, όμως, τη δουλειά που γίνεται στα κέντρα, αρκεί να σας πω ότι υπάρχει πληθώρα δημοσιεύσεων –και ουσιαστικών δημοσιεύσεων- για το διαβήτη από την Ελλάδα. Αυτό το γεγονός ήταν τόσο σημαντικό, ώστε η χώρα μας το 2005 αναλαμβάνει, κύριε συνάδελφε, το 41ο Ευρωπαϊκό Διαβητολογικό Συνέδριο, όπου θα έρθουν δεκαπέντε χιλιάδες (15.000) σύνεδροι από όλη την Ευρώπη. Αυτό αποδεικνύει περίτρανα ότι εδώ στη χώρα μας γίνονται προσπάθειες και τα επιτεύγματα αυτών των προσπαθειών της χώρας μας για τα άτομα με διαβήτη, αναγνωρίζονται. Έχουμε ένα έλλειμμα στα ερευνητικά πρωτόκολλα. Πρέπει να προωθήσουμε την έρευνα –εκεί συμφωνούμε- και φυσικά και την πρόληψη, η οποία πρέπει να γίνει ιδιαίτερα στις παιδικές ηλικίες. Εκεί όπου πάσχουμε είναι σε ειδικά κέντρα για το σακχαρώδη διαβήτη της παιδικής ηλικίας και ιδιαίτερα όσον αφορά την παιδοενδοκρινολογία, στα παιδοενδοκρινολογικά κέντρα και στα κέντρα που θ΄ αντιμετωπίσουν το διαβήτη της παιδικής ηλικίας. Εκεί πράγματι υπάρχουν κενά. Τα κέντρα τα οποία υπάρχουν και στην Αθήνα και στη Θεσσαλονίκη δεν επαρκούν στο χώρο της παιδιατρικής, της ενδοκρινολογίας για την οποία λέμε, και στην αντιμετώπιση των παιδιών και των οικογενειών τους.
      Υπάρχει φυσικά πολύς δρόμος ακόμη. Και θα ήθελα να επανέλθετε με μία ερώτησή σας ένα χρόνο μετά, ώστε να μας κρίνετε για το έργο το οποίο θα κάνουμε μέσα στο 2005 και για τη χωροταξική κατανομή των διαβητολογικών κέντρων και ιδιαίτερα για την αντιμετώπιση του παιδικού διαβήτη, του τύπου ένα (1) διαβήτη και γενικότερα, όσον αφορά στη γενικότερη άσκηση πολιτικής στα θέματα πρόληψης αλλά και έρευνας του σακχαρώδη διαβήτη.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Επίκαιρες ερωτήσεις δεύτερου κύκλου.
      Η πρώτη με αριθμό 379/8.11.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τους Υπουργούς Μεταφορών και Επικοινωνιών και Εθνικής Άμυνας, σχετικά με τη συμμετοχή της χώρας μας στη Γενική Συνέλευση του ICAO στον Καναδά, την τροποποίηση του κανονισμού του ICAO, κλπ., διαγράφεται λόγω κωλύματος της κυρίας Βουλευτού.
      Δεύτερη είναι η με αριθμό 407/9.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με την οικονομική ενίσχυση του Δημοκρίτειου Πανεπιστημίου Θράκης, κλπ. 
      Το ειδικότερο περιεχόμενο της επίκαιρης ερώτησης του κ. Χουρμουζιάδη έχει ως εξής:
      «Ενώ το Δημοκρίτειο Πανεπιστήμιο Θράκης «αναπτύσσεται» ραγδαία τα τελευταία χρόνια με την προσθήκη νέων τμημάτων και την αύξηση των φοιτητών και με αποτέλεσμα να προκύπτουν νέες ανάγκες όσον αφορά την ορθολογική λειτουργία του Ιδρύματος, η χρηματοδότηση παραμένει σε χαμηλά επίπεδα, πράγμα που καθιστά αδύνατη την αντιμετώπιση βασικών προβλημάτων.
      Σήμερα το Δημοκρίτειο Πανεπιστήμιο χρωστά πολλές χιλιάδες ευρώ και αδυνατεί να καλύψει ανελαστικές δαπάνες (ΔΕΗ, ΟΤΕ, νερό) αλλά και δαπάνες φύλαξης και καθαριότητας.
      Σχολές και τμήματα αναγκάζονται να περικόψουν μαθήματα, να καταργήσουν ή να περιορίσουν εργαστήρια και διπλωματικές εργασίες. Υπάρχουν εκπαιδευτικοί αλλά και διοικητικοί υπάλληλοι που είναι απλήρωτοι εδώ και πολλούς μήνες, ενώ οι συμβασιούχοι που πληρώνονται από τα ΕΠΕΑΚ (προγράμματα επιχειρησιακού χαρακτήρα της Ευρωπαϊκής Ένωσης) απειλούνται με απόλυση, αφού οι συμβάσεις τους δεν ανανεώνονται. 
    Ερωτώνται οι κύριοι Υπουργοί: 
    Θα δοθούν τα απαραίτητα κονδύλια για την άμεση εξόφληση όλων των οφειλών του Δημοκρίτειου Πανεπιστημίου και για να επιλυθούν όλα τα προβλήματα υλικοτεχνικής υποδομής και κενών σε επιστημονικό, εκπαιδευτικό και διοικητικό προσωπικό;»
	Το λόγο έχει ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, στην ερώτησή του ο κύριος συνάδελφος, αναφέρεται σε θέματα υλικοτεχνικής υποδομής, σε θέματα διδακτικού προσωπικού και σε θέματα λειτουργικών δαπανών του Δημοκριτείου Πανεπιστημίου. Θα ήθελα να δώσω ορισμένα στοιχεία, σχετικά με τα θέματα τα οποία θίγονται στην επίκαιρη ερώτηση.
      Για το 2004 για το Δημοκρίτειο Πανεπιστήμιο Θράκης σε ό,τι αφορά την υλικοτεχνική υποδομή έχουν εγγραφεί στο εθνικό πρόγραμμα πιστώσεις ύψους δέκα εκατομμυρίων (10.000.000) ευρώ. Μέχρι σήμερα έχουν γίνει πληρωμές ύψους οκτώ εκατομμυρίων (8.000.000) ευρώ. Κανένα ανεκτέλεστο αίτημα δεν υπάρχει. Για τη συνέχιση του σχεδιασμού ανάπτυξης και υποδομών του Πανεπιστημίου Θράκης αλλά και όλων των άλλων πανεπιστημίων έχουμε ζητήσει από τα πανεπιστήμια να υποβάλουν ένα σχέδιο νέου τετραετούς προγραμματισμού, το οποίο μόλις υποβληθεί θα το συζητήσουμε για να προχωρήσουμε περαιτέρω στα θέματα της υλικοτεχνικής υποδομής. 
      Δεύτερον, σε ό,τι αφορά το διδακτικό προσωπικό θα ήθελα να πω ότι από τον Οκτώβρη του 1999 μέχρι τον Οκτώβρη του 2004 διορίστηκαν διακόσια εξήντα επτά (267) μέλη ΔΕΠ και φέτος ειδικότερα εγκρίθηκαν από τον τακτικό προϋπολογισμό εβδομήντα οκτώ πιστώσεις για εκτάκτους καθηγητές του π.δ. 407. 
      Πράγματι στο πανεπιστήμιο Θράκης υπήρξε διεύρυνση και δημιουργήθηκαν νέα τμήματα, το κόστος των οποίων καλύφθηκε από το ΕΠΕΑΕΚ στο πλαίσιο του έργου της διεύρυνσης της τριτοβάθμιας εκπαίδευσης. Το κόστος του έργου ανήλθε περίπου σε δύο εκατομμύρια (2.000.000) ευρώ, τα οποία έχουν πληρωθεί όλα. Θα ήθελα, όμως, να επισημάνω ότι η προηγούμενη κυβέρνηση δεν είχε την πρόνοια να προβλέψει τη χρηματοοικονομική κάλυψη του τετραμήνου Σεπτεμβρίου – Δεκεμβρίου του 2004, που έληξε η χρηματοδότηση από το ΕΠΕΑΕΚ και θα υπήρχε πρόβλημα λειτουργίας των τμημάτων αυτών. Μετά από προσεκτικές διαχειριστικές ενέργειες δόθηκε κατ’ εξαίρεση χρονική επέκταση στην υλοποίηση τμήματος του φυσικού αντικειμένου του έργου, που καλύπτει την αποζημίωση του διοικητικού και τεχνικού προσωπικού μέχρι το τέλος του έτους. Άρα δεν θα υπάρξει πρόβλημα, ώστε να μην πληρωθούν εκείνοι από το προσωπικό, το διοικητικό και το τεχνικό, που μέχρι σήμερα πληρώνονταν από το ΕΠΕΑΕΚ. 
      Επίσης έχει λάβει το Πανεπιστήμιο Θράκης περίπου πεντακόσιες χιλιάδες (500.000) ευρώ για τη λειτουργία του Γραφείου Διασύνδεσης, οκτακόσιες χιλιάδες (800.000) ευρώ για την υλοποίηση δράσεων πρακτικής άσκησης, άλλες διακόσιες είκοσι τρεις (223.000) ευρώ για την υλοποίηση του προγράμματος «Πρωταγόρας» και από το ΕΤΠΑ, το Ευρωπαϊκό Ταμείο Περιφερειακής Ανάπτυξης, για θέματα επιστημονικού εξοπλισμού και υλικοτεχνικής υποδομής διατέθηκε το ποσό των τριών εκατομμυρίων (3.000.000). ευρώ. 
      Τέλος θα ήθελα να πω ότι η κρατική δαπάνη πράγματι, ιδιαίτερα το έτος 2002, ήταν αυξημένη μόλις κατά 0,20% σε σχέση με το 2001 και το 2003 ήταν αυξημένη κατά ποσοστό 7%. Φέτος, το 2004, δόθηκε έκτακτη επιχορήγηση, που υπερβαίνει το 10%, στο Δημοκρίτειο Πανεπιστήμιο, με αποτέλεσμα ο συνολικός προϋπολογισμός του 2004 να εμφανίζει αύξηση των λειτουργικών δαπανών κατά ποσοστό 17,5% σε σχέση με την περσινή χρονιά. Συνεπώς έχουν διατεθεί πιστώσεις στο Δημοκρίτειο Πανεπιστήμιο.
      Στη δευτερολογία μου θα συμπληρώσω και ορισμένα άλλα στοιχεία.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Τελικά η επίκαιρη ερώτηση, κύριε Πρόεδρε, δεν ξεκίνησε από την αφορμή κάποιων πληροφοριών ή διαδόσεων που κινούνται κυρίως γύρω από τα τριτοβάθμια εκπαιδευτικά μας ιδρύματα, αλλά είναι το προϊόν μιας στενής παρακολούθησης και μιας πολύ πρόσφατης ενημέρωσης απ’ όλους τους φορείς και απ’ όλα τα στοιχεία, που συνιστούν τη λειτουργία και την εκπαιδευτική και τη διοικητική του ιδρύματος. 
      Μίλησα στην Κομοτηνή με προσωπικό, με μέλη ΔΕΠ, με διοικητικούς υπαλλήλους, με τον ίδιο τον Πρύτανη και το Πρυτανικό Συμβούλιο και τελικά, κύριε Υπουργέ, η κατάσταση που μου περιέγραψαν, δεν έχει καμία σχέση με αυτή που εσείς περιγράψατε.
     Βέβαια πάντοτε οι αριθμοί εντυπωσιάζουν, αλλά τελικά υπάρχει φόβος αυτοί οι αριθμοί να μην ανταποκρίνονται στην πραγματικότητα. Είναι βέβαιο ότι τελικά όλα αυτά τα νούμερα δεν φθάνουν να απαντήσουν στα προβλήματα, που αυτήν τη στιγμή υπάρχουν και είναι πάρα πολύ έντονα στο Δημοκρίτειο Πανεπιστήμιο. Αυτό ήταν ένα σχόλιο, όσον αφορά την απάντησή σας, αλλά και τις δικές μας πληροφορίες, τη δική μας ενημέρωση που είχαμε από το Πανεπιστήμιο.
     Όμως ένα δεύτερο, οδυνηρό σχόλιο είναι το εξής: Μήπως τελικά το Δημοκρίτειο Πανεπιστήμιο, κύριε Πρόεδρε, είναι ένα πρώτης τάξης «ινδικό χοιρίδιο» στο ειδικό εργαστήριο της αποκρατικοποίησης των Ανωτάτων Εκπαιδευτικών Ιδρυμάτων; Γιατί -ξέρετε- ένας απαξιωμένος οργανισμός πολύ εύκολα τελικά γίνεται μια αρκετά γοητευτική πρόκληση στους μη κρατικούς φορείς, που θα θελήσουν να τον αναλάβουν και τελικά να τον λειτουργήσουν, όπως ακούσαμε την προηγούμενη Δευτέρα, όχι με κερδοσκοπικούς σκοπούς. Αμφιβάλλουμε αν αυτό είναι έτσι στην πραγματικότητα.
     Προσέξτε, κύριε Υπουργέ! Το Δημοκρίτειο Πανεπιστήμιο βρίσκεται στα «τελευταία του», ας το πω έτσι με μια λαϊκή έκφραση. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χουρμουζιάδη.
     Ο κύριος Υπουργός έχει το λόγο.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, οι αριθμοί και τα στοιχεία που έδωσα –και είναι στη διάθεσή σας, κύριε Χουρμουζιάδη και στη διάθεση οποιουδήποτε συναδέλφου- δείχνουν κατά τρόπο απολύτως αντικειμενικό ότι υπήρξε χρηματοδότηση στο Δημοκρίτειο Πανεπιστήμιο και ακόμη περισσότερο τους τελευταίους μήνες αντιμετωπίστηκαν δύο σοβαρά προβλήματα που είχε.
     Το ένα πρόβλημα είναι τα λειτουργικά του έξοδα –με αυτήν την αύξηση του ενάμισι εκατομμυρίου περίπου για λειτουργικές δαπάνες- και παράλληλα αντιμετωπίστηκε το πρόβλημα που είχε δημιουργηθεί από τη λήξη του ΕΠΕΑΕΚ. Βεβαίως, όπως είπα άλλωστε και στην πρωτολογία μου, το οικονομικό πρόβλημα του Δημοκριτείου Πανεπιστημίου εν μέρει οφείλεται και στη διεύρυνση που υπήρξε. 
     Στόχος μας είναι με την αύξηση των δαπανών για την παιδεία και βεβαίως για την ανωτάτη εκπαίδευση, σιγά-σιγά το συσσωρευμένο έλλειμμα των προηγουμένων ετών να αρχίσει να καλύπτεται. Νομίζω πως θα συμφωνήσετε ότι η αύξηση του 10% επιπλέον σε προϋπολογισμό που δεν είχαμε εμείς την ευθύνη κατάρτισής του, είναι κάτι σημαντικό.
     Από την άλλη πλευρά όμως και το ίδιο το Πανεπιστήμιο, στο πλαίσιο της αυτοτέλειας και της αυτοδιοίκησής του, θα πρέπει να κάνει μια ιεράρχηση των δαπανών του, καθώς και μια ιεράρχηση της σκοπιμότητας κάθε δαπάνης, ούτως ώστε να μπορεί να ανταποκρίνεται και στη χρηματοδότηση η οποία γίνεται.
     Με αυτόν το συνδυασμό, δηλαδή τον εξορθολογισμό των δαπανών και την αυξημένη χρηματοδότηση, την οποία εμείς τα επόμενα χρόνια και από τον προϋπολογισμό του 2005 σκεφτόμαστε να δώσουμε, τόσο στο Δημοκρίτειο Πανεπιστήμιο όσο και στα άλλα πανεπιστήμια, σταδιακά το πρόβλημα της ελλιπούς χρηματοδότησης θα εξαλειφθεί.
     Νομίζω, λοιπόν, ότι μ΄ αυτούς τους τρόπους θα αντιμετωπιστεί το ζήτημα του Δημοκριτείου αλλά και των άλλων πανεπιστημίων στην πατρίδα μας.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Τελευταία είναι η με αριθμό 402/9.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Απασχόλησης και Κοινωνικής Προστασίας, σχετικά με τις δυσλειτουργίες που παρουσιάζονται στους οργανισμούς που ασκούν κοινωνική πολιτική κλπ.
     Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής:
     «Η γραφειοκρατία, η αποδιοργάνωση των δημοσίων υπηρεσιών και η έλλειψη προσωπικού είναι προβλήματα γνωστά και όχι μόνο σημερινά στη Δημόσια Διοίκηση. Όμως το τελευταίο διάστημα σε ορισμένους οργανισμούς άσκησης κοινωνικής πολιτικής η κατάσταση έχει ξεφύγει από κάθε έλεγχο. Πιο συγκεκριμένα:
     Το ΙΚΑ και ο ΟΑΑΕ (ΤΕΒΕ, ΤΑΕ, ΤΣΑ), δύο μεγάλοι ασφαλιστικοί οργανισμοί και προφανώς όχι μόνο αυτοί, καθυστερούν πλέον των οκτώ μηνών για να διεκπεραιώσουν μια αίτηση συνταξιοδότησης.
     Η προβλεπόμενη από το ν. 3232/2004 υπουργική απόφαση για τον τύπο και τον τρόπο τήρησης του δελτίου διαδοχικής ασφάλισης δεν έχει ακόμη εκδοθεί και για το μεσοδιάστημα οι υπηρεσίες του Υπουργείου συνιστούν στους ασφαλιστικούς οργανισμούς να δίνουν προσωρινά δελτία διαδοχικής ασφάλισης, πράγμα όμως στο οποίο δεν ανταποκρίνονται όλοι οι ασφαλιστικοί οργανισμοί και όσοι το κάνουν, το κάνουν με μεγάλη καθυστέρηση.
      Τέλος και σύμφωνα με δημοσιεύματα του Τύπου στον Οργανισμό Εργατικής Κατοικίας το τελευταίο διάστημα καθυστερεί υπέρμετρα το θέμα της εκτίμησης στην οποία πρέπει να προβεί μηχανικός του ΟΕΚ, προκειμένου να εγκριθεί το στεγαστικό δάνειο πράγμα το οποίο έχει σοβαρές αρνητικές συνέπειες στους δικαιούχους. 
      Με βάση τα παραπάνω ερωτάται ο κύριος Υπουργός τι μέτρα προτίθεται να πάρει:
      1) Για τη βελτίωση των υπηρεσιών που παρέχουν οι ασφαλιστικοί οργανισμοί στους ασφαλισμένους τους, για τη μείωση στο ελάχιστο του απαιτούμενου χρόνου για την απονομή της σύνταξης, για την έκδοση –επιτέλους- της υπουργικής απόφασης που θα αφορά το θέμα της διαδοχικής ασφάλισης και για την εύρυθμη λειτουργία όλων των ασφαλιστικών οργανισμών σε σχέση με το θέμα της διαδοχικής ασφάλισης.
      2) Για την αντιμετώπιση των προβλημάτων που αντιμετωπίζουν οι δικαιούχοι του ΟΕΚ».
      Ο Υφυπουργός κ. Αγγελόπουλος έχει το λόγο. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Επιθυμώ να ενημερώσω τον αγαπητό συνάδελφο, αλλά και το Σώμα, ότι παρά τα σοβαρά προβλήματα τα οποία αντιμετωπίζουν οι φορείς της κοινωνικής ασφάλισης, ιδιαίτερα στα θέματα της μηχανοργάνωσής τους και της έλλειψης προσωπικού, προχωρούμε με ταχείς ρυθμούς, ώστε να ελαχιστοποιήσουμε τον απαιτούμενο για την έκδοση των συνταξιοδοτικών αποφάσεων χρόνο. 
      Ο χρόνος που απαιτείται, σήμερα έχει μειωθεί σημαντικά. Κυμαίνεται ανάλογα με το είδος της σύνταξης –γήρατος, αναπηρίας, θανάτου- από δύο έως πέντε μήνες στις περισσότερες περιπτώσεις. Βέβαια μεγαλύτεροι χρόνοι απαιτούνται στις περιπτώσεις εκείνες που υπάρχει διαδοχική ασφάλιση, καθώς και στις περιπτώσεις εκείνες που υπάρχει χρόνος ασφάλισης σε χώρες της Ευρωπαϊκής Ένωσης ή σε άλλες χώρες εκτός Ευρωπαϊκής Ένωσης, με τις οποίες συνδεόμαστε με διμερείς συμφωνίες, γιατί στις περιπτώσεις αυτές απαιτείται η κατ’ αρχήν διερεύνηση από τον απονέμοντα φορέα και στη συνέχεια η απόδοση του χρόνου ασφάλισης και της δαπάνης συμμετοχής στη συνταξιοδότηση από τον κάθε φορέα. 
      Θα πρέπει, επίσης, να ενημερώσω τον κύριο συνάδελφο ότι σημαντικές είναι οι ελλείψεις σε προσωπικό ιδιαίτερα στο μεγαλύτερο φορέα κοινωνικής ασφάλισης, που είναι το ΙΚΑ. Παραλάβαμε χίλιες τριακόσιες εβδομήντα κενές οργανικές θέσεις σε διοικητικό προσωπικό, τετρακόσιες ενενήντα τρεις θέσεις σε νοσηλευτικό προσωπικό και περίπου τριακόσιες πενήντα κενές οργανικές θέσεις σε γιατρούς. 
      Θα πρέπει να υπολογίσουμε ότι περίπου εκατόν είκοσι γιατροί το χρόνο συνταξιοδοτούνται ή φεύγουν από το Ίδρυμα Κοινωνικών Ασφαλίσεων και πρέπει επίσης να επισημάνω και τις δυσκολίες που υπάρχουν στη διαδικασία αντικατάστασης αυτών των γιατρών, γιατί, όπως γνωρίζετε, με το ν. 3232/2004 δεν μπορούμε πλέον να πάρουμε, έστω και για έκτακτες ανάγκες, κάποιους γιατρούς με σύμβαση, γιατί οι προσλαμβανόμενοι από το ΙΚΑ γιατροί πρέπει να είναι πλήρους και αποκλειστικής απασχόλησης. 
      Θέλω, επίσης, να ενημερώσω ότι η σημερινή διοίκηση του ΙΚΑ παρέλαβε από την προηγούμενη εκατόν είκοσι επτά χιλιάδες εννιακόσιες αιτήσεις για συνταξιοδότηση σε εκκρεμότητα. Ήδη έχουν μειωθεί στις εβδομήντα τέσσερις χιλιάδες περίπου. Επίσης θα ήθελα να ενημερώσω ότι από τα περίπου διακόσια ενενήντα υποκαταστήματα του ΙΚΑ, στα ΟΠΣ είχαν μπει, την ημέρα που παρέλαβε η καινούργια διοίκηση, δώδεκα καταστήματα. Μπήκαν μέχρι σήμερα δεκαπέντε και εκτιμούμε ότι μέχρι το τέλος του Ιουνίου του 2005 θα έχουν μπει άλλα εξήντα. 
      Στόχος και φιλοδοξία της Κυβέρνησης, αλλά και της διοίκησης του ΙΚΑ, είναι μετά το Μάρτιο του 2005 αυτές οι κανονικές αιτήσεις, που δεν εμπίπτουν στις διαδικασίες διαδοχικής ασφάλισης ή δεν έχουν χρόνο ασφάλισης σε κάποια άλλη χώρα της Ευρωπαϊκής Ένωσης ή σε χώρα που συνδεόμαστε με διακρατική συμφωνία, να ικανοποιούνται μέσα στο επόμενο δεκαπενθήμερο. 
      Παράλληλα, όσον αφορά το θέμα της διαδοχικής ασφάλισης, θα ήθελα να σας ενημερώσω ότι με το ν. 3232/2004 προβλέπεται η έκδοση υπουργικής απόφασης, μετά την  ημερομηνία της οποίας αρχίζει να τρέχει το εξάμηνο για την υποβολή σχετικών αιτήσεων, όπου στα δελτία διαδοχικής ασφάλισης θα γίνεται η ανακεφαλαίωση του χρόνου ασφάλισης για κάθε ασφαλισμένο στον κάθε ασφαλιστικό φορέα που έχει ασφαλιστεί. 

      Δυστυχώς δεν προηγήθηκε καμία προετοιμασία, ούτε καν ο τύπος του δελτίου διαδοχικής ασφάλισης δεν είχε επιλεγεί, με αποτέλεσμα οι φορείς κοινωνικής ασφάλισης να βρεθούν απροετοίμαστοι από της δημοσιεύσεως του νόμου. Γι’ αυτόν ακριβώς το λόγο εκδώσαμε τρεις εγκυκλίους προς τα ασφαλιστικά ταμεία και τους ζητήσαμε, πέρα από την έκφραση γνώμης για τα στοιχεία εκείνα τα οποία θα έπρεπε να αναφέρονται στο δελτίο διαδοχικής ασφάλισης, να γίνει όλη εκείνη η προετοιμασία, πριν την έκδοση της υπουργικής απόφασης, ώστε να μη συνωστίζονται στα ταμεία οι ασφαλισμένοι, προκειμένου να πάρουν το δελτίο διαδοχικής ασφάλισης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα απαντήσω στη δευτερολογία μου, κύριε συνάδελφε, για τον ΟΕΚ για να μην κάνω κατάχρηση του χρόνου. Θα ήθελα, όμως, να σας πω ότι από τη στιγμή που τα ασφαλιστικά ταμεία διέθεταν το μηχανισμό για να μπορούν να κάνουν ανακεφαλαίωση και καταγραφή στο δελτίο κοινωνικής ασφάλισης του χρόνου ασφάλισης σε κάθε φορέα του ασφαλισμένου στο ταμείο αυτό, όλα θα ήταν πιο εύκολα, εάν υπήρχε μηχανογράφηση. Και το λέω αυτό γιατί η μηχανογράφηση, όπως είπα και πριν, πάει με ρυθμούς χελώνας στο σύστημα κοινωνικής ασφάλισης. Θα μπορούσαν κάλλιστα τα στοιχεία αυτά να εισαχθούν σε μια κεντρική τράπεζα δεδομένων, ώστε με τη χαρτογράφηση του χώρου της κοινωνικής ασφάλισης που βρίσκεται σε εξέλιξη τούτο τον καιρό, να μη χρησιμοποιούμε εν έτει 2004 χειρογραφικό σύστημα και όλη αυτή η διαδικασία να γίνεται μηχανογραφικά. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υφυπουργέ, ολοκληρώστε.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Ολοκλήρωσα, κύριε Πρόεδρε.
      Στη δευτερολογία μου, είμαι στη διάθεσή σας για οποιαδήποτε άλλη πληροφορία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υφυπουργέ.
      O κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, δεν είναι κολακευτική η εικόνα της χώρας μας όσον αφορά την εργασία, τους εργαζόμενους και την εξασφάλιση των δικαιωμάτων τους.
      O κύριος Υπουργός παρουσίασε μία εικόνα, με την οποία βέβαια παραδέχεται εν μέρει τα προβλήματα, τα οποία όμως επιλύονται, σύμφωνα με τα λεγόμενά του, με ταχύ ρυθμό. Δυστυχώς δεν είναι έτσι τα πράγματα, κύριε Υπουργέ. Κατ’ αρχήν, ξέρετε πάρα πολύ καλά ότι η ανεργία στη χώρα μας είναι υψηλοτάτη απ’ όλη την Ευρωπαϊκή Ένωση. Οι αποδοχές είναι κάτω από το 70% του μέσου ευρωπαϊκού όρου. Οι συνθήκες εργασίας, υγιεινής, ασφάλειας κλπ. των εργαζομένων είναι πάρα πολύ κακές και ξέρετε ότι θρηνούμε κάθε μέρα θύματα σε εκατοντάδες εργατικά ατυχήματα. Πρόσφατα στην Ελευσίνα σκοτώθηκε ένας εργάτης, ο οποίος καταπλακώθηκε από σωρούς ξυλείας. Αυτό είναι καθημερινό φαινόμενο.
      Η προσπέλαση στην εργασία με τις συγκοινωνιακές συνθήκες που επικρατούν στη χώρα μας, είναι πολύ δύσκολη και ξέρετε πόσος χρόνος σπαταλιέται κάθε μέρα και ότι τα μέσα μαζικής μεταφοράς -και ιδιαίτερα το τρένο- δεν λειτουργούν. Από την άλλη τα ταμεία είναι ελλειμματικά, υπάρχει εισφοροδιαφυγή και μη αξιοποίηση των αποθεματικών. Έχουν υπάρξει βέβαια και άλλα θέματα, που φτάνουν μέχρι τις κλοπές.
      Το 50% των συνταξιούχων ζει με συντάξεις κάτω από το όριο της φτώχειας. Αυτό συμβαίνει και στο ΙΚΑ και στο ΤΕΒΕ αντίστοιχα. Στον δε ΟΓΑ το 65% παίρνει διακόσια (200) ευρώ και το 95% δεν φτάνει μέχρι τα τριακόσια πενήντα (350) ευρώ. Καταλαβαίνετε ότι εδώ μιλάμε για επίδομα πρόνοιας, παρά για σύνταξη. Κάτω απ’ αυτές τις συνθήκες, η ελπίδα ενός συνταξιούχου είναι να πάρει γρήγορα τη σύνταξή του από τη στιγμή που θεμελιώνει το δικαίωμά του. Δυστυχώς δεν είναι δύο με πέντε μήνες και αυτό το ξέρετε πολύ καλά, κύριε Υπουργέ. Είναι οκτώ και περισσότεροι μήνες. Ίσως, όμως, σε μερικές περιπτώσεις να επιταχύνονται.
      Από κει και πέρα, το θέμα της διαδοχικής ασφάλισης ξέρετε ότι καθυστερεί πάρα πολύ. Βγήκε κατ’ αρχήν στις 23/3/2004 το διάταγμα υπ΄ αριθμόν 7620/212 και στη συνέχεια η εγκύκλιος του Υπουργείου με αριθμό 1500 προς όλους τους ασφαλιστικούς οργανισμούς, που επισημαίνει την αναγκαιότητα και σκοπιμότητα του δελτίου διαδοχικής ασφάλισης για την καταπολέμηση των γραφειοκρατικών διαδικασιών και την επιτάχυνση του χρόνου απονομής των συντάξεων.
      Παρ΄ όλα αυτά, μέχρι σήμερα δεν έχει βγει η υπουργική απόφαση, κύριε Υπουργέ -και το ξέρετε, γιατί πρέπει να βγει από το Υπουργείο σας- που θα περιγράφει το περιεχόμενο του δελτίου, με αποτέλεσμα δεκάδες, αν όχι εκατοντάδες χιλιάδες εργαζομένων που βγαίνουν στη σύνταξη το προσεχές διάστημα, να μη γνωρίζουν αν δικαιούνται σύνταξης, έχοντας θεμελιώσει συνταξιοδοτικό δικαίωμα στο ταμείο τους και, επίσης, πόση σύνταξη δικαιούνται να λάβουν. 
      Αυτό είναι καθοριστικό και αφορά πάρα πολλές οικογένειες, κύριε Υπουργέ και μάλιστα οικογένειες που δυστυχώς ζουν και κάτω από τα όρια της φτώχειας και με τις συντάξεις που θα πάρουν.
      Και ένα τελευταίο για την εργατική κατοικία. Αυτή τη στιγμή για να μπορέσει κανείς να πάρει ένα δάνειο για να αγοράσει σπίτι, μια και είναι τόσο πολύ λίγες οι εργατικές κατοικίες που μπορεί να προσφέρει ο Οργανισμός Εργατικής Κατοικίας, πρέπει να περιμένει μεγάλο χρονικό διάστημα, πάρα πολλούς μήνες, γιατί πρέπει κάποιος μηχανικός του Οργανισμού Εργατικής Κατοικίας να πάει και να ελέγξει. Αυτό καθυστερεί πάρα πολύ. Σ’ αυτό τουλάχιστον ποια είναι η δικαιολογία; Δε νομίζω ότι είναι ακατόρθωτο να επιταχύνουμε τις διαδικασίες. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε συνάδελφε.
      Ο κύριος Υπουργός έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θα είμαι ο τελευταίος που θα ισχυριστεί σ’ αυτήν την Αίθουσα ότι δεν υπάρχουν προβλήματα στον τρόπο λειτουργίας των φορέων του συστήματος κοινωνικής ασφάλισης στη χώρα μας. Υπάρχουν πράγματι προβλήματα και είναι και πολλά, με τη διαφορά ότι τα προβλήματα δεν λύνονται από τη μια μέρα στην άλλη. Μαγικές συνταγές που να πατάει κανείς το κουμπί και εκεί που μια σύνταξη έκανε δέκα μήνες μέχρι χθες να διεκπεραιωθεί, να βγαίνει σε δύο ή σ΄ ένα μήνα, δεν υπάρχουν. 
      Ήμουν πολύ σαφής. Καταβάλλεται ιδιαίτερη προσπάθεια. Έχουμε επιταχύνει τους ρυθμούς, για να μπορέσουμε να ολοκληρώσουμε το έργο που βρίσκεται σε εξέλιξη για τη χαρτογράφηση και εν συνεχεία για τη μηχανογράφηση του χώρου της κοινωνικής ασφάλισης. Είπα και πριν ότι η διαδοχική ασφάλιση με χειρογραφικό σύστημα και με αλληλογραφία ανάμεσα στα ταμεία και ανακεφαλαίωση από καρτέλα των ενσήμων που έχει ο κάθε ασφαλισμένος, που ενδεχόμενα να έπιασε δουλειά στην Κοζάνη και το μητρώο του να κρατείται στην Αθήνα, είναι αδύνατο να διεκπεραιωθεί, αν δεν ολοκληρωθεί η προσπάθεια αυτή. 
      Είπα και πριν ότι, αν μπορούμε την ανακεφαλαίωση αυτή να την κάνουμε σε μια καρτέλα, προτιμούμε σαν Υπουργείο να καθυστερήσουμε λίγο την έκδοση της υπουργικής απόφασης. Καμία επίπτωση δεν υπάρχει στους ασφαλισμένους. Δίνουμε προτεραιότητα σ’ αυτούς που είναι να συνταξιοδοτηθούν άμεσα. Ήδη επεξεργαζόμαστε τα στοιχεία εκείνων των ασφαλισμένων που θα συνταξιοδοτηθούν την επόμενη διετία, για να μην παρατηρούνται αυτές οι καθυστερήσεις που είχαμε και έχουμε ακόμη. 
      Αλλά από την άλλη μεριά, από τη στιγμή που μπορώ να κάνω την ανακεφαλαίωση αυτή με το χειρογραφικό σύστημα, να εισάγεται ταυτόχρονα σε μια τράπεζα δεδομένων, ώστε τα στοιχεία αυτά να είναι ανά πάσα στιγμή στη διάθεση και του ασφαλισμένου, αλλά και των ασφαλιστικών φορέων. 
      ΑΘΑΝΑΣΙΟΣ ΛΕΒΕΝΤΗΣ: Πότε θα βγει η υπουργική  απόφαση; 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Την υπουργική απόφαση την καθυστερούμε, κύριε συνάδελφε, επειδή θα συνωστίζονται οι ασφαλισμένοι στα ταμεία, γιατί δεν είχε γίνει καμία προετοιμασία για το δελτίο διαδοχικής ασφάλισης. Ψηφίστηκε ένας νόμος στις 12 Φεβρουαρίου, ο οποίος προβλέπει τη διαδοχική ασφάλιση, χωρίς όμως να έχει γίνει καμία σχετική προετοιμασία. Ούτε καν τα δελτία είχαν παραγγελθεί ούτε καν ο τύπος του δελτίου είχε καθοριστεί, ούτε καν τα στοιχεία που θα αναγράφονταν σ’ αυτό το Δελτίο Διαδοχικής Ασφάλισης περιλαμβάνονταν  σε κάποια από τις εγκυκλίους ή τις αποφάσεις.
      ΑΘΑΝΑΣΙΟΣ ΛΕΒΕΝΤΗΣ: Πόσο χρόνο θέλετε, κύριε Υπουργέ, για να τα φτιάξετε όλα αυτά;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε.
      Κύριε Υπουργέ, μην απαντάτε. Παρακαλώ ολοκληρώστε. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας):  Με χειρογραφικό σύστημα  θα προχωρήσει άμεσα. Θα εκδοθεί η απόφαση μέχρι το τέλος του έτους. Η μηχανογράφηση εκτιμά ότι θα τελειώσει στα μέσα του 2006.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη  των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 22/13/21.10.2004 επίκαιρη επερώτηση των Βουλευτών του Πανελληνίου Σοσιαλιστικού Κινήματος κυρίων Χρήστου Παπουτσή, Ευάγγελου Αργύρη, Φώτη Χατζημιχάλη, Ευάγγελου Παπαχρήστου, Απόστολου Κατσιφάρα, Αναστασίου Σιδηρόπουλου, Ιωάννη Δριβελέγκα, Βασιλείου Γερανίδη, Παναγιώτη Αντωνακόπουλου, Δημητρίου Βαρβαρίγου, Βασιλείου Έξαρχου, Μιχαήλ Καρχιμάκη, Βασιλείου Κεγκέρογλου, Αθανασίας Μερεντίτη, Θεοδώρου Κολιοπάνου, Δημητρίου Κουσελά, Ευσταθίου Κουτμερίδη, Λάζαρου Λωτίδη, Βασιλείου Τόγια, Ανδρέα Μακρυπίδη, Λεωνίδα Γρηγοράκου, Ιωάννη Μανιάτη, Άγγελου Μανωλάκη, Χρυσάνθη Μανωλιά, Αριστείδη Μουσιώνη, Αθανασίου Μωραΐτη, Γεωργίου Ντόλιου, Εμμανουήλ Όθωνα, Αθανασίου Παπαγεωργίου, Δημητρίου Ρέππα, Κωνσταντίνου Ρόβλια, Παναγιώτη Σγουρίδη, Κωνσταντίνου Σπηλιόπουλου, Εμμανουήλ Στρατάκη, Θεοδώρας Τζακρή, Στέφανου Τζουμάκα, Ιωάννη Τσακλίδη, Απόστολου Φωτιάδη, Χρήστου Χαϊδου, Ευαγγελίας Σχοιναράκη-Ηλιάκη, Εμμανουήλ Σκουλάκη, Μάρκου Μπόλαρη, Αναστασίου Χωρέμη, Ιωάννη Παρασκευά, Ιωάννη Κουτσούκου, Παναγιώτη Ρήγα, Πέτρου Κατσιλιέρη, Βασιλείου Οικονόμου, Μιλτιάδη Βέρρα, Χρήστου Βερελή, Ανδρέα Φούρα, Δημητρίου Γεωργακόπουλου, Χρήστου Αηδόνη, Δημητρίου Πιπεργιά, Νικολάου Σαλαγιάννη, Αλεξάνδρου Ακριβάκη, Ροδούλας Ζήση, Αντωνίας (Τόνιας) Αντωνίου, Γεωργίου Πασχαλίδη, Ιωάννη Βλατή, Μιχαήλ Παντούλα, Αικατερίνης Περλεπέ-Σηφουνάκη, Λάμπρου Παπαδήμα, Στυλιανού Ματζαπετάκη, Έκτορα Νασιώκα, Γεωργίου Φλωρίδη, Φίλιππου Πετσάλνικου, Ελπίδας Τσουρή και Γεωργίου Ανωμερίτη,  προς τον Υπουργό Αγροτικής Ανάπτυξης και Τροφίμων, σχετικά με τη μείωση του αγροτικού εισοδήματος.
      Πριν δώσω το λόγο στον πρώτο επερωτώντα, θα ήθελα να σας ανακοινώσω ότι ορίζονται ως Κοινοβουλευτικοί Εκπρόσωποι από την πλευρά του ΠΑΣΟΚ ο κ. Χρήστος Παπουτσής, από το ΚΚΕ ο κ. Δημήτριος Τσιόγκας και από το Συνασπισμό ο κ. Αθανάσιος Λεβέντης. 
      Το λόγο έχει ο κ. Ευάγγελος Αργύρης.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σίγουρα δεν περιμέναμε ότι τόσο γρήγορα θα υπήρχε η ανάγκη να καλέσουμε στο Ελληνικό Κοινοβούλιο την Κυβέρνηση για ένα τόσο σοβαρό θέμα, όπως είναι η μείωση του αγροτικού εισοδήματος. Είναι ένα θέμα που αφορά το σύνολο του αγροτικού μας κόσμου.
      Εξάλλου ο κύριος Υπουργός με τις τελευταίες του ανακοινώσεις παραδέχεται ότι το πρόβλημα είναι υπαρκτό. Όμως αυτό που δεν δέχονται ο κύριος Υπουργός και η Κυβέρνηση της Νέας Δημοκρατίας, είναι οι δικές τους ευθύνες. Καταρχήν εσείς λέτε ότι δεν μπορείτε να παρέμβετε στις τιμές που διαμορφώνονται, γιατί δεν το επιτρέπουν οι κοινοτικοί και οι διεθνείς κανονισμοί. 
      Κύριε Μπασιάκο, έχω την εντύπωση ότι είστε παλαιός κοινοβουλευτικός και έχετε θητεύσει ξανά στο Υπουργείο Γεωργίας. Τώρα καταλάβατε και ανακαλύψατε ότι δεν μπορεί να γίνει τίποτα διαφορετικό και ευθύνονται οι κοινοτικοί κανονισμοί; Φέτος ανακαλύψατε ότι η χώρα μας είναι ισότιμο μέλος και συναποφασίζει με τους εταίρους στην Ευρώπη; Δεν έχετε καταλάβει ότι εδώ και πολύ καιρό η χώρα μας δεν χρειάζεται να κλείνει τα σύνορά της και ταυτόχρονα να κλείνεται στο καβούκι της, για να αντιμετωπίσει τον ανταγωνισμό; 
      Κύριε Υπουργέ, έχω την εντύπωση ότι πιαστήκατε στον ύπνο και λειτουργώντας υπό κατάσταση πανικού για να ελέγξετε τις εισαγωγές, βγάλατε μία σειρά αποφάσεων για ποιοτικούς ελέγχους των εισαγομένων προϊόντων στα σύνορα. Αυτό είχε ως αποτέλεσμα την αντίδραση της Ευρωπαϊκής Ένωσης, επειδή αυτές οι αποφάσεις ήταν στα όρια της κοινοτικής νομιμότητας και δημιούργησαν στρέβλωση στο διεθνές εμπόριο. 
      Επίσης θα πρέπει να μας μιλήσετε και για την έγγραφη παρατήρηση της Ευρωπαϊκής Ένωσης και να μας πείτε συγκεκριμένα ποιες επιπτώσεις θα έχει για τη χώρα μας. Αυτή η έγγραφη δήλωση έχει έρθει, αλλά την κρατάτε κλειδωμένη στα συρτάρια, γιατί πιστεύετε ότι θα αποτελεί μόνο δικό σας μυστικό.
      Εκείνο που έχει σημασία, είναι πως έχει δημιουργηθεί μία μεγάλη αναταραχή στην αγορά. Οι μεν αγρότες διαμαρτύρονται για τα απούλητα προϊόντα και από την άλλη πλευρά η βιομηχανία απειλεί πως θα αυξήσει τις τιμές λόγω έλλειψης προϊόντων και πρώτων υλών. Τελικά οι καταναλωτές θα κληθούν να πληρώσουν το μάρμαρο και την απραξία της δικής σας πολιτικής.
      Συνήθως απευθύνετε ρητορικά ερωτήματα, τα οποία θυμίζουν αντιπολίτευση. Θα ήθελα να σας απαντήσω στο αν υπήρχαν ή δεν υπήρχαν λύσεις. Ξέρετε καλά, αφού μελετήσατε τους κανονισμούς και το κοινοτικό δίκαιο, ότι υπάρχει η δυνατότητα της ρήτρας διασφάλισης. Με αυτήν τη ρήτρα θα μπορούσατε να μετακυλίσετε τις εισαγωγές απ’ αυτήν την περίοδο, που η χώρα μας έχει τεράστια προβλήματα. Δεν σας λέμε κάτι καινούργιο. Παρόμοια τακτική ακολούθησε και η Γαλλία με τη συνυπογραφή της Ελλάδας, όταν υπήρξε το μεγάλο πρόβλημα με το ουκρανικό σιτάρι. 
      Βεβαίως για να γίνει αυτό, πρέπει να υπάρχουν κάποιες προϋποθέσεις. Θα έπρεπε να ακολουθηθεί εγκαίρως μία συγκεκριμένη διαδικασία στα κοινοτικά όργανα, η οποία δεν θα άφηνε τα πράγματα έτσι όπως τα αφήσατε εσείς, νομίζοντας ότι από μόνη της η αγορά θα ρυθμίσει αυτό το μεγάλο θέμα.
      Τώρα, αυτήν τη στιγμή, αντί να διερευνάτε τους τρόπους στήριξης των αγροτών μας για να ξεπεράσουν τη δύσκολη οικονομική τους κατάσταση, αναλώνεστε σε ανακοινώσεις που θυμίζουν δελτία Τύπου κόμματος της Αντιπολίτευσης και όχι ανακοινώσεις του Υπουργού της Κυβέρνησης. Μιλάτε μονίμως για τις αποφάσεις που έλαβε το ΠΑΣΟΚ, χωρίς να λάβει υπόψη αυτές τις προτάσεις που εσείς κάνατε τότε.
      Κύριε Μπασιάκο, κύριε Κοντέ, εκπροσωπώντας εδώ την Κυβέρνηση και το Υπουργείο Γεωργίας, θα πρέπει να σας πω ότι όποτε είχατε έλθει στο Συμβούλιο Αγροτικής Πολιτικής, το μόνο που κάνατε, ήταν να καταγγέλλετε την κυβέρνηση. Ουδέποτε κατεβήκατε εκεί με μία συγκεκριμένη πρόταση γύρω από τα θέματα τα οποία συζητάμε. Πάνω απ’ όλα, δημιουργούσατε και δημιουργήσατε και μεγάλες και ψεύτικες προσδοκίες στους αγρότες μας για το ότι θα τους λύσετε όλα τα προβλήματα και τώρα η ανεπάρκεια αυτή αρχίζει να φαίνεται και να την αισθάνονται «στο πετσί τους» οι αγρότες μας.
      Ως Αντιπολίτευση διαλαλούσατε ότι ο Πρωθυπουργός, ο τότε Αρχηγός της Αξιωματικής Αντιπολίτευσης, θα μετείχε στα συμβούλια Υπουργών Γεωργίας. Έχω την εντύπωση ότι ήδη πέρασαν δέκα συμβούλια μέχρι σήμερα, αλλά πουθενά δεν είδαμε τον Υπουργό.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποτέ δεν το είχαμε πει…
      ΕΥΑΓΓΕΛΟΣ ΑΡΓΥΡΗΣ: Μήπως τελικά έρχονται οι προσκλήσεις με την παλιά ονομασία του Υπουργείου Γεωργίας και επειδή αλλάξατε την ονομασία δεν τις βρίσκετε; Δεν είδαμε τον Πρόεδρό σας να πάει εκεί, στα συμβούλια, γιατί ξέρω πολύ καλά και τι έκανε στα μεσογειακά προϊόντα. 
      Πρέπει, όμως, να απαντήσετε σ΄ ένα πράγμα -γιατί δεν το λέτε πουθενά στις ανακοινώσεις- στο ότι η κυβέρνηση αυτή που κατηγορείτε, κατάφερε κάτι που τουλάχιστον συμβαίνει σε ελάχιστες, αν δεν είναι η Ελλάδα η μοναδική χώρα στην Ευρωπαϊκή Ένωση που, ενώ παράγει το 3,7% του κοινοτικού αγροτικού προϊόντος, εισπράττει το 6,7% του προϋπολογισμού της κοινότητας. Αν θα μου βρείτε άλλη χώρα να έχει τέτοια νούμερα, τότε θα τη δεχθούμε για να δούμε μήπως τελικά προστίθεται και άλλη χώρα σαν τη χώρα μας, που να έχει, δηλαδή, αυτήν τη δυνατότητα.
      Η Κυβέρνηση αρέσκεται μόνιμα και προκλητικά πλέον, μετά από οκτώ μήνες διακυβέρνησης, στην παρελθοντολογία και αυτό δεν είναι τυχαίο γιατί, κύριε Υπουργέ, δεν είχατε πρόγραμμα και δεν έχετε πρόγραμμα και δεν μπορείτε να αντιδράσετε. Η Κυβέρνηση κρύβει προς το παρόν τα λάθη της, όπως αυτό της αναθεώρησης. Όμως θα απολογηθείτε στους καπνοπαραγωγούς, γιατί από το 2009 και μετά θα χάνουν κάθε χρόνο εκατόν εβδομήντα εκατομμύρια (170.000.000) ευρώ. Δεν μπορείτε να το κρύψετε. Θα περάσουν τα χρόνια κάποια στιγμή, αλλά και τώρα που οι αγρότες παίρνουν τα ντοκουμέντα στα χέρια τους, βλέπουν ότι από το 2009 και μετά θα χάνουν κάθε χρόνο εκατόν εβδομήντα εκατομμύρια (170.000.000) ευρώ. Μήπως το ίδιο δεν συμβαίνει και με τα υπόλοιπα προϊόντα; 
      Όμως εδώ έχουμε και κάτι άλλο. Γιατί ξαφνικά να έχουμε τόσο μεγάλη μείωση του αγροτικού μας εισοδήματος; Γιατί να έχουμε τέτοιες μεγάλες ανατροπές; Θα πρέπει να πω το εξής: Μήπως αυτό γίνεται, γιατί έχετε «κλείσει το μάτι» στους μεταποιητές και στους εμπόρους και θεωρούν σήμερα ότι έχουν μία μεγάλη ευχέρεια από τη μία μεριά να δίνουν τόσο χαμηλές τιμές ή πολλές φορές να εκβιάζουν τους παραγωγούς; 
      Ξεκινήσατε με τη διαδικασία στα σύνορα. Πρόσφατα η Κυβέρνησή σας αποφάσισε τους ελέγχους στα σύνορα. Αν θυμάστε και χρονικά άρχισαν οι ανακοινώσεις μετά την κατάθεσή μας εδώ της επερώτησης για τη μείωση του εισοδήματος. Δεν ξέρω αν όλα αυτά είναι συγκυριακά ή αν τυχαίνει να είναι στην ίδια χρονική περίοδο, αλλά ξεκινήσατε πρόσφατα αυτήν τη διαδικασία. Βέβαια υπάρχουν και κάποιες δικαιολογίες. Τις ξεκίνησε πρώτα ο κ. Υφυπουργός, γενικά αφυπνίστηκε, αφού δημιουργήθηκε αυτή η μεγάλη κατάσταση και αναταραχή στην αγορά με τους αγρότες να διαμαρτύρονται για απούλητα προϊόντα και τη βιομηχανία να απειλεί. 
      Και τότε κάνατε κάτι που δημιούργησε στην αρχή εντυπώσεις. Και δημιούργησε εντυπώσεις γιατί επικαλεσθήκατε αυτό που έγινε στο Συμβούλιο Γενικών Υποθέσεων. Βέβαια δεν είναι τυχαία η αναφορά, γιατί στο Συμβούλιο Γενικών Υποθέσεων τότε, το 2000, ήταν ο σημερινός Πρόεδρος του ΠΑΣΟΚ κ. Παπανδρέου. 
      Εγώ θέλω να ρωτήσω εσάς, κύριε Μπασιάκο: Το 2004 που πήγατε μαζί με τον κ. Μολυβιάτη, τι ψηφίσατε εκεί πέρα που πήγατε; Τι ψηφίσατε, δηλαδή, για το πρόγραμμα της Ευρωπαϊκής Ένωσης και για την προετοιμασία της Ευρωπαϊκής Ένωσης; Τι ψηφίσατε για την προετοιμασία της Ευρωπαϊκής Ένωσης, που συμμετείχατε μαζί με τον κ. Μολυβιάτη το 2004, όταν πήγατε στη Γενεύη; Τι ακριβώς ψηφίσατε; Δεν ήταν ομόφωνη η απόφαση των Υπουργών Γεωργίας στην προετοιμασία αυτή, για να αντιμετωπίσετε τον ΠΟΕ; 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Θα σας απαντήσω.
      ΕΥΑΓΓΕΛΟΣ ΑΡΓΥΡΗΣ: Γιατί κατηγορείτε, λοιπόν, το 2001 και το 2002 και το 2003; 
    Εσείς, λοιπόν, θα μας πείτε μετά τι ακριβώς ψηφίσατε. Γιατί είδα ότι η απόφαση αυτή, που ήσασταν μαζί στην επιτροπή γενικών υποθέσεων, ήταν ομόφωνη. Άρα, λοιπόν, δεν είχατε καμία αντίρρηση περί του ιδίου θέματος που ψήφισε και ο Γιώργος Παπανδρέου και οι υπόλοιποι. Είναι, λοιπόν, θέμα μιας ομόφωνης απόφασης της σημερινής Κυβέρνησης. Και νομίζω ότι αυτό είναι το διαπραγματευτικό πλαίσιο και η ίδια η εντολή διαπραγμάτευσης που έδινε η Ευρωπαϊκή Ένωση για τα ζητήματα του ΠΟΕ. 
    Έρχομαι τώρα σε μία σειρά από προϊόντα, γιατί αυτό σας επερωτάμε. Κατ’ αρχήν θα ξεκινήσω από τις τιμές των προϊόντων. Σε κανένα προϊόν δεν έχουμε ούτε καν τις ίδιες με πέρυσι τιμές. Ξεκινώντας, λοιπόν, από το βαμβάκι, θα πρέπει να σας πω ότι η τιμή αναμένεται να διαμορφωθεί σε χαμηλότερα επίπεδα από πέρυσι. Και αυτό το λέγαμε στην επερώτησή μας, διότι ήταν αρχή. Αλλά ήδη έχει διαμορφωθεί  χαμηλότερη τιμή στο βαμβάκι.  Και έχει διαμορφωθεί χαμηλότερη τιμή, ενώ έχετε πάει σε διαδικασία και δηλώσατε μικρότερη ποσότητα στην Κοινότητα, για να έχετε ωφέλεια από την πρώτη τιμή. Παρ΄ όλα αυτά, η τιμή στο βαμβάκι διαμορφώνεται στις πενήντα (50) με εξήντα (60) δραχμές παρακάτω. 
    Επίσης θα πρέπει να μας πείτε εδώ, αν είσαστε έτοιμος, τι ποσότητα θα δηλώσετε στην Κοινότητα. Έπρεπε στις 15 Νοεμβρίου να δώσετε τη νέα εκτίμησή σας για την ποσότητα στο βαμβάκι. Βέβαια αποκρύπτετε ένα πράγμα και θεωρείτε ότι για όλα αυτά –αυτό γράφεται στην ανακοίνωση- φταίει ο παλαιός κανονισμός που ψήφισε το ΠΑΣΟΚ. 
    Σαφώς και είχε προβλήματα ο προηγούμενος κανονισμός, αλλά είχε και κάποια θετικά σημεία. Πρώτον, είχαμε ως δικαίωμα μια ποσότητα επτακοσίων ογδόντα δύο χιλιάδων (782.000) τόνων και τώρα είναι αναγνωρισμένο στην Κοινότητα ότι η ποσότητα  του ελληνικού βαμβακιού είναι ένα εκατομμύριο εκατόν τριάντα οκτώ χιλιάδες (1.138.000) τόνους. Άρα, λοιπόν, από επτακόσιους ογδόντα δύο χιλιάδες (782.000) τόνους βαμβάκι που υπήρχε καταγεγραμμένο ότι έχει η Ελλάδα σαν ποσόστωση, σήμερα είμαστε στο ένα εκατομμύριο εκατόν τριάντα οκτώ χιλιάδες (1.138.000) τόνους. Επίσης διατηρείται μέχρι το 2006 το σύστημα των ελλειμματικών πληρωμών. Και βέβαια έχει και τα αρνητικά του αυτό. Αυτό που εσείς μόνο διαλαλούσατε σαν Αντιπολίτευση και τώρα είσαστε δέσμιοι  της δικής σας εκείνης υπόθεσης, δηλαδή των συνδικαλιστών σας, που και εσείς παροτρύνατε κάθε μέρα  εδώ με ερωτήσεις. Τουλάχιστον σε εκατό ερωτήσεις είχαμε απαντήσει εδώ και λέγατε «όλα τα βαμβάκια, όλα τα κιλά, όλα τα λεφτά». 
    Για να δούμε, λοιπόν, τώρα θα πάτε στον κόσμο να τους πείτε «όλα τα κιλά, όλα τα λεφτά»; Γιατί σας είχαμε πει και τότε ότι όλα τα κιλά είναι λίγα χρήματα. Άρα, λοιπόν, θα απολογηθείτε γι’ αυτή σας την τακτική. 
    ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Πότε το είχαμε πει αυτό; Ψεύδεστε ασύστολα. 
    ΕΥΑΓΓΕΛΟΣ ΑΡΓΥΡΗΣ: Σε όλες σας τις ερωτήσεις. Σε εκατό ερωτήσεις συν τις επερωτήσεις που είχαμε απαντήσει. 
    Γι’ αυτό, λοιπόν, έχει πολύ μεγάλη σημασία να μας πείτε για την τακτική σας αυτή. Βέβαια τολμήσατε, βγάλατε ανακοίνωση σεις ο ίδιος και λέτε ότι ψηλότερη τιμή στο βαμβάκι ήταν της περσινής καλλιέργειας, τριακόσιες πενήντα (350) δραχμές το κιλό. Μα, ξέρετε ότι η διαχείριση ήταν αυτή του κακού κανονισμού, που την έκανε η κυβέρνηση του ΠΑΣΟΚ. Δεν το λέτε λοιπόν ότι είναι μια διαχείριση της προηγούμενης κυβέρνησης, παρά μιλάτε μόνο για την υψηλή τιμή. 
    Επειδή έγινε πολύ μεγάλη συζήτηση, εσείς έχετε ξεκινήσει, και με την απογραφή. Θα πρέπει, λοιπόν, να δούμε ακριβώς τι γίνεται με το εισόδημα. Οι άλλοι συνάδελφοι θα έχουν τη δυνατότητα να μιλήσουν ξεχωριστά για τα προϊόντα. Θα πρέπει να σας πω ότι τα στοιχεία είναι της EUROSTAT. Το 2002, που έχουμε τα τελευταία στοιχεία -όταν εσείς μας εγκαλούσατε ότι μειώνεται το εισόδημα των Ελλήνων παραγωγών, μας εγκαλούσατε κάθε μέρα εδώ με ερωτήσεις, ότι φταίει η κυβέρνηση του ΠΑΣΟΚ κλπ.- λένε ότι μόνο τρεις χώρες παρουσίασαν αύξηση του εισοδήματος και ανάμεσά της είναι η Ελλάδα. 
    Καταθέτω στα Πρακτικά αυτά τα στοιχεία.
    (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Σήμερα, λοιπόν, υπάρχει τεράστια μείωση του εισοδήματος. Και τι πρέπει να πούμε γι’ αυτό στους παραγωγούς, όταν ξέρετε πολύ καλά ότι το 2000 που ξεκινήσαμε, μας λέγατε ότι έχουμε μείωση του εισοδήματος και η EUROSTAT κατέγραφε αύξηση 4,5%; Το 2001 κατέγραφε αύξηση 3,7%, το 2002 κατέγραφε αύξηση 5,4%. Η προεκλογική σας καμπάνια μιλούσε για δύο πράγματα, για τη μείωση του εισοδήματος και για το κόστος. Κοροϊδεύετε τον κόσμο, όταν βγαίνετε και τους λέτε ότι μειώσαμε το κοστολόγιο. Ποιο κοστολόγιο μειώσατε; Μειώσατε την εισφορά υπέρ ΕΛΓΑ και θεωρείτε ότι μειώσατε το κοστολόγιο; Όταν αυτή συμμετέχει στο κοστολόγιο των αγροτικών προϊόντων με 0,04%, αυτό μειώσατε; Και λέτε μετά με μια ανακοίνωση που βγάλατε ότι εμειώσαμε με 25% τις εισφορές  για να γίνουν τα δελτία του ΟΣΔΕ, ότι μείωσε η ΠΑΣΕΓΕΣ και οι οργανώσεις σε βάρος τους κάποια έξοδα του παραγωγού;» Και εδώ πάλι επικαλείστε ότι μειώσατε το κόστος; 
      Πόσο συμμετέχουν οι εισφορές του ΟΣΔΕ; Δηλαδή αυτή η δαπάνη πόσο συμμετέχει στο αγροτικό εισόδημα; Δεν είναι παραπλανητικές οι δικές σας ανακοινώσεις;
      Γι΄ αυτό, κύριε Υπουργέ, εμείς εδώ σήμερα σας εγκαλούμε και θέλουμε να σας θυμίσουμε το εξής. Θα έχουμε και στη συνέχεια να πούμε κάποια πράγματα. Έχουμε εδώ την εφαρμογή της ΚΑΠ, έχουμε μπροστά μας μια ολόκληρη προεργασία. Τι έχετε κάνει; Σε λίγο έχουμε το θέμα της πολλαπλής συμμόρφωσης. Θα πάνε του χρόνου οι παραγωγοί να κάνουν διαδικασία, για να πάρουν επιδότηση και δεν θα μπορούν να την πάρουν, γιατί δεν έχετε προχωρήσει καμία διαδικασία. Δεν θα πρέπει να προχωρήσετε σ΄ αυτήν τη διαδικασία; 
      Αναφέρεστε συνέχεια στα δελτία σας Τύπου και στο τελευταίο, ότι ξεκινήσατε την απλούστευση των διαδικασιών για τα επενδυτικά προγράμματα. Μα χρειάζονται οκτώ μήνες διαδικασίες για να απλουστεύσετε τα προγράμματα; Και στους οκτώ μήνες δεν μπορέσατε να κάνετε προκήρυξη ούτε για ένα έργο; Μπορείτε να μας ονοματίσετε μια προκήρυξη ενός έργου σ΄ αυτούς τους οκτώ μήνες; Χρειάστηκαν, λοιπόν, οκτώ μήνες για να απλουστεύσετε τις διαδικασίες; Μάλιστα τώρα ανακοινώσατε ότι οι νέες προκηρύξεις θα γίνουν από το 2005 και μετά.
      Και επειδή μιλάμε για την ελληνική γεωργία που πρέπει να είναι ανταγωνιστική σ΄ αυτόν τον παγκόσμιο ανταγωνισμό, χρειάζεται υποδομές και πρέπει να αξιοποιήσουμε τα χρήματα του Γ΄ ΚΠΣ για τη μεταποίηση. Μα, εσείς σταματήσατε να εκταμιεύετε και τα χρήματα για τους επενδυτές, οι οποίοι έχουν ήδη ελεγχθεί από τις επιτροπές. Αλλά κάνετε επιλεκτική πολιτική και καλεί κάθε μέρα στο γραφείο του επενδυτές ο γενικός γραμματέας. Ψάχνετε να δείτε ποια είναι τα δικά σας τα παιδιά κάνοντας επιλεκτική πολιτική. Αυτά δεν μπορούν να μείνουν έτσι, κύριε Υπουργέ. και νομίζω ότι έχετε τη δυνατότητα να ελέγξετε αυτά που λέγω, γιατί είναι αδιανόητο να συμβαίνουν τέτοια πράγματα.
      Κλείνοντας πρέπει να πω ότι η ελληνική γεωργία είναι σ΄ ένα σταυροδρόμι. Είμαστε μπροστά στην εφαρμογή της νέας ΚΑΠ. Χρειάζεται σοβαρή προετοιμασία. Αν πράγματι μιλάτε για συναίνεση θα πρέπει οπωσδήποτε να μας παρουσιάσετε το πρόγραμμά σας, τι σκοπεύετε να κάνετε. Είναι οκτώ μήνες που έχει τελειώσει η διαδικασία για τη διαπραγμάτευση των μεσογειακών προϊόντων και δεν μας έχετε πει τι θα κάνετε με τον καπνό; Θα τον αποδεσμεύσετε; Δεν θα τον αποδεσμεύσετε; Γιατί δεν το λέτε στους παραγωγούς να προετοιμαστούν; Γιατί δεν το λέτε από τώρα, για να ξέρουν τι θα κάνουν; Θα νοικιάσουν ή δεν θα νοικιάσουν χωράφια; Θα κάνουν προετοιμασία ή δεν θα κάνουν; Είναι απλό το πράγμα.
      Επειδή σας έδωσαν ανακοίνωση οι μεταποιητές και οι έμποροι που τους χαϊδεύετε και είσαστε μ΄ αυτήν τη χαρά, ζείτε ακόμη μ΄ αυτήν τη χαρά. Όμως τα προβλήματα δεν μπορούν να περιμένουν. Γι αυτό λοιπόν, όσο είναι καιρός, κοιτάξτε να κάνετε κάτι γιατί υπάρχει τεράστιο πρόβλημα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ: Κύριε Υπουργέ, επί πολλά χρόνια ως Αντιπολίτευση ασκούσατε το έργο σας με συνθήματα και με πλειοδοσία υποσχέσεων, προεκλογικές υποσχέσεις χωρίς αντίκρισμα. Τώρα ήρθε η ώρα να θερίσετε τις θύελλες που σας αναλογούν, επειδή σπείρατε ανέμους στα προηγούμενα χρόνια.
      Σήμερα οι παραγωγοί μας αντιμετωπίζουν μια από τις μεγαλύτερες κρίσεις της δεκαετίας. Οι τιμές δεν καλύπτουν το κόστος παραγωγής των προϊόντων. Είναι μειωμένες κατά 50% τουλάχιστον, όχι μόνο σε ένα μεμονωμένο προϊόν, αλλά σε όλα τα προϊόντα υπάρχει καθολική κρίση. Οι παραγωγές παραμένουν στα αζήτητα, η κερδοσκοπία οργιάζει, οι καταναλωτές πληρώνουν πανάκριβα τα προϊόντα και σε λίγο θα εμφανιστούν και οι συνέπειες στις μικρομεσαίες επιχειρήσεις από την καταστροφή της αγοράς, ιδιαίτερα την περίοδο των Χριστουγέννων. Η κρίση διογκώνεται και το Υπουργείο δυστυχώς αδρανεί, για να μην πω αδιαφορεί.
      Αδυνατείτε να κατανοήσετε τα γενεσιουργά αίτια της κρίσης και αδυνατείτε να διαχειριστείτε και αυτή την κρίση. Και αυτό είναι ιδιαίτερα λυπηρό, γιατί αγγίζει το σύνολο της ελληνικής οικονομίας και την πλειοψηφία των Ελλήνων πολιτών, των Ελλήνων αγροτών.
      Αναζητάτε άλλοθι για να αντιμετωπίσετε τη σημερινή κατάσταση και τα άλλοθι που αναζητάτε, είναι η συκοφάντηση καταρχήν των ελληνικών προϊόντων, γιατί μιλάτε για υποβάθμιση της ποιότητας και γι΄ αυτό μείωση των τιμών τους ή μιλάτε επίσης για υπερπαραγωγή την φετινή χρονιά.
      Αναζητάτε επίσης άλλοθι στους κανονισμούς. Αλλά αυτοί οι κανονισμοί υπήρχαν και πέρσι και πρόπερσι. Δεν είναι τυχαίο ότι σήμερα οι παραγωγοί σε όλα τα προϊόντα απαιτούν από την Κυβέρνηση της Νέας Δημοκρατίας ίδιες τιμές με τις περσινές. Τίποτε περισσότερο, κύριε Μπασιάκο. Οι ίδιες τιμές με τις περσινές. Αλλά, δυστυχώς, δεν το βλέπουν. 
      Αναζητάτε το άλλοθι στους κανονισμούς. Οι κανονισμοί, όπως είπα, ίσχυαν και πέρσι, ίσχυαν και πρόπερσι. Είχατε πει, όμως, ότι αυτούς τους κανονισμούς θα τους αλλάξετε. Δίνατε ψεύτικες υποσχέσεις. Υποσχόσασταν προσωπικά ότι θα παρέμβει ο Πρωθυπουργός της χώρας κ. Καραμανλής, ο οποίος θα πηγαίνει στα συμβούλια Υπουργών Γεωργίας, αυτή ήταν η τοποθέτησή σας όταν χαϊδεύατε τα αυτιά των αγροτών. Όταν σας το είπε προηγουμένως ο κ. Αργύρης το διαψεύσατε, κύριε Μπασιάκο, είπατε ότι ποτέ δεν το είπατε. Το διαψεύδετε και τώρα; Λέτε ότι σας λέω ψέματα; 
      Θα σας διαβάσω από τα Πρακτικά της επερώτησης που είχατε καταθέσει ένα χρόνο πριν. Ίδια εποχή, διαφορετική τοποθέτηση.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Στα Συμβούλια Κορυφής είπα. Και το έπραξε. 
      ΦΩΤΗΣ ΧΑΤΖΗΜΙΧΑΛΗΣ: Διαβάζω, λοιπόν, για την αποκάλυψη των ψευδών, κύριε Υπουργέ, που συνεχίζετε όχι μόνο ως Αντιπολίτευση αλλά και ως Κυβέρνηση. 
      Λέγατε τότε, για τον κανονισμό για το βαμβάκι, απευθυνόμενος στην Κυβέρνηση του ΠΑΣΟΚ:  «Θα μπορούσατε βέβαια, με μια απλή παρέμβαση, με μία απλή επιχειρηματολογία, να πείσετε να αναβληθεί η εφαρμογή αυτού του καταστροφικού κανονισμού». Αναβάλτε τον, αφού είσαστε κυβέρνηση, με μία απλή επιχειρηματολογία. Πού είναι η διαπραγματευτική σας δυνατότητα και παρέμβαση και αποτελεσματικότητα»; Αυτά λέγατε, κύριε Μπασιάκο. «Ο κ. Σημίτης ειρωνεύεται αυτά που λέει η Νέα Δημοκρατία, ότι θα έπρεπε ο Πρωθυπουργός –και θα το κάνει ο κ. Καραμανλής αυτό- να θέτει τα θέματα ακόμη και σε επίπεδο Συμβουλίου Κορυφής, όταν κρίνει ότι ένα εθνικό αγροτικό συμφέρον διακυβεύεται. Παρενέβη κόντρα σε όσα έλεγε; Δεν παρενέβη στο Συμβούλιο Κορυφής ούτε καν στο Συμβούλιο Υπουργών Γεωργίας». 
      Αυτό κατηγορούσατε τον Πρωθυπουργό της χώρας πριν ένα χρόνο, κύριε Μπασιάκο. Ποιος ψεύδεται; 
      Είπατε ότι δεν υιοθετήσατε το σύνθημα «όλα τα λεφτά, όλα τα κιλά» για το βαμβάκι. Αληθεύει αυτό, κύριε Μπασιάκο;
      Ο Πρόεδρος της Βουλής ξέρει πολύ καλά πόσο τον σέβομαι. Αλλά αυτός οδηγούσε τα τρακτέρ όταν κάτω ακουγόταν το σύνθημα των βαμβακοπαραγωγών «όλα τα λεφτά, όλα τα κιλά». Δεν υλοποιούσε μία πολιτική της Νέας Δημοκρατίας, την οποία εκφράζετε επίσημα εσείς στη Βουλή; Ήταν προσωπική σας εκείνη η τοποθέτηση; Πού είναι τώρα αυτή η πολιτική; Και εδώ οι παραγωγοί σήμερα ζητούν ίδια κιλά και ίδια λεφτά με τα περσινά. Ιδού η Ρόδος ιδού και το πήδημα, κύριε Υπουργέ.
      Τα καθυστερημένα αντανακλασιτκά σας δεν φαίνονται μόνο σε αυτήν την κρίση. Φαίνονται σε όλη τη διαχείριση των αγροτικών προϊόντων. Φαίνονται στο σύνολο της αγροτικής σας πολιτικής, αυτής της επιθετικής αγροτικής πολιτικής που υπεσχέθη ο Πρωθυπουργός της χώρας κατά τη συζήτηση των προγραμματικών δηλώσεων. Και τι βλέπουμε; Απάθεια, αναβλητικότητα, αδιαφορία και άγνοια. 
      Αναφέρθηκε και ο κ. Αργύρης προηγουμένως. Τι γίνεται με τα ποσοστά αποσύνδεσης της επιδότησης από την παραγωγή; Είχατε υποσχεθεί ότι θα δώσετε τις προτάσεις σας το καλοκαίρι. Τον Ιούλιο αναβάλατε αυτήν τη δέσμευσή σας για τον Οκτώβριο. Τον Οκτώβριο είπατε ότι θα δώσετε τις προτάσεις σας στο τέλος Νοεμβρίου. Πόσο ακόμη θα περιμένουν οι παραγωγοί, κύριε Υπουργέ;
      ΠΡΟΕΔΡΕΥΩΝ (Σωτήρης Χατζηγάκης): Κύριε Χατζημιχάλη, θα εξαντλήσετε και τη δευτερολογία;
      ΦΩΤΗΣ ΧΑΤΖΗΜΙΧΑΛΗΣ: Θα χρησιμοποιήσω τη δευτερολογία μου, κύριε Πρόεδρε. Σας ευχαριστώ πολύ.
      Τα σχέδια βελτίωσης έχουν προεγκριθεί στις περιφέρειες από το Μάρτιο. Γιατί δεν εγκρίνονται ακόμη μέχρι σήμερα από το Υπουργείο Γεωργίας; Γιατί αυτή η καθυστέρηση; Και πώς θα καλυφθούν οι απαιτήσεις των επενδυτών, όταν το κόστος κατασκευής έχει αυξηθεί και με βάση την αύξηση του πετρελαίου κατά 100% από τότε που υπέβαλαν τις προτάσεις; Γιατί δεν προχωράει κανένα πρόγραμμα του Γ΄ Κοινοτικού Πλαισίου Στήριξης; 
      Όχι, δεν προχωράει, κύριε Υπουργέ, αλλά με απόφασή σας σταματήσατε τους διαγωνισμούς για μελέτες και για έργα. Ή το αμφισβητείτε και αυτό; Γιατί μπλοκάρατε αυτά τα έργα; Αν το αμφισβητείτε, σας το διαβάζω: Απόφαση του κ. Τσιτουρίδη στις 4 Αυγούστου. Εντολή σε όλες τις υπηρεσίες. «Παρακαλούμε, από λήψεως της παρούσας, την αναστολή των διαδικασιών κάθε μορφής διαγωνισμών για μελέτες και προγράμματα, σε όποιο στάδιο και αν βρίσκονται, μέχρι νεωτέρας». Υπάρχει η νεωτέρα, κύριε Υπουργέ; Πόσο ακόμα θα περιμένουν οι επενδυτές; Πόσο ακόμα θα περιμένουν οι παραγωγοί; Πότε θα αυξήσετε την απορροφητικότητα του Γ΄ Κοινοτικό Πλαίσιο Στήριξης; Μόνο υλοποιώντας τις εγκρίσεις και τις δεσμεύσεις της προηγούμενης Κυβέρνησης; Είναι αυτός τρόπος διαχείρισης της αγροτικής πολιτικής; Είναι αυτός σωστός δρόμος για τη στήριξη της αγροτικής οικονομίας; Είναι αυτή η θαρραλέα πολιτική, που υποσχεθήκατε; Δυστυχώς, όχι.
      Όλη αυτή η πολιτική έχει οδηγήσει σε κρίση και τα αποτελέσματα της κρίσης άρχισαν ήδη να είναι ορατά στον ορίζοντα. Αναζητάτε άλλοθι στην πολιτική σας και ψάχνετε να βρείτε τις θετικές πτυχές της. Βγάλατε μια ανακοίνωση Τύπου, κύριε Μπασιάκο, στην οποία έχετε δεκαοκτώ σημεία. Θέμα είναι οι ευνοϊκές κυβερνητικές αποφάσεις για τους αγρότες συνοπτικά. Έτσι το λέτε. Έχετε δεκαοκτώ μέτρα, από τα οποία μέτρησα δέκα ψέματα, τέσσερα «θα» και τέσσερα πραγματικά μέτρα. Θέλετε να τα αναφέρω; Δεν έχω, δυστυχώς, το χρόνο. Να αναφέρω ενδεικτικά ένα ψέμα. Πέραν της αύξησης των συντάξεων του ΟΓΑ -για ποια αύξηση στις συντάξεις του ΟΓΑ μιλάμε;- λέτε ότι το Υπουργείο Γεωργίας επέκτεινε την ασφάλιση στον ΟΓΑ και όχι στο ΙΚΑ όλων των εργατών στη γεωργία και την κτηνοτροφία. Συγχαρητήρια που το κάνατε, κύριε Υπουργέ. Μόνο που αυτό αναφέρεται στο ν.3232/2004, που ψηφίστηκε στις 12 Φεβρουαρίου του 2004 από την κυβέρνηση του ΠΑΣΟΚ. Θέλετε να μιλήσω για «θα»; Ένα από τα ισχυρά σας όπλα και μία από τις θετικές ρυθμίσεις είναι ότι θα κατατεθεί στις αρχές του νέου έτους νόμος, όπως λέτε, για τη ρύθμιση όλων αυτών των θεμάτων, που συζητάμε τώρα. Θέλετε άλλο «θα»; Θα αποζημιωθούν οι αλιείς. Θέλετε άλλο «θα»; Θα πληρωθούν εγκαίρως οι επιδοτήσεις, με προϋπόθεση, όμως, τη σωστή υποβολή των καταστάσεων πληρωμών από τη νομαρχιακή αυτοδιοίκηση και τις οργανώσεις των αγροτικών συνεταιρισμών. Θέλετε άλλη ανακρίβεια; Αύξηση του κρατικού προϋπολογισμού του Υπουργείου Γεωργίας κατά 8%. Θα το δούμε, όταν θα έρθει ο προϋπολογισμός και θα είναι ευδιάκριτα τα νούμερα. Απλοποιήσατε τις διαδικασίες και προχωρήσατε, όπως λέτε, στην απορρόφηση κοινοτικών κονδυλίων για τα ΟΠΑΧ. Δεν είναι τα ΟΠΑΧ ένα από τα προγράμματα που σταμάτησε; Έχει γίνει έστω και ένας διαγωνισμός, έστω και μία προκήρυξη για νέο έργο; Δεν έχει γίνει καμία.
      Κλείνοντας, θέλω να πω ότι η κατάσταση, την οποία αντιμετωπίζουν σήμερα οι Έλληνες παραγωγοί είναι μία κατάσταση, που ανάλογη είχαν αντιμετωπίσει το 1991 επί κυβερνήσεως Κωνσταντίνου Μητσοτάκη. Μπορούμε να δεχθούμε ότι υπάρχουν κακές συγκυρίες -έστω και να κάνουμε αυτήν την υπόθεση ότι υπάρχουν κακές συγκυρίες-  στον αγροτικό τομέα και κακές χρονιές. Δεν μπορεί να είναι για όλα τα προϊόντα. Μπορεί να είναι για το σιτάρι, αλλά δεν μπορεί να είναι για τα σταφύλια. Μπορεί να είναι και για τα σταφύλια, αλλά δεν μπορεί να είναι για τις ντομάτες. Δεν μπορεί να είναι για τις πατάτες. Δεν μπορεί να είναι για όλα τα προϊόντα.
      Ένα συμπέρασμα βγαίνει, κύριε Υπουργέ, και λυπάμαι πολύ που το λέω. Άρχισε η αποδόμηση μιας πολιτικής, η οποία δεν υπάρχει στην ουσία. Υπήρχε μόνο ως σύνθημα. Δυστυχώς τις συνέπειες τις πληρώνουν οι καταναλωτές και οι Έλληνες παραγωγοί.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Πριν δώσω το λόγο στον επόμενο ομιλητή κ. Δριβελέγκα, ήθελα να απαντήσω στον κ. Χατζημιχάλη για κάτι προσωπικό.
      Κύριε Χατζημιχάλη, όπως ξέρετε πολύ καλά απέναντι στις αγροτικές κινητοποιήσεις είχα μία συγκεκριμένη πολιτική πρόταση, την οποία κατά καιρούς είχα εκθέσει με μία σειρά παρεμβάσεων, άρθρων σε όλες τις εφημερίδες, αλλά και με βιβλίο πάνω στο πώς θα έπρεπε να αντιμετωπιστεί η κρίση στον αγροτικό τομέα.
      Το γεγονός ότι η πολιτική πρόταση συνοδεύτηκε και μ’ ένα συμβολισμό ακτιβικού χαρακτήρα, αυτό δεν έχει σημασία και δεν σήμαινε ότι θα έπρεπε να γίνει μία μεγάλη εξέγερση στον αγροτικό κόσμο. Ήθελα, όμως, να υπογραμμίσω την πλήρη και κάθετη αντίθεσή μου εκείνη την περίοδο στην πολιτική η οποία ακολουθείτο. Ήταν ένας συμβολισμός το τρακτέρ. Και ευχαριστώ που μου δίνετε την ευκαιρία να το υπογραμμίσω και από τη θέση ετούτη.
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο, κύριε Χατζημιχάλη. Εγώ απλώς απάντησα σε κάτι που μου καταλογίσατε.
      ΦΩΤΗΣ ΧΑΤΖΗΜΙΧΑΛΗΣ: Όχι, κύριε Πρόεδρε, θα μου επιτρέψετε να πω -γνωρίζετε την εκτίμησή μου απέναντί σας, είναι απεριόριστη- ότι δεν σας κατηγόρησα. Δεν πήρα θέση γι’ αυτό.
      ΠΡΟΕΔΡΕΥΩΝ (Σωτήρης Χατζηγάκης): Δεν είπα εγώ αυτό το πράγμα. Εγώ απλώς δικαιολόγησα τη στάση μου.
      ΦΩΤΗΣ ΧΑΤΖΗΜΙΧΑΛΗΣ: Είπα, όμως, ότι όταν εσείς, επικεφαλής των τρακτέρ, οδηγούσατε τις κινητοποιήσεις στα μπλόκα των Τεμπών, με την έκρηξη εκείνη, την έντονη αντιπαράθεση για ένα προϊόν –και όχι για όλα, όπως είναι τώρα- το σύνθημα που ακουγόταν από τους συνδικαλιστές της Νέας Δημοκρατίας και άλλους συνδικαλιστές, ήταν το σύνθημα που ανέφερα στον κ. Μπασιάκο, «όλα τα λεφτά, όλα τα κιλά», για να το φέρω σε αντιπαράθεση με αυτό που ακούγεται τώρα «ίδια κιλά, ίδια λεφτά με πέρυσι». Αλλά δώστε τα. Δεν είχε καμία προσωπική αναφορά και ελπίζω ότι δεν το πήρατε ως τέτοια.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Όχι. Εγώ απλώς σας ευχαρίστησα που μου δώσατε την ευκαιρία να ξεκαθαρίσω κάτι το οποίο είχα και ξεκαθαρίσει τότε. Δεν επρόκειτο και τότε για ένα προϊόν. Ίσως η ευκαιρία ενός προϊόντος ήταν εκείνο για το οποίο είχε πυροδοτηθεί  όλη αυτή η διαδικασία. Ήταν πολλά τα προϊόντα. Εν πάση περιπτώσει εγώ απλώς σας εξήγησα και σας ερμήνευσα τη στάση μου και τη συμπεριφορά μου.
      ΦΩΤΗΣ ΧΑΤΖΗΜΙΧΑΛΗΣ: Πάντως και φέτος θα χρειαζόταν αυτός ο συμβολισμός.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Κύριε Πάγκαλε, θέλετε να πείτε κάτι; Διότι βλέπω ότι τελευταία μιλάτε επί παντός του επιστητού. Από τα κρασιά μέχρι την εξωτερική πολιτική.
      ΘΕΟΔΩΡΟΣ ΠΑΓΚΑΛΟΣ: Για το παράδειγμά σας λέω. «Όλοι στα τρακτέρ, όλοι στις εθνικές οδούς».
      ΠΡΟΕΔΡΕΥΩΝ (Σωτήρης Χατζηγάκης): Εσείς ήσασταν οι πρώτοι διδάξαντες νομίζω.
      Ο κ. Δριβελέγκας έχει το λόγο.
      ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ, κύριε Πρόεδρε.
      Πράγματι ο συμβολικός χαρακτήρας των Βουλευτών της Νέας Δημοκρατίας, το να ανεβαίνουν στα τρακτέρ, δημιούργησε το πρόβλημα σε όλη την Ελλάδα. Κλείνατε την Ελλάδα αυτόν το μήνα, εθιμικά θα  έλεγα, στα δύο. Πράγματι ήταν πολύ καλός συμβολισμός.
      Κύριε Πρόεδρε, ποτέ ελληνική κυβέρνηση δεν «κατόρθωσε» μέσα σε τόσο λίγο χρονικό διάστημα να διαψεύσει τόσο πολύ τις προσδοκίες των Ελλήνων αγροτών. Υπάρχει δραματική μείωση του εισοδήματος. Είναι όλοι οι αγρότες ανάστατοι, αμήχανοι μπροστά σε αυτά που συμβαίνουν σήμερα. Δεν υπάρχει προϊόν που να μην είναι η τιμή του δραματικά μειωμένη. Όχι απλά να είναι ίδια με πέρυσι. Να μην είναι δραματικά μειωμένη.
      Και για να είμαστε συγκεκριμένοι, επτά λεπτά πουλιέται η πατάτα. Και κάποιοι Βουλευτές γυρνούσαν στους νομούς και έλεγαν να κλείσουν τα σύνορα. Ανέβαιναν στα τρακτέρ και μάλιστα ανέβαιναν χωρίς να έχουν και δίπλωμα, να ξέρουν από τρακτέρ. Η πατάτα είχε τριάντα πέντε λεπτά πέρυσι το κιλό, η ντομάτα ξέρετε πόσο πουλιέται; -αν πουλιέται- κύριε Πρόεδρε; Ένα ευρώ το τελάρο. Δηλαδή δεκαπεντέμισι κιλά, κύριε Υπουργέ, επτά (7) λεπτά το κιλό. Τα κρεμμύδια το ίδιο; Όλα τα προϊόντα είναι κάτω από το 50% της τιμής. Και πάρα πολλά, αλλά τα περισσότερα είναι απούλητα στις αποθήκες και στα χωράφια.
      Λέγατε παλιά ότι εμείς, το ΠΑΣΟΚ δηλαδή, δεν προστατεύει τους καταναλωτές, δεν προστατεύει τους παραγωγούς, υπάρχει μεγάλη ψαλίδα μεταξύ τιμής παραγωγής και κατανάλωσης. Μας κατηγορούσατε ότι η σχέση είναι ένα προς πέντε, ενώ λέγατε στην Ευρωπαϊκή Ένωση ότι είναι ένα προς τρία. Και πράγματι έτσι ήταν. Σήμερα έχει φτάσει η ψαλίδα πάνω από ένα προς δέκα. Όποιο προϊόν θέλετε να πάρετε, αυτή είναι η ψαλίδα.
      Κύριε Υπουργέ, σας ψήφισε ο αγρότης λέγοντας κάτι απλό: «Εντάξει ό,τι πήραμε, πήραμε από το ΠΑΣΟΚ, θα έρθει η Νέα Δημοκρατία, πολλά μας έταξε, θα πάρουμε κάτι παραπάνω». Κι έμειναν άναυδοι με την πολιτική σας ή μάλλον με τη μη πολιτική σας. Γιατί είστε παρατηρητές των γεγονότων, αφήνετε τα πράγματα και τα θέματα να περνούν και δεν κάνετε τίποτα. Ή μάλλον κάνετε το συγκεκριμένο: Αντί να παίρνετε μέτρα, βγαίνετε και λέτε ψέματα. Και είμαι σ’ αυτό κάθετος. Φαίνεται ότι είναι τακτική της Κυβέρνησής σας να αντιμετωπίζει τα θέματα με ψευδολογίες.
      Έχω εδώ τις δικές σας ανακοινώσεις: «Ο Υπουργός Αγροτικής Ανάπτυξης και Τροφίμων κ. Μπασιάκος, Δελτίο Τύπου, 13-10-2004». Λέτε για τα σιτάρια: «Υπάρχει υπερπαραγωγή, κακή ποιότητα». Και απορώ γιατί, ενώ βγάζετε αυτό το Δελτίο Τύπου, εσείς στο Συμβούλιο Υπουργών στο Λουξεμβούργο δίνετε τα στοιχεία της παραγωγής: ένα εκατομμύριο τετρακόσιοι χιλιάδες τόνοι φέτος, ένα εκατομμύριο τριακόσιοι σαράντα πέντε πέρσι, δηλαδή 4%. Αυτό είναι υπερπαραγωγή; Λέτε ότι δεν υπάρχει ποιότητα. Εγώ θα καταθέσω στα Πρακτικά τις αναλύσεις των στοιχείων του Σταθμού Ελέγχου και Τυποποίησης Δημητριακών Θεσσαλονίκης. 
      Ξέρετε, κύριε Υπουργέ, από ποιοτική σύσταση των σταριών; Τα στοιχεία που παίζουν ρόλο είναι η πρωτεΐνη, η γλουτένη  και οι κίτρινες χρωστικές ουσίες. Εδώ είναι οι συγκρίσεις. Πάρτε να δείτε ότι φέτος είναι πολύ καλύτερα από πέρσι.
      Τρίτον, λέτε ότι υπήρχαν αποθέματα. Σας διαβεβαιώ πως ούτε κιλό στάρι δεν υπήρχε στις αποθήκες. Πώς φτάσαμε εδώ; Για έναν απλό λόγο: Επιτρέψατε -και ξέρετε τι εννοώ όταν λέω «επιτρέψατε», δεν απαγορεύονται οι εισαγωγές- αλλά δεν χρησιμοποιήσατε κάποιες τεχνικές μεθόδους ή κάποια συνεννόηση με τους εμπόρους και αφήσατε να γίνουν οι εισαγωγές πριν από το θερισμό -όλες έγιναν Μάιο με Απρίλιο, Ιούνιο- με αποτέλεσμα φθηνές εισαγωγές με δεκαπέντε (15) δραχμές το κιλό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω τη δευτερολογία μου.
     ΠΡΟΕΔΡΕΥΩΝ (Σωτήρης Χατζηγάκης): Θα εξαντλήσετε τη δευτερολογία σας;
    ΙΩΑΝΝΗΣ ΔΡΙΒΕΛΕΓΚΑΣ: Ναι, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Ωραία. Συνεχίστε.
      ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ.
      Δώσατε τη δυνατότητα, λοιπόν -κάνατε το κέφι, να το πω έτσι απλά- στα δικά σας παιδιά να κερδοσκοπήσουν, γιατί από σαράντα πέντε (45) με πενήντα (50) δραχμές που είχε στην Ελλάδα τα έφεραν με δεκαπέντε (15) δραχμές. Και αυτά ξέρετε τι ποσά είναι; Πάνω από δεκαπέντε δισεκατομμύρια (15.000.000.000) με είκοσι δισεκατομμύρια (20.000.000.000). Με μία κίνησή σας ή μάλλον με μη κίνησή σας καταφέρατε να μην προστατεύσετε το στάρι των παραγωγών.
      Αυτήν τη στιγμή που μιλάμε δεν υπάρχει προηγούμενο στην ιστορία της χώρας. Ξέρετε, είναι Νοέμβριος μήνας. Το Νοέμβριο μήνα σπέρνει ο κόσμος. Για πρώτη φορά στην ιστορία της χώρας έχει το στάρι του στις αποθήκες απούλητο. Και μάλιστα ξοδεύει και από πάνω για να το συντηρήσει.
      Τι κάνετε, κύριε Υπουργέ; Παίρνετε κάποια μέτρα; Θέλετε να μας πείτε ότι δεν μπορείτε να πάρετε ιδιαίτερα μέτρα, να δώσετε εθνική ενίσχυση και ανακοινώνετε εδώ -μάλιστα με χοντρά γράμματα- ότι δεν δόθηκε ποτέ εθνική ενίσχυση από την προηγούμενη κυβέρνηση. Οι αγρότες, όμως, ξέρουν ότι για το βαμβάκι πήραν τις τριάντα (30) δραχμές.
      Κύριε Υπουργέ, δεν ωφελούν οι τακτικές της Αντιπολίτευσης. Είστε Κυβέρνηση. Επιτέλους, καταλάβετέ το και πάρτε κάποια μέτρα για να προστατεύσετε το εισόδημα των παραγωγών. Αυτήν τη στιγμή που μιλάμε υπάρχει τεράστιο πρόβλημα. Τα στάρια δεν μπορούν πλέον να κρατηθούν, μιλάμε για μια παραγωγή -ιδιαίτερα στη Μακεδονία- πάρα πολύ σημαντική και πρέπει να παρθούν μέτρα για να προστατευθεί το εισόδημά των αγροτών.
      Επικαλείστε κάποιες ιστορίες -εξήγησε ο εισηγητής μας ο κ. Αργύρης- και βγαίνετε και λέτε «ο Πρόεδρός μας το 2000…»κλπ., αυτήν τη γνωστή ιστορία.
      Εγώ να μη το βάλω σε θέμα τεχνικό, να πω κάτι απλό. Το 2000 πάρθηκε η απόφαση. Το 2001 είχαν πρόβλημα οι αγρότες; Το 2002 υπήρχε πρόβλημα με τις τιμές; Το 2003 ήταν πενήντα οκτώ (58) δραχμές το σιτάρι; Γιατί τότε, λοιπόν, δεν υπήρχε πρόβλημα και το ανακαλύψατε τώρα; Άρα αυτές είναι φτηνές δικαιολογίες. Κλείσατε τα μάτια, κάνατε το κέφι των «δικών σας παιδιών», των μεσαζόντων, των μεγαλεμπόρων και έτσι και την κατανάλωση ζημιώσατε, κυρίως, όμως, ζημιώσατε τους παραγωγούς, κύριε Υπουργέ.
      Επιτέλους, πρέπει η Κυβέρνηση, εσείς, το Υπουργείο να πάρετε μέτρα, τα οποία να προστατεύσουν το εισόδημα, γιατί εσείς ο ίδιος και άλλοι συνάδελφοί σας πριν ένα χρόνο δεν κάνατε τίποτε άλλο από το να καταγγέλλετε το ΠΑΣΟΚ ότι δεν στηρίζει το αγροτικό εισόδημα. Σας εμπιστεύθηκε ο κόσμος, σας έδωσε την πλειοψηφία, αλλά ήταν αρκετοί οκτώ μήνες για να διαψευσθούν οι ελπίδες του και αυτήν τη στιγμή βρίσκεται σε απόγνωση. 
      Ο κ. Τσιτουρίδης που λείπει σήμερα και είναι ο πιο τυχερός Υπουργός -τον έχω χαρακτηρίσει με το να παραφράσω τη ρήση «Καλά, αυτός έφυγε νωρίς» και είναι τυχερός- είπε πάρα πολλά πράγματα και έταξε πολλά. Στο τέλος το αποτέλεσμα είναι μηδενικό. Υπάρχει πρόβλημα, καταλάβετέ το. Πείτε μας επιτέλους σήμερα τι θα κάνετε, ιδιαίτερα με το σιτάρι, με το βαμβάκι, με το σταφύλι και με τα άλλα προϊόντα. Έχετε καμιά στρατηγική τουλάχιστον για το πώς θα αντιμετωπίσετε σήμερα τα προβλήματα; Θα μας πείτε κάτι επιτέλους να ακούσει ο αγρότης, να πάρει ανάσα; Έρχονται Χριστούγεννα. Σας είπα ότι σπέρνει και δεν έχει πάρει δραχμή ακόμη από πουθενά. Θα μας πείτε κάτι; Ή θα μας πείτε πάλι ότι φταίει για όλα το ΠΑΣΟΚ;
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Δριβελέγκα.
      Το λόγο έχει ο κ. Απόστολος Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριοι συνάδελφοι, θέλω να πιστεύω ότι πράγματι αυτή η σημερινή διαδικασία στο τέλος θα καταλήξει προς το συμφέρον της αγροτικής οικονομίας και του Έλληνα αγρότη. Εξάλλου αυτή είναι και η πρόθεση της παράταξής μας που έφερε το συγκεκριμένο θέμα στη σημερινή διαδικασία.
      Οι τιμές στα αγροτικά προϊόντα, σε όλα τα γεωγραφικά διαμερίσματα της χώρας μας, και, δυστυχώς, στη συντριπτική πλειοψηφία των αγροτικών προϊόντων βρίσκονται πολύ πίσω σήμερα, και πολλές φορές στο μισό ή πολύ κοντά στο μισό, από αντίστοιχες προηγούμενες περιόδους. Το αποτέλεσμα είναι να έχουμε ένα υψηλό κόστος παραγωγής -και ειδικά με τα τελευταία γεγονότα, το πετρέλαιο και όλα τα υπόλοιπα- χαμηλές τιμές και αδιάθετες παραγωγές σε αποθήκες. Τελικό αποτέλεσμα; Όλο αυτό το παζλ είναι στο οικογενειακό εισόδημα της αγροτικής οικογένειας.
      Οι Έλληνες αγρότες περιμένουν, και περιμένουν συγκεκριμένες πρωτοβουλίες από μια κυβέρνηση που -τουλάχιστον προεκλογικά- είχε κάνει σημαία της το αγροτικό πρόβλημα και το αγροτικό εισόδημα. Ο Έλληνας αγρότης ξέρει πολύ καλά ότι δεν υπάρχει κρατικός παρεμβατισμός στις τιμές. Το ξέρουν όλοι. Ξέρουν επίσης ότι τη τιμή την διαμορφώνει η αγορά. Οι ίδιοι οι αγρότες γνωρίζουν ότι το κράτος -και αυτό ζητούν- δεν μπορεί να απεμπολεί το ρόλο του, ακριβώς γιατί, αν τον απεμπολεί, μεροληπτεί ή από αδυναμία ή εσκεμμένα. Και μεροληπτεί υπέρ συγκεκριμένων. Εδώ ξέρουμε πολύ καλά πού πήγε το όφελος. Δεν πήγε στον καταναλωτή το όφελος. Σε καμία περίπτωση. Πού πήγε; Ή στο δίκτυο ή σε αυτόν που μεταποιεί ή σε αυτόν που γενικώς εμπορεύεται. Αυτή είναι η πραγματικότητα.
      Θέλω με μια μικρή αναφορά να δούμε τι άλλαξε από πέρσι μέχρι φέτος. Άλλαξε η φιλοσοφία στην παραγωγική διαδικασία; Είναι περίπου η ίδια, ακόμα και η στρατηγική. Καμία τομή δεν έχει γίνει. Άλλαξαν οι όροι παραγωγής; Όχι. Άλλαξαν τα δίκτυα διανομών; Όχι. Τι ήταν αυτό που άλλαξε από μια πολύ καλή πορεία τα προηγούμενα χρόνια να έχουμε μια κάθετη πτώση;
      Αυτό που έχει αλλάξει είναι η Κυβέρνηση. Και δυστυχώς, η Κυβέρνηση ακολουθεί την ίδια τακτική. Δεν παρεμβαίνει, παρακολουθεί, συνήθως πηγαίνει μετά τα γεγονότα και όχι μόνο σ’ αυτό το συγκεκριμένο θέμα, αλλά σε πάρα πολλά θέματα και δεν συντονίζει.
      Για να είμαστε πολύ πιο συγκεκριμένοι και πολύ πιο σαφείς, θέλω να πάρω ένα νομό. Επιτρέψτε μου να αναφερθώ σ’ αυτόν που γνωρίζω καλύτερα. Αλλά τα προϊόντα είναι τέτοια που αυτό ισχύει σ’ όλο το δίκτυο της χώρας μας. Θα αναφερθώ σ’ αυτό ακριβώς για να συνειδητοποιήσουμε το μέγεθος της ζημιάς που έχει γίνει στο εισόδημα του αγρότη. Οι πατάτες είναι περίπου στο 50% από τις περσινές τιμές. Τα καρπούζια; Παραμένει όλη η παραγωγή αδιάθετη στα χωράφια. Τα εσπεριδοειδή; Εμείς, δυστυχώς δεν είχαμε καμία παραγωγή, γιατί κάηκαν όλα. Το λάδι; Μειωμένο κατά είκοσι (20) έως πενήντα (50) λεπτά. Η σταφίδα; Αντίστοιχα. Τα σιτηρά; Είχαν κάθετη πτώση. Τα κρέατα; Κανείς πλέον δεν θέλει να πουλήσει το κρέας γιατί δεν τον συμφέρει πια. Γιατί ξέρουν πολύ καλά τι γίνεται και τι έχει αποκαλυφθεί με τις μεγάλες εισαγωγές και τις ελληνοποιήσεις. 
      Θέλω να κάνω μια ειδική αναφορά στα αμπελοειδή, εκεί που ήταν και το τεράστιο πρόβλημα. Η παραγωγή ήταν περίπου δεδομένη. Να αποδεχθώ ότι ήταν κατά τι περισσότερη από πέρσι. Για επτά συνεχόμενα χρόνια δεν υπήρχε κανένα πρόβλημα στα οινοστάφυλα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ζητώ μόνο δύο λεπτά, κύριε Πρόεδρε, από τη δευτερολογία μου.
      Είχαμε καλύτερη ποιότητα, νέες ποικιλίες που πολλά υπόσχονταν στην ελληνική αγορά, καλύτερη μεταποίηση, πιο ασφαλή δίκτυα. Προσέξτε, λοιπόν, πού έγινε το κακό. Πριν καν ξεκινήσουμε τον τρύγο, έγιναν οι εισαγωγές και από τα δύο λιμάνια -και το ξέρει πολύ καλά το Υπουργείο Γεωργίας- και από το λιμάνι της Πάτρας και από το λιμάνι της Κυλλήνης με δεξαμενόπλοια παρακαλώ, για να γίνεται πιο εύκολα και πιο γρήγορα η δουλειά. Ξέρετε πότε ξεκίνησαν οι έλεγχοι; Ξεκίνησαν εκ των υστέρων όταν ήδη με την εισαγωγή είχαν εκβιάσει την αγροτική παραγωγή. Ποιοι έλεγχοι και ποιες παρεμβάσεις; Να τα βρουν μ’ ένα φιλικό διακανονισμό ο έμπορος με τον αγρότη, όταν είχε κριθεί όλο το ζήτημα.
      Νομίζω ότι έχουμε χάσει πάρα πολύ μεγάλο χρόνο, αγαπητέ Υπουργέ και δυστυχώς χάνουμε και απ’ αυτό που πρέπει να ξεκινήσουμε ως  οικονομία. Εύχομαι να μην ξαναγεννηθεί ένα νέο αγροτικό πρόβλημα, αντίστοιχο πολύ παλιών περιόδων που έχει ζήσει η χώρα μας. Θέλω να πιστεύω ότι είναι μια χρήση και από την αδυναμία, όπως είπα πριν, της συγκεκριμένης ανυπαρξίας της Κυβέρνησης. Όμως, πρέπει να ανοίξει ένας νέος ιστορικός κύκλος για την αγροτική παραγωγή και την αγροτική οικονομία. Έχουν αλλάξει πολλά πράγματα. Ο άλλος κύκλος που είχε να κάνει από το 1981 μέχρι σήμερα, αρχίζει να κλείνει. Υπάρχουν νέες ανάγκες στην αγορά, νέες απαιτήσεις. Οι διεθνείς πιέσεις είναι εντελώς διαφορετικές. Η αδιέξοδη πολιτική της εντατικής καλλιέργειας έχει οδηγηθεί και αυτή στα όριά της και οφείλει η Κυβέρνηση να ξεκινήσει πραγματικά ένα νέο ιστορικό κύκλο, αρκεί να έχει πολιτική.
      Το δυστύχημα είναι ότι δεν έχει πολιτική και δεν φαίνεται σε κανένα επίπεδο. Και γιατί το λέω αυτό; Έχουν περάσει οκτώ μήνες και τα σχέδια βελτίωσης, που είναι υποστηρικτικοί μηχανισμοί, βρίσκονται γενικά σε εξέλιξη. Αδυνατεί να απαντήσει στο τι γίνεται με την ίδια συμμετοχή, δεσμεύοντας τους αγρότες για ενενήντα ημέρες σε μια τόσο δύσκολη περίοδο να αντεπεξέλθουν με την ίδια συμμετοχή. Οι νέοι αγρότες, η μεταποίηση βρίσκονται στο σημείο μηδέν.
      Κύριοι της Κυβέρνησης, αφήστε το δείκτη του ρολογιού να κυλήσει λίγο πιο μπροστά. Έχετε μείνει δογματικά σ’ ένα σημείο που σας διευκολύνει: Για όλα φταίει το χτες. Θα κριθείτε, όμως, και πολύ γρήγορα και για τις ευθύνες που έχετε αναλάβει στον Έλληνα αγρότη και στην ελληνική παραγωγή.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κατσιφάρα.
      Ο κ. Σιδηρόπουλος έχει το λόγο.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Ευχαριστώ, κύριε Πρόεδρε.
      Κύριε Υπουργέ, επιτρέψτε μου να διαβάσω αυτολεξεί τα εξής: «Η Κυβέρνηση θα εφαρμόσει μια νέα επιθετική αγροτική πολιτική. Είμαστε αποφασισμένοι να δώσουμε τη μάχη επίμονα με επιχειρήματα και αισιοδοξία, για να στηρίξουμε τους αγρότες. Ξεκίνησα διαβάζοντας αυτό το μικρό κείμενο, γιατί πολύ απλά αυτό αποτελεί την προσωπική δέσμευση του κ. Καραμανλή και της Νέας Δημοκρατίας. Να δούμε, λοιπόν, την επιθετική αγροτική πολιτική πρώτα απ’ όλα.
      Θα έλεγα μάλλον ότι πρέπει να μετονομαστεί σε επιθετική αντιαγροτική πολιτική. Μετά από πολλά χρόνια παρατηρούμε να υπάρχει πραγματικά τόσο από τους μεταποιητές, τους βιομήχανους, τους μεσάζοντες, αλλά κυρίως από τους μεγαλοεισαγωγείς μία επίθεση λυσσαλέα σε βάρος του αγροτικού εισοδήματος. Για πρώτη φορά μετά από πολύ καιρό βλέπουμε το σύνολο του αγροτικού οικονομικού συστήματος να καταρρέει.
      Εγώ, κύριε Υπουργέ, και φαντάζομαι μέσα σ’ αυτήν την Αίθουσα όλοι οι συνάδελφοι, μπορούμε να σας παραθέσουμε μια σειρά προϊόντα στα οποία φαίνεται ξεκάθαρα ότι υπάρχει συρρίκνωση, μείωση του εισοδήματος από 30% έως 50%. Θα είχε ενδιαφέρον, εάν μπορείτε εσείς να μας αντιπαραθέσετε έστω ένα προϊόν.
      Έχουμε, πέρα από τις μεγάλες εισαγωγές -που θα περίμενε κανείς να μειώσουν έστω την ψαλίδα ανάμεσα στην παραγωγή και στην κατανάλωση- μία τεράστια απόκλιση ανάμεσα στον παραγωγό και στον καταναλωτή. Η απόκλιση της τάξεως του 4% έως 5% έφτασε στο 8% με 10%. Αυτό πολύ απλά τι σημαίνει; Ότι από τη μία οι μεγαλοεισαγωγείς κερδίζουν και από την άλλη ο παραγωγός αφήνει αδιάθετη την παραγωγή του και ο καταναλωτής υποχρεούται να πληρώσει πανάκριβα μια σειρά προϊόντων.
      Φτάσαμε σε μία περίοδο όπου η πλειοψηφία των προϊόντων δίδεται αζύγιστα, χωρίς να εξασφαλίζονται πολλές φορές οι βασικές ποιοτικές προδιαγραφές, όπου και από εκεί αφαιρούνται από τον παραγωγό σημαντικές ποσότητες κι έχουμε σε πολλές των περιπτώσεων απλήρωτους παραγωγούς, διότι πολύ απλά πέφτουν στα χέρια των εμπόρων. Ουσιαστικά μέσα από μία τέτοια διαδικασία είναι εκβιαζόμενος ο παραγωγός είτε έμμεσα είτε άμεσα.
      Θα επιχειρήσω να κάνω μία αναφορά σε ορισμένα προϊόντα για να δούμε τελικά πώς έχουν διαμορφωθεί στη φετινή χρονιά. Γιατί πολύ απλά πρέπει πέρα από τις τιμές, απ’ αυτό το αριθμητικό μέγεθος, να δούμε πώς συνδιαμορφώνεται αυτή η απώλεια του εισοδήματος.
      Δεν είναι, λοιπόν, μόνο η τιμή. Είναι το έλλειμμα στο ζύγισμα, όπου ουσιαστικά φέτος έγιναν εγκληματικές πράξεις από την πλευρά της βιομηχανίας. Έχουμε την αφαίμαξη με βάση τις ποιοτικές υποτιθέμενες προδιαγραφές, όπου κι από εκεί αφαιρούνται από τους παραγωγούς τεράστιες ποσότητες. Και φτάνουμε τώρα να δούμε και να συγκρίνουμε λίγο τι έχει γίνει με τις τιμές.
      Επιτρέψτε μου να κάνω αναφορά σ’ ένα νομό που είναι κυρίως εξαγωγικός. Στηρίζεται στην δεντροκαλλιέργεια και κυρίως στην ροδακινοκαλλιέργεια. Η Ημαθία φέτος μαζί με την Πέλλα θα έχουν μία συρρίκνωση μόνο από τη ροδακινοκαλλιέργεια περίπου πενήντα δισεκατομμυρίων (50.000.000.000). Αυτό σημαίνει ότι ούτε οι παραγωγοί θα μπορούν να ανταποκριθούν στις βασικές υποχρεώσεις και ανάγκες τους, αλλά και ότι αυτό το χρήμα θα το στερηθεί ο υπόλοιπος κόσμος, ο οποίος δραστηριοποιείται εκεί σε συναφή επαγγέλματα.
      Προχωρώ στα μήλα τα οποία πέρυσι πουλιόντουσαν 1 έως 1,10 ευρώ. Φέτος αυτά που πουλιούνται με μεγάλη δυσκολία είναι στα 0,80 λεπτά. Την ίδια ώρα τεράστιες ποσότητες βρίσκονται αδιάθετες στα ψυγεία. Στα ακτινίδια το πρόβλημα είναι γνωστό σε όλη την Ελλάδα. Η μείωση του εισοδήματος ξεπερνά το 50%.
      Έρχομαι στη βιομηχανική ντομάτα. Φέτος έχει «κατακρεουργηθεί» από τη βιομηχανία. Ο παραγωγός πήγαινε εκβιαζόμενος και είχε μία απώλεια 30% έως 40% κατά τη διάρκεια του ζυγίσματος. Στο βαμβάκι απ’ ό,τι φαίνεται θα έχουμε μία μείωση τιμής κατά εξήντα (60) δραχμές ανά κιλό. Η πατάτα έχει υποτιμηθεί και η τιμή της έχει κυριολεκτικά εξευτελιστεί. Το εντυπωσιακό στη φετινή χρονιά είναι αυτό που αφορά τα κηπευτικά. Ένα χωριό που βγάζει πάνω από το 50% της παραγωγής σε όλη την Ελλάδα, θα χάσει πάνω από 1,5 δισεκατομμύριο.
      Επιχείρησα να κάνω κάποιες μετρήσεις για τις απώλειες. Θα έχει ενδιαφέρον να γνωρίζουμε εάν από την πλευρά του Υπουργείου υπάρχουν κάποιες αντίστοιχες μετρήσεις για να δούμε πώς θα καταφέρουν σε μία χώρα με 30% έως 40% μείωση εισοδήματος και με τεράστια αύξηση του κόστους στην παραγωγή, αλλά και στην ζωή της οικογένειας, τα αγροτικά νοικοκυριά να επιβιώσουν σε αυτήν την πρωτόγνωρη για την ελληνική πραγματικότητα χρονιά.
      Έχουμε, λοιπόν, αθρόες εισαγωγές, μία ανεξέλεγκτη κατάσταση και από την άλλη μια αδράνεια, μία απάθεια από την Κυβέρνηση. Δεν είδαμε καμία ουσιαστική παρέμβαση ούτε πολιτική για να αντιμετωπιστούν αυτά τα νέα δεδομένα.
      Θα κάνω μία αναφορά στον ΕΛΓΑ γιατί είναι ένα θέμα που σε κάποιες περιοχές πραγματικά μας καίει. Στην περσινή περίοδο οι δεντρώδεις καλλιέργειες υπέστησαν τεράστιες ζημιές. Στην Ημαθία δόθηκαν πάνω από σαράντα δισεκατομμύρια (40.000.000.000). Για κάθε δέντρο ροδακινιάς δόθηκαν τρία (3) ευρώ ως προκαταβολή κατά τη διάρκεια του καλοκαιριού. Η δέσμευση της Νέας Δημοκρατίας ήταν ότι ο παραγωγός θα πληρώνεται τρεις μήνες μετά. Ήδη έχουν περάσει πάνω από έξι μήνες και ακόμη δεν έχουν έρθει οι εκτιμήσεις. Το θέμα περί προκαταβολής 50% πήγε στις καλένδες, όπως και η δυνατότητα να μπορέσουμε να ενημερώνουμε έγκαιρα τον παραγωγό. Αυτό το ξεκίνησε ως πρόγραμμα ο ΕΛΓΑ αλλά από ό,τι ακούσαμε από τον κ. Κατσαρό δεν πρόκειται να υλοποιηθεί. Σήμερα δε άκουσα τον κ. Κατσαρό να μας λέει από την τηλεόραση ότι όλα τα προϊόντα έχουν πληρωθεί κανονικά, ότι δεν υπάρχει κανένα πρόβλημα και ότι οι παραγωγοί είναι απόλυτα ικανοποιημένοι.
	Και το άλλο, κύριε Υπουργέ, ήταν ότι έτυχε να δω συμπτωματικά εσάς στην τηλεόραση και σε ερώτηση που σας έκαναν για τους αγρότες που κινητοποιούνται κλπ, είπατε ότι είναι μια συνήθης διαδικασία αυτήν την περίοδο όπου ξεσηκώνονται οι αγρότες, και εν πάση περιπτώσει στην πλειοψηφία τους είναι και υποκινούμενοι. 
	Εάν δεχτώ αυτό το πράγμα, σημαίνει ότι δεν έχουμε συναίσθηση και επίγνωση του μεγέθους του προβλήματος, το οποίο έχει προκύψει τη φετινή χρονιά. Αυτό, λοιπόν, μας κάνει να είμαστε ακόμα πιο ανήσυχοι.
      Εάν, όμως, όντως έχετε αιφνιδιαστεί, γιατί πραγματικά είστε μια νέα Κυβέρνηση και ίσως δεν γνωρίζατε καλά τα θέματα και δεν προλάβατε να εφαρμόσετε τις πολιτικές σας, τότε αυτός ο αιφνιδιασμός που είναι μια νέα μόδα, μια νέα πολιτική πρακτική από την πλευρά σας -γιατί φαίνεται ότι αιφνιδιάζεστε και σε άλλους τομείς της πολιτικής σας- θα μπορούσε να σας δώσει μια δικαιολογία. Δυστυχώς, όμως, τα οικονομικά αποτελέσματα είναι ολέθρια, ο αγροτικός κόσμος περιμένει συγκεκριμένες λύσεις και συγκεκριμένες πολιτικές και φοβάμαι, κύριε Υπουργέ, ότι εσείς δεν μπορέσατε να απαντήσετε γι’ αυτήν τη χρονιά. Να είστε βέβαιοι ότι η κοινωνική συνοχή ήδη αρχίζει και διακυβεύεται και δεν ξέρω εάν με αυτήν την πολιτική, με αυτήν την πρακτική θα μπορέσουμε να πάμε σε επόμενο χειμώνα. 
      Δεν ξέρω, κύριε Πρόεδρε, εάν έχω άλλο χρόνο. Θα ήθελα να κάνω μία αναφορά… 
      ΠΡΟΕΔΡΕΥΩΝ (Σωτήρης Χατζηγάκης): Αρκεί, κύριε συνάδελφε, να είναι πολύ σύντομη. Έχετε ήδη μιλήσει δέκα λεπτά.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Έχω δευτερολογία, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε συνάδελφε. Έχετε υπερκαλύψει το χρόνο σας.
      Κατά παρέκκλιση του χρόνου, μπορείτε να ολοκληρώσετε την πρότασή σας.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Θέλω, λοιπόν, πολύ απλά να πω ότι το αγροτικό εισόδημα και η μείωσή του δεν έχει να κάνει μόνο και κύρια με τις τιμές. Ανέφερα και τις άλλες παραμέτρους, οι οποίες συνυπολογίζονται και προσδιορίζουν το τελικό απολογιστικό οικονομικό προϊόν.
      Παράλληλα, κύριε Υπουργέ, θέλω να σας πω ότι για φέτος, μέσα στο 2004, δεν έχετε προκηρύξει ούτε ένα νέο πρόγραμμα για νέους αγρότες, τα οποία και αυτά συμβάλλουν, βοηθούν και τονώνουν την οικονομία της περιφέρειας και της υπαίθρου. Δεν υπήρξε, λοιπόν, καμία προκήρυξη.
      Για την κτηνοτροφία στην περιοχή που αφορά την πάχυνση των μοσχαριών, δυστυχώς, και εκεί δεν καταθέσατε έγκαιρα τις εγγυητικές, με αποτέλεσμα το σύνολο από την Ευρωπαϊκή Ένωση να περάσει στην Ιταλία και να μην τα πάρει η Ελλάδα. Μάλιστα, όσοι παραγωγοί σήμερα στην Ελλάδα επιχείρησαν να μπουν σ’ αυτήν την διαδικασία, υποχρεώθηκαν να καταβάλουν ένα πολύ σημαντικό τίμημα το οποίο μόνο για την Ημαθία είναι πάνω από εκατόν πενήντα  εκατομμύρια (150.000.000) δραχμές.
      Εύχομαι, κύριε Υπουργέ, μέσω του Υπουργείου στο οποίο βρίσκεστε, το οποίο έχει βέβαια τις μεγάλες δυσκολίες του, αλλά έχετε όμως και την πολυτέλεια και τη δυνατότητα να βρίσκεστε σ’ ένα προνομιακό Υπουργείο δεδομένου πραγματικά του γεγονότος ότι οι Έλληνες αγρότες και η Ελλάδα έχει συγκριτικά πλεονεκτήματα, να μπορέσουμε να αξιοποιήσουμε τα αγροτικά προϊόντα, να μπορέσουμε να τα κάνουμε ανταγωνιστικά και να μπορέσουμε να κερδίσουμε αγορές. Ωστόσο θέλουμε και συγκεκριμένες πολιτικές οι οποίες, δυστυχώς, λείπουν.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Το λόγο έχει ο κύριος Υπουργός.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, εγώ χαίρομαι ιδιαίτερα για την ευκαιρία που δίνεται σήμερα στην Κυβέρνηση να βάλει τα πράγματα στη θέση τους και να πει ορισμένες αλήθειες, τις οποίες σκόπιμα ή αθέλητα αποκρύπτουν οι επερωτώντες και αποκρύπτουν και ορισμένοι άλλοι, οι οποίοι είτε δημοσιογραφούν είτε ασχολούνται με τα αγροτικά ζητήματα και προσπαθούν να παραπλανήσουν την κοινή γνώμη ως προς την πραγματική βάση των προβλημάτων τα οποία είναι υπαρκτά στον αγροτικό τομέα.
      Κύριοι συνάδελφοι, θα μπορούσα μ’ έναν αφορισμό του τύπου «ήσασταν δέκα χρόνια στην Κυβέρνηση, τόσο καλά τα πήγατε ώστε χρειάστηκε το οκτάμηνο μιας νέας Κυβέρνησης για να δημιουργηθεί αυτή η τεράστια κρίση» για να σας αποστομώσω.
      Δεν χρησιμοποιώ, όμως, τέτοιο επιχείρημα και θέλω να αναφερθώ με ειλικρίνεια στους λόγους οι οποίοι έχουν δημιουργήσει τα σημερινά προβλήματα στον αγροτικό τομέα, τα έχουν διογκώσει και γι’ αυτούς τους λόγους χρειάζεται η λήψη συγκεκριμένων μέτρων, σαν αυτά που η Νέα Δημοκρατία είχε εξαγγείλει και είχε αναλύσει προεκλογικά, ώστε να βγούμε από το τέλμα και το αδιέξοδο στο οποίο οδηγήσατε τον αγροτικό τομέα δέκα ολόκληρα χρόνια.
      Το λέω αυτό, κύριοι συνάδελφοι, διότι πρέπει πρώτα απ’ όλα να εξηγήσουμε και στους συναδέλφους, οι οποίοι είναι αρκετοί στην Αίθουσα και οι οποίοι δεν κατάγονται από αγροτικές περιφέρειες, ότι το σύνολο των κοινοτικών κανονισμών οι οποίοι ισχύουν σήμερα, έχουν εγκριθεί επί  δικών σας ημερών.
      (Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Καμία κοινοτική ρύθμιση δεν ισχύει καλώς ή κακώς με έγκριση της Κυβέρνησης της Νέας Δημοκρατίας. Ξέρετε ότι αυτοί είναι διεθνείς κανόνες και εσωτερικοί της Ευρωπαϊκής Ένωσης. Δεν μπορούν να ισχύουν ανά εξάμηνο ή για έναν χρόνο. Ουδέποτε η Νέα Δημοκρατία είχε πει ότι θα αλλάξουμε κανονισμό την επόμενη χρονιά. Όσοι το λένε, ψεύδονται! Όπως ουδέποτε είχαμε πει, αγαπητοί συνάδελφοι του ΠΑΣΟΚ, τουλάχιστον εγώ «όλα τα κιλά, όλα τα λεφτά». Και μην έχοντας κανένα επιχείρημα επικαλείστε ψεύδη, για να συκοφαντήσετε τη Νέα Δημοκρατία και τους εκπροσώπους της. Ουδέποτε υπήρξε τέτοια δήλωση δική μου ή του κ. Κοντού ή του κ. Τσιτουρίδη, αρμοδίων εκπροσώπων του Υπουργείου Αγροτικής Ανάπτυξης, για να θεμελιώσει αυτήν την καταγγελία σας. Ουδέποτε! Γιατί ήμασταν σοβαροί, γιατί γνωρίζαμε τις κοινοτικές διαδικασίες, γιατί γνωρίζαμε τις δυσκολίες επιλύσεως προβλημάτων με βάση κανονισμούς, που εσείς άκριτα και παρά τις ρητές επιφυλάξεις της Νέας Δημοκρατίας είχατε συμφωνήσει και είχατε προσυπογράψει τότε.
      Λέω, λοιπόν, ότι το σύνολο των κοινοτικών ρυθμίσεων έχει εγκριθεί επί δικών σας ημερών. Και θέλω να σας παρακαλέσω να μου πείτε έστω και μια ρύθμιση την οποία απεδέχθη η Νέα Δημοκρατία και η οποία ισχύει σήμερα. Τι ισχύει και τι θα ισχύσει στη συνέχεια, το γνωρίζετε. Η νέα αναθεώρηση της Κοινής Αγροτικής Πολιτικής θα ισχύσει από το 2006 στη βάση ρυθμίσεων της προηγούμενης Κυβέρνησης και του κ. Δρυ και στη βάση κάποιων ρυθμίσεων που εγκρίναμε κι εμείς στα πλαίσια τα διαπραγματευτικά. Στο πλαίσιο αυτό βελτιώσαμε σημαντικά όρους συγκεκριμένων προϊόντων, όπως είναι το βαμβάκι και εξασφαλίσαμε, όπως είναι γνωστό, πρόσθετη χρηματοδότηση για άμεσες ενισχύσεις ύψους εξήντα πέντε εκατομμυρίων (65.000.000) ευρώ, αυξήσαμε σημαντικά την έκταση η οποία επιδοτείται με κοινοτικές ενισχύσεις κατά τριακόσιες χιλιάδες στρέμματα και εξασφαλίσαμε τη διατήρηση της βαμβακοκαλλιέργειας, για το λάδι, για τον καπνό κοκ.
      Άρα, λοιπόν, να συγκρατήσουμε ότι τα κοινοτικά μέτρα ισχύουν, γιατί εσείς τα είχατε εγκρίνει, τα είχατε επιβάλει ή - για να πω μια επιεικέστερη έκφραση- εσείς τα είχατε ανεχτεί. Και να ξέρετε ότι επειδή ακριβώς υπάρχουν οι επιδοτήσεις, που παρά τους δυσμενείς όρους των κοινοτικών ρυθμίσεων, που εσείς αποδεχθήκατε, εξασφαλίζουν εισροές και στους αγρότες και στη χώρα μας ύψους ενός δισεκατομμυρίων εκατό εκατομμυρίων (1.100.000.000) δραχμών ετησίως χάρη στην προνοητικότητα του Καραμανλή, ο οποίος είχε βάλει τη χώρα μας στην ΕΟΚ τότε παρά τις αντιρρήσεις και τις επιφυλάξεις του ΠΑΣΟΚ και του αείμνηστου Ανδρέα Παπανδρέου –να το θυμούνται οι αγρότες και να το θυμάται και το Σώμα. Παρ’ όλα αυτά υπάρχει σημαντική στήριξη στους αγρότες που αντιπροσωπεύει περίπου το μισό τους εισόδημα, αλλά υπό μία προϋπόθεση, ότι λόγω της στήριξης αυτής, λόγω των κοινοτικών ενισχύσεων, λόγω της ισχύος κοινοτικών κανονισμών, απαγορεύεται να παρέμβουμε με εθνικές ενισχύσεις, όπως ζητά κυρίως το ΚΚΕ, διότι αυτό νοθεύει τον ανταγωνισμό και αυτό αντιστρατεύεται αποφάσεις που κι εσείς έχετε πάρει στα πλαίσια του Παγκόσμιου Οργανισμού Εμπορίου, που απαγορεύει τη στήριξη στα προϊόντα και προφανώς δρομολογεί εξελίξεις για τη στήριξη του παραγωγού ως παραγωγού και για κοινωνικούς λόγους και όχι τη στήριξη στο ύψος της παραγωγής. Αυτά πρέπει να τα ξέρουν οι συνάδελφοι εκτός αγροτικών περιφερειών, για να αντιληφθούν σε ποιους παράγοντες οφείλεται η σημερινή κρίση.
      Να πούμε ακόμα ότι φέτος είναι μια συγκυριακή περίοδος, όπου υπάρχει υπερπαραγωγή όχι μόνο στη χώρα μας, αλλά και διεθνώς. Εμείς επικαλούμαστε στοιχεία και θα σας τα αναφέρω. Το σύνολο σχεδόν των προϊόντων λόγω καιρικών συνθηκών πλην εκείνων που έχουν υποστεί ζημιές και που πήραν αρκετές αποζημιώσεις –θα εξηγήσω τι ακριβώς έχει συμβεί- έχει παρουσιάσει υπερπαραγωγή λόγω καιρικών συνθηκών όχι μόνο στην Ελλάδα, αλλά και στην Ιταλία, και στη Γαλλία, και στην Πορτογαλία και στην Τουρκία και σε άλλες χώρες που παράγουν ομοειδή προϊόντα. Θα σας πω εγώ τα επίσημα στοιχεία της Στατιστικής Υπηρεσίας, τα στοιχεία της Ευρωπαϊκής Ένωσης, που πείθουν για την ειλικρίνεια αυτών των οποίων λέω. 
      ΙΩΑΝΝΗΣ ΔΡΙΒΕΛΕΓΚΑΣ: Άλλα λέτε εσείς.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτά που είπατε δεν ήταν αληθή κι εγώ δεν σας διέκοψα. Εγώ θα πω τα στοιχεία.
      Το γεγονός ότι εισάγονται προϊόντα από άλλες χώρες, οφείλεται σ’ έναν και μόνο παράγοντα, ότι εκεί οι τιμές είναι χαμηλότερες ακόμα και από τις δικές μας. Για να γίνει εισαγωγή ενός προϊόντος στη χώρα μας, χρειάζεται αυτό το προϊόν να έχει φθηνότερη τιμή στο εξωτερικό για να έρχεται με ανταγωνιστικούς όρους στη χώρα μας.
     Εάν εκεί είχαν καλύτερους όρους, λιγότερη παραγωγή και μεγαλύτερη τιμή, προφανώς δεν θα ήταν χρήσιμο και κερδοφόρο γι’ αυτούς να εξάγουν προς εμάς προϊόντα.
     Άρα, το πρόβλημα ανάγεται σε κάποιους παράγοντες μεταξύ των οποίων και στο γεγονός ότι υπάρχει φέτος υπερπαραγωγή διεθνώς και προφανώς χαμηλές τιμές λόγω της αύξησης προσφοράς, με αποτέλεσμα οι όροι εισαγωγής των προϊόντων στη χώρα μας να είναι επωφελείς. Δεν μπορεί κανείς, όπως πολύ σωστά ομολογήσατε, να παρεμποδίσει τις εισαγωγές προϊόντων από ευρωπαϊκές και από τρίτες χώρες.
     Εκείνο που κάνουμε είναι να εντείνουμε ιδιαιτέρως τους ελέγχους -για πρώτη φορά συμβαίνει αυτό- σε σημείο να έχουμε ρητή πίεση και διαμαρτυρία από την Ευρωπαϊκή Ένωση. Ο κ. Αργύρης έφθασε στο σημείο να ζητεί και το περιεχόμενο της διαμαρτυρίας και να επιβεβαιώνει αυτά τα οποία λέμε.
     ΕΥΑΓΓΕΛΟΣ ΑΡΓΥΡΗΣ: Κρυφό είναι;
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έγινε πολύ σημαντική προσπάθεια αποτροπής εισαγωγών από τρίτες χώρες για πρώτη φορά… 
     ΙΩΑΝΝΗΣ ΔΡΙΒΕΛΕΓΚΑΣ: Πότε έγινε;
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): ...και φέραμε και αποτελέσματα. Και έχουμε δημοσιοποιήσει πίνακα με προϊόντα των οποίων η εισαγωγή απετράπη την τελευταία στιγμή. Και έχουμε, επίσης, δημοσιοποιήσει πίνακα κυκλωμάτων και προϊόντων τα οποία νοθεύονταν μέσα στη χώρα, κάτι το οποίο δεν έχετε κάνει ποτέ στα χρονικά. Πείτε μου πότε το έχετε κάνει;
     ΦΩΤΗΣ ΧΑΤΖΗΜΙΧΑΛΗΣ: Κάθε χρόνο, κύριε Υπουργέ. Μόνο που δεν ανακοινώνονταν τα «φιστίκια». Προστατεύαμε τις τιμές της αγοράς.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποτέ δεν το κάνατε και τα στοιχεία είναι εύγλωττα. Άμα γινόταν αυτό, τότε γιατί κατηγορείτε τους δικούς μας ελέγχους; Άρα, έχετε αντίφαση. 
     Θέλω, λοιπόν, να τονίσω ότι το πρόβλημα της ελληνικής γεωργίας απεικονίζεται μ’ ένα και μόνο στοιχείο. Να μην πω πολλά στοιχεία. Απεικονίζεται με τη ραγδαία, επικίνδυνη αύξηση του ελλείμματος του εμπορικού ισοζυγίου αγροτικών προϊόντων που έφθασε το 2003 στα εξακόσια εβδομήντα δισεκατομμύρια (670.000.000.000) δραχμές.
     Ποια άλλη μαρτυρία χρειαζόμαστε για την κρίση την οποία δημιουργήσατε στον αγροτικό τομέα στη διάρκεια της διακυβέρνησης του ΠΑΣΟΚ; Έλλειμμα εμπορικού ισοζυγίου αγροτικών προϊόντων για μια χώρα καθαρά αγροτική στο ύψος των εξακοσίων εβδομήντα  δισεκατομμυρίων (670.000.000.000) δραχμών. Και τώρα φταίει η Νέα Δημοκρατία που δεν μείωσε το έλλειμμα σε οκτώ μήνες, όταν -προσέξτε, γιατί τώρα απευθύνομαι στους ειδήμονες- το σύνολο των καλλιεργειών, που η παραγωγή τους αποδίδει τώρα, είχαν ξεκινήσει επί δικών σας ημερών. Το Μάρτιο-Απρίλιο ολοκληρώθηκαν οι καλλιέργειες, κύριε Δριβελέγκα, που με κοιτάζετε. Εκτός αν το αγνοείτε αυτό. Όλοι οι προγραμματισμοί, όλες οι εκτάσεις, όλες οι προϋποθέσεις, τα σιτάρια, τα καλαμπόκια, τα βαμβάκια, όλα τα προϊόντα έχουν καλλιεργηθεί και σπαρθεί, μόλις ανέλαβε τη διακυβέρνηση η Νέα Δημοκρατία. Είχαν ολοκληρωθεί αυτά τότε. Εμείς δεν προγραμματίσαμε ούτε καλλιέργεια ούτε εκτάσεις ούτε όρους καλλιέργειας.
     ΦΩΤΗΣ ΧΑΤΖΗΜΙΧΑΛΗΣ: Πότε διαμορφώθηκαν οι τιμές;
     ΠΡΟΕΔΡΕΥΩΝ (Γεώργιος Σούρλας): Θα σας παρακαλέσω να μην κάνετε καμία διακοπή.
     ΙΩΑΝΝΗΣ ΔΡΙΒΕΛΕΓΚΑΣ: Μα, κύριε Πρόεδρε, …
     ΠΡΟΕΔΡΕΥΩΝ (Γεώργιος Σούρλας): Κύριε Δριβελέγκα, σας παρακαλώ πολύ. Θα πρέπει να πει τις απόψεις του ο Υπουργός. Έχετε Κοινοβουλευτικό Εκπρόσωπο. Θα δευτερολογήσει και ο πρώτος επερωτών.
     ΦΩΤΗΣ ΧΑΤΖΗΜΙΧΑΛΗΣ: Φταίει δηλαδή το ΠΑΣΟΚ;
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ. Κάνατε και Υφυπουργός και πιστεύω ότι σας ενοχλούσε, όταν σας διέκοπταν από κάτω. Σας παρακαλώ πολύ. Θα συνεχίσει ο Υπουργός χωρίς καμία διακοπή. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, τους πονούν οι αλήθειες και αρκούνται σε ανακρίβειες.
     ΑΘΑΝΑΣΙΟΣ ΜΠΟΥΡΑΣ: Θα συνηθίσουν, κύριε Πρόεδρε!
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για να δούμε, λοιπόν, τώρα για τα αποθέματα που συζητάμε και για τις εισαγωγές, κύριε Χατζημιχάλη. Πότε έγιναν οι εισαγωγές;
     Συγκρίσιμα στοιχεία: Σκληρό σιτάρι. Πρώτο εξάμηνο 2003 και 2004. Το 2003 είχαμε τετρακόσιες ενενήντα επτά χιλιάδες τόνους. Το 2004 τριακόσιες ένδεκα χιλιάδες τόνους. Πολύ λιγότερες εισαγωγές.
     ΦΩΤΗΣ ΧΑΤΖΗΜΙΧΑΛΗΣ: Πείτε μας την τιμή, κύριε Μπασιάκο.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μια στιγμή. Εισαγωγές πολύ λιγότερες. Σας το ξαναλέω. Γιατί πέρυσι είχατε πολύ μικρή παραγωγή σκληρού σιταριού και δικαιολογείτο η εισαγωγή; Είναι απλό. Ο χρυσός κανόνας της οικονομίας: Δεν είχαμε παραγωγή πέρυσι λόγω καιρικών συνθηκών και είχαμε πολύ περισσότερες εισαγωγές πέρυσι από φέτος. Είναι αλήθεια. Δεν κάνατε ελέγχους.
     Μαλακό σιτάρι. Η παραγωγή πέρυσι ήταν διακόσιες ογδόντα δύο χιλιάδες τόνοι, ενώ φέτος είναι τριακόσιες σαράντα ένα χιλιάδες τόνοι.
     Κριθάρι. Η περυσινή παραγωγή ήταν διακόσιες εννέα χιλιάδες τόνοι, ενώ φέτος είναι διακόσιες ενενήντα οκτώ χιλιάδες τόνοι.
     Όλα τα προϊόντα έχουν υπερπαραγωγή. Κάποτε ήταν ευλογία της φύσης η υπερπαραγωγή. Τώρα, ακριβώς επειδή υπάρχει άνοιγμα των συνόρων με δικές σας αποφάσεις έχουμε σοβαρό πρόβλημα εισαγωγών. Τι να κάνουμε; Σας περιγράφω την κατάσταση με επίσημα στοιχεία.
     Η παραγωγή του σκληρού σιταριού πέρυσι ήταν εννιακόσιες πενήντα χιλιάδες τόνοι, ενώ φέτος χίλιοι τριακόσιοι πενήντα τόνοι.
      Αυτή είναι η πραγματικότητα. Το αρνείστε; Εγώ θέλω να βγει κάποιος να μου πει: Λέτε ψέματα, κύριε Μπασιάκο. Τα στοιχεία δεν είναι αυτά. 
      Αραβόσιτος. Το περιβόητο πρόβλημα με το καλαμπόκι. Το πρώτο εξάμηνο του 2004 οι εισαγωγές ήταν διακόσιοι τριάντα πέντε χιλιάδες τόνοι. Το πρώτο εξάμηνο του 2003 ήταν διακόσιοι εξήντα τέσσερις χιλιάδες τόνοι, παραπάνω. Το 2002 ήταν τριακόσιοι τριάντα έξι χιλιάδες τόνοι. Το 2001 ήταν διακόσιοι ενενήντα χιλιάδες τόνοι. Ξέρετε πού οφείλονται αυτά; Γιατί την προηγούμενη χρονιά ήταν δύο χιλιάδες τόνους μόνο. Διότι υπέγραψε ο κ. Παπανδρέου τη συμφωνία που άνοιγε τα σύνορα, το 2000 και το 2003. Εγώ δεν κατηγορώ ή δεν επικρίνω αυτήν την πολιτική. Εγώ εξηγώ γιατί έγινε. Μπορεί κι  εμείς το ίδιο να κάναμε στην ίδια θέση, για άλλους λόγους εξωτερικής πολιτικής. Πείτε, όμως, το λόγο. Παραδεχτείτε ότι τα στοιχεία είναι εύγλωττα. Το 2000 ήταν μόνο δύο χιλιάδες τόνοι οι εισαγωγές. Το 2003 ήταν Και όταν η διακόσιες εξήντα τέσσερις χιλιάδες τόνοι. Άπειρη αύξηση, για το λόγο που σας λέω. Αυτός είναι ο λόγος που γίνονται εισαγωγές από τρίτες χώρες - αποκλειστικά αυτός- σε συνδυασμό με την ανάγκη να πουλήσουν αυτές οι χώρες σε φθηνότερες τιμές από τις δικές μας.
      ΕΥΑΓΓΕΛΟΣ ΑΡΓΥΡΗΣ: Αυτά είναι για τα τελωνεία: πόσα βγαίνουν, πόσα μπαίνουν. Εσείς τι θα κάνετε; Τόση ώρα τι συζητάμε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ σας λέω στοιχεία. Γιατί είπατε άλλα στοιχεία, είπατε ψεύτικα στοιχεία.
      Κύριε Πρόεδρε, παρακαλώ να μου κρατάτε το χρόνο.
      ΠΡΟΕΔΡΕΥΩΝ (Γεώργιος Σούρλας): Κύριε Αργύρη, σημειώστε και θα απαντήσετε στη δευτερολογία σας. Σας παρακαλώ πάρα πολύ! Γιατί δεν πρέπει να διεξαχθεί η συζήτηση ομαλά; Άλλωστε, μην ξεχνάτε ότι την παρακολουθεί κι ο ελληνικός λαός τη συνεδρίαση.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η παραγωγή ρυζιού -για να έρθω σε ένα άλλο προϊόν- φέτος είναι διακόσιοι είκοσι χιλιάδες τόνοι και πέρυσι ήταν εκατόν ογδόντα τέσσερις χιλιάδες τόνοι. Να ο λόγος της υπερπαραγωγής, ο λόγος της μείωσης της τιμής. Είναι απλά τα πράγματα. Ήρθε η  Νέα Δημοκρατία, είχε καλές συνθήκες, είχε καλή παραγωγή, αλλά έχει και τις παρενέργειες.
      Ούτε, κύριε Δριβελέγκα, έχει διαμορφωθεί ακόμη το ύψος του αγροτικού εισοδήματος, διότι ούτε έχει διατεθεί το σύνολο της παραγωγής ούτε ξέρουμε μέχρι τέλους πώς θα διαμορφωθούν οι τιμές. Δεν έχετε στοιχεία μείωσης του αγροτικού εισοδήματος. Έλεος!
      ΙΩΑΝΝΗΣ ΔΡΙΒΕΛΕΓΚΑΣ: Η ΕΣΥΕ χθες….
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Δεν υπάρχει στοιχείο αγροτικού εισοδήματος για το 2004, κύριε Δριβελέγκα. Μην κοροϊδεύουμε την Αίθουσα! Σε περίοδο που ακόμη παραδίδεται η παραγωγή, έχει διαμορφωθεί το εισόδημα; Τι μας λέτε τώρα;
      Και αν το ρύζι έχει μειωμένη επιδότηση ή έχει άλλους όρους οφείλεται στη δική σας διαπραγμάτευση, του ΠΑΣΟΚ, που καθόρισε τον κανονισμό. Όπως και για τους άλλους κανονισμούς, το ίδιο ισχύει και για το ρύζι. Ήταν δικές σας οι ρυθμίσεις οι οποίες εφαρμόζονται -δεν μπορεί να γίνει διαφορετικά- και οι οποίες έχουν οδηγήσει σ’ αυτό το πρόβλημα.
      ΕΥΑΓΓΕΛΟΣ ΑΡΓΥΡΗΣ: Μα, δεν τα ξέρατε αυτά όταν γίνατε Κυβέρνηση;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ ρωτάω: είναι αλήθεια αυτά ή όχι; Άμα είναι ψέματα, να μας καταγγείλετε. Εγώ θέλω εγγράφως –σας προκαλώ τους συναδέλφους του ΠΑΣΟΚ- να βγείτε και να πείτε: τα στοιχεία που είπε ο Μπασιάκος είναι λάθος.
      ΕΥΑΓΓΕΛΟΣ ΑΡΓΥΡΗΣ: Τι λέγατε στον κόσμο, τότε; Αυτά έλεγε η Νέα Δημοκρατία.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εμείς λέγαμε για εθνικές ενισχύσεις; Θα σας πω κάτι επειδή με προκαλείτε.
      ΠΡΟΕΔΡΕΥΩΝ (Γεώργιος Σούρλας): Δεν μπορεί, κύριε Αργύρη, να συνεχιστεί έτσι η συζήτηση. Σας παρακαλώ για τελευταία φορά! Ούτε εσάς τιμά, ούτε διευκολύνεται η συζήτηση. Έχετε το δικαίωμα δευτερολογίας. Σημειώστε…
      ΕΥΑΓΓΕΛΟΣ ΑΡΓΥΡΗΣ: Πώς να αντέξει κανείς!
      ΠΡΟΕΔΡΕΥΩΝ (Γεώργιος Σούρλας): Τουλάχιστον πρέπει να αυτοπειθαρχήσετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν  αντέχουν, κύριε Πρόεδρε, την αλήθεια. Είναι πικρή η αλήθεια, γι’ αυτό και αντιδρούν.
      Να σας πω και το άλλο. Μας είπατε για το «όλα τα κιλά, όλα τα λεφτά». Δεν υπάρχει καμία δήλωση ούτε δική μου ούτε του κ. Τσιτουρίδη ούτε του κ. Κοντού. Και χαίρομαι που δεν το επικαλεστήκατε γιατί θα λέγατε ψέματα για μια ακόμη φορά. Και βάζετε συνδικαλιστές να λένε ψέματα ότι: μας είπαν ψέματα. Ξέρετε πόσο απλό ήταν για μένα να το πω αυτό τα τελευταία δέκα χρόνια; Ξέρετε πόσο εύκολο ήταν να μπω σε τρακτέρ τα τελευταία δέκα χρόνια; Δεν μπήκαμε εμείς, γιατί ήμασταν πολύ σοβαροί και ξέραμε τι ισχύει και τι δεν ισχύει και τι μπορεί να γίνει και τι δεν μπορεί να γίνει.
      ΙΩΑΝΝΗΣ ΔΡΙΒΕΛΕΓΚΑΣ: Ο κ. Χατζηγάκης ανέβηκε…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν υπάρχει, λοιπόν, καμία τέτοια δήλωση. Μεμονωμένοι Βουλευτές ή συνδικαλιστές είπαν κάποια πράγματα. Η επίσημη Νέα Δημοκρατία, όπως εκφραζόταν από τους τομεάρχες και τους συντονιστές και σήμερα από την Κυβέρνηση, κρίνεται για το τι είπε ή δεν είπε τότε. Και σας προκαλώ, λοιπόν, αν υπάρχει δήλωση οποιουδήποτε από την πολιτική ηγεσία του Υπουργείου Γεωργίας -Αγροτικής Ανάπτυξης τώρα- που να έχει πει αυτά τα οποία επικαλείστε εσείς ή  συνάδελφοί σας συνδικαλιστές -γιατί κι οι δύο ήσασταν αγροτοσυνδικαλιστές στο παρελθόν- αν έχετε ακούσει προφορικά ή αν υπάρχει σε έγγραφη δήλωσή μας οτιδήποτε σχετικό μ’ αυτό, να μας το πείτε. Σας προκαλώ. Μην λέτε, λοιπόν, ψέματα σ’ αυτήν την Αίθουσα.
      ΑΠΟΣΤΟΛΟΣ ΚΑΤΣΙΦΑΡΑΣ: Ήταν κεντρικό σύνθημα…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Είπατε και για τον κ. Καραμανλή, ότι είπε ο κ. Καραμανλής ότι θα πάει στο Συμβούλιο Υπουργών Γεωργίας. Ξαφνικά ο Πρωθυπουργός θα μεταβεί… Ποτέ δεν έχουμε πει κάτι τέτοιο.
      ΦΩΤΗΣ-ΧΑΤΖΗΜΙΧΑΛΗΣ: Σας διάβασα τα Πρακτικά, κύριε Υπουργέ. Ψεύδεσθε. Δικές σας δηλώσεις είναι.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπε ο κ. Καραμανλής ως Αρχηγός της Αξιωματικής Αντιπολίτευσης ότι: προσωπικά θα παρέμβω -και τηλεφωνικά και σε προσωπικές επαφές- ακόμη και σε επίπεδο Συμβουλίου Κορυφής. Και το έκανε ο Πρωθυπουργός αυτό. Στο πρώτο Συμβούλιο Κορυφής ο κ. Καραμανλής έθεσε επιτακτικά το ζήτημα των τριών μεσογειακών προϊόντων: βαμβάκι, λάδι, καπνός και στη συνέχεια με τον κ. Τσιτουρίδη κλείσαμε το ζήτημα της αναθεώρησης της Κοινής Αγροτικής Πολιτικής για τα τρία προϊόντα, όταν ήδη ο κ. Καραμανλής, πρώτη φορά Πρωθυπουργός, είχε θέσει αυτό το πολύ σημαντικό ζήτημα στο Συμβούλιο Κορυφής.
      Και δεν το έκανε ποτέ ο κ . Σημίτης ο οποίος όταν  είχε προκληθεί ξέρετε τι απαντούσε; Ότι δεν μπορούμε να θέτουμε θέματα για φασολάκια και πορτοκάλια στο Συμβούλιο Κορυφής. Αυτά είχε πει στη Χαλκιδική ο κ. Σημίτης και τα τελείως αντίθετα έκανε ο κ. Καραμανλής και μας βοήθησε, την πολιτική ηγεσία, τον κ. Τσιτουρίδη και εμένα ως διαπραγματευτές στο Συμβούλιο Υπουργών Γεωργίας της Ευρωπαϊκής Ένωσης να πετύχουμε σημαντικές βελτιώσεις που δεν τις είχατε διανοηθεί.
      ΦΩΤΗΣ ΧΑΤΖΗΜΙΧΑΛΗΣ:  Να διαβάσετε τα πρακτικά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτή είναι η αλήθεια και μην εξακολουθείτε να λέτε ψέματα ότι ο Καραμανλής είπε ποτέ ότι θα γίνει Υπουργός Γεωργίας.
      ΦΩΤΗΣ ΧΑΤΖΗΜΙΧΑΛΗΣ:  Εσείς το είπατε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποτέ δεν είπαμε τέτοιο πράγμα. Να μου πείτε πότε το είπαμε. Εξακολουθείτε να λέτε ψέματα!
      ΦΩΤΗΣ ΧΑΤΖΗΜΙΧΑΛΗΣ:  Να διαβάσετε τα Πρακτικά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λυπάμαι για τα ψέματά σας!
      ΠΡΟΕΔΡΕΥΩΝ (Γεώργιος Σούρλας): Παρακαλώ τους πρακτικογράφους να μην γράφουν καμία διακοπή.
      ΦΩΤΗΣ ΧΑΤΖΗΜΙΧΑΛΗΣ:  …
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας πονάει η αλήθεια!
      ΦΩΤΗΣ ΧΑΤΖΗΜΙΧΑΛΗΣ:  …
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, ακούστε με. Εάν δεν μπορείτε να συγκρατηθείτε να βγείτε από την Αίθουσα. Σας παρακαλώ πάρα πολύ. Είναι η πολλοστή φορά που σας κάνω παρατήρηση.
      ΦΩΤΗΣ ΧΑΤΖΗΜΙΧΑΛΗΣ:  …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
      Ξέρετε πόσο ανεκτικός είμαι όταν προεδρεύω, πόσο επιεικής, αλλά έχετε ξεφύγει από κάθε όριο. Δεν είναι συζήτηση αυτή που κάνουμε τώρα. Σας παρακαλώ πάρα πολύ!
      ΦΩΤΗΣ ΧΑΤΖΗΜΙΧΑΛΗΣ:  …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Εκτρέπεστε σταθερά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για να το συνοψίσω κύριε Πρόεδρε: Ο κύριος Πρωθυπουργός, λοιπόν, στο πρώτο Συμβούλιο Κορυφής έθεσε επιτακτικά στους συναδέλφους του το ζήτημα των τριών μεσογειακών προϊόντων και μας στήριξε απόλυτα, έτσι ώστε διευκόλυνε τη βελτίωση των όρων μέσα στα πλαίσια τα διαπραγματευτικά τα οποία εσείς είχατε καθορίσει, κύριοι συνάδελφοι, όταν με τον κ. Τσιτουρίδη κλείσαμε τα τρία σημαντικά προϊόντα όπως είναι γνωστό κατά τρόπο απόλυτα ευνοϊκό για τους αγρότες και τους παραγωγούς των συγκεκριμένων προϊόντων.
      Ερχόμαστε τώρα στα αμπέλια και στα αμπελοοινικά. Την περίοδο 2000-2003 επί δικών σας ημερών πέραν του ότι έχουμε τεράστια αποθέματα θα καταγράψω ότι οι εξαγωγές μειώθηκαν κατά 17,8% και οι εισαγωγές οίνων αυξήθηκαν κατά 13,1%. Και τα αποθέματα ήταν το 2000 ένα εκατομμύριο τετρακόσιες εξήντα εννέα χιλιάδες (1.469.000) εκατόλιτρα και το 2004 δύο εκατομμύρια τετρακόσιες χιλιάδες (2.400.000).Αυτή είναι η πολιτική σας, αυτά είναι τα αποτελέσματα της δικής σας διακυβέρνησης τα τελευταία τρία χρόνια στα αμπελοοινικά. Και σας είπα ότι οι εξαγωγές -με τα επίσημα στοιχεία- μειώθηκαν κατά 17,8% στην τριετία 2000-2003 και οι εισαγωγές οίνων αυξήθηκαν κατά 13,1%. Αυτά είναι τα αποτελέσματα της πολιτικής σας. Αυτά πληρώνουμε τώρα. Αυτά είναι, λοιπόν, τα αποτελέσματα. Εσείς που κάνατε καλή διαχείριση στο εσωτερικό, που δίνατε καλές τιμές, που βοηθήσατε στο εισόδημα του αγρότη, που είχατε εξασφαλίσει αυξήσεις στο εισόδημα όπως είπατε…αυτά είναι τα στοιχεία. Είναι επίσημα στοιχεία. Διαψεύστε τα εάν θέλετε.
      Τώρα θα ήθελα να αναφερθώ και σε κάτι που είπε ο κ. Σιδηρόπουλος. Εγώ είμαι υπερήφανος γιατί στο μικρό διάστημα της διακυβέρνησης της Νέας Δημοκρατίας που βρίσκομαι στη πολιτική ηγεσία του Υπουργείου, έχω κάνει, είτε εγώ είτε ο κ. Τσιτουρίδης, είτε ο κ. Κοντός πολλές δεκάδες συσκέψεις. Έχουμε κάνει με νομούς. Σχεδόν το σύνολο των νομών έχει κάνει ξεχωριστή σύσκεψη για τα προβλήματα τα αγροτικά. Σχεδόν για κάθε προϊόν έχουμε κάνει πέντε, έξι, επτά, συσκέψεις και σεις ο ίδιος, κύριε Σιδηρόπουλε, είστε μάρτυρας του εξής φαινομένου. Κάνουμε τις συσκέψεις, πρωτόγνωρες συσκέψεις οι οποίες οδηγούν  σε ομόφωνες προτάσεις και σε απόλυτη ικανοποίηση του συνόλου των προτάσεων των φορέων που δεν έχει γίνε ποτέ στα χρονικά. Και σας προκαλώ. Υπάρχει οποιαδήποτε πρόταση που θέσατε εσείς για τους τρεις Νομούς Ημαθίας, Πέλλας, Πιερίας που να μην την κάναμε δεκτή; Σας προκαλώ.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: …
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και δεύτερον, είναι γεγονός ότι αυτό που λέγατε για την κάλυψη των ζημιών του ΕΛΓΑ, το κλαδοσπόρι  δεν προβλέπονταν στον κανονισμό του ΕΛΓΑ και για πρώτη φορά αποζημιώνεται το κλαδοσπόρι όπως το είχατε θέσει επιτακτικά και καλά κάνατε και θα πάρουν για πρώτη φορά αποζημίωση οι αγρότες, κλαδοσπορίου ροδακίνου; Και αυτή  η διαδικασία ήθελε κάποιο χρόνο. Και τώρα βγαίνετε και κατηγορείτε  γι’ αυτό το οποίο δεν εκαλύπτετο ποτέ γιατί δεν  έχει πληρωθεί μέχρι σήμερα που είναι Νοέμβριος, όταν η συλλογή του προϊόντος ήταν και Ιούλιο και Αύγουστο κ.ο.κ. Και πρόκειται επαναλαμβάνω γι’ αυτήν και για άλλη περίπτωση για ένταξη νέων κινδύνων στον ΕΛΓΑ. Ας το ξέρουν οι συνάδελφοι.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ:…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λοιπόν, το κλαδοσπόρι στο ροδάκινο μπήκε για πρώτη φορά.
      ΓΕΩΡΓΙΟΣ ΠΑΣΧΑΛΙΔΗΣ:…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και είναι και ο κ. Πασχαλίδης εδώ οι οποίοι το έθεσαν και των οποίων τα αιτήματα ικανοποιήθηκαν στο 100%.
      ΓΕΩΡΓΙΟΣ ΠΑΣΧΑΛΙΔΗΣ:…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Είναι καινούργιος κίνδυνος, κύριε Πασχαλίδη. Το ξέρατε. Δέκα χρόνια δεν είχατε βάλει τον κίνδυνο αυτόν στον ΕΛΓΑ. Τον βάλαμε εμείς τον κίνδυνο αυτό στον ΕΛΓΑ και ολοκληρώνεται η διαδικασία και θα πάρουνε δεκαοκτώ (18) λεπτά το κιλό, διότι τόσο είναι το ποσό που βγαίνει από την τιμή παράδοσης μείον τη διαδικασία συλλογής και μεταφοράς και θα πάρουν και καλά λεφτά και αυτό θα γίνει, κύριε Πασχαλίδη, για πρώτη φορά.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ:…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι!
      Κύριε Υπουργέ, μην απαντάτε στις διακοπές που κάνουν οι συνάδελφοι. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτή είναι η αλήθεια.
      Για πρώτη φορά, κύριοι συνάδελφοι, τα καπνά δεν μπήκαν.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, σας είπα να μην απαντάτε στις διακοπές που κάνουν οι συνάδελφοι.
      ΔΗΜΗΤΡΙΟΣ ΤΣΙΟΓΚΑΣ:…
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, είσθε Κοινοβουλευτικός Εκπρόσωπος. Δεν πρέπει και εσείς να διακόπτετε!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): 	Επαναλαμβάνω ότι για πρώτη φορά τα καπνά δεν μπήκαν, τι να κάνουμε; Δέκα χρόνια το ΠΑΣΟΚ τα είχε εκτός, δεν προλάβαμε να τα βάλουμε αυτά, κύριε συνάδελφε, σε τροποποίηση του κανονισμού.
      ΓΕΩΡΓΙΟΣ ΠΑΣΧΑΛΙΔΗΣ: … 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το τρίμηνο αφορούσε ζημιές που …
      ΠΡΟΕΔΡΕΥΩΝ (Γεώργιος Σούρλας): Κύριε Πασχαλίδη, έχετε την εντύπωση ότι δικαιούσθε να καταργήσετε το Προεδρείο, εσείς παλιός κοινοβουλευτικός και Υπουργός; Δε νομίζετε ότι εκτρέπεσθε αυτήν τη στιγμή;
      ΓΕΩΡΓΙΟΣ ΠΑΣΧΑΛΙΔΗΣ: …
      ΠΡΟΕΔΡΕΥΩΝ (Γεώργιος Σούρλας): Δεν έχετε το δικαίωμα, κύριε Πασχαλίδη. Καταλάβετέ το επιτέλους. Καθίστε, σας παρακαλώ πάρα πολύ. Δεν έχετε το δικαίωμα. Έχετε Κοινοβουλευτικό Εκπρόσωπο και μάλιστα πάρα πολύ καλό. Θα απαντήσει στη συνέχεια.
      ΓΕΩΡΓΙΟΣ ΠΑΣΧΑΛΙΔΗΣ:  … 
      ΠΡΟΕΔΡΕΥΩΝ (Γεώργιος Σούρλας): Να ζητήσετε το λόγο επί προσωπικού, αν θέλετε. Δεν ξέρετε τον Κανονισμό; Μα είσθε παλιός κοινοβουλευτικός.
      ΓΕΩΡΓΙΟΣ ΠΑΣΧΑΛΙΔΗΣ: …
      ΠΡΟΕΔΡΕΥΩΝ (Γεώργιος Σούρλας): Κύριε Πασχαλίδη, έχετε το δικαίωμα να ζητήσετε το λόγο επί προσωπικού. Ζητήστε τον, αν υπάρχει.
      ΑΘΑΝΑΣΙΟΣ ΜΠΟΥΡΑΣ: … 
      ΠΡΟΕΔΡΕΥΩΝ (Γεώργιος Σούρλας): Μπορεί ο κάθε συνάδελφος να διακόπτει τον Υπουργό και να μην μπορεί να απαντήσει στα ερωτήματα τα οποία έχουν τεθεί; Σας παρακαλώ πάρα πολύ. 
      ΓΕΩΡΓΙΟΣ ΠΑΣΧΑΛΙΔΗΣ:  …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Για πρώτη φορά παρατηρείται απόψε αυτό το φαινόμενο το τελευταίο οκτάμηνο, για πρώτη φορά! Αν έχετε οργανώσει κάποια επίθεση εναντίον του Υπουργού, να έχετε το θάρρος να το πείτε ευθέως.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, δεν το εκλαμβάνω έτσι.
      ΦΩΤΗΣ ΧΑΤΖΗΜΙΧΑΛΗΣ: …
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, αυτό δε θα το συνεχίσετε άλλο. Εάν δεν σέβεσθε εσείς τον εαυτό σας, το Προεδρείο θα επιβληθεί. 
      ΙΩΑΝΝΗΣ ΔΡΙΒΕΛΕΓΚΑΣ: …
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ πολύ, επιτέλους! Κύριε Δριβελέγκα, έχετε γίνει συστηματικός «διακοψίας». Λυπάμαι πάρα πολύ. Δε σέβεσθε τους κανονισμούς, ούτε τους θεσμούς.
      Σας παρακαλώ πάρα πολύ. Αυτή απόψε δεν είναι εικόνα του Κοινοβουλίου! Είναι αυτή εικόνα που παρουσιάζουμε και έχει και αναμετάδοση; 
      Συνεχίστε , κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, θα ήθελα μόνο να μου κρατήσετε το χρόνο.
      ΠΡΟΕΔΡΕΥΩΝ (Γεώργιος Σούρλας): Βεβαίως.
      ΓΕΩΡΓΙΟΣ ΠΑΣΧΑΛΙΔΗΣ: … 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πασχαλίδη, εντάξει, αρκετά. Χαίρομαι που επιβεβαιώνετε αυτά που λέω, αλλά αφήστε να πω και πέντε πράγματα για τους υπόλοιπους συναδέλφους.
      Εγώ, λοιπόν, χαίρομαι ιδιαίτερα, κύριε Πρόεδρε, γιατί η στάση των συναδέλφων αποδεικνύει αυτό ακριβώς που λέω, ότι το σύνολο των προτάσεών τους έγινε απόλυτα δεκτό. Και δεν αναφέρομαι μόνο στους τρεις Νομούς Πέλλας, Πιερίας και Ημαθίας, αναφέρομαι στο σύνολο των νομών της χώρας για τους οποίους έγιναν πρωτόγνωρες συσκέψεις. Γιατί εγώ, κύριοι συνάδελφοι, δεν θυμάμαι ποτέ κάποιον Υπουργό του ΠΑΣΟΚ να με κάλεσε στο γραφείο του -και ήμουν χρόνια Βουλευτής της Αντιπολίτευσης-  και να μου πει «για πες μου τη γνώμη σου για το τάδε προϊόν ή για το τάδε πρόβλημα ενός νομού που έχει προκύψει και θέλω την άποψή σου ή και την πρότασή σου».
      (Θόρυβος από την πτέρυγα του ΠΑΣΟΚ)
      ΓΙΑΝΝΗΣ ΚΟΥΤΣΟΥΚΟΣ: …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Δεν έχει δικαίωμα ο Υπουργός να λέει αυτά που θέλει; Δεν έχει αυτό το δικαίωμα; Αυτά που λέει καταγράφονται, τον ακούν οι πολίτες της Ελλάδος. Σας παρακαλώ πολύ, κύριε Κουτσούκο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στο σύνολο των φορέων που μας ζήτησαν συσκέψεις και στο σύνολο των νομών που τέθηκαν ζητήματα κάναμε πολύωρες συσκέψεις -τόσο ο κ. Τσιτουρίδης όσο και ο κ. Κοντός και εγώ- και καταλήξαμε -και αυτό το λέω για πολλοστή φορά- σε ομόφωνες προτάσεις, οι οποίες στο σύνολό τους έγιναν απόλυτα δεκτές από την Κυβέρνηση.
      Δεν υπάρχει σε κανένα προϊόν ή για κανένα νομό οποιαδήποτε πρόσθετη πρόταση φορέων ή εκπροσώπων της Τοπικής ή της Νομαρχιακής Αυτοδιοίκησης που να μην έγινε δεκτή, στα πλαίσια πάντοτε των κοινοτικών κανονισμών και των δεσμεύσεων της χώρας που εσείς είχατε υπογράψει και που εσείς είχατε δεσμεύσει τη χώρα, με εξαίρεση βέβαια παρεμβάσεις του Κομμουνιστικού Κόμματος, το οποίο κατά τη δική του λογική ζητά να καταργηθεί η Κοινή Αγροτική Πολιτική και να δίνουμε αποκλειστικά εθνικές ενισχύσεις, κάτι το οποίο είναι αδύνατον να γίνει.
      Αυτό το έχουμε πει πάρα πολλές φορές, διότι διαφορετικά θα έπρεπε να βρούμε τόσο το ένα τρισεκατομμύριο εκατό δισεκατομμύρια (1.100.000.000.000) δραχμές που προέρχονται ως καθαρές εισροές από την Ευρωπαϊκή Ένωση, όσο και τις πρόσθετες εθνικές χρηματοδοτήσεις και ενισχύσεις τις οποίες θα ζητούσε το Κομμουνιστικό Κόμμα για την Ελλάδα, κάτι που δεν  έχει γίνει σε καμία χώρα και σε καμία κοινωνία. 
      Βέβαια αυτή η επιχειρηματολογία δεν απαντά στο δεδομένο ότι το σύνολο των γειτονικών προς τη χώρα μας χωρών αλλά και των χωρών της ευρωπαϊκής ηπείρου εκλιπαρεί τα μέλη της Ευρωπαϊκής Ένωσης να κάνουν δεκτές αυτές τις χώρες για να καρπωθούν τα σημαντικά οφέλη που έχουν και αυτές οι χώρες και εμείς από την εφαρμογή της Κοινής Αγροτικής Πολιτικής. 
      Άρα δεν τίθεται θέμα καταβολής εθνικών ενισχύσεων, ούτε το ζητάει η Αξιωματική Αντιπολίτευση, προφανώς δεν το έχει εφαρμόσει ποτέ. Είναι κάτι το οποίο αντιστρατεύεται κοινοτικές ρυθμίσεις και δεσμεύσεις και ανάγεται και σε αποτροπή των κοινοτικών καταλογισμών που, με μαθηματική ακρίβεια, θα μας επιβληθούν αν απεμπολήσουμε κοινοτικές ρυθμίσεις και διατάξεις και προσχωρήσουμε σε μία πολιτική εθνικών ενισχύσεων και παροχών. Πολύ περισσότερο που έχουμε κρίσιμες διαπραγματεύσεις -είχαμε και στο παρελθόν, τις έχουμε και μπροστά μας- για μία σειρά σημαντικά αγροτικά προϊόντα, όπως είναι τα οπωροκηπευτικά, η ζάχαρη, τα αμπελουργικά, όταν θα πρέπει να αντικρούσουμε το επιχείρημα των κοινοτικών ότι, αφού έχετε και μπορείτε να δώσετε εθνικές ενισχύσεις, τι ζητάτε τις κοινοτικές ενισχύσεις, τι ζητάτε τη βελτίωση των όρων κοινοτικής στήριξης είτε για τα προϊόντα είτε για τους παραγωγούς;
      Γι’ αυτό το λόγο, λοιπόν, είμαστε τελείως αντίθετοι και το καταγγέλλουμε. Ακριβώς γι’ αυτό χαρακτηρίζω ορισμένα από τα αιτήματα των αγροτών ως λαϊκίστικα, διότι γνωρίζουν οι εκπρόσωποι αυτών των φορέων ότι αυτά τα πράγματα δεν γίνονται. Διότι κι αν γινόντουσαν, τα προβλήματα, οι δυσκολίες και οι παρενέργειες θα ήταν πολύ πιο σημαντικές, πολύ πιο δυσμενείς από τις ίδιες τις ρυθμίσεις που προσπαθούμε να περισώσουμε ή προσπαθούμε να βελτιώσουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Συνεχίζοντας την αναφορά μου θέλω να σας πω ότι στα πλείστα προϊόντα και στην πατάτα και στη βιομηχανική ντομάτα και στο κρεμμύδι υπάρχει υπερπαραγωγή. Αυτά λένε τα στοιχεία.
      Κρεμμύδι: Είχαμε πέρσι ενενήντα χιλιάδες τόνους, φέτος έχουμε εκατό χιλιάδες τόνους. Βιομηχανική ντομάτα: Έχουμε υπερπαραγωγή.
      Ξέρετε πολύ καλά ότι αμφιβάλλαμε αν η παραγωγή μπορούσε να καλυφθεί από τις δυνατότητες απορρόφησης των μεταποιητικών βιομηχανιών. Και πέρσι όλοι οι μεταποιητές ήταν μια χαρά, φέτος όλοι είναι στο στόχαστρο των αγροτών και καλώς είναι γιατί δεν έπαιρναν την ποσότητα έγκαιρα …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, από εδώ και πέρα παίρνετε χρόνο από τη δευτερολογία σας. Θέλετε να πάρετε το χρόνο από τη δευτερολογία σας;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι, κύριε Πρόεδρε, θέλω να μου κρατήσετε το χρόνο της διακοπής.
      ΠΡΟΕΔΡΕΥΩΝ (Γεώργιος Σούρλας): Τρία λεπτά ήταν η διακοπή σας.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν ήταν μόνο τρία λεπτά η διακοπή… 
      ΗΛΙΑΣ ΦΩΤΙΑΔΗΣ: Πέντε λεπτά ήταν η διακοπή. 
      ΠΡΟΕΔΡΕΥΩΝ (Γεώργιος Σούρλας): Αφήστε το Προεδρείο να γνωρίζει καλύτερα πόσος ήταν ο χρόνος της διακοπής.
      Συνεχίστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να πω ότι και στο θέμα αυτό εξαντλήσαμε τα περιθώρια αυστηρών ρυθμίσεων γιατί δεν υπήρχε καμία ρύθμιση. 
      Δεν υπήρχε καμία δυνατότητα, κύριοι συνάδελφοι που διατελέσατε και Υφυπουργοί, κυρώσεων των μεταποιητικών βιομηχανιών. Δεν υπάρχει καμία τέτοια δυνατότητα. Δυστυχώς. Μας κατηγορήσατε ότι εμείς τα έχουμε βρει με τους εμπόρους και τους μεταποιητές. Πέστε μου ποια ρύθμιση κύρωσης κατά μεταποιητή έχει προβλεφθεί επί των ημερών σας, να την επιβάλουμε εμείς. Σας ρωτάω ...
      ΕΥΑΓΓΕΛΟΣ ΑΡΓΥΡΗΣ: Δεκαπέντε εκκοκκιστήρια έκλεισαν πέρυσι.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Καμία. Με συγχωρείτε, μιλάω για τη βιομηχανική ντομάτα, μιλάω για τα συγκεκριμένα προϊόντα. Το θέμα του βάμβακος ...
      ΕΥΑΓΓΕΛΟΣ ΑΡΓΥΡΗΣ:  Σε τρεις βιομηχανίες αφαιρέσαμε τις άδειες ... 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Αργύρη. Θέστε τα υπόλοιπα στο Υπουργείο. Πηγαίνετε να τα πείτε στο Υπουργείο… 
      ΕΥΑΓΓΕΛΟΣ ΑΡΓΥΡΗΣ:  Κύριε Πρόεδρε, με προκαλεί.
      ΠΡΟΕΔΡΕΥΩΝ (Γεώργιος Σούρλας): Αν έχετε μεγάλες διαφωνίες ή συμπάθειες πηγαίνετε και πέστε τα στο Υπουργείο ...
      ΕΥΑΓΓΕΛΟΣ ΑΡΓΥΡΗΣ:  Εγώ δεν έχω διαφωνίες, με ρωτάει ο κύριος Υπουργός. 
      ΠΡΟΕΔΡΕΥΩΝ (Γεώργιος Σούρλας): Ε, δεν γίνεται. Πρέπει να λειτουργήσει η Βουλή. Πώς να γίνει διαφορετικά; Ο Κανονισμός πρέπει να λειτουργήσει. 
      ΕΥΑΓΓΕΛΟΣ ΑΡΓΥΡΗΣ: Αφήνει εντυπώσεις.
      ΠΡΟΕΔΡΕΥΩΝ (Γεώργιος Σούρλας): Αφού θα μιλήσετε μετά από λίγο, τι εντυπώσεις θα αφήσει; 
      Συνεχίστε, κύριε Υπουργέ.
      ΑΘΑΝΑΣΙΟΣ ΜΠΟΥΡΑΣ: Ήσασταν χρόνια Υπουργός, σας σεβόμασταν και εσείς τώρα να σεβαστείτε εμάς.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να απαντήσω και σε κάποια άλλα ζητήματα τα οποία τέθηκαν.
      Είπατε προηγουμένως τι κάναμε με τον κ. Μολυβιάτη στη Γενεύη….
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Κύριε Πρόεδρε, θέλουμε να ακούσουμε τον κύριο Υπουργό. 
      ΠΡΟΕΔΡΕΥΩΝ (Γεώργιος Σούρλας): Κύριε Ζαχαράκη, έχετε δίκιο. Το έχω επισημάνει για πολλοστή φορά.
      ΕΥΑΓΓΕΛΟΣ ΑΡΓΥΡΗΣ: …
      ΠΡΟΕΔΡΕΥΩΝ (Γεώργιος Σούρλας): Κύριε Αργύρη, διαμαρτύρονται οι Βουλευτές και λένε ότι θέλουν να ακούσουν τι θα πει ο Υπουργός. Δεν νομίζετε ότι πρέπει να του επιτρέψουμε να πει και να ακούσουμε αυτά που θέλει να πει; Σας παρακαλώ, πάρα πολύ.
      Συνεχίστε, κύριε Υπουργέ.
      ΗΛΙΑΣ ΦΩΤΙΑΔΗΣ: Θυμάστε πως σας σεβόμασταν εμείς….
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να συνεχίσω αναφέροντας κάποια δεδομένα σε σχέση με τις παρατηρήσεις των συναδέλφων.
      Θέσατε το θέμα το τι κάναμε με τον κ. Μολυβιάτη στη Γενεύη, όταν είχαμε το Συμβούλιο Γενικών Υποθέσεων στα πλαίσια των συζητήσεων με τον Παγκόσμιο Οργανισμό Εμπορίου. Θέλω να σας πω ότι αποτρέψαμε οριστικά τότε με τον κ. Μολυβιάτη τον κίνδυνο να υποβαθμιστεί και να μειωθεί η στήριξη στο βαμβάκι λόγω προβλημάτων με αφρικανικές χώρες που είχαν δημιουργηθεί επί δικής σας κυβερνήσεως, όταν διαπραγματευτής στο Καλκούν του Μεξικού ήταν ο Γενικός Γραμματέας του Υπουργείου Εθνικής Οικονομίας, ο οποίος πρώτη φορά σας προειδοποίησε. Ο Υπουργός έλεγε ότι δεν υπάρχει κανένα πρόβλημα, προέκυψε, όμως, το πρόβλημα, το οποίο λύθηκε οριστικά, κύριε Αργύρη -καλώς ή κακώς- στη Γενεύη στα πλαίσια του Συμβουλίου Γενικών Υποθέσεων που παρέστην εγώ και ο κ. Μολυβιάτης. Να είστε ήσυχος ότι λόγω αυτής της πολύ σκληρής διαπραγμάτευσης, σώθηκε το βαμβάκι ακόμα και έναντι των προκλήσεων και των πιέσεων και των αιτημάτων των αφρικανικών χωρών …
      ΕΥΑΓΓΕΛΟΣ ΑΡΓΥΡΗΣ: Επιτρέπετε μία διακοπή, επειδή είναι πολύ σοβαρό το θέμα;
      ΠΡΟΕΔΡΕΥΩΝ (Γεώργιος Σούρλας): Για να γίνει διακοπή, κύριε Αργύρη, πρέπει να συναινέσει ο Υπουργός και να το δεχθεί και το Προεδρείο. Δεν γίνεται αλλιώς.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω μονολεκτικά να πω -και θα συμπληρώσει ο κ. Κοντός στη δευτερολογία στη συνέχεια- ότι τα προβλήματα του καπνού είναι γνωστά σε όλους, όπως επίσης και τα αδιέξοδα στα οποία είχατε φέρει το ζήτημα του καπνού, κυρίως με την καθοριστική ψήφο του κ. Γείτονα ως Υπουργού Υγείας ο οποίος τάχθηκε με τους επτά που είχαν δεσμευτεί κατά του καπνίσματος χωρίς κανένα αντάλλαγμα για την καπνοκαλλιέργεια.
      Διεσώθησαν, λοιπόν, οι επιδοτήσεις μέχρι το έτος 2013 στη βάση των ρυθμίσεων που επιτύχαμε στο Συμβούλιο Υπουργών Γεωργίας επί δικής μας Κυβέρνησης το μήνα Απρίλιο στο Λουξεμβούργο, όπως γνωρίζετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Είπατε επίσης τι θα γίνει και με το βαμβάκι. Κύριοι συνάδελφοι, ακούστε κάτι. Εμείς καλώς ή κακώς είμαστε υποχρεωμένοι να εφαρμόσουμε το δικό σας Κανονισμό, το δικό, αδιέξοδο, δυσμενέστατο, καταστροφικό θα έλεγα Κανονισμό, αλλά μη βγαίνετε και από πάνω. 
      Πέρυσι, δεν είχαμε κιλά, είχαμε κάτω από ένα εκατομμύριο τόνους και το ξέρετε πολύ καλά. Εξασφαλίστηκε μία ικανοποιητικότερη τιμή λόγω της συγκυριακής –για πρώτη φορά- χαμηλής παραγωγής. Φέτος που έχουμε μεγαλύτερη παραγωγή, έχουμε εξασφαλίσει απόλυτη συναίνεση με τους εκπροσώπους των φορέων. Το τι θα  δηλωθεί και το τι δηλώθηκε είναι αποτέλεσμα ομόφωνης πρότασης. Το 1.055 το αποφάσισε το σύνολο των αγροτικών φορέων και όχι η Κυβέρνηση, όπως ψευδώς λέτε.
      Ό,τι πουν οι αγρότες και οι εκπρόσωποί τους, αυτό θα είναι η κυβερνητική θέση. Εγώ δεσμεύομαι απόλυτα απέναντί σας.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Τελειώστε, κύριε Υπουργέ. Εξαντλείτε το χρόνο της δευτερολογίας σας.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Θα ήθελα μόνο μία λέξη να πω ακόμα.
      Σε σχέση με την απορρόφηση του Γ΄ Κοινοτικού Πλαισίου Στήριξης, θα ήθελα να πω ότι είχαμε καταγγείλει κάτι το οποίο είναι δεδομένο πλέον, ότι δηλαδή τριάντα μέτρα από τα τριάντα έξι -επί των ημερών σας- του Προγράμματος Αγροτικής Ανάπτυξης είχαν μηδενική απορρόφηση. Εμείς σώσαμε τον κανόνα «νι συν δύο» και είμαστε ευτυχείς που αυτό το πολύ μικρό χρονικό διάστημα δεν θα υπάρξουν απώλειες, με μία μικρή επιφύλαξη για το LEADER PLUS, για το οποίο αρμόδιες είναι οι τοπικές ομάδες, όπως ξέρετε, οι οποίες έχουν πιεστεί πάρα πολύ, διότι αυτοί έχουν την αποκλειστική αρμοδιότητα και ευθύνη για να υλοποιήσουν το πρόγραμμα.
     Όσον αφορά στα λάδια, επειδή και εδώ προέκυψε ένα ζήτημα, θα ήθελα να πω το εξής: Εμείς δεν ήμασταν που δώσαμε διέξοδο στο μεγάλο πρόβλημα, όταν δώσατε το σύνολο των προκαταβολών αφήνοντας απ’ έξω εκατό χιλιάδες περιπτώσεις απλήρωτων για τις οποίες ακόμα αντιδρούν; Και έχουν δίκιο που αντιδρούν. Εξαντλήσατε το σύνολο των πόρων για προκαταβολές -πεντακόσια έξι εκατομμύρια ευρώ από τα πεντακόσια επτά που δικαιούσασταν- και αφήσατε εκατό χιλιάδες αγρότες παραπονούμενους.
     Αυτοί φωνάζουν σήμερα, γιατί εσείς «κλείσατε» το ποσό χωρίς να τους λάβετε υπόψη σας. Και η Κυβέρνηση της Νέας Δημοκρατίας βρήκε και εκεί τη λύση χωρίς να έχει υποσχεθεί στο παρελθόν.
     ΕΥΑΓΓΕΛΟΣ ΑΡΓΥΡΗΣ: Πώς; Δεν μας είπατε το πώς.
     ΠΡΟΕΔΡΕΥΩΝ (Γεώργιος Σούρλας): Παρακαλώ να μη γράφετε καμία διακοπή στα Πρακτικά.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κλείνοντας την πρωτολογία μου, θα ήθελα να πω ότι η Κυβέρνηση της Νέας Δημοκρατίας αποδέχεται την πρόκληση να διαχειριστεί μία κρίση στον αγροτικό τομέα, την οποία της κληροδότησε η προηγούμενη κυβέρνηση τα τελευταία δέκα χρόνια. Είναι υποχρεωμένη να διαχειριστεί και να εφαρμόζει δυσμενείς κανονισμούς όπως έγκαιρα τότε είχε επισημάνει και είναι υποχρεωμένη χωρίς λαϊκισμούς και χωρίς ψεύδη να βάλει τα πράγματα στη θέση τους. 
     Ήδη, έχουμε πάρει μία σειρά μέτρων. Πρόκειται να κατατεθεί στη Βουλή στις αρχές του χρόνου το νομοσχέδιό μας για την αγροτική ανάπτυξη, εφαρμόζουμε το σύνολο των παρεμβάσεων, των μέτρων και όχι μόνο των νομοθετικών, διότι υπάρχουν και πολλά διοικητικά μέτρα τα οποία εφαρμόζονται, όπως ξέρετε. Η δική σας πολιτική οδηγούσε σε κρίση και η δική μας προσπαθεί να βγάλει τον αγροτικό τομέα από το σημερινό πρωτόγνωρο αδιέξοδο τόσο με εσωτερικά μέτρα όσο και με παρεμβάσεις -επιτυχείς πιστεύω μέχρι τώρα- στα πλαίσια της Ευρωπαϊκής Ένωσης.
     (Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Υπουργού)
     Τονίζω για μία ακόμα φορά ότι το πρόβλημα φέτος εντοπίζεται στο σύνολο των χωρών που παράγουν ομοειδή προϊόντα. Το σύνολο των κοινοτικών ρυθμίσεων που ισχύουν εγκρίθηκε επί δικών σας ημερών και δεν υπάρχει καμία πρόταση αξιόπιστη και σοβαρή που να αναφέρεται σε εθνικές ενισχύσεις, σε στήριξη τιμών από την Κυβέρνηση ή δεν ζητάει η Κυβέρνηση και η πολιτεία να αναλάβει ρόλο εμπόρου ή ρόλο καταναλωτή.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, θα μπορούσα να έχω το λόγο επί προσωπικού;
     ΠΡΟΕΔΡΕΥΩΝ (Γεώργιος Σούρλας): Κύριε Πασχαλίδη, ακούστε λίγο. Θέλω να σας θυμίσω τον Κανονισμό, για να δούμε αν υπάρχει προσωπικό ζήτημα. 
     Ο Κανονισμός λέει ότι προσωπικό ζήτημα θεωρείται η μομφή που εμπεριέχει υβριστική εκδήλωση ατομικά εναντίον Βουλευτή ή η απόδοση σε ομιλητή Βουλευτή διαφορετικής γνώμης.  
     Δεν μιλήσατε για να αποδώσει ο Υπουργός διαφορετική γνώμη. Δεν είστε μεταξύ των επερωτώντων, πρώτον, και κατά δεύτερο λόγο, νομίζω ότι άκουσα πάρα πολύ καλά ότι δεν αναφέρθηκε προσωπικά σε σας.
    Αναφέρθηκε σε σας προσωπικά, κύριε Πασχαλίδη; 
    ΓΕΩΡΓΙΟΣ ΠΑΣΧΑΛΙΔΗΣ: Τέσσερις φορές. 
    ΠΡΟΕΔΡΕΥΩΝ (Γεώργιος Σούρλας): Εις τι συνίσταται το προσωπικό σας; Τι σας είπε δηλαδή; 
    ΓΕΩΡΓΙΟΣ ΠΑΣΧΑΛΙΔΗΣ: Τέσσερις φορές αναφέρθηκε σε μένα. 
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας ευχαρίστησα που επιβεβαιώνετε αυτά που λέω.
    ΓΕΩΡΓΙΟΣ ΠΑΣΧΑΛΙΔΗΣ: Τέσσερις φορές αναφέρθηκε.
    ΠΡΟΕΔΡΕΥΩΝ (Γεώργιος Σούρλας): Έχετε ένα λεπτό να μας πείτε, σε τι συνίσταται το προσωπικό σας ζήτημα. 
    ΓΕΩΡΓΙΟΣ ΠΑΣΧΑΛΙΔΗΣ: Ο κύριος Υπουργός αναφέρθηκε τέσσερις φορές στο πρόσωπό μου. 
    ΠΡΟΕΔΡΕΥΩΝ (Γεώργιος Σούρλας): Τιμητικά ή απαξιωτικά; 
    ΓΕΩΡΓΙΟΣ ΠΑΣΧΑΛΙΔΗΣ: Υπάρχει θέμα ουσίας. Μου απέδωσε συμφωνία πάνω σ’ ένα ζήτημα ουσίας, στο οποίο προσωπικά διαφωνώ. Και το είπα αυτό παρουσία του στο Υπουργείο Γεωργίας. 
    Συγκεκριμένα πιστεύω πως το Υπουργείο Γεωργίας φόρτωσε φέτος στον ΕΛΓΑ παραγωγές που θα έπρεπε να κινηθούν μέσω της αγοράς, με αποτέλεσμα …
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Δείτε τώρα κατηγορία. 
    ΠΡΟΕΔΡΕΥΩΝ (Γεώργιος Σούρλας): Κύριε Πασχαλίδη, να σεβαστείτε τον Κανονισμό.
    Έχετε το δικαίωμα σ’ ένα λεπτό να πείτε, σε τι συνίσταται το προσωπικό σας ζήτημα και μετά το Προεδρείο θα σας δώσει δύο-τρία λεπτά για να εξηγήσετε.
    ΓΕΩΡΓΙΟΣ ΠΑΣΧΑΛΙΔΗΣ: Παρουσίασε μία διαφωνία μου ως συμφωνία.
    ΠΡΟΕΔΡΕΥΩΝ (Γεώργιος Σούρλας):  Μάλιστα. Προχωράμε, λοιπόν.
    ΓΕΩΡΓΙΟΣ ΠΑΣΧΑΛΙΔΗΣ: Εξηγώ, λοιπόν, και λέω πως ο Οργανισμός, ο ΕΛΓΑ, έχει μια συγκεκριμένη φέρουσα οικονομική δυνατότητα. Δεν μπορεί παραγωγές που θα έπρεπε να κινηθούν μέσω της αγοράς, το Υπουργείο Γεωργίας να τις στέλνει στον ΕΛΓΑ, γιατί έτσι θα οδηγήσει τον Οργανισμό σε κατάρρευση. Θα έπρεπε το Υπουργείο Γεωργίας, παίζοντας το ρυθμιστικό του ρόλο να βοηθήσει τους αγρότες να διασφαλίσουν το εισόδημά τους, χωρίς να λέει, παραγωγές που θα έπρεπε να κινηθούν μέσω της αγοράς, να πηγαίνουν στον ΕΛΓΑ. Αν γίνεται αυτό κάθε χρόνο, στο τέλος δεν θα έχουμε αυτόν τον Οργανισμό.
    Πιο απλά και πιο συγκεκριμένα. Το Υπουργείο Γεωργίας και επί υπουργίας Τσιτουρίδη και με τον κ. Μπασιάκο τώρα είπε τρία διαφορετικά πράγματα. 
    ΠΡΟΕΔΡΕΥΩΝ (Γεώργιος Σούρλας): Ακούστε, κύριε Πασχαλίδη. Δεν θα κάνετε τώρα ανάλυση της πολιτικής της Κυβέρνησης. 
    ΓΕΩΡΓΙΟΣ ΠΑΣΧΑΛΙΔΗΣ:  Ολοκληρώνω. Μισό λεπτό. 
    ΠΡΟΕΔΡΕΥΩΝ (Γεώργιος Σούρλας): Μα, είσθε μακριά από το θέμα. 
    ΓΕΩΡΓΙΟΣ ΠΑΣΧΑΛΙΔΗΣ: Μισό λεπτό. 
    Είπε, λοιπόν, ότι θα αποζημιώσουμε τους παραγωγούς τρεις μήνες. Πρώτον, μετά την καταστροφή….
    ΠΡΟΕΔΡΕΥΩΝ (Γεώργιος Σούρλας): Έχει καμία σχέση με σας αυτό, κύριε Πασχαλίδη; Ας είπε και τρία χρόνια. 
    ΓΕΩΡΓΙΟΣ ΠΑΣΧΑΛΙΔΗΣ: Βεβαίως και έχει. 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. 
    ΓΕΩΡΓΙΟΣ ΠΑΣΧΑΛΙΔΗΣ: Αναπτύσσω τη διαφωνία μου, κύριε Πρόεδρε. 
    Δεύτερον, μετά την εκτίμηση και τρίτον μετά τη συγκομιδή. Ρωτάω, λοιπόν, πότε θα πληρωθούν …
    ΗΛΙΑΣ ΦΩΤΙΑΔΗΣ: Τι σχέση μπορεί να έχουν αυτά, κύριε Πρόεδρε; 
    ΠΡΟΕΔΡΕΥΩΝ (Γεώργιος Σούρλας): Κύριε Πασχαλίδη, βρήκατε ευκαιρία να αγορεύσετε; Σας παρακαλώ. Αυτό είναι υπόθεση κυβερνητικής πολιτικής. Έχει καμία σχέση με σας;
    ΓΕΩΡΓΙΟΣ ΠΑΣΧΑΛΙΔΗΣ: Είπατε ότι είμαι παλιός κοινοβουλευτικός και ξέρω τον τρόπο να αναπτύσσω τις απόψεις μου.
     ΠΡΟΕΔΡΕΥΩΝ (Γεώργιος Σούρλας): Ακούστε με λίγο. Είπατε στην αρχή κάποια ζητήματα, τα οποία απέδωσε διαφορετικά ο Υπουργός. Από κει και πέρα όμως ….
    ΓΕΩΡΓΙΟΣ ΠΑΣΧΑΛΙΔΗΣ: Πότε θα πληρωθούν οι αγρότες; 
    ΠΡΟΕΔΡΕΥΩΝ (Γεώργιος Σούρλας): Μα, είναι ερώτηση αυτή; 
    Δεν υπάρχει κανένα θέμα. Τελείωσε η συζήτηση. Μα, είναι ερωτήματα αυτά που υποβάλλετε;
    ΗΛΙΑΣ ΦΩΤΙΑΔΗΣ: Αν, είναι δυνατόν, κύριε Πρόεδρε!
    ΠΡΟΕΔΡΕΥΩΝ (Γεώργιος Σούρλας): Θα γίνει επιτέλους σεβαστός ο Κανονισμός της Βουλής;  Πιστεύω ότι θα γίνει από τον κ. Παπουτσή. 
    Ορίστε, κύριε Παπουτσή, έχετε το λόγο για δεκαπέντε λεπτά για πρωτολογία και αν θέλετε μπορείτε να πάρετε και παραπάνω. Δεν θα τον διακόψει κανείς, σας παρακαλώ πάρα πολύ. Εκτός αν τον διακόπτει και πάλι ο κ. Χατζημιχάλης και ο κ. Δριβελέγκας και ο κ. Αργύρης. Αν γίνει και αυτό, τι να πω!
    ΦΩΤΗΣ ΧΑΤΖΗΜΙΧΑΛΗΣ: Θα ζητήσω το λόγο επί προσωπικού!
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, να ηρεμήσουμε.
    Ορίστε, κύριε Παπουτσή έχετε το λόγο.
    ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, οι εξελίξεις στο διεθνές σύστημα παραγωγής και εμπορίας των γεωργικών προϊόντων και των τροφίμων έχουν δημιουργήσει νέες συνθήκες. Ταυτόχρονα υπάρχουν οι απαιτήσεις των πολιτών οι οποίες διευρύνονται, οι απαιτήσεις των καταναλωτών οι οποίες ολοένα και περισσότερο αυξάνονται, οι οποίοι απαιτούν πιστοποιημένη ποιότητα, ασφάλεια και υγιεινή στα τρόφιμα και επιπλέον απαιτούν ολοένα και περισσότερο σεβασμό στο περιβάλλον, μια απαίτηση η οποία προφανώς περιλαμβάνει και τις μεθόδους παραγωγής.
    Η αλήθεια είναι ότι έχει αρχίσει να αναδύεται δυναμικά και θα συνεχιστεί και τα επόμενα χρόνια η ποιοτική γεωργία, ως το νέο μοντέλο παραγωγής, μεταποίησης και εμπορίας των γεωργικών προϊόντων, αλλά και των τροφίμων.
    Αυτές οι εξελίξεις θα επηρεάζουν διαρκώς τα επόμενα χρόνια και τη χώρα μας, θα επηρεάζουν τη γεωργία και γενικότερα την οικονομία της υπαίθρου. Γι’ αυτό και η στρατηγική της χώρας μας πρέπει να λαμβάνει σοβαρά υπόψη αυτές τις εξελίξεις, όπως πρέπει να λαμβάνονται σοβαρά υπόψη και οι ιδιαιτερότητες της ελληνικής υπαίθρου, τα προβλήματα και οι ανάγκες του αγροτικού κόσμου.
    Αυτό επιβάλλει σε όλους μας, στην Κυβέρνηση, στα πολιτικά κόμματα, στο Κοινοβούλιο, στους θεσμούς, στις συνεταιριστικές οργανώσεις να προσέλθουν σ’ αυτήν τη συζήτηση για την αντιμετώπιση των προκλήσεων του μέλλοντος με αίσθημα ευθύνης και σοβαρότητας.
    Η εποχή μας θέλει πρώτα απ’ όλα τους αγρότες στην πρώτη γραμμή των εξελίξεων. Θέλει ενημερωμένους αγρότες, θέλει αγρότες με γνώση για τις σημερινές και τις μελλοντικές εξελίξεις, για τις εξελίξεις που τους αφορούν στην Ελλάδα και στην Ευρώπη, στον κόσμο ολόκληρο. Θέλει οι αγρότες να έχουν ουσιαστική συμμετοχή στη διαμόρφωση μιας διεκδικητικής περιφερειακής και αναπτυξιακής πολιτικής.
      Γι’ αυτόν το λόγο, θέτουμε ως προτεραιότητα τη βιώσιμη ανάπτυξη της υπαίθρου και την εξασφάλιση της κοινωνικής προστασίας για ολόκληρο τον αγροτικό πληθυσμό της χώρας χωρίς αποκλεισμούς, γι’ αυτό και θέτουμε ως προτεραιότητα την εγγύηση για τη διασφάλιση του εισοδήματος των αγροτών.
      Για εμάς, η αγροτική πολιτική δεν είναι στοιχείο μιας απλής κομματικής αντιπαράθεσης, αλλά είναι αναπόσπαστο και σημαντικότατο τμήμα της αναπτυξιακής πολιτικής της χώρας. Γνωρίζουμε καλά ότι έχουμε υποχρέωση προς το λαό, ιδιαίτερα προς τις νέες γενιές, να λέμε τα πράγματα με το όνομά τους, να προβλέπουμε έγκαιρα τις εξελίξεις που έρχονται, να προετοιμάζουμε το μέλλον, να διαμορφώνουμε τις πολιτικές του παρόντος, σύμφωνα με τις απαιτήσεις του μέλλοντος.
      Γι’ αυτόν το λόγο, δεν είναι γόνιμη η διαδικασία των συνεχών αντεγκλήσεων που αφορούν το παρελθόν και το να κάνουμε ότι δεν καταλαβαίνουμε όσον αφορά τις παγκόσμιες και ευρωπαϊκές εξελίξεις, αλλά και τις εξελίξεις στη γειτονιά μας και κυρίως στους μηχανισμούς, εκεί όπου λαμβάνονται οι αποφάσεις. Δεν είναι δυνατόν να κάνουμε ότι δεν καταλαβαίνουμε τις διεργασίες και τον τρόπο, με τον οποίο λαμβάνονται οι αποφάσεις στο παγκόσμιο εμπόριο, οι οποίες με τη σειρά τους καθορίζουν αποκλειστικά και σημαντικά και την ελληνική γεωργία.
      Πράγματι, είναι κοροϊδία το να καλείς τον αγρότη να ανταγωνιστεί με ευρωπαϊκό κόστος παραγωγής σε διεθνείς τιμές προϊόντα που έρχονται από τρίτες χώρες, με εξευτελιστικά χαμηλό κόστος παραγωγής, χωρίς σήμανση της πιστοποίησης και της προέλευσης, με ένα πολυδαίδαλο σύστημα εμπορίας. Στην πραγματικότητα τον εγκαταλείπεις στο έλεος των χονδρεμπόρων και των κυκλωμάτων ελληνοποίησης των προϊόντων που εισάγονται από τρίτες χώρες.
      Κατά συνέπεια, ο αγρότης, ο οποίος ακούει τους πολιτικούς του ηγέτες να αντιπαρατίθενται για το παρελθόν σ’ αυτήν την άγονη αντιπαράθεση, απλώς κλείνει την τηλεόραση, τα αυτιά του και λέει «άι σιχτίρ, όλοι το ίδιο είναι.» 
      Κυρίες και κύριοι συνάδελφοι, επιτέλους ας σοβαρευτούμε, όταν συζητούμε για τη γεωργία. 
      Κυρίες και κύριοι της Νέας Δημοκρατίας, κύριοι συνάδελφοι της Κυβέρνησης της Νέας Δημοκρατίας, έχετε ευθύνες. Όσο και αν προσπαθήσετε να απεμπολήσετε τις ευθύνες, εμείς θα είμαστε εδώ για να τις τονίζουμε και να τις αναδεικνύουμε. Έχετε εννέα μήνες στην Κυβέρνηση και μέσα σ’ αυτούς τους εννέα μήνες καταφέρατε το ακατόρθωτο. Από τη μία πλευρά, καταφέρατε να μειώσετε δραματικά το εισόδημα των αγροτών και ταυτόχρονα να φέρετε την ακρίβεια στο καλάθι της νοικοκυράς. Τα καταφέρατε και τα δύο και δεν υπάρχει ούτε ένας Έλληνας πολίτης ο οποίος να μπορεί να υποστηρίξει το αντίθετο, δεν υπάρχει ούτε μια νοικοκυρά η οποία να μην αντιλαμβάνεται ότι το δικό της καλάθι είναι βαρύτερο από ακρίβεια σε σχέση με τα προηγούμενα χρόνια, δεν υπάρχει ούτε ένας Έλληνας αγρότης ο οποίος να λέει αυτήν τη στιγμή ότι «το εισόδημά μου είναι καλύτερο, περισσότερο, μεγαλύτερο σε σχέση με τα προηγούμενα χρόνια σε κανένα προϊόν.» Αυτό είναι αποκλειστικά δικό σας κατόρθωμα.
      Οι τιμές που πληρώνει ο καταναλωτής είναι πάντοτε υπερπολλαπλάσιες από εκείνες των τιμών εκκίνησης. Αυτή είναι η αλήθεια. Ποτέ στο παρελθόν δεν υπήρχε τέτοια απόσταση. 
      Εσείς πολεμήσατε με νύχια και με δόντια την Κυβέρνηση του ΠΑΣΟΚ, επιχειρώντας να θέσετε υπό αμφισβήτηση τις σχέσεις του ΠΑΣΟΚ με τον αγροτικό κόσμο. Ήταν πολιτική σας επιλογή, ενδεχομένως μία ιδεολογική επιδίωξη, να εκφράσετε τον αγροτικό κόσμο. Κερδίσατε τις εκλογές, αλλά τώρα ήρθε η ώρα να πείσετε τον κόσμο ότι δικαίως σας ψήφισε. 
      Όμως, τι κάνατε; Τότε προβάλλατε συνεχώς ένα ψεύτικο ενδιαφέρον για τα προβλήματα των αγροτών. Τώρα, όμως, αποκαλύπτεται η αλήθεια. Είναι για το συμφέρον του αγρότη η μείωση των εισοδημάτων, είναι για το συμφέρον των οικογενειακών προϋπολογισμών η ακρίβεια στην αγορά; 
      Οι παραγωγοί των δημητριακών, του ρυζιού, της πατάτας, των σταφυλιών και του ροδάκινου γνώρισαν καλά τα αποτελέσματα της νεοδημοκρατικής ευαισθησίας και της πολιτικής απραξίας. Τώρα προβάλλει σοβαρός ο κίνδυνος και για τους παραγωγούς του λαδιού και του βαμβακιού. 
      Ενώ τα πάντα αλλάζουν γύρω μας τόσο για την ελληνική γεωργία όσο και για την ευρωπαϊκή, ενώ οι εξελίξεις είναι ταχύτατες, η Νέα Δημοκρατία, αντί να εργάζεται πυρετωδώς προετοιμάζοντας το μέλλον, συνεχίζει να αντιπολιτεύεται το ΠΑΣΟΚ.
      Παρακολουθήσαμε προηγουμένως τον κύριο Υπουργό από το Βήμα αυτό να αντιπολιτεύεται το παρελθόν. Δεν ακούσαμε μία λέξη, μία κουβέντα για το τι οργανώνετε προκειμένου να διασφαλίσουμε το μέλλον, πώς οργανώνετε τέλος πάντων να αλλάξετε αυτά τα άσχημα που έκανε το ΠΑΣΟΚ και που ήταν αρνητικά για τους αγρότες και για την αγροτική οικονομία της χώρας μας. Ακούσαμε μόνο ότι θα καταθέσετε ένα αναπτυξιακό νομοσχέδιο για τον αγροτικό τομέα το Γενάρη. Αυτή ήταν η μόνη σας δέσμευση.
      Κυρίες και κύριοι της Νέας Δημοκρατίας, έχετε απόλυτη ευθύνη για τη συρρίκνωση του αγροτικού εισοδήματος, έχετε απόλυτη ευθύνη για τα αδιάθετα προϊόντα, έχετε απόλυτη ευθύνη για τον υποκριτικό σας λόγο, για τις ψεύτικες υποσχέσεις, για τα μεγάλα λόγια που τόσο ανεύθυνα μοιράσατε στον αγροτικό κόσμο. 
      Ορισμένοι μας λένε: Μα, δεν υπάρχουν μέτρα, όλα ήταν αποφασισμένα από το ΠΑΣΟΚ, όχι από την Ευρωπαϊκή Ένωση. Εμείς είμαστε κάτι άλλο, είναι το ΠΑΣΟΚ και η Ευρωπαϊκή Ένωση, είναι η Ελλάδα και η Ευρωπαϊκή Ένωση. Υπάρχουν μέτρα;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τότε φταίτε κι εσείς, κύριε Παπουτσή, γιατί επί των ημερών σας ελήφθησαν αποφάσεις.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε.
      ΧΡΗΣΤΟΣ ΠΑΠΟΥΤΣΗΣ: Υπάρχουν μέτρα; Αυτό είναι το ερώτημα. Η απάντηση είναι: Φυσικά και υπάρχουν μέτρα και υπάρχουν και εθνικά μέτρα όπως υπάρχουν και ευρωπαϊκά μέτρα τα οποία μπορείτε να πάρετε, αλλά χρειάζεται σχεδιασμός, χρειάζεται πρόβλεψη, χρειάζεται γνώση -το τονίζω αυτό- και πάνω απ’ όλα χρειάζεται και τεκμηρίωση των προτάσεων. Απαιτούνται άμεσες επιλογές, επιλογές βραχυπρόθεσμες, επιλογές μακροπρόθεσμες που πρέπει να κάνει η Κυβέρνηση, απαιτείται συνεργασία, αλλά και διεκδίκηση με την Ευρωπαϊκή Επιτροπή, ενίοτε και σκληρή διαπραγμάτευση και σύγκρουση αν χρειασθεί.
      Εγώ σας ρωτώ: Έχει αυτά τα χαρακτηριστικά, μπορεί να έχει αυτόν το ρόλο η Κυβέρνηση της Νέας Δημοκρατίας; Υπάρχει σήμερα Έλληνας αγρότης που να αισθάνεται ασφαλής με την Κυβέρνηση της Νέας Δημοκρατίας; Ακούμε συνέχεια για τις παραλείψεις του παρελθόντος, ακούμε για σκάνδαλα, ακούμε για τις ευθύνες των προηγούμενων Υπουργών, γι’ αυτά που έπρεπε να διαπραγματευτούν και δεν διαπραγματεύτηκαν.
      Εννέα μήνες μετά τις εκλογές η Νέα Δημοκρατία δεν κυβερνά. Η Νέα Δημοκρατία ερευνά και απογράφει. Αυτή είναι η αλήθεια. Δεν υπάρχουν μέτρα. Το πρόγραμμα ήταν στο κενό. Δεν λαμβάνονται αποφάσεις, δεν υπάρχει σχεδιασμός. Οι αγρότες έχουν αφεθεί στη μοίρα τους στην κυριολεξία. Το χειρότερο είναι ότι η Νέα Δημοκρατία το μόνο που κάνει είναι να προσπαθεί να αποδείξει ότι γι’ αυτήν την κακή μοίρα είναι και πάλι υπεύθυνο το ΠΑΣΟΚ.
      Η ίδια η μεταρρύθμιση της Κοινής Αγροτικής Πολιτικής εκ των πραγμάτων επηρεάζει ολόκληρο τον κύκλο της παραγωγής και της εμπορίας των προϊόντων και θα υπάρξει προσαρμογή στα εισοδήματα -είναι απολύτως βέβαιο- σ’ αυτό το νέο πλαίσιο που διαμορφώνεται. Μα, εδώ είναι το καθήκον της Κυβέρνησης να προστατεύσει τον αγροτικό κόσμο για να μη βιώσει με βίαιο τρόπο αυτήν την προσαρμογή που εκ των πραγμάτων θα γίνει. 
      Μέχρι τώρα πάντως η κυβερνητική απραξία το μόνο που κάνει είναι να γεμίζει με απόγνωση τις αγροτικές οικογένειες αντί να τους δίνει ελπίδες, αντί να τους οδηγεί στο σωστό δρόμο, στο δρόμο δηλαδή που πρέπει να προετοιμασθεί ο αγρότης για να μπορεί να αντιμετωπίσει αυτές τις δύσκολες μέρες που έρχονται, για να μπορεί να πάρει ο ίδιος τις αποφάσεις που χρειάζεται να πάρει.
      Ως προς την αγροτική ανάπτυξη, μας λέτε ότι θα φέρετε νομοσχέδιο. Μα, στην πραγματικότητα έχετε δύο πολύ ισχυρά όπλα στα χέρια σας. Ποια είναι αυτά; Το ένα είναι το Γ΄ Κοινοτικό Πλαίσιο Στήριξης. Το άλλο είναι η Κοινή Αγροτική Πολιτική. Και τα δύο αυτά όπλα παραμένουν στην αδράνεια και δεν χρειάζεται κανένα νομοσχέδιο για να τα λειτουργήσει.
      Η πολιτική ηγεσία του Υπουργείου Αγροτικής Ανάπτυξης και Τροφίμων επί εννέα μήνες έχει «παγώσει» τα πάντα. Πόροι του Γ’ Κοινοτικού Πλαισίου Στήριξης κινδυνεύουν να χαθούν, ενώ η νεοδημοκρατική πολιτική «πάγωσε» και όλες τις εγκρίσεις των χρηματοδοτήσεων που είχαν εγκριθεί με όλες τις προβλεπόμενες από το νόμο και τους κανονισμούς διαδικασίες.
      Ας δούμε για ένα λεπτό: Το πάγωμα αυτών των χρηματοδοτήσεων είναι γενικό μέτρο, ήταν μία γενική επιλογή της πολιτικής ηγεσίας του Υπουργείου για να διερευνήσουμε το παρελθόν και να ψάξουμε και να κάνουμε και να δείξουμε, σύμφωνα με την πρακτική του κ. Αλογοσκούφη;
      Ήταν γενικό μέτρο ή μήπως η σεμνότητα και η ταπεινότητα της Κυβέρνησης της Νέας Δημοκρατίας επέτρεπε και ορισμένες παρεκκλίσεις; 
      Όπως γνωρίζετε, οι διαδικασίες έγκρισης των επενδυτικών σχεδίων του επιχειρησιακού προγράμματος αγροτικής ανάπτυξης ορίζονται με υπουργική απόφαση, η οποία πρέπει να έχει τη σύμφωνη γνώμη της Επιτροπής Παρακολούθησης του κοινοτικού προγράμματος.
      Σύμφωνα με την υπουργική απόφαση για την έγκριση των επενδυτικών σχεδίων, που εντάσσονται στη γραμμή 2-1 του προγράμματος και αφορούν τη μεταποίηση και την εμπορία, τίθενται σαφείς προτεραιότητες. Προτεραιότητα, λοιπόν, έχουν πρώτα απ’ όλα οι μικρές επενδύσεις, που σχετίζονται με το περιβάλλον. Δεύτερον, έχουν προτεραιότητα οι επενδύσεις για τον εκσυγχρονισμό των υπαρχουσών εγκαταστάσεων. Και τρίτον, έχει προτεραιότητα η ίδρυση νέων επιχειρήσεων. Σ’ αυτήν την τρίτη κατηγορία, νέες επενδύσεις οι οποίες κινούνται πάνω από το όριο της επένδυσης, πάνω από 2,8 έως 3 εκατομμύρια ευρώ, οφείλουν να περάσουν από ειδική διαδικασία, αφού έχουν εγκριθεί οι επενδύσεις των προηγούμενων κατηγοριών. Και το τονίζω αυτό, κύριε Υπουργέ. Και ερωτώ συγκεκριμένα, έχετε προβεί σε αλλαγή της υπουργικής απόφασης, που ορίζει τις διαδικασίες και τις προτεραιότητες και δεν έχει ενημερωθεί η Επιτροπή Παρακολούθησης;
      Έχετε, κύριε Υπουργέ, προχωρήσεις τους τελευταίους μήνες σε εγκρίσεις επενδύσεων άνω του ορίου των τριών εκατομμυρίων (3.000.000) ευρώ για νέες επιχειρήσεις κατά προτεραιότητα, παρακάμπτοντας τις νόμιμες διαδικασίες; Ποιες επενδύσεις εγκρίνατε και με ποιες διαδικασίες; Υπήρξε γνωμοδοτική επιτροπή; Ποιοι συμμετείχαν στην έγκριση των επενδύσεων;
      Δεν θέλω να το πιστέψω και θα ήθελα να ακούσω και μια διάψευση. Ειλικρινά θα χαρώ αν ακούσω μια διάψευση. Αλλά θα ήθελα να θέσω το ερώτημα στη Βουλή. Αληθεύει η πληροφορία ότι οι εγκρίσεις αυτές αφορούν ιδιωτικές επενδύσεις στη Βοιωτία ύψους πέντε εκατομμυρίων (5.000.000) ευρώ, στην Ξάνθη ύψους τεσσάρων εκατομμυρίων (4.000.000) ευρώ και στο Κιλκίς ύψους οκτώ εκατομμυρίων (8.000.000) ευρώ; Περιοχές, δηλαδή, όπου εκλέγεται η πολιτική ηγεσία του Υπουργείου Αγροτικής Ανάπτυξης της Κυβέρνησης της Νέας Δημοκρατίας.
      Θα ήθελα να μου πείτε αν αληθεύουν αυτές οι πληροφορίες και θα χαρώ να ακούσω τη διάψευσή σας. Αλλά αν αληθεύουν οι πληροφορίες, τότε υπάρχει πολιτικό θέμα, χρειάζονται απαντήσεις και σας διαβεβαιώ ότι αύριο θα καταθέσουμε αίτηση κατάθεσης εγγράφων στη Βουλή.
      Όσον αφορά την εφαρμογή της νέας αγροτικής πολιτικής, είναι προφανές ότι χρειάζονται οργανωτικές προσαρμογές στο Υπουργείο. Χρειάζονται οργανωτικές αλλαγές στους εποπτευόμενους οργανισμούς, για να μπορεί να είναι το Υπουργείο σας όπλο για την αγροτική ανάπτυξη. Χρειάζεται ολοκληρωμένο σχέδιο και τεκμηριωμένες αποφάσεις, ιδίως στα ζητήματα που οι κανονισμοί της Ευρωπαϊκής Ένωσης αφήνουν στα κράτη-μέλη περιθώρια επιλογών, ανάλογα με τις επιμέρους ανάγκες και τις ιδιαιτερότητες των κρατών. Ή μήπως δεν γνωρίζετε το ότι οι κανονισμοί της Ευρωπαϊκής Ένωσης αφήνουν αυτά τα περιθώρια στις κυβερνήσεις των κρατών-μελών, για να μπορούν εκείνες με βάση τις δικές τους ιδιαιτερότητες να καθορίζουν την αγροτική πολιτική για τη χώρα τους.
      Την 1η Ιανουαρίου η εφαρμογή ξεκινά υποχρεωτικά με δύο σημαντικά κεφάλαια. Το πρώτο αφορά το σύστημα ελέγχων και των επιθεωρήσεων. Το σύστημα, δηλαδή, που θα διαπιστώνει αν οι επιδοτούμενοι τηρούν συγκεκριμένες υποχρεώσεις, που προβλέπει η νομοθεσία της Ευρωπαϊκής Ένωσης σχετικά με την προστασία του περιβάλλοντος, σχετικά με τη δημόσια υγεία, την ασφάλεια των τροφίμων, την κτηνιατρική, την προστασία των ζώων. Η Ελλάδα με το κλίμα που έχει διαμορφωθεί, με ευθύνη δική σας, στην Ευρωπαϊκή Ένωση, αυτήν τη φορά δεν έχει κανένα απολύτως περιθώριο για πλημμελή εφαρμογή των κανονισμών. Οι επιπτώσεις θα είναι βαρύτατες σε επίπεδο προστίμων. Μα πάνω απ’ όλα θα συμβάλει ακόμα περισσότερο στη δυσφήμιση της χώρας και την περαιτέρω καταρράκωση του κύρους της χώρας μας.
      Το δεύτερο, που και αυτό από την 1η Ιανουαρίου πρέπει να λειτουργήσει, είναι το σύστημα παρακράτησης μικρού ποσοστού από τις επιδοτήσεις, προκειμένου να ενισχυθούν προγράμματα αγροτικής ανάπτυξης. Αυτό το σύστημα προβλέπει απαλλαγές, που λειτουργούν υπέρ των μικρών εκμεταλλεύσεων και εισροές πόρων από το γεωργικό ταμείο της Ευρωπαϊκής Ένωσης μέσω ενός ευρύτερου κοινοτικού δικτύου και μηχανισμού αναδιανομής.
      Και εδώ επείγει η δημιουργία αυτού του εισπρακτικού μηχανισμού για να μπορεί να λειτουργήσει το σύστημα, για να μπορεί να αποδώσει για τις μικρές εκμεταλλεύσεις. Και κυρίως χρειάζεται κάτι άλλο, το οποίο αμφιβάλλω πολύ αν το έχετε. Και αν το έχετε γιατί δεν ενημερώνετε τη Βουλή; Χρειάζεται πάνω απ’ όλα προσανατολισμός, κατεύθυνση. Πού θα διοχετευθούν αυτοί οι πόροι και με ποια κριτήρια που θα εισπραχθούν απ’ αυτόν το μηχανισμό;
      Αυτές είναι οι νέες δυνατότητες, οι οποίες βεβαίως μέσα στη σύγκρουση για το παρελθόν και μέσα στην κομματική αντιπαράθεση, τις ξεχνάμε, τις χάνουμε. Είναι όμως οι νέες δυνατότητες για τη μεταφορά πόρων και για την ενίσχυση της αγροτικής Ελλάδας, της απομακρυσμένης περιφέρειας, αλλά ταυτόχρονα και μια δυναμική στροφή της ελληνικής αγροτικής οικονομίας προς την περιβαλλοντική αγροτική ανάπτυξη, κάτι που έχουμε απόλυτη ανάγκη, πολύ περισσότερο μάλιστα όταν σε τρία χρόνια από τώρα, το 2007, η χώρα μας θα σταματήσει να είναι το τελευταίο σύνορο της Ευρώπης και γίνεται ενδοχώρα της Ευρώπης γιατί συμμετέχει η Βουλγαρία και η Ρουμανία στην Ευρωπαϊκή Ένωση με ό,τι αυτό συνεπάγεται και για τον αγροτικό τομέα. Και ποιος ξέρει ποια θα είναι ακριβώς και η ρύθμιση με την Τουρκία. Και μην ξεχνάμε ότι αυτού του είδους οι ρυθμίσεις, ακόμα και τα μακροχρόνια οδοιπορικά των κρατών για ένταξη στην Ευρωπαϊκή Ένωση προβλέπουν και προνομιακές συνεργασίες ακόμα και στον τομέα της γεωργίας. Γιατί λοιπόν δεν αφήνετε τις άγονες αντιπαραθέσεις, γιατί δεν στεκόσαστε να δούμε τα πράγματα ουσιαστικά, όπως πράγματι έχουν;
      Παρουσιάσατε το πρόγραμμά σας πριν τις εκλογές, για την αγροτική ανάπτυξη. Κάθε βδομάδα, για μήνες ολόκληρους, παρουσιάζατε στους αγρότες αποσπασματικές παροχές που απασχολούσαν τα ΜΜΕ, διαμορφώνοντας για τον κ. Καραμανλή, το προφίλ του μεσσία που έρχεται για να σώσει τον αγροτικό κόσμο.
      Ο κ. Χατζημιχάλης, σας διάβασε τα πρακτικά της Βουλής. Δεν είναι για κατάθεση. Θα ήταν άκομψο στη Βουλή να καταθέσουμε τα Πρακτικά της Βουλής. Τα ανέγνωσε ο άνθρωπος, με την ευθύνη που τον διακρίνει, τα Πρακτικά τα δικά σας ...
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Ο κ. Καραμανλής το έθεσε στο Συμβούλιο Κορυφής, ο κ. Σημίτης ποτέ. 
      ΧΡΗΣΤΟΣ ΠΑΠΟΥΤΣΗΣ:  Κύριε Πρόεδρε, θα παρακαλέσω για τη διακοπή...
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, έχετε αναλώσει περίπου και το μισό χρόνο της δευτερολογίας. Θέλετε να προχωρήσετε; 
      ΧΡΗΣΤΟΣ ΠΑΠΟΥΤΣΗΣ: Θα προχωρήσω.
      ΠΡΟΕΔΡΕΥΩΝ (Γεώργιος Σούρλας): Θα έλεγα ακόμη, κύριε Παπουτσή, ότι ο κ. Χατζημιχάλης, θα ήταν προτιμότερο να καταθέσει τα Πρακτικά στη Βουλή παρά να διακόπτει.
      Συνεχίστε.
      ΧΡΗΣΤΟΣ ΠΑΠΟΥΤΣΗΣ:  Κύριε Υπουργέ, θα σας έλεγα ότι ο κ. Σημίτης έχει προσωπική δέσμευση με την υπόθεση γεωργία, έχει μια ιδιαίτερη ευαισθησία. Και ακόμα ως Πρωθυπουργός ο ίδιος ησχολείτο συγκεκριμένα. Πιστεύω ότι ήταν ο μόνος Πρωθυπουργός στην Ευρωπαϊκή Ένωση που είχε ασχοληθεί με γεωργικά θέματα. Δεν θυμάμαι άλλον συνάδελφο μου, Επίτροπο  στην Ευρωπαϊκή Ένωση, όπως ο κ. Φίσλερ, ο οποίος να είχε επισκεφτεί τόσες φορές Πρωθυπουργό μιας χώρας της Ευρωπαϊκής Ένωσης, να έχει συζητήσει μαζί του και να έχει συναντηθεί και στις Βρυξέλλες. Δεν υπάρχει άλλος στην ιστορία της Ευρωπαϊκής Ένωσης Επίτροπος Γεωργίας να συνδιαλέγεται με Πρωθυπουργό κράτους-μέλους σε τόσες συναντήσεις. Δεν έχει ξανασυμβεί ποτέ, όσο συνέβη με τον κ. Σημίτη. Μην τον αδικούμε λοιπόν.
      Λέγαμε λοιπόν, ότι η Νέα Δημοκρατία υποσχέθηκε πριν τις εκλογές ότι θα λύσει όλα τα προβλήματα ως διά μαγείας μετά την 7η Μαρτίου. Τι γίνεται σήμερα εννέα μήνες μετά τις εκλογές; Οι αγρότες συνειδητοποιούν μια κατάσταση και βρίσκονται αντιμέτωποι με μια πολύ σκληρή πραγματικότητα. Ποια είναι η πραγματικότητα; Απότομη πτώση των τιμών για όλα τα βασικά προϊόντα, διόγκωση του κόστους παραγωγής που οι τιμές των εισροών, που χρησιμοποιούνται στη γεωργία, αυξάνονται ανησυχητικά και έχουμε κόστος παραγωγής μεγάλο. Έχουμε αδυναμία διάθεσης της παραγωγής, παρά τις εξευτελιστικές τιμές με τις οποίες αναγκάζονται οι αγρότες να προσφέρουν τα προϊόντα τους. Και την ίδια στιγμή -για να πεις ότι θα είχε κέρδος η οικονομία; -τα προϊόντα φθάνουν στον καταναλωτή με αδικαιολόγητα υψηλές τιμές.
      Ποια είναι οι αντίδραση της Κυβέρνησης; Όχι μόνο του Υπουργείου Αγροτικής Ανάπτυξης. Εννοώ του Υπουργείου Ανάπτυξης, του Υπουργείου Εμπορίου, την αντίδραση της Κυβέρνησης. Ποια είναι; Θεαματική αδράνεια. Και όταν αποφασίζει να κινηθεί, βλέπουμε αδέξιους χειρισμούς, παλινδρομήσεις στα μέτρα των εισαγωγών, υστέρηση στην υλοποίηση των διαρθρωτικών δράσεων, χαλάρωσης στα μέτρα για μια ποιοτική μεγέθυνση της οικονομίας μας, ατολμία πρωτοβουλιών, παντελής απουσία μιας συγκεκριμένης πρωτοβουλίας για την οργάνωση της προσφοράς και τη βελτίωση των όρων εμπορίας.
      Η Κυβέρνηση αντί να λάβει συγκεκριμένες δράσεις κατά την προσφιλή της τακτική, αρκείται στο να αναζητεί πάντοτε τα αίτια στους λανθασμένους χειρισμούς του παρελθόντος. Και εσείς, κύριε Υπουργέ, πριν από λίγο, από το Βήμα αυτό κάνατε ακριβώς το ίδιο, «οι λανθασμένοι χειρισμοί του παρελθόντος». 
      Η αλήθεια, λοιπόν, κύριε Μπασιάκο, για τους λανθασμένους χειρισμούς, είναι ότι προφανώς αναφέρεστε στους λανθασμένους χειρισμούς, εκείνους που εξασφάλισαν κανονική διάθεση των προϊόντων μας, υψηλές ενισχύσεις, αύξηση της ποσόστωσης στο γάλα και της μέγιστης εθνικής εγγυημένης ποσότητας στο ελαιόλαδο. Προφανώς αναφέρεστε σε εκείνους τους χειρισμούς που εξασφάλισαν μέτρα για τα μικρά νησιά του Αιγαίου, που μετέτρεψαν τις ενισχύσεις στους μεταποιητές, σε ενισχύσεις υπέρ των μικρών παραγωγών. Σ’ αυτούς τους χειρισμούς αναφέρεστε. Προφανώς, αναφέρεστε στους χειρισμούς με τους οποίους υπερασπιστήκαμε στην Ευρωπαϊκή Ένωση με επιτυχία τον τομέα του καπνού σε ένα ιδιαίτερα εχθρικό διεθνές περιβάλλον. Προφανώς, αναφέρεστε σε εκείνους τους χειρισμούς που εξασφάλισαν ετήσιες εισπράξεις από τον κοινοτικό προϋπολογισμό για στήριξη των προϊόντων μας πάνω από δυόμισι δισεκατομμύρια (2.500.000.000) ευρώ και πόρους για προγράμματα αγροτικής ανάπτυξης πάνω από εξήμισι δισεκατομμύρια (96.500.000.000)ευρώ για το διάστημα 2000-2006. 
      Με αυτούς τους χειρισμούς, λοιπόν, εξασφαλίσαμε την έγκριση από το Συμβούλιο Υπουργών Γεωργίας και χορηγήσαμε το 2002, όταν η κατάσταση της αγοράς το απαίτησε, μία πρόσθετη εθνική ενίσχυση για το βαμβάκι ύψους ενενήντα εκατομμυρίων (90.000.000) ευρώ, έτσι ώστε να προστατεύσουμε το εισόδημα των βαμβακοπαραγωγών και πολλά άλλα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, εξαντλήσατε και τη δευτερολογία σας. Σας παρακαλώ. 
      ΧΡΗΣΤΟΣ ΠΑΠΟΥΤΣΗΣ: Ναι, κύριε Πρόεδρε.
      Τα λέω όμως αυτά, γιατί αυτοί οι χειρισμοί της Νέας Δημοκρατίας –γιατί πρόκειται περί δικολαβικών χειρισμών εντός και εκτός του Κοινοβουλίου, δεν είναι ουσιαστικοί χειρισμοί- δηλητηριάζουν τη συζήτηση για τη γεωργία. Αποπροσανατολίζουν το πραγματικό θέμα. Και το πραγματικό θέμα είναι εντελώς άλλο, το πώς θα αντιμετωπίσουμε με συνέπεια και με υπευθυνότητα τις προκλήσεις του μέλλοντος. Εάν πράγματι ενδιαφέρεστε για το μικρό αγρότη, εάν πράγματι ενδιαφέρεστε για το αγροτικό εισόδημα, σταματήστε την κομματική αντιπαράθεση και κυβερνήστε. Είμαστε εδώ για να ελέγξουμε, είμαστε εδώ για να υποστηρίξουμε τα θετικά μέτρα. Αλλά είμαστε εδώ και να εγκαλούμε κάθε φορά τις λαθροχειρίες της πολιτικής, τις οποίες επιχειρείτε. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΚΚΕ κ. Δημήτρης Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Πριν από λίγο ο κύριος Υπουργός παραδέχθηκε ότι βρισκόμαστε μπροστά σε ένα πρωτόγνωρο αδιέξοδο. Παραδέχθηκε, δηλαδή, τα αδιέξοδα της πολιτικής της Κυβέρνησης της Νέας Δημοκρατίας. Βεβαίως, αυτή η πολιτική είναι υπεύθυνη για τις κινητοποιήσεις των αγροτών. Των αγροτών που κινητοποιούνται ενάντια σ’ αυτήν την πολιτική. Των αγροτών που κινητοποιούνται για να αντιμετωπίσουν τα μεγάλα, τα πολλά προβλήματα που αντιμετωπίζουν οι αγρότες για το σύνολο των προϊόντων τους. Δεν είναι συνηθισμένες, μιας και οι αγώνες θα συνεχιστούν. Γιατί τα προβλήματα αγκαλιάζουν όλα τα αγροτικά προϊόντα από τα καπνά και τα ροδάκινα, τα σιτηρά και την ντομάτα, τα μποστανικά, τις πατάτες, τα σταφύλια, το καλαμπόκι, το βαμβάκι, τα τεύτλα, τις ελιές κα.
      Το κύριο πρόβλημα είναι η διάθεση και οι τιμές των προϊόντων. Μεγάλες ποσότητες αυτών των προϊόντων βρίσκονται στις αποθήκες των παραγωγών, χωρίς να τα ζητάει κανείς. Παραδείγματος χάρη, ένα εκατομμύριο τόνοι σιτάρια βρίσκονται απούλητα στις αποθήκες. Άλλες παραγωγές σάπισαν στα χωράφια, ενώ αυτές που πουλήθηκαν, πουλήθηκαν με εκβιαστικούς και εξοντωτικούς όρους, τόσο στις τιμές όσο και στο τονάζ. Για την τομάτα παραδείγματος χάριν, σήμερα που έλεγε παραγωγός από το Νομό Λάρισας ότι έδωσε εκατό τόνους στη γεφυροπλάστιγγα στο χωριό και τελικά στη γεφυροπλάστιγγα του βιομηχάνου βγήκαν εξήντα τόνοι. Του αφαίρεσαν, δηλαδή, τους σαράντα τόνους.
      Σε όλους τους αγρότες οι εμποροβιομήχανοι συμπεριφέρονται με αυτούς τους εκβιαστικούς όρους. Συνολικά, η κατάσταση στον αγροτικό τομέα είναι οξυμένη και η προοπτική της είναι ακόμη χειρότερη. Μετά τη νέα Κοινή Αγροτική Πολιτική, που αποσυνδέει την επιδότηση από την παραγωγή, καθηλώνει τις επιδοτήσεις στο ύψος της τριετίας 2000-2002 και θέτει το όριο των πέντε χιλιάδων ανά παραγωγό, που, εφόσον το ξεπερνά, υπόκειται στη μείωση του 5%, και τα πρόστιμα από την υπέρβαση των ποσοστώσεων, η πολλαπλή συμμόρφωση, η ελεύθερη –εντός εισαγωγικών- διακίνηση ομοειδών προϊόντων χωρίς δασμούς και περιορισμούς – και μιλώ για τις ανεξέλεγκτες εισαγωγές που γίνονται από τρίτες χώρες στη χώρα μας- θα πολλαπλασιάσουν τους κινδύνους χρεοκοπίας για τη μικρομεσαία αγροτιά. 
      Γι’ αυτό, οι αγρότες προχώρησαν προχθές το Σάββατο σε κινητοποιήσεις σε ολόκληρη τη χώρα με πρωτοβουλία της παναγροτικής συσπείρωσης. Βεβαίως, κινητοποιήθηκαν  ενάντια σ’ αυτήν την αντιαγροτική πολιτική και θα συνεχίσουν τις κινητοποιήσεις και το επόμενο διάστημα, γιατί τα προβλήματα όχι μόνο δεν λύνονται, αλλά θα οξυνθούν ακόμα περισσότερο. Γιατί αυτές οι αρνητικές εξελίξεις δεν ήρθαν τυχαία αλλά ως συνέπεια της αντιαγροτικής πορείας, που ακολουθήθηκε τα προηγούμενα χρόνια και από τις κυβερνήσεις του ΠΑΣΟΚ και από τις κυβερνήσεις της Νέας Δημοκρατίας. 
      Στα πλαίσια της Κοινής Αγροτικής Πολιτικής, των συμφωνιών του Παγκόσμιου Οργανισμού Εμπορίου διαμορφώθηκαν οι όροι και οι προϋποθέσεις, για να εκδηλωθούν σε μαζική κλίμακα τα σημερινά φαινόμενα τα οποία είναι πολύ άσχημα για τους αγρότες. Οι αθρόες εισαγωγές ομοειδών προϊόντων χωρίς περιορισμούς από τρίτες χώρες και χώρες της Ευρωπαϊκής Ένωσης  είναι αποτέλεσμα αυτών των πολιτικών που δεν εξυπηρετούν τους μικρούς και μεσαίους αγρότες ούτε βέβαια τη λαϊκή κατανάλωση αλλά τα συμφέροντα εταιρειών και πολυεθνικών. Οι εργαζόμενοι στις πόλεις αγοράζουν ακριβά και αμφίβολης ποιότητας ξένα, εισαγόμενα αγροτικά προϊόντα, ενώ οι μικρομεσαίοι αγρότες που μπορούν να παράγουν φτηνά και ποιοτικά προϊόντα  καταστρέφονται. Στόχος αυτών των πολιτικών είναι η συγκέντρωση της γης και της παραγωγής σε λίγα χέρια μεγαλοαγροτών και εταιρειών που θα παράγουν ό,τι τους συμφέρει, προϊόντα μεταλλαγμένα, προϊόντα με διοξίνες σε βάρος και της υγείας των καταναλωτών. Και θα πουλάνε όσο θέλουν. 
      Στα πλαίσια αυτών των πολιτικών δεν υπάρχει διέξοδος ούτε προοπτική και δεν μπορούν να δοθούν λύσεις υπέρ των αγροτών, που να είναι ταυτόχρονα συμβατές και ανεκτές από την Ευρωπαϊκή Ένωση  και την Κοινή Αγροτική Πολιτική. Η Νέα Δημοκρατία και το ΠΑΣΟΚ σπρώχνουν τους αγρότες και το κίνημα των αγροτών σε αναζήτηση λύσεων στη λογική του τι μας επιτρέπει και τι όχι η Ευρωπαϊκή Ένωση και η Κοινή Αγροτική Πολιτική, που συνειδητά κοροϊδεύουν τους αγρότες, για να τους παγιδεύσουν μέσα στα δικά τους πλαίσια, που ήδη υπάρχουν και οδηγούν στο ξεκλήρισμα της μικρομεσαίας αγροτιάς. Αυτό κάνουν και οι παραδομένες ηγεσίες της ΠΑΣΕΓΕΣ, της ΓΕΣΑΣΕ,  της ΣΥΔΑΣΕ, αλλά και άλλοι διάφοροι συνδικαλιστές συνεταιριστές που σπέρνουν συνειδητά αυταπάτες στους αγρότες λέγοντάς τους ότι μπορεί να διορθωθούν τα πράγματα μέσα από διαλόγους με τα Υπουργεία για μερεμέτια και μικροδιορθώσεις της ίδιας πολιτικής.
      Το Κομμουνιστικό Κόμμα Ελλάδος λέει στους αγρότες ότι δεν πρέπει να δείξουν καμία ανοχή, καμία αναμονή σ’ αυτήν την πολιτική και της σημερινής Κυβέρνησης και των προηγούμενων κυβερνήσεων. Η σημερινή Κυβέρνηση συνεχίζει την ίδια πολιτική των προηγούμενων κυβερνήσεων. Το μέλλον και η προοπτική της ανάπτυξης της αγροτικής οικονομίας υπέρ των μικρομεσαίων αγροτικών νοικοκυριών και συνολικά του λαού και της χώρας βρίσκεται σε σύγκρουση με την Κοινή Αγροτική Πολιτική και τα μεγάλα συμφέροντα. Είναι ανάγκη σήμερα όμως να αντιμετωπιστούν τα οξυμένα προβλήματα των αγροτών με προτάσεις τις οποίες εμείς θα καταθέσουμε εδώ σήμερα.
      Έγκαιρα να αγοράζονται από τους παραγωγούς τα αγροτικά προϊόντα με ευθύνη της Κυβέρνησης και με τιμές και επιδοτήσεις που να καλύπτουν το κόστος παραγωγής και να δίνουν το αναγκαίο εισόδημα για αξιοπρεπή διαβίωση των αγροτών.
      Άμεσα να παρθούν τα σιτηρά από τους παραγωγούς, με κυβερνητική ευθύνη, με εξήντα (60) δραχμές το κιλό για όλη την παραγωγή, το ένα εκατομμύριο που βρίσκεται στις αποθήκες. Διότι αυτά που πουλήθηκαν μέχρι τώρα, πουλήθηκαν 25% φθηνότερα σε σχέση με πέρυσι.
      Σας ρωτάμε και θέλουμε να απαντήσετε: Η τιμή του ψωμιού θα μειωθεί κατά 25% όπως πουλήθηκε μειωμένο τι σιτάρι φέτος; Το ίδιο να γίνει και με το καλαμπόκι με εξήντα πέντε (65) δραχμές το κιλό.
      Για τα σταφύλια; Να αποζημιωθούν οι ποσότητες που έμειναν στα κούτσουρα, στα αμπέλια ως χαμένο εισόδημα στην τιμή των 0,35 ευρώ το κιλό, γιατί φέρνουν καθημερινά μούστο από τρίτες χώρες ακόμα και με τάνκερ, δεξαμενόπλοια και τα δικά μας έμειναν στα αμπέλια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να καταργηθεί η φορολόγηση στο τσίπουρο που βγάζουν οι μικρομεσαίοι αγρότες.
     Και βέβαια, πρέπει να σας πω, ότι έχουν μείνει εκατομμύρια τόνοι σταφύλια στα χωράφια.
     Για την τομάτα; Να αποζημιωθούν οι παραγωγοί για το χαμένο εισόδημα από το κράτος, για την τομάτα που σάπισε στα χωράφια και να πληρωθούν από τους ντοματοβιομήχανους ο απώλειες σε τονάζ των παραγωγών εξαιτίας των καθυστερήσεων στην παράδοση, αλλά και την υπερβολικά μεγάλη ποσότητα ξένων υλών που χρέωσαν στους αγρότες.
     Να δοθούν άμεσα αποζημιώσεις, όπως υποσχεθήκατε σε συσκέψεις, στους καπνοπαραγωγούς της επαρχίας Ελασόνας, της Κατερίνης και άλλων περιοχών που χτυπήθηκαν από τον ιό του μαρασμού του καπνού. Και βέβαια, θα πρέπει όπως δώσατε στα αμπέλια και στα ροδάκινα, έτσι να δώσετε και στα καπνά αποζημιώσεις.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     Δύο λεπτά, κύριε Πρόεδρε.
     Άμεσα να διατεθεί η πατάτα, τα κρεμμύδια, που βρίσκονται στις αποθήκες των παραγωγών και να αποζημιωθούν για όσα σάπισαν.
     Να δοθεί αποζημίωση στους παραγωγούς με μποστανικά, που η παραγωγή τους έμεινε αδιάθετη στα χωράφια και σάπισε. Να αποζημιωθούν οι ροδακινοπαραγωγοί με τη διαφορά που προκύπτει από τα 0,40 ευρώ το κιλό που ζητούσαν στο βιομηχανικό ροδάκινο, με εκείνο που έδωσαν στους βιομήχανους με 0,20 λεπτά του ευρώ.
     Βέβαια, εδώ πρέπει να πούμε ότι στους βιομήχανους, που έχουν τα εργοστάσια, δώσατε από την πρώτη ημέρα ένα πακέτο επτά μέτρων με χρήματα ακόμα και από τον ειδικό λογαριασμό του ΛΑΕΚ, από τα λεφτά των ανέργων.
     Βεβαίως, δικοί σας συνδικαλιστές ήταν αυτοί οι οποίοι έλεγαν «όλα τα κιλά, όλα τα λεφτά». Και αυτό θα πρέπει να υλοποιήσετε και εσείς φέτος.
     Και βέβαια, να απορροφηθεί όλη η φετινή παραγωγή βαμβακιού που καλλιεργούν οι αγρότες με συνολική τιμή που με την επιδότηση να διαμορφωθεί στις τριακόσιες εξήντα δύο (362) δραχμές το κιλό, που είναι η τιμή στόχου.
     Για να προστατευθούν οι μικρομεσαίοι παραγωγοί θα πρέπει στα πρώτα εκατό στρέμματα ιδιόκτητα και στα εκατόν πενήντα στρέμματα νοικιασμένα να μην υπάρχουν πρόστιμα συνυπευθυνότητας. Από εκεί και πάνω να υπάρχει κλιμάκωση των προστίμων συνυπευθυνότητας.
     Συγκεκριμένα μέτρα προστασίας της εγχώριας παραγωγής από τις αθρόες εισαγωγές και προώθηση των εξαγωγών μέσα από ισότιμες διακρατικές εμπορικές συμφωνίες.
     Μείωση του κόστους παραγωγής με χτύπημα της ακρίβειας στα καλλιεργητικά μέσα και εφόδια που παράγουν οι εμποροβιομήχανοι, στα καύσιμα και συνολικά σε όλους τους συντελεστές που διαμορφώνουν το κόστος παραγωγής.
     Αγροτική Τράπεζα: Προτείνουμε να είναι κρατική με αναπτυξιακά και κοινωνικά χαρακτηριστικά και με πολύπλευρη στήριξη ιδιαίτερα των νέων αγροτών. Κατάργηση των ποσοστώσεων και των προστίμων συνυπευθυνότητας για να αναπτυχθεί η αγροτική οικονομία σύμφωνα με τις δυνατότητες και τις ανάγκες της χώρας μας και του λαού. 
     Άμεση προτεραιότητα στην ανάπτυξη της κτηνοτροφίας.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, σας παρακαλώ ολοκληρώστε.
     ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε, όταν θα κάνετε δική σας επερώτηση, θα τα προτείνετε όλα αυτά. Μην εξαντλείστε τώρα εδώ.
     ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
      Ανάπτυξη, στήριξη της οικολογικής γεωργίας ως απάντηση στην καλλιέργεια των μεταλλαγμένων. Ανάπτυξη και στήριξη της κτηνοτροφίας για να σταματήσει η εισαγωγή γαλακτοκομικών προϊόντων.
     Αναβάθμιση των κρατικών υπηρεσιών και ιδρυμάτων έρευνας για δωρεάν τεχνική και επιστημονική στήριξη του αγρότη. 
     Πλήρη ασφάλιση της αγροτικής παραγωγής και του αγροτικού κεφαλαίου από όλους τους φυσικούς κινδύνους σε αποκλειστικό δημόσιο ασφαλιστικό οργανισμό και έγκαιρη καταβολή των αποζημιώσεων. 
     Θεσμοθέτηση της κατώτερης μηνιαίας σύνταξης στα εξήντα για τους άντρες, στα πενήντα πέντε για τις γυναίκες, ίση με την ετήσια εισφορά του αγρότη στην κατώτερη ασφαλιστική κλάση με τετρακόσια (400) ευρώ το μήνα.
Αντιμετώπιση των σύγχρονων κοινωνικών προβλημάτων του αγρότη ...
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, τελειώνετε παρακαλώ.
      ΔΗΜΗΤΡΙΟΣ ΤΣΙΟΓΚΑΣ: Τελευταία φράση, κύριε Πρόεδρε.
      ...μέσα από αποκλειστικά δημόσια, δωρεάν, αναβαθμισμένα, αποκεντρωμένα συστήματα υγείας, παιδείας και πρόνοιας και δημιουργίας σύγχρονων πολιτιστικών και αθλητικών υποδομών για δημιουργική αξιοποίηση του ελεύθερου χρόνου των κατοίκων της υπαίθρου, ριζική αλλαγή του υπάρχοντος συνεταιριστικού κινήματος και δημιουργία νέων παραγωγικών συνεταιρισμών που θα ασχολούνται από την κοινή καλλιέργεια ως την επεξεργασία και εμπορία των προϊόντων. 
      Να σταματήσει τέλος το αίσχος των αγροτοδικείων, η ποινικοποίηση του αγώνα της αγροτιάς, για τα οποία δεσμευθήκατε ότι θα τα σταματήσετε, όμως καθημερινά γινόμαστε μάρτυρες νέων αγροτοδικείων, όπου δικάζονται οι αγρότες.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): O κ. Λεβέντης, Κοινοβουλευτικός Εκπρόσωπος του Συνασπισμού, έχει το λόγο.
      Πιστεύω, κύριε Λεβέντη, ότι θα τηρήσετε το χρόνο, όπως τον προσδιορίζετε και στις επιτυχείς χειρουργικές επεμβάσεις.
      ΑΘΑΝΑΣΙΟΣ ΛΕΒΕΝΤΗΣ: Θα προσπαθήσω, κύριε Πρόεδρε.
      Κύριοι συνάδελφοι, η μείωση του αγροτικού εισοδήματος είναι ένα μόνιμο φαινόμενο των τελευταίων χρόνων που οφείλεται σε τρεις παράγοντες: στο κόστος παραγωγής, στις χαμηλές τιμές των περισσότερων αγροτικών προϊόντων και στη σταδιακή μείωση των ενισχύσεων από την Ευρωπαϊκή Ένωση. Αποτέλεσμα αυτών είναι ότι το αγροτικό εισόδημα βρίσκεται στο 50% περίπου του μέσου κοινοτικού, ενώ η σύγκλιση της Ελλάδας με την Ευρωπαϊκή Ένωση στον αγροτικό τομέα απομακρύνεται συνεχώς.
      Το ΠΑΣΟΚ ως Κυβέρνηση είχε αρνηθεί επανειλημμένα να πάρει μέτρα για τη μείωση του κόστους παραγωγής στα λιπάσματα, μηχανήματα, καύσιμα και να εξασφαλίσει ευνοϊκότερους όρους χρηματοδότησης από την Αγροτική Τράπεζα. Χαρακτήριζε δε αυτές τις αγροτικές κινητοποιήσεις σαν παράλογες τις περισσότερες φορές. Η Κυβέρνηση της Νέας Δημοκρατίας στέκει απροετοίμαστη και αμήχανη μπροστά στα οξυμένα προβλήματα του αγροτικού κόσμου και το μόνο που κάνει είναι να αναφέρεται απλά στην καταβολή των επιδοτήσεων. Το είδαμε και απόψε εδώ. 
      Οι τιμές στα περισσότερα αγροτικά προϊόντα για φέτος είναι σοβαρά μειωμένες σε σχέση με τις περσινές γιατί εκτός των άλλων, λόγω των ευνοϊκών κλιματικών συνθηκών, είχαμε και υπερπαραγωγή. Το σοβαρότερο όμως είναι ότι σε καθεστώς ανεξέλεγκτης αγοράς γίνονται αθρόες εισαγωγές φθηνών και ως επί το πλείστον κακής ποιότητας αγροτικών προϊόντων από τρίτες χώρες, τα οποία βαφτίζονται ελληνικά και διατίθενται στην ελληνική αγορά ανταγωνιζόμενα τα εγχώρια. 
      Ως προς τις λαϊκές αγορές και συγκεκριμένα τις αυξημένες τιμές στον καταναλωτή σε σχέση με τη χαμηλή τιμή στον παραγωγό, η Κυβέρνηση δεν έχει πάρει κανένα συγκεκριμένο μέτρο για τη μείωση της ψαλίδας. Η διαμόρφωση των τιμών εξακολουθεί να είναι έργο των μεσαζόντων και των ολιγοπωλιακών κυκλωμάτων με αποτέλεσμα να χάνουν και οι μικρομεσαίοι αγρότες, αλλά και οι καταναλωτές και μάλιστα αυτοί με μικρή αγοραστική δύναμη, όπως είναι οι μισθωτοί και οι συνταξιούχοι. 
      Παρά το ότι ψηφίστηκε ο νόμος για τις λαϊκές αγορές στο τέλος του 2003 δεν έχουν εκδοθεί ακόμη δύο προεδρικά διατάγματα που καθορίζουν τους κανόνες έκδοσης αδειών. Το κυριότερο όμως είναι ότι δεν έχουν λειτουργήσει μέχρι σήμερα τα προβλεπόμενα στο νόμο ελεγκτικά κλιμάκια και δεν έχουν δημιουργηθεί τα αντίστοιχα μητρώα μελών των κλιμακίων που καταρτίζονται κάθε δύο χρόνια. Δεν έχει προχωρήσει ακόμη η σύνταξη του μητρώου χονδρεμπόρων. Με τα κενά αυτά και τις δυσλειτουργίες της αγοράς δεν υπάρχει ούτε έλεγχος της ποιότητας ούτε της προέλευσης των προϊόντων. Επιπλέον, είναι βέβαιον ότι η εξυγίανση δεν θα επιτευχθεί χωρίς την ενίσχυση και αναβάθμιση του συνεταιριστικού κινήματος, είτε των πολιτών καταναλωτών είτε -ακόμη πιο αποτελεσματικά- των παραγωγών, με στόχο τη μείωση του χονδρεμπορικού κέρδους και την απευθείας διάθεση ποιοτικών και φθηνών αγροτικών προϊόντων στην αγορά.
      Το ερώτημα που προκύπτει είναι, αν πράγματι υπάρχει πολιτική βούληση όχι μόνο για την εξυγίανση της αγοράς, αλλά και για την τυποποίηση των αγροτικών προϊόντων και την προώθηση των εξαγωγών. Με ποιους μηχανισμούς όμως θα επιτευχθεί η προβολή των ελληνικών αγροτικών προϊόντων και θα μειωθεί το ελλειμματικό εμπορικό ισοζύγιο της χώρας; Πώς θα ανακτηθούν οι αγορές και θα κερδηθούν νέες; Η διάλυση του Υπουργείου Γεωργίας και των εποπτευόμενων οργανισμών είναι έργο της κυβέρνησης του ΠΑΣΟΚ και η νέα πολιτική ηγεσία του Υπουργείου δεν παίρνει αποφάσεις, παρά τις προεκλογικές εξαγγελίες της και την αλλαγή του τίτλου σε Υπουργείο Αγροτικής Ανάπτυξης και Τροφίμων.
      Μπορούμε να προβλέψουμε ότι το χειρότερο -που θα αποδειχθεί σύντομα- είναι η ανικανότητα του Υπουργείου να εφαρμόσει τις ρυθμίσεις και τους όρους της νέας Κοινής Αγροτικής Πολιτικής. Αυτό θα στερήσει από την ελληνική γεωργία πολύτιμους πόρους και θα οδηγηθεί έτσι στη χειρότερη λύση για το μέλλον της ελληνικής γεωργίας, να αποδεχθεί, δηλαδή, και να εφαρμόσει όσο γίνεται με μεγαλύτερο βαθμό τη λογική για ολική αποδέσμευση της ενίσχυσης από την παραγωγή, στηριζόμενη στην απογοήτευση του μικρομεσαίου αγρότη που δεν βλέπει να έχει μέλλον, να του εξασφαλίσει ένα κοινωνικό επίδομα για λίγα χρόνια, να τον βγάλει από την παραγωγική διαδικασία και να τον οδηγήσει στην εγκατάλειψη της καλλιέργειας. 
      Με αυτήν την πολιτική υποβαθμίζονται οι στόχοι της Κοινής Αγροτικής Πολιτικής, όπως η παραγωγή ποιοτικών προϊόντων και η περιβαλλοντική προστασία, και εγκαταλείπονται σταδιακά οι ορεινές και προβληματικές περιοχές. Έτσι ευνοείται η επιδίωξη διαφόρων κύκλων να περάσουμε σε άλλα προϊόντα, όπως στα μεταλλαγμένα, που θα αποτελούν την κύρια πηγή διατροφής, με ό,τι αυτό συνεπάγεται και για τα τεράστια κέρδη των μεγάλων πολυεθνικών εταιρειών εις βάρος των άλλων αγροτών αλλά και για την υγεία μας. Πάμπολλες είναι οι επιπτώσεις που μας απειλούν με αυτόν τον τύπο της διατροφής στο μέλλον που, όπως επισημαίνουν στη συντριπτική πλειοψηφία τους όλοι οι ειδικοί επιστήμονες, προδιαγράφεται ζοφερό.
      Όσον αφορά την Αττική, χώρο με πλούσια αγροτική παραγωγή μέχρι πρόσφατα, οι αγροτικές καλλιέργειες μετατρέπονται με ραγδαίο ρυθμό σε οικιστικούς χώρους ή βιομηχανικές εγκαταστάσεις, αφού τα αγροτικά προϊόντα -παραδείγματος χάρη τα σταφύλια στα Μεσόγεια ή στα Μέγαρα, τα οπωροκηπευτικά στο Μαραθώνα ή το σιτάρι και το βαμβάκι στο Κριεκούκι- δεν αποδίδουν, ενώ η αξία της γης στην Αττική έχει αυξηθεί κατακόρυφα. Αποτέλεσμα, οι αγρότες εγκαταλείπουν τις καλλιέργειές τους που, εκτός από τα εκλεκτά προϊόντα τους, προσφέρουν και χιλιάδες θέσεις εργασίας. Συγχρόνως οι αγροτικές εκτάσεις που αποτελούν πολύτιμους πνεύμονες πρασίνου, που τόσο τους έχει ανάγκη η χειμαζόμενη από την επέλαση του τσιμέντου Αττική, εξαφανίζονται. Δυστυχώς ο χωροταξικός και κάθε άλλου είδους σχεδιασμός και ο προγραμματισμός είναι έννοιες άγνωστες τόσο για τις προηγούμενες όσο και για την τωρινή Κυβέρνηση και οι συνέπειες είναι οδυνηρές για το παρόν και προπαντός για το μέλλον των αγροτών αλλά και για την ποιότητα της ζωής όλων μας και για το μέλλον αυτού του τόπου στο σύνολό του. 
      Εμείς υποστηρίζουμε τις διεκδικήσεις των αγροτών και μάλιστα των μικρομεσαίων στρωμάτων που πλήττονται περισσότερο, που διεκδικούν την υπεράσπιση του εισοδήματός τους με τη διάθεση της απούλητης σοδιάς σε ικανοποιητικές τιμές που να καλύπτουν το αυξημένο κόστος παραγωγής, που διεκδικούν την επίλυση και των άλλων ζωτικών αιτημάτων τους, όπως είναι η κατάργηση των ποσοστώσεων και προστίμων συνυπευθυνότητας, τη μείωση του κόστους παραγωγής, πλήρη ασφάλιση, περίθαλψη χωρίς εισφορές, ουσιαστική αύξηση των εξευτελιστικών αγροτικών συντάξεων, δωρεάν δημόσια παιδεία και υγεία, ενίσχυση της συνεταιριστικής καλλιέργειας, ενίσχυση της οικολογικής γεωργίας και των προϊόντων μας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Ευάγγελος Αργύρης για να δευτερολογήσει.
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, νομίζω ότι θα πρέπει να συμφωνήσουμε με την άποψη που είπαν πολλοί και επικαλέστηκε και ο Υπουργός. Θα πρέπει, οπωσδήποτε, να πούμε αλήθειες και νομίζω ότι αυτό είναι σημαντικό για πολλούς λόγους. Αφού, λοιπόν, μιλάμε για αλήθειες, θα πρέπει να έχουμε εκείνα τα στοιχεία που δεν θα διαψεύδονται αλλά ούτε θα γίνεται μια πολιτική κατανάλωσης. 
      Εδώ η Κυβέρνηση στις προγραμματικές δηλώσεις δήλωσε πανέτοιμη. Μάλιστα ο κ. Καραμανλής αλλά και ο Υπουργός Γεωργίας είπαν ότι δεν χρειάζονται ούτε μία μέρα περίοδο χάριτος: «Έχουμε ένα πρόγραμμα και θα το εφαρμόσουμε».
     Τι συνέβη από τότε μέχρι σήμερα; Ανακοινώσεις για ότι κακό γίνεται, για ό,τι δεν πάει καλά, για ό,τι είναι στραβό, ότι ξέρετε φταίει η προηγούμενη κυβέρνηση.
     Πάμε τώρα στους κανονισμούς. Οι κανονισμοί αυτοί, άλλοι ισχύουν από το 1996, άλλοι από το 1998, άλλοι από το 2000 κ.ο.κ. Δεν τους ξέρατε όταν γίνατε Κυβέρνηση; Είχαμε ποτέ τέτοια φαινόμενα; Μα εδώ επικαλέσθηκαν οι συνάδελφοι, ότι δεν έχει ξανασυμβεί ποτέ να έχει ο παραγωγός στην αποθήκη το σιτάρι και να σπέρνει το καινούργιο. Δεν έχει συμβεί ποτέ στα χρονικά! Εάν αυτό μπορείτε να το διαψεύσετε, πείτε το ότι ξανασυνέβη όταν κυβερνούσε το ΠΑΣΟΚ, το κακό ΠΑΣΟΚ και όλα τα υπόλοιπα. Ξέρετε κάτι; Ο Έλληνας αγρότης ψήφισε και είπε στο ΠΑΣΟΚ να πάει στην Αντιπολίτευση, και στη Νέα Δημοκρατία με αυτά που λέγατε νόμισε ότι θα είναι καλύτερα τα πράγματα να γίνει Κυβέρνηση. 
     Θα αποφασίσετε να κυβερνήσετε; Θα το καταλάβετε ότι είστε Υπουργοί και δεν είστε ακόμη τομεάρχης και αναπληρωτής τομεάρχης της Αξιωματικής Αντιπολίτευσης; Πολλές φορές κάνατε και λάθος, γιατί διάβαζα προχθές μια ανακοίνωση του κ. Μπασιάκου και λέω ότι κάπου το έχω ξαναδιαβάσει αυτό το πράγμα. Νόμισα ότι διαβάζω την ίδια ανακοίνωση που είχε βγάλει όταν ήσασταν στην Αντιπολίτευση. Κάποια στιγμή, κάτι πρέπει να γίνει με αυτό το πράγμα! 
     Επίσης λέτε για όλους αυτούς τους κακούς κανονισμούς που έκανε η προηγούμενη κυβέρνηση του ΠΑΣΟΚ. Αλλά ξέρετε ό,τι λεφτά παίρνουμε, ένα δισεκατομμύριο διακόσια εκατομμύρια (1.200.000.000) σε δραχμές τα παίρνει η χώρα μας και αγνοείτε ότι έγιναν διαπραγματεύσεις για τα μεσογειακά με τον Ανδρέα Παπανδρέου, αγνοείτε ότι έγιναν άλλες τρεις διαπραγματεύσεις στο Α΄ στο Β΄, στο Γ΄ Κοινοτικό Πλαίσιο Στήριξης. Λέτε ότι αν δεν ήταν ο αείμνηστος  Καραμανλής δεν θα είχαμε και τους πόρους. Μα ποιον κοροϊδεύετε τώρα; Εντάξει να τα λέτε αυτά έξω για κατανάλωση, αλλά να τα λέτε και στην Εθνική Αντιπροσωπεία, στο Κοινοβούλιο, ότι τους πόρους που έχουμε σήμερα τους έχουμε χάριν του αείμνηστου Καραμανλή; Αγνοείτε ότι η χώρα μας κατάφερε να πάρει περισσότερα χρήματα με μικρότερο προϋπολογισμό της Ευρωπαϊκής Ένωσης για τα γεωργικά; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να δείτε τα στοιχεία που σας παραθέσαμε. Αλλιώς να ομολογήσετε τα λάθη σας. 
     ΕΥΑΓΓΕΛΟΣ ΑΡΓΥΡΗΣ: Ακούσαμε το πιο παράξενο αυτήν τη φορά. Ξέρετε λέει γιατί δεν πήγαν καλά τα σιτηρά και τα υπόλοιπα; Γιατί έσπειραν επί κυβέρνησης ΠΑΣΟΚ! Έπρεπε να πείτε να μη σπείρουν οι παραγωγοί. Να πείτε ξέρετε, κακώς σπείρατε επί ΠΑΣΟΚ! Αυτό μας είπατε, κύριε Υπουργέ. Μας είπατε, προηγουμένως, ότι ξέρετε λέει έσπειραν επί ΠΑΣΟΚ. Να τους λέγαμε να μη σπείρουν! Ακόμη αυτό δεν μας είπατε, να τους πούμε να μη σπείρουν. 
     Επικαλεστήκατε τον κανονισμό για το σιτάρι, διάβασα και την ανακοίνωση. Λέτε ότι φέτος για όλα τα κακά φταίει η υπερπαραγωγή, αλλά ξέρετε, το ΠΑΣΟΚ φταίει που χάσαμε τρία εκατομμύρια στρέμματα σιτηρά. Μα ξέρετε τι θα γινόταν αν είχαμε ακόμη τρία εκατομμύρια στρέμματα σιτηρά; Τι θα λέγατε τότε λοιπόν; Τι θα το κάνανε το σιτάρι; Άρα λοιπόν, φάσκετε και αντιφάσκετε γιατί δεν μπορείτε να κυβερνήσετε. Είναι τραγικό για τη χώρα όμως που δεν μπορείτε να κυβερνήσετε και πρέπει κάποια στιγμή να αποφασίσετε να κυβερνήσετε. 
     Είπε κάποια στιγμή ο κύριος Υπουργός ότι εγώ και κανένας άλλος από την πολιτική ηγεσία δεν ανεβήκαμε στα τρακτέρ γιατί είμαστε σοβαροί. Τι εννοείτε δηλαδή; Ότι ο Αντιπρόεδρος της Βουλής ο κ. Χατζηγάκης δεν είναι σοβαρός που ανέβηκε στο τρακτέρ; Αυτό εννοείτε; Αλλά ο κ. Χατζηγάκης μας είπε άλλο πράγμα. Λέει ότι ξέρετε εγώ κάτι ήθελα να σηματοδοτήσω. Δεν περνούσαν καλά οι αγρότες και γι’ αυτό έπρεπε να ανεβώ σε ένα τρακτέρ να το δηλώσω. Αυτό είπε ο κύριος Αντιπρόεδρος της Βουλής. 
     Τώρα εμείς ρωτάμε: Τι πρέπει να κάνουν οι Βουλευτές που σήμερα βλέπουν στις περιοχές τους ότι τα προϊόντα είναι απούλητα και δεν έχουν καμία τιμή; Να ανεβούν στα τρακτέρ; Εμείς, κύριε Μπασιάκο, ανεβαίνουμε στα τρακτέρ για να δουλέψουμε και να οργώσουμε τη γη και όχι για να κάνουμε φιγούρα. Και όταν μιλάτε σε εμένα ξέρετε πολύ καλά ότι όταν ανεβαίνω στα τρακτέρ, ανεβαίνω για να βγάλω το ψωμί της οικογένειάς μου, δεν ανεβαίνω για να κάνω φιγούρα. 
     (Χειροκροτήματα από την πτέρυγα του ΠΑΣΟΚ)
     Επίσης είπατε για τα αποθέματα. Εγώ να δεχθώ ότι έχουμε μια χρονιά μεγάλων αποθεμάτων. Εγώ ρωτάω εσάς. Έχετε έγγραφο από τη Νομαρχιακή Αυτοδιοίκηση του Νομού Ηρακλείου, ότι δεν μπορούν να κάνουν σταφίδα επειδή υπάρχει υπερπαραγωγή σταφίδας και σεις τους υπογράφετε μείωση του πλαφόν, με το περσινό σκεπτικό το δικό μου. Πέρσι το σκεπτικό ήταν ότι δεν είχαν παραγωγή οι άνθρωποι και υπογράψανε μείωση για να βγει η σταφίδα. Και εγώ ρωτάω το εξής. Γιατί το κάνατε για πολιτικούς λόγους; Γιατί το κάνατε αυτό το πράγμα; 
  Γιατί ενώ χτυπιέται η παραγωγή της σταφίδας και του κρασιού εσείς δέχεστε να μειώσετε; Που πήγε αυτό το υπόλοιπο; Αυτό που μειώσατε που πήγε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Φοβάστε να πείτε…
      ΕΥΑΓΓΕΛΟΣ ΑΡΓΥΡΗΣ: Εγώ δεν φοβάμαι να πω στους αγρότες ότι αυτό που κάνετε δεν είναι σωστό. Εσείς το κάνετε για πολιτική κατανάλωση. 
      Ξέρετε τι είπατε στους συνδικαλιστές και στα δικά σας στελέχη; «Μα κάθε χρόνο το έκανε το ΠΑΣΟΚ και αν δεν το κάνουμε εμείς θα μας κυνηγάνε οι Κρητικοί.» Γι αυτό το υπογράψατε. Γιατί δεν ρωτάτε τους άλλους σήμερα που δεν μπορούν να πουλήσουν τα σταφύλια τους, τους άλλους που δεν τρύγησαν; Δεν τρύγησαν καν, δεν μάζεψαν τα σταφύλια. Ο δήμαρχός σας, το στέλεχός σας της Νέας Δημοκρατίας είχε συλλαλητήριο στον Τύρναβο γιατί δεν μπορούσαν να μαζέψουν τα σταφύλια. Αυτά όμως δεν τα λέτε στον κόσμο. Λέτε άλλα πράγματα.
      Επίσης μιλάτε σήμερα για τα θέματα των εισαγωγών και για το θέμα των διατροφικών κρίσεων. Άκουσα στην τηλεόραση συνέντευξη για το θέμα των διατροφικών κρίσεων. Ξέρετε τι μας είπε ο πρόεδρος του ΕΦΕΤ; Μας είπε να μην τρώμε γιατί δεν υπάρχουν στοιχεία από τους ελέγχους. Εσείς λέτε ότι κάνατε ελέγχους. Τέτοιους ελέγχους κάνετε; Δηλαδή ελέγχους που φθάνει να μας λέει ο πρόεδρος του ΕΦΕΤ να μην τρώμε γιατί πιθανώς να υπάρχει πρόβλημα; Λέτε ότι ξεκίνησαν οι έλεγχοι επί δικών σας ημερών.
     ΠΡΟΕΔΡΕΥΩΝ (Γεώργιος Σούρλας): Παρακαλώ τελειώνετε. Έχετε ένα λεπτό ακόμη.
      ΕΥΑΓΓΕΛΟΣ ΑΡΓΥΡΗΣ: Δεν έχω πάρει το χρόνο της δευτερολογίας μου. Κάνετε λάθος.
     ΠΡΟΕΔΡΕΥΩΝ (Γεώργιος Σούρλας): Επτά λεπτά μιλήσατε.
      ΕΥΑΓΓΕΛΟΣ ΑΡΓΥΡΗΣ: Όχι κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Είναι καταγεγραμμένο. Έχετε ένα λεπτό ακόμη.
      ΕΥΑΓΓΕΛΟΣ ΑΡΓΥΡΗΣ: Ήταν όλοι εδώ. Ούτε ένα λεπτό δεν πήρα, εγώ τουλάχιστον.
     ΠΡΟΕΔΡΕΥΩΝ (Γεώργιος Σούρλας): Κύριε Αργύρη, η δευτερολογία σας είναι οκτώ λεπτά. Έχετε πάρει και δύο λεπτά.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, διαμαρτύρομαι.
     ΠΡΟΕΔΡΕΥΩΝ (Γεώργιος Σούρλας): Με τις διακοπές που κάνατε ούτε καν έπρεπε να μιλήσετε.
      ΕΥΑΓΓΕΛΟΣ ΑΡΓΥΡΗΣ: Διαμαρτύρομαι.
     ΠΡΟΕΔΡΕΥΩΝ (Γεώργιος Σούρλας): Να μη διαμαρτύρεστε. Το Προεδρείο θα πρέπει να διαμαρτύρεται. 
      ΕΥΑΓΓΕΛΟΣ ΑΡΓΥΡΗΣ: Μα δεν έκανα καμία παραβίαση χρόνου.
     ΠΡΟΕΔΡΕΥΩΝ (Γεώργιος Σούρλας): Με τις διακοπές έχετε εξαντλήσει το χρόνο σας.
      ΕΥΑΓΓΕΛΟΣ ΑΡΓΥΡΗΣ: Διαμαρτυρόμενος θα κλείσω, κύριε Πρόεδρε.
      Θα πρέπει να πω το εξής: Λέτε ότι θα μπορούσαν «να βαπτιστούν ελληνικά» επτακόσιες χιλιάδες αρνιά. Βαπτίστηκαν ή δεν βαπτίστηκαν; Αυτό περιμένει ο κόσμος να πείτε και όχι «θα βαπτίζονταν». Γιατί αν είναι να μας πείτε ότι εμείς πιάσαμε τα ρουμάνικα ή τα υπόλοιπα αρνιά, να σας πω ότι αυτά τα αρνιά έρχονται νόμιμα με καφέ σφραγίδα. Πρέπει, δηλαδή, όταν σφάζονται να λένε ότι είναι ρουμάνικα. Τι μας λέτε; Ότι κάνατε έλεγχο σε αρνιά εισαγωγής και σε περιόδους που έχουμε μείωση; 
      Και κάτι άλλο. Θέτετε συνέχεια στο ζήτημα των αποθεμάτων και του ισοζυγίου.
      Κύριε Μπασιάκο, έχετε μείνει στο 1980 όταν η χώρα μας είχε οκτώμισι εκατομμύρια κατοίκους. Σήμερα στη χώρα μας ζουν πάνω από δεκατέσσερα εκατομμύρια άνθρωποι. Έχουν αυξηθεί η οι ανάγκες των εισαγωγών γιατί η χώρα μας είναι ελλειμματική σε πολλά προϊόντα. Μην παίρνετε υπόψη σας το ισοζύγιο πληρωμών σε μία χώρα δεκατεσσάρων εκατομμυρίων και κάνετε συγκρίσεις με μια χώρα που έχει οκτώμισι εκατομμύρια. Στα πιο πολλά προϊόντα είμαστε ελλειμματικοί, ακόμη και στο αιγοπρόβειο. 
      Είχαμε φτιάξει κάποιους μηχανισμούς και δεν τους χρησιμοποιήσατε σε κανένα προϊόν. Γιατί δεν φωνάξατε τις διεπαγγελματικές οργανώσεις ώστε να υπάρξει συνεννόηση στα προϊόντα για την υπερπαραγωγή και τα υπόλοιπα που λέτε; Δεν το κάνατε. Γιατί; Γιατί αν το κάνατε είναι σίγουρο ότι εκεί θα ήταν και οι μεταποιητές και οι έμποροι και οι παραγωγοί και εσείς θα κάνατε τον διαιτητή. Επειδή δεν θέλετε να κάνετε τον σωστό διαιτητή αλλά θέλετε να σφυρίζετε υπέρ του έμπορα και του μεταποιητή γι’ αυτό δεν φωνάξατε τις διεπαγγελματικές οργανώσεις.
      Πρέπει να απαντήσετε και στο τελευταίο: Έχουμε μείωση του αγροτικού εισοδήματος ή όχι; Αυτή είναι η επερώτησή μας. Η επερώτησή μας, σήμερα, δεν είναι αν φταίει το κακό ΠΑΣΟΚ. Το κακό ΠΑΣΟΚ πήγε στις εκλογές και υπέστη την εκλογική του ήττα. Και εσείς είστε Κυβέρνηση. Και επικαλείστε «τι θα μπορούσαμε να κάνουμε σε οκτώ μήνες;». 
      Ξέρετε ότι μιλάμε για προϊόντα από μονοετείς καλλιέργειες δεν μιλάμε για προϊόντα από πολυετείς καλλιέργειες. Μιλάμε για τα προϊόντα που σπέρνονται και θερίζονται σε οκτώ, εννιά μήνες. Άρα είναι καίρια η ευθύνη η δική σας. Θα μας απαντήσετε λοιπόν; Έχουμε μείωση ή όχι του αγροτικού εισοδήματος; Αυτή είναι και η επερώτησή μας. 
      Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Οι άλλοι επερωτώντες Βουλευτές έχουν εξαντλήσει το χρόνο…
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Μόνο ο κ. Κατσιφάρας έχει το λόγο. Πρέπει να γίνει κατανοητό ότι πρέπει να σεβαστούμε τον Κανονισμό.
      ΧΡΗΣΤΟΣ ΠΑΠΟΥΤΣΗΣ:  Ως Θεσσαλός πρέπει να του δώσουμε το λόγο…
      ΠΡΟΕΔΡΕΥΩΝ (Γεώργιος Σούρλας): Αν κάναμε χρήση των φιλικών σχέσεων θα μπορούσε να γίνει. Αλλά η εφαρμογή του Κανονισμού δεν επιτρέπει κάτι τέτοιο.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Είναι αλήθεια, κύριε Υπουργέ, ότι πράγματι δεν μας ακούσατε. Όπως επίσης είναι αλήθεια ότι δεν δώσατε και απαντήσεις στα προβλήματα που αντιμετωπίζει σήμερα ο έλληνας αγρότης παραγωγός.
      Αποφύγατε να δώσετε με σαφήνεια απάντηση, αν υπάρχει ή όχι πρόβλημα στο αγροτικό εισόδημα. Είπατε μόνο ότι για την όποια πορεία των προϊόντων φταίει η υπερπαραγωγή και το κακό ΠΑΣΟΚ. Ξαναρωτώ: υπήρχαν ναι ή όχι αθρόες εισαγωγές; Εάν υπήρχαν είναι από την Ενωμένη Ευρώπη ή βαπτίστηκαν; Ποια ήταν η πορεία τους; Έγινε εισαγωγή μούστου ναι ή όχι; Ποιος παρακολουθεί την πορεία της εισαγωγής; Θα αναγράφεται στο τελικό προϊόν η χώρα προέλευσης του συγκεκριμένου προϊόντος; Ποιοι μηχανισμοί θα το ελέγξουν αυτό; Βαπτίστηκαν ναι ή όχι αμνοερίφια ως ελληνικά προερχόμενα από Βαλκανικές χώρες; Η υπόθεση βρίσκεται στις εισαγγελικές αρχές;
      Πώς αντιμετωπίζετε το άνοιγμα μεταξύ της τιμής του παραγωγού και της τιμής διάθεσης του προϊόντος στους καταναλωτές; Πώς καταφέρατε να έχετε κεντρικό εκλογικό σας σύνθημα στον αγροτικό χώρο «όλα τα λεφτά, όλα τα κιλά», αλλά να μην ξέρετε από πού προέρχεται; Ο κόσμος περιμένει μία απάντηση. 
      Δεν ξέρω αν οι αγρότες φλερτάρουν με το λαϊκισμό. Διαβλέπω όμως και διαβλέπουν όλοι ότι εσείς, προεκλογικά, στον αγροτικό χώρο φλερτάρατε με το λαϊκισμό. Είναι αυτά που βρίσκετε σήμερα μπροστά σας. Αντί, κύριε Υπουργέ, να απαντάτε στο χθες, καλό είναι να σχεδιάσετε το αύριο. Οι εποχές κυλούν  ταχύτατα. Πρέπει να πάμε γρήγορα στην εναλλακτική γεωργία, στα ποιοτικά προϊόντα και να σχεδιάσουμε την παραγωγή μας όχι με βάση τι μπορούμε να παράγουμε, αλλά και με αντίληψη της αγοράς για το ποιες ανάγκες έχει ο καταναλωτής, γνωρίζοντας πλήρως τα δίκτυα διανομής.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Αγροτικής Ανάπτυξης και Τροφίμων, κ. Κοντός έχει το λόγο. 
     ΑΛΕΞΑΝΔΡΟΣ ΚΟΝΤΟΣ ( Υφυπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, ακούγοντας τις καταγγελίες της Αντιπολίτευσης για την αγροτική πολιτική της Κυβέρνησης, για την πορεία των αγροτικών μας θεμάτων, διαπιστώσαμε ότι αυτή η κριτική στερείται επιχειρημάτων. Κυρίως όμως –και αυτό είναι σημαντικό- υπήρξε αδυναμία ανάλυσης και αντίληψης της σημερινής κατάστασης στον αγροτικό τομέα. Ελπίζαμε τουλάχιστον ότι ο λόγος της Αντιπολίτευσης θα ήταν δομημένος σε τρεις βασικές κατευθύνσεις, ότι θα ανεδείκνυε τα προβλήματα -αυτό δεν έγινε με πειστικό τρόπο- ότι θα έκανε κριτική στην αγροτική μας πολιτική, την οποία φαίνεται ότι η Αντιπολίτευση δεν παρακολουθεί. Αυτό φαίνεται ξεκάθαρα από το γεγονός ότι επανειλημμένα ανέφεραν ότι δεν έγιναν παρεμβάσεις, ενώ έγιναν πολύ δυναμικές παρεμβάσεις, παρεμβάσεις που ουδέποτε το ΠΑΣΟΚ ως κυβέρνηση δεν είχε την τόλμη να κάνει.
     Περιμέναμε και προτάσεις για να προωθηθούν με πιο γρήγορους ρυθμούς τα αγροτικά μας θέματα και να επιλυθούν τα όποια προβλήματα. Ιδιαίτερα για το τρίτο σημείο δεν ακούσαμε απολύτως τίποτα και αυτό είναι φυσικό. Η προηγούμενη κυβέρνηση επί σειρά ετών δεν είχε όραμα, δεν είχε πρόγραμμα, δεν είχε θέσεις για τη στήριξη των αγροτών μας. Έτσι τα λάθη στη διαχείριση των αγροτικών μας θεμάτων διαδέχονταν το ένα το άλλο στην Ευρωπαϊκή Ένωση. Γι’ αυτό, τώρα που βρίσκεται οκτώ μήνες στην Αντιπολίτευση, δεν είναι δυνατόν να διαμορφώσει σαφείς προτάσεις για την αύξηση του αγροτικού εισοδήματος και για τη στήριξη των Ελλήνων αγροτών.
     Κατά συνέπεια είναι απαραίτητο, προκειμένου να υπάρξει μία αντικειμενική ενημέρωση της Βουλής και των Ελλήνων αγροτών να αποτυπωθεί η σημερινή κατάσταση, δηλαδή πού βρίσκονται τα αγροτικά μας προϊόντα, αλλά και το αγροτικό εισόδημα.
      Τα αίτια των προβλημάτων που υπάρχουν, καθώς επίσης και οι ενέργειες και οι πολιτικές που η Κυβέρνηση ανέπτυξε για την επίλυσή τους, κυρίως όμως θα πρέπει να γίνουν απόλυτα σαφείς οι πολιτικές και οι στόχοι της Κυβέρνησης για την ανάπτυξη της υπαίθρου. 
      Κυρίες και κύριοι συνάδελφοι, πρέπει να πούμε ότι η χρονιά που διανύουμε όσον αφορά τις παραχθείσες ποσότητες των αγροτικών προϊόντων ήταν πολύ καλύτερη από τις προηγούμενες χρονιές και ιδιαίτερα από την περσινή χρονιά, με αποτέλεσμα να έχουμε σημαντικά αυξημένες παραγωγές τόσο στη χώρα μας όσο και στις άλλες χώρες της Ευρωπαϊκής Ένωσης και τις τρίτες χώρες. 
      Το γεγονός αυτό σε συνδυασμό με την ανατίμηση του ευρώ έναντι του δολαρίου, είχε σαν αποτέλεσμα τη δημιουργία προβλημάτων στις εξαγωγές και τη δημιουργία ευνοϊκών συνθηκών για τις εισαγωγές. 
      Γενικότερα όμως οδήγησε στη συμπίεση των εμπορικών τιμών αρκετών αγροτικών προϊόντων μας, χωρίς όμως σε πολλές περιπτώσεις να έχουμε και αντίστοιχη μείωση του συνολικού εισοδήματος των αγροτών, αφού οι αυξήσεις στις παραχθείσες ποσότητες έχουν σαν αποτέλεσμα αντίστοιχη αύξηση των εισοδημάτων. 
      Εκτός όμως από τις μεγάλες παραγωγές, καθοριστικό ρόλο στη διαμόρφωση της αγοράς των αγροτικών προϊόντων και στο εισόδημα παίζουν οι Kανονισμοί της Ευρωπαϊκής Ένωσης οι οποίοι ψηφίστηκαν από την προηγούμενη κυβέρνηση και είτε εφαρμόστηκαν φέτος για πρώτη φορά, όπως είναι ο κανονισμός για το ρύζι, είτε εφαρμόζονται εδώ και αρκετά χρόνια, όπως είναι οι κανονισμοί για το βαμβάκι, τα δημητριακά, το ελαιόλαδο, τον καπνό και άλλα προϊόντα.
      Ιδιαίτερα για τα προϊόντα για τα οποία δημιουργήθηκαν προβλήματα στη διάθεσή τους, πρέπει να σημειώσουμε τα εξής: Όσον αφορά το σκληρό σιτάρι, η παραγωγή σύμφωνα με τα επίσημα στοιχεία της Eurostat δεν αυξήθηκε κατά 4%, όπως ανέφερε συνάδελφος, αλλά κατά 40% τόσο στην Ελλάδα όσο και στις άλλες χώρες της Ευρωπαϊκής Ένωσης αλλά και σε τρίτες χώρες. 
      Πέραν αυτού, μέρος της παραγωγής –και αυτή είναι η αλήθεια- υπέστη λόγω βροχοπτώσεων κατά την περίοδο της συγκομιδής του προϊόντος υποβάθμιση της ποιότητας, με αποτέλεσμα να είναι δύσκολη η εξαγωγή του, αλλά και η χρησιμοποίησή του από την αλευροβιομηχανία. 
      Παράλληλα υπήρξαν –αυτό είναι η αλήθεια- έντονες πιέσεις για εισαγωγές του προϊόντος από τρίτες χώρες. Η Κυβέρνηση αντέδρασε έγκαιρα και πραγματοποιήθηκαν με πρωτοβουλία του Υπουργείου Αγροτικής Ανάπτυξης και Τροφίμων σειρά συσκέψεων με όλους τους εμπλεκόμενους φορείς για να δοθεί λύση στο πρόβλημα κυρίως με τους αγρότες, τους εμπόρους και τους εξαγωγείς. 
      Παράλληλα εξέδωσε μια σκληρή απόφαση την απόφαση 552/25.8.2004 για επιβολή πρόσθετων φυτοϋγειονομικών ελέγχων, γεγονός που υπήρξε ανασταλτικός παράγοντας στις εισαγωγές. Γι’ αυτήν την απόφαση δεχτήκαμε σωρεία πιέσεων και διαμαρτυριών τόσο από χώρες που εξάγουν δημητριακά προϊόντα στη χώρα όσο και από την Ευρωπαϊκή Ένωση. Δεχτήκαμε σωρεία εξωδίκων από αυτούς που εισάγουν σκληρό σιτάρι και βέβαια δεχτήκαμε –και αυτό είναι πολύ σημαντικό- συγχαρητήρια επιστολή από τις περισσότερες ενώσεις αγροτικών συνεταιρισμών της χώρας μας που διακινούν σκληρό σιτάρι. 
      Πρέπει να πούμε ότι οι προσπάθειές μας απέδωσαν καρπούς, διότι αφ’ ενός μεν υπήρξε ανακοπή του ρυθμού των εισαγωγών και αφ’ ετέρου μειώθηκαν μεν οι τιμές. Όμως διαμορφώθηκαν σε τέτοια επίπεδα όπου σε συνδυασμό με την αύξηση της παραγωγής, τελικά, να οδηγηθούμε σε εισόδημα που να κυμανθεί στα επίπεδα της περσινής χρονιάς. 
      Όσον αφορά το ρύζι, είναι γεγονός ότι και σ’ αυτό το προϊόν υπήρξε μια αύξηση στην παραγωγή κατά 15% έως 20%. Όμως εφαρμόστηκε –και αυτό πρέπει να προσεχθεί- για πρώτη φορά ο νέος κανονισμός ο οποίος ψηφίστηκε στα πλαίσια της αναθεώρησης της ΚΑΠ τον Ιούνιο του 2003, ένας κανονισμός ο οποίος περιορίζει την επιδοτούμενη καλλιεργηθείσα έκταση και περιορίζει και την τιμή παρέμβασης.
      Στην αρχή, λοιπόν, υπήρξαν κάποιες τάσεις συμπίεσης της εμπορικής τιμής του προϊόντος. Η Κυβέρνηση αντέδρασε έγκαιρα και προχώρησε στις εξής ενέργειες. Στη διαχειριστική επιτροπή της 8/7/2004 πέτυχε αύξηση της παρέμβασης του ρυζιού της εσοδείας του 2003 από εξήμισι χιλιάδες τόνους σε τριάντα χιλιάδες πεντακόσιους τόνους, με αποτέλεσμα να μην υπάρξουν υπόλοιπες ποσότητες αδιάθετες στην αγορά από προηγούμενες σοδειές. 
      Με απόφαση του Συμβουλίου των Υπουργών Γεωργίας του Ιουλίου 2004 πέτυχε τον καθορισμό δασμού για το εισαγόμενο στην Ευρωπαϊκή Ένωση ρύζι από τρίτες χώρες ύψους 65 ευρώ ανά τόνο για το αναποφλοίοτο  ρύζι και 175 ευρώ ανά τόνο για το λευκασμένο. Πραγματοποιήθηκαν για το ρύζι πέντε συσκέψεις με τους αρμόδιους φορείς όπου κάναμε σαφές στους μεταποιητές και τους εμπόρους ότι εμείς στηρίζουμε, αποτελεσματικά, το εισόδημα των ρυζοπαραγωγών.
      Ενισχύσαμε μέσω της Αγροτικής Τράπεζας τους συνεταιρισμούς που υπέβαλαν αιτήματα για χρηματοδότηση, έτσι ώστε να μπορέσουν να συγκεντρώσουν μεγάλες ποσότητες ρυζιού για να διατεθούν εν συνεχεία σε υψηλότερες τιμές, αφού οι προβλέψεις ήταν ότι οι τιμές θα ανέβουν στη συνέχεια. 
      Κατεβάλαμε, όπως υποσχεθήκαμε, για πρώτη φορά το 50% της προκαταβολής της επιδότησης στις αρχές Νοεμβρίου και θα καταβάλλουμε την εξόφληση στις αρχές Δεκεμβρίου.
      Με την πρωτοβουλία της χώρας μας και με την υποστήριξη και των άλλων χωρών που παράγουν ρύζι στην Ευρωπαϊκή Ένωση, της Ιταλίας και της Ισπανίας, εκκρεμούν προς έγκριση τρία σχέδια κανονισμών για την εξαγωγή τριάντα χιλιάδων τόνων ρυζιού, γεγονός το οποίο αναμένεται να αναθερμάνει και να στηρίξει τις τιμές του ρυζιού. 
      Οι προσπάθειές μας αυτές πρέπει να πούμε ότι έχουν ήδη αποδώσει και ότι οι τιμές ακολουθούν ανοδική πορεία. 
      Όσον αφορά στον αραβόσιτο η αγορά δέχεται ισχυρές πιέσεις πρώτον από τη μεγάλη παραγωγή αραβοσίτου στη χώρα μας και σε άλλες χώρες της Ευρωπαϊκής Ένωσης και δεύτερον από τον κίνδυνο εισαγωγών από τρίτες χώρες που ευνοούνται από τον κανονισμό 2007/00 του Συμβουλίου των Υπουργών της Ευρωπαϊκής Ένωσης.
      Είναι χαρακτηριστικό να αναφερθεί ότι η Ουγγαρία, μέλος πλέον της ευρωπαϊκής οικογένειας, διπλασίασε τη χρονιά που διανύουμε την παραγωγή αραβοσίτου από τέσσερις χιλιάδες τόνους σε οκτώ χιλιάδες τόνους. Προκειμένου να στηρίξουμε την αγορά, εκδώσαμε απόφαση στις 14.10.2004 που αναφέρεται στη λήψη συμπληρωματικών μέτρων στην εισαγωγή καρπών αραβοσίτου, η οποία πέτυχε να ανακόψει την εισαγωγή αραβοσίτου από τρίτες χώρες.
      Πρέπει να σας πούμε ότι για την εσοδεία 2004 δεν υπάρχουν εισαγωγές καλαμποκιού. Δυστυχώς όμως παραμένει η πίεση από τις χώρες της Ευρωπαϊκής Ένωσης, με αποτέλεσμα οι τιμές να παραμένουν σε χαμηλά επίπεδα. 
      Για το βαμβάκι είναι γνωστό ότι ισχύει ένας πολύ κακός κανονισμός που υπέγραψε το 2000 ο τότε Υπουργός κ. Ανωμερίτης, ένας κανονισμός ο οποίος αυξάνει κατακόρυφα την συνυπευθυνότητα όταν ξεπεραστεί το όριο παραγωγής του ενός εκατομμυρίου εκατόν τριάντα χιλιάδων τόνων με αντίστοιχη μείωση της επιδότησης. Την περσινή χρονιά η παραγωγή του βαμβακιού κυμάνθηκε σε πολύ χαμηλά επίπεδα, φέτος η παραγωγή είναι μεγαλύτερη, γίνονται όμως συνεχείς έλεγχοι έτσι ώστε να εισκομιστούν στα εκκοκκιστήρια οι πραγματικές παραγωγές βαμβακιού.
      Όσον αφορά στο κρασί και στο σταφύλι όντως έχουμε ένα αρνητικό ισοζύγιο. Την προηγούμενη τριετία είχαμε μεγάλη αύξηση των εισαγωγών και μείωση των εξαγωγών. Ελήφθησαν μέτρα για τη διάθεση του προϊόντος κυρίως όμως για τον έλεγχο των εισαγωγών από τρίτες χώρες. Πρέπει δε να πούμε ότι την προηγούμενη χρονιά, το 2003, οι εισαγωγές κρασιού και μούστου ήταν πολύ μεγαλύτερες από το 2004.
      Είναι γεγονός ότι και σε άλλα αγροτικά προϊόντα υπήρξαν προβλήματα, για την επίλυση των οποίων δώσαμε μάχη και αυτό είναι σε γνώση των Ελλήνων αγροτών, οι οποίοι αναγνωρίζουν την προσπάθειά μας. Το θέμα όμως δεν είναι το πώς αντιμετωπίζουμε τα τρέχοντα προβλήματα αλλά κυρίως είναι το ποια είναι η στρατηγική μας, οι στόχοι μας για την έξοδο της ελληνικής γεωργίας από την πολυετή κρίση της.
      Οι άξονες της στρατηγικής μας είναι οι εξής:
      Πρώτον, η προστασία των ελληνικών αγροτικών προϊόντων από εισαγόμενα από τρίτες χώρες. Οι έλεγχοι είναι γνωστό ότι έχουν ενταθεί. Έχουν εκδοθεί αποφάσεις για πρόσθετους υγειονομικούς ελέγχους στα δημητριακά, στην πατάτα, στο κρασί. Εξαρθρώθηκε κύκλωμα παράνομης ελληνοποίησης αμνοεριφίων από τη Βουλγαρία και τη Ρουμανία και δημιουργήθηκε διυπουργικό όργανο, το οποίο πραγματοποιεί συνεχείς ελέγχους στα εισαγόμενα αγροτικά προϊόντα,   έτσι ώστε να μην ελληνοποιούνται στη χώρα. Σύντομα θα είμαστε σε θέση άμεσα να ελέγχουμε ό,τι εισάγεται στη χώρα μας και να παρακολουθούμε τη διακίνησή του, διότι αυτό είναι το σημαντικό, η διακίνησή του από τα σύνορα στον τελικό καταναλωτή.
      Δεύτερον, στόχος μας είναι η τόνωση της ανταγωνιστικότητας των ελληνικών αγροτικών προϊόντων η οποία πραγματοποιείται με μέτρα που ήδη έχουμε πάρει. Μπορεί κάποιος συνάδελφος να είπε ότι η μείωση κατά 25% του τιμοκαταλόγου του ΟΣΔΕ δεν είναι τίποτα, ή η μείωση κατά 25% της εισφορά του ΕΛΓΑ δεν είναι τίποτα, όμως οι αγρότες γνωρίζουν ότι αυτό είναι κάτι πολύ σημαντικό.
      Πρέπει να πούμε ότι έχει προετοιμαστεί και θα κατατεθεί εντός των επομένων ημερών στη Βουλή νομοθετική ρύθμιση για την επίσπευση των αναδασμών. Με τους ρυθμούς που πήγαιναν οι αναδασμοί στη χώρα, θα είχαν ολοκληρωθεί σε ογδόντα χρόνια. Εμείς σχεδιάζουμε να τους ολοκληρώσουμε σε δέκα με δώδεκα χρόνια. Το νομοθετικό πλαίσιο είναι έτοιμο. Και βέβαια ήδη στον προϋπολογισμό του 2005 έχουν προβλεφθεί σημαντικές πιστώσεις για τους αναδασμούς.
      Τι σημαίνουν οι αναδασμοί;  Μείωση του κόστους παραγωγής, τουλάχιστον, κατά 20% και παράλληλα δυνατότητα νέων δυναμικών καλλιεργειών. 
      Ενισχύουμε τις προσπάθειες της ΠΑΣΕΓΕΣ. Είμαστε σε συνεχή επικοινωνία για την δημιουργία συνεταιριστικού φορέα, για προμήθειες εφοδίων, λιπασμάτων, φαρμάκων, σπόρων, έτσι ώστε μέσω συγκεντρωτικών προμηθειών να επιτυγχάνουμε χαμηλότερες τιμές σε αυτά. 
      Με το πολυνομοσχέδιο του Υπουργείου Αγροτικής Ανάπτυξης και Τροφίμων, το οποίο θα κατατεθεί εντός του Δεκεμβρίου, δημιουργούμε τοπικά κέντρα αγροτικής ανάπτυξης στελεχωμένα με ειδικούς επιστήμονες στις απαιτήσεις της γεωργίας και της κτηνοτροφίας κάθε περιοχής, έτσι ώστε αυτοί να είναι συνέχεια δίπλα στον αγρότη, σύμβουλοί του και να τον αποτρέπουν από την αλόγιστη χρήση των λιπασμάτων  και φυτοφαρμάκων. 
      Πέραν αυτών πρέπει να πούμε ότι το ΕΘΙΑΓΕ ήδη πραγματοποιεί εφαρμοσμένη έρευνα και ότι έχουν προχωρήσει τα προγράμματα της βιολογικής γεωργίας. Ήδη δύο χιλιάδες οκτακόσιοι νέοι αγρότες έχουν ενταχθεί στα προγράμματα αυτά και είμαστε έτοιμοι να προχωρήσουμε το πρόγραμμα για τη βιολογική κτηνοτροφία. 
      Πρέπει να πούμε –γιατί ακούστηκε ότι δεν προχωρούν τα κοινοτικά προγράμματα- ότι σε όλα τα προγράμματα αγροτικής ανάπτυξης από το Μάρτιο μέχρι σήμερα έχουμε σημαντική αύξηση. Είναι, επίσης, ιδιαίτερα σημαντικό ότι στον άξονα επτά όσον αφορά τα δημόσια έργα έχουν εγκριθεί τετρακόσια εβδομήντα οκτώ έργα με δικαιούχους τους δήμους και έχουν επίσης εγκριθεί εξακόσια εξήντα τέσσερα ιδιωτικά έργα. Στον άξονα αυτό μέχρι τον Μάρτιο του 2004 δεν είχε εγκριθεί ούτε εκδοθεί καμία έγκριση δικαιούχου και κατά συνέπεια ήταν βέβαιη η απώλεια κοινοτικών πόρων, εάν συνεχιζόταν η ίδια πορεία. 
      Όσο για το μέτρο 2.1 που ακούστηκε πρέπει να καταγγελθεί ότι στις 3 Μαρτίου, λίγες μέρες πριν από τις εκλογές, ήλθε η τότε πολιτική ηγεσία του Υπουργείου Γεωργίας και για καθαρά προεκλογικούς και κομματικούς λόγους έδωσε έγκριση χωρίς να υπάρξει καμία αντικειμενική αξιολόγηση σχεδόν σε όλα τα επενδυτικά προγράμματα, χωρίς να υπάρχει δημόσια δαπάνη. 
      Πέραν αυτών θέλω να πω ότι έχουν ήδη ληφθεί μέτρα για την εξυγίανση του συνεταιριστικού κινήματος και έχουμε ξοδέψει σημαντικά κονδύλια από τον προϋπολογισμό του 2005, τα οποία θα αποδοθούν ως κίνητρα για τις οργανώσεις που προχωρούν στις συγχωνεύσεις. 
      Κυρίες και κύριοι συνάδελφοι, τα ανωτέρω αποτελούν τον κύριο κορμό της στρατηγικής που εφαρμόζουμε στο Υπουργείο Αγροτικής Ανάπτυξης και Τροφίμων για την ανασυγκρότηση της ελληνικής υπαίθρου. Σε όλα αυτά πρέπει να προσθέσουμε την βαθιά πεποίθησή μας ότι η ελληνική γεωργία, αν και χρειάζεται πολύ δουλειά και συντονισμένη προσπάθεια για την ανόρθωσή της, διαθέτει και προοπτική και ελπίδα. Στις προσπάθειές μας αυτές σας καλούμε όλους συνοδοιπόρους,  έτσι ώστε οι κοινές μας προσπάθειες να ξαναφέρουν το χαμόγελο στα χείλη αυτών που σκυθρωποί επί σειρά ετών παρακολουθούσαν τις εξελίξεις, στα χείλη των ελλήνων αγροτών, οι οποίοι, πράγματι, και αξίζουν και έχουν την ιδιαίτερη φροντίδα της σημερινής Κυβέρνησης. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε. 
      Μου φαίνεται ότι είναι πάρα πολύ δύσκολο για τους έλληνες αγρότες, των οποίων η Νέα Δημοκρατία τσάκισε κυριολεκτικά το εισόδημα, όπως τσάκισε και το καλάθι της νοικοκυράς, να έχουν χαμόγελο. Δύσκολο το βλέπω. 
      Σε κάθε περίπτωση, κύριε Πρόεδρε, μου κάνει φοβερή εντύπωση το γεγονός ότι τόσο ο κύριος Υπουργός στην αρχική του ομιλία όσο και ο κύριος Υφυπουργός, όπως και άλλα στελέχη της Νέας Δημοκρατίας, επιμένουν να χρησιμοποιούν την εξής ορολογία ιδιαίτερα στα θέματα γεωργίας: «Υπέγραψε ο Υπουργός, η Ελλάδα και η Ευρωπαϊκή Ένωση. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγκρίνετε και εσείς και ο επίτροπος. Υπογράφει και ο επίτροπος. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ μη διακόπτετε. Σε λίγο θα πάρετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κατ’ αρχάς, δεν ξέρω εάν δικαιούται ξανά ο κύριος Υπουργός να πάρει το λόγο. Εν πάση περιπτώσει, όμως, επειδή με διακόπτει, ελπίζω να δώσετε σε μένα το χρόνο που δικαιούμαι.
      Δεύτερον, κύριε Πρόεδρε, επαναλαμβάνω ότι η μέθοδος των διακοπών της Νέας Δημοκρατίας είναι γνωστή από τα τηλεοπτικά παράθυρα. Τώρα βλέπω ότι η ίδια μέθοδος χρησιμοποιείται και στη Βουλή. Μιλάμε, διακόπτουμε, επικαλύπτουμε τον ομιλητή, για να μην γράφεται στα Πρακτικά, όπως βλέπετε. 
      ΠΡΟΕΔΡΕΥΩΝ (Γεώργιος Σούρλας): Για να είμαστε δίκαιοι, κύριε Παπουτσή, πρέπει να πούμε ότι όλοι σχεδόν διακόπτετε. 
      ΧΡΗΣΤΟΣ ΠΑΠΟΥΤΣΗΣ: Εγώ πάντως δεν διακόπτω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Εσείς προσωπικά όχι. 
      ΧΡΗΣΤΟΣ ΠΑΠΟΥΤΣΗΣ: Γι’ αυτόν ακριβώς το λόγο θα το ξαναπώ. Φαίνεται ότι αυτή η μέθοδος του «ο Υπουργός υπέγραψε, ο Ανωμερίτης υπέγραψε, ο τάδε υπογράφει με την Ευρωπαϊκή Ένωση» …
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και ο Παπουτσής υπέγραψε. 
      ΠΡΟΕΔΡΕΥΩΝ (Γεώργιος Σούρλας): Κύριε Μπασιάκο, σας παρακαλώ θερμά, μη διακόπτετε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, με έχουν διακόψει εκατό φορές. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Σας ενοχλούσε η διακοπή των συναδέλφων του ΠΑΣΟΚ. Όμως τώρα ενοχλείτε τον Κοινοβουλευτικό Εκπρόσωπο και παραβιάζετε τον Κανονισμό. Σας παρακαλώ κάνετε λίγο υπομονή.
      ΧΡΗΣΤΟΣ ΠΑΠΟΥΤΣΗΣ: Έλεγα, λοιπόν, ότι η συνεχής αναφορά ότι «ο Υπουργός υπέγραψε στο Συμβούλιο Υπουργών, η Κυβέρνηση, η Ελλάδα, ο Έλληνας Υπουργός του ΠΑΣΟΚ και η Ευρωπαϊκή Ένωση» δείχνει ότι ή δεν ξέρει η Νέα Δημοκρατία και οι Υπουργοί της Κυβέρνησης πώς λειτουργεί το κοινοτικό πλαίσιο, πώς λειτουργούν οι διεθνείς οργανισμοί –πράγμα επικίνδυνο για την χώρα- ή συνειδητά προσπαθούν να παραπληροφορήσουν τον ελληνικό λαό -ο οποίος δεν γνωρίζει τις κοινοτικές διαδικασίες- για τα πεπραγμένα και για τις διαπραγματεύσεις που γίνονται σε υψηλότατο επίπεδο, σε παγκόσμιο επίπεδο.
      Θα πάρω, λοιπόν, εγώ τον χρόνο -ένα λεπτό- για να πω σε όλο τον κόσμο και στο Σώμα ότι αυτά τα οποία ακούγονται συνεχώς και επανειλημμένως από τον Υπουργό και τον Υφυπουργό, όσον αφορά τη διαδικασία η οποία ακολουθείται στην Ευρωπαϊκή Ένωση, είναι ψεύδη. Τι είναι η Ευρωπαϊκή Ένωση, κύριε Πρόεδρε, κυρίες και κύριοι συνάδελφοι; Είναι ένα πεδίο διαρκούς αγώνα, κοινωνικού και πολιτικού αγώνα, ο οποίος δίνεται σε όλα τα επίπεδα: σε κάθε Συμβούλιο Υπουργών, στο σύνολο της Ευρωπαϊκής Ένωσης,  στο 	Ευρωπαϊκό Κοινοβούλιο. Όλοι οι λαοί της Ευρώπης συμμετέχουν, τα συνδικάτα συμμετέχουν, οι εκπρόσωποι των παραγωγικών τάξεων συμμετέχουν σ’ αυτόν τον αγώνα. Είναι ένας αγώνας ο οποίος έχει σαν στόχο τη διασφάλιση της κοινωνίας και της οικονομίας του μέλλοντος, της ευρωπαϊκής οικονομίας και της ευρωπαϊκής κοινωνίας.
      Ιδιαίτερα σ’ αυτόν τον τομέα, στον τομέα της αγροτικής οικονομίας, υπάρχει κι ένα επιπρόσθετο, ένα επιπλέον πεδίο. Είναι το πεδίο του Παγκόσμιου Οργανισμού Εμπορίου, όπου η Ευρωπαϊκή Ένωση προσέρχεται με ενιαία φωνή, για να διαπραγματευθεί. Με ενιαία φωνή! Γιατί η Κοινή Αγροτική Πολιτική είναι η μόνη κοινή πολιτική της Ευρωπαϊκής Ένωσης, η οποία λαμβάνεται σύμφωνα με τις αποφάσεις της Ένωσης και με διαδικασίες που προβλέπονται από την ίδια την Συνθήκη. Γιατί, λοιπόν, κοροϊδεύετε τον κόσμο; Γιατί υπάρχει ο Υπουργός του ΠΑΣΟΚ που υπέγραψε; Ο Υπουργός του ΠΑΣΟΚ και το ΠΑΣΟΚ και η κυβέρνηση του ΠΑΣΟΚ είναι υπερήφανοι –είμαστε υπερήφανοι- για την πολιτική μας όλα αυτά τα χρόνια. Γιατί με την πολιτική μας διασφαλίσαμε το μέλλον του Έλληνα αγρότη, όπως και το παρόν του όλα τα προηγούμενα χρόνια, σε βαθμό απλησίαστο για τα δικά σας δεδομένα αλλά και για τη φαντασία της Νέας Δημοκρατίας.
      Θα πω μόνο ένα στοιχείο. Είναι αλήθεια ή όχι –το ξέρει όλος ο κόσμος- ότι σε σχέση με τις διεθνείς τιμές –γιατί μόνο έτσι πρέπει να συγκρίνουμε κάθε φορά- για δύο μόνο προϊόντα αλλά καθοριστικά για την οικονομία της χώρας μας, όπως είναι το βαμβάκι κι ο καπνός, είχαμε πετύχει –και το πετύχαμε για όλα τα χρόνια- να έχουμε για μεν το βαμβάκι υπερδιπλάσιες τιμές για τα προϊόντα μας, σχεδόν τριπλάσιες τιμές, σε σχέση με τις διεθνείς τιμές πάντα, και όσον αφορά τον καπνό, πετύχαμε οι πριμοδοτήσεις να φθάνουν μέχρι το 550%; Πού ξανακούστηκε αυτό το πράγμα; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ποιο 550%, κύριε συνάδελφε…
    ΧΡΗΣΤΟΣ ΠΑΠΟΥΤΣΗΣ: Είναι αποτυχία της κυβέρνησης του ΠΑΣΟΚ αυτό; Κύριε Πρόεδρε, η δημόσια δαπάνη, η εθνική και η κοινοτική, υπέρ της γεωργίας μας έφθασε να αντιπροσωπεύει το 60% έως και το 65% της ακαθάριστης προστιθέμενης αξίας της γεωργικής μας παραγωγής. Αυτή είναι η μοναδική αλήθεια, καταγεγραμμένη παντού. Όπως επίσης εξασφαλίσαμε κατά μέσο όρο ποσό δημοσιονομικής στήριξης ανά στρέμμα καλλιεργούμενης έκτασης, το υψηλότερο σε ολόκληρη την Ευρώπη. Και είμαστε περήφανοι γι’ αυτό, γιατί δεν ήταν τίποτα εύκολο. Ήταν αποτέλεσμα πολύ σκληρών διαπραγματεύσεων, πολύχρονων αγώνων και φυσικά με την υποστήριξη ολόκληρου του αγροτικού κόσμου της χώρας. Αυτήν την πραγματικότητα, αυτήν την αλήθεια της άλλης Ελλάδας, της Ελλάδας η οποία πορεύθηκε, επιβίωσε και προοδεύει στα επόμενα χρόνια με κατοχυρωμένο το εισόδημα των αγροτών, αυτήν την Ελλάδα προσπαθεί να ακυρώσει ο κύριος Υπουργός και η Κυβέρνηση της Νέας Δημοκρατίας. 
    Το ίδιο ισχύει σε όλα τα υπόλοιπα μέτρα τα οποία αφορούν το μέλλον. Αναφέρθηκα 	στην ομιλία μου στα θέματα τα οποία έρχονται να βοηθήσουν τις μικρές καλλιέργειες. Ακούσατε μια κουβέντα από τον κύριο Υπουργό; Ακούσατε μια πρόταση; Τον εγκάλεσα. Του είπα: σε ενάμιση μήνα πρέπει να εφαρμόσετε τους  εφαρμοστικούς κανονισμούς. Ποια είναι η πρόταση της Κυβέρνησης; Καμία! Δεν υπάρχει πρόταση. Όλα είναι στον αέρα. Επιδίδονται, λοιπόν, και αξιοποιούν όλο τον κοινοβουλευτικό τους χρόνο, όπως και όλο τον τηλεοπτικό χρόνο στα «παράθυρα» των τηλεοράσεων, για ένα και μόνο σκοπό: την απαξίωση της κυβέρνησης του ΠΑΣΟΚ. Τίποτα άλλο. Μα Κυβέρνηση του τόπου σήμερα είναι η Νέα Δημοκρατία και ως Κυβέρνηση η Νέα Δημοκρατία έχει απόλυτη ευθύνη για τη σημερινή πραγματικότητα.
    Και επιπλέον κάθε μέρα που περνάει οικοδομείται και η ευθύνη για το μέλλον. Από δω και πέρα δεν θέλω να ξανακούσουμε αυτού του είδους την κριτική, αν θέλετε, πράγματι να έχουμε με σοβαρότητα και υπευθυνότητα μια ουσιαστική συζήτηση για το μέλλον της γεωργίας γιατί ο κόσμος ο οποίος μας παρακολουθεί γι’ αυτό ενδιαφέρεται. Θα εξασφαλίσει το εισόδημα του αγρότη η Νέα Δημοκρατία ναι ή η όχι και με ποιο τρόπο; Σήμερα υπάρχει κάτι χειροπιαστό. Υπάρχει μείωση στο 50%. Αυτή είναι η πραγματικότητα, 50% και βάλε. Αυτή είναι η μείωση του αγροτικού εισοδήματος. Υπάρχει Έλληνας αγρότης ο οποίος να μην το βιώνει αυτό; Υπάρχει καλάθι της νοικοκυράς το  οποίο να μην είναι βαρύτερο από την ακρίβεια και ελαφρύτερο από τα προϊόντα τα οποία παίρνει; Υπάρχει; Υπάρχει άνθρωπος σήμερα ο οποίος να λέει ότι είναι φθηνότερα τα πράγματα από ό,τι τα προηγούμενα χρόνια; Πού οφείλεται αυτό; Στους κανονισμούς γενικώς της Ευρωπαϊκής Ένωσης που υπέγραφε ο ένας και ο άλλος Υπουργός; Είναι υπεύθυνη πολιτική αυτή της Κυβέρνησης; Σε κάθε περίπτωση ακόμα και έτσι αν ήταν, το ΠΑΣΟΚ βρίσκεται στην Αντιπολίτευση, εσείς είστε στην Κυβέρνηση. Τι κάνετε, λοιπόν, για να προστατεύσετε το αγροτικό εισόδημα, τι κάνετε για να προστατεύσετε και να διασφαλίσετε το μέλλον του αγρότη; Ποια είναι τα συγκεκριμένα μέτρα; Δεν ακούσαμε ούτε ένα μέτρο και γι’ αυτόν το λόγο εγκαλείται η Κυβέρνηση για την ανυπαρξία προγράμματος -είναι επικίνδυνο αυτό- για την ανυπαρξία πρωτοβουλιών, πρωτοβουλιών άμεσων, γιατί άμεσα χρειάζεται ο αγρότης πρωτοβουλίες για να ρυθμιστεί η αγορά, για να μπορέσει να λειτουργήσει η αγορά, για να μην υπάρχουν οι αγρότες στο δρόμο να πετούν τα προϊόντα τους. Και δεν ήμασταν εμείς εκείνοι, κύριε Πρόεδρε, οι οποίοι ανεβαίναμε πάνω στα τρακτέρ. Δεν ήμασταν εμείς εκείνοι οι οποίοι εκμεταλλευτήκαμε με το χειρότερο τρόπο τον κόπο και τον ιδρώτα του Έλληνα αγρότη. Δεν ήμασταν εμείς και δεν θα το κάνουμε ποτέ γιατί εμείς με υπευθυνότητα και σοβαρότητα θα δώσουμε τη μάχη για το μέλλον της ελληνικής γεωργίας, για το μέλλον της αγροτικής οικονομίας της χώρας μας,  και πάνω απ’ όλα φυσικά θα είμαστε στην πρώτη γραμμή του αγώνα μαζί με όλους τους αγρότες, μαζί με τους εκπροσώπους τους, αλλά πάντοτε με υπεύθυνο και δημιουργικό λόγο! 
    Ευχαριστώ, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι το Ανώτατο Συμβούλιο Επιλογής Προσωπικού, ΑΣΕΠ, κατέθεσε την ετήσια έκθεσή του για το έτος 2003.
    Το λόγο έχει ο Υπουργός κ. Μπασιάκος. 
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Πρώτα απ’ όλα, κύριοι συνάδελφοι, χαίρομαι γιατί κανείς από τους προλαλήσαντες συναδέλφους δεν διέψευσε ούτε ένα από τα στοιχεία τα οποία παρέθεσα στη Βουλή. Κανείς δεν διέψευσε. 
    ΧΡΗΣΤΟΣ ΠΑΠΟΥΤΣΗΣ: Τόση ώρα μιλάμε κύριε Υπουργέ. 
    ΠΡΟΕΔΡΕΥΩΝ (Γεώργιος Σούρλας): Ας μην επαναλάβουμε την ένταση της πρωτολογίας, κύριε Παπουτσή. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Ο κ. Παπουτσής, αγαπητοί συνάδελφοι,  ενεπλάκη  σε διαδικασία κοινοτική, αγνοώντας ίσως ότι πολλοί από μας  έχουν θητεύσει πολύ πριν απ’ αυτόν σε συμβούλια Υπουργών και ξέρουν για το πώς γίνονται οι διαδικασίες και ποια είναι τα συμφέροντα και ποιες είναι οι συζητήσεις, αλλά χαίρομαι διότι μου δώσατε την ευκαιρία να σας παράσχω τη χάρη και να πω ότι είστε και σεις συνυπεύθυνος για τους καταστροφικούς κανονισμούς που η προηγούμενη κυβέρνηση συνυπέγραψε. Το αναγνωρίζω. Έχετε και σεις το μερίδιο ευθύνης σας ως μέλος της Επιτροπής που εισηγείται τις ρυθμίσεις των κοινοτικών κανονισμών που εισηγήθηκε για το βαμβάκι, για τον καπνό, για το ελαιόλαδο, για τα σιτηρά και για όλα τα προϊόντα τα οποία σήμερα αντιμετωπίζουν κρίση στη βάση, συμβιβασμών με την Ευρωπαϊκή Ένωση, οι οποίοι καλώς, κακώς θα ισχύουν μέχρι το 2006. Κάνατε όμως ένα λάθος και ήταν λάθος λογικής. Είπατε ότι το εισόδημα των αγροτών μειώθηκε κατά 50%. Τότε δηλαδή έπαιρναν μόνο επιδοτήσεις γιατί είναι γνωστό ότι οι επιδοτήσεις αποτελούν το μισό του εισοδήματος. Άρα, εσείς λέτε ότι κατέρρευσαν οι τιμές, κανείς δεν πουλάει τίποτε και για όλα αυτά φταίει το οκτάμηνο της Νέας Δημοκρατίας. Συγχαρητήρια για το συλλογισμό σας! Σας συγχαίρω. Ήταν μια ομολογία της δικής σας αποτυχίας! 
      Λοιπόν, δεν μειώθηκε 50% το εισόδημα, τα στοιχεία θα βρεθούν στη συνέχεια. Κάνετε πολύ πρόχειρες, πολύ ανεύθυνες εκτιμήσεις και αυτό δείχνει το μέγεθος της ευθύνης σας και ως κυβέρνηση για την οποία κριθήκατε καθοριστικά, αλλά και ως Αντιπολίτευση. Είναι τόσο πρόχειρα τα στοιχεία τα οποία παραθέτετε στη Βουλή, τόσο ανεύθυνα, που δείχνουν τον τρόπο με τον οποίο αντιμετωπίζετε τα προβλήματα και ως Αντιπολίτευση αλλά πολύ περισσότερο ως κυβέρνηση τα τελευταία δέκα χρόνια. Και λυπάμαι πολύ για την ανευθυνότητα της παρουσίας σας εδώ και της τεκμηρίωσης των όποιων καταγγελιών εσείς καταθέτετε. 
      Θέλω επίσης να πω ότι η Κυβέρνηση έχει παρουσιάσει –και κατηγορήθηκε γι’ αυτό- δέκα οκτώ συγκεκριμένα μέτρα τα οποία έλαβε το τελευταίο διάστημα -όχι πάντοτε νομοθετικού περιεχομένου- μέτρα συγκεκριμένα, ένα από τα οποία είναι η επίσπευση της καταβολής των επιδοτήσεων. Για πρώτη φορά έχουμε τόσο γρήγορη καταβολή επιδοτήσεων, εφόσον συνεργάζονται οι περιφερειακές αρχές δηλαδή οι Νομαρχιακές Αυτοδιοικήσεις και οι Ενώσεις Αγροτικών Συνεταιρισμών. Σεβόμαστε απόλυτα τη διαδικασία των ελέγχων και έχουμε καταλήξει σήμερα σε καταβολές διπλασίων ποσών τουλάχιστον σε σχέση με τις καταβολές που έγιναν για τα αντίστοιχα προϊόντα την αντίστοιχη περσινή ημερομηνία.
      Θέλω να σας πω ότι σε λίγες μέρες θα τρίβετε τα μάτια σας, όταν θα δείτε τον τρόπο με τον οποίο καταφέρνουμε να καταβάλουμε επιδοτήσεις πολύ πιο γρήγορα από κάθε άλλη χρονιά. Πραγματικά θα τρίβετε τα μάτια σας.
      Ένα άλλο σημαντικό μέτρο είναι η εξασφάλιση πόρων μέσω και δανειοδότησης, διότι είναι βέβαιο ότι εμείς -καλώς ή κακώς- εφαρμόζουμε τον προϋπολογισμό της δικής σας κυβέρνησης και κατηγορηθήκαμε –έλεος- γι’ αυτό από συνάδελφό σας, γιατί –λέει- δώσαμε επιδοτήσεις του ΕΛΓΑ σε αγρότες! Έλεος! 
      Αυτό το είπε ο κ. Πασχαλίδης και το καταγγέλλω. Ενώ ο ίδιος ήταν εκείνος ο οποίος έλεγε να δώσουμε την πλήρη αποζημίωση έστω και αν επεκτείνουμε την κάλυψη και σε νέους κινδύνους για τις κρίσιμες αυτές περιοχές για το συγκεκριμένο προϊόν και το συγκεκριμένο κίνδυνο -κλαδοσπόρι ροδακίνου και το θυμόμαστε όλοι μας- έρχεται τώρα και καταγγέλλει την Κυβέρνηση της Νέας Δημοκρατίας γιατί δανείστηκε –λέει- για να ενισχύσει τον ΕΛΓΑ να δώσει αποζημίωση. Συνεννοηθείτε επιτέλους τι θέλετε. Θέλετε να μην καλύπτουμε τις αποζημιώσεις; 
      Εγώ είμαι βέβαιος ότι θα πρέπει κάποια στιγμή οι αγρότες της Πέλλας και της Ημαθίας να ακούσουν αυτά που είπε ο κ. Πασχαλίδης ή –και αναφέρομαι στον κ. Αργύρη- να στείλω τα Πρακτικά στο Ηράκλειο να χαρούν γι’ αυτά που λέτε, που διακαώς η τοπική κοινωνία ζητούσε ορισμένα πράγματα τα οποία τα κάναμε δεκτά για να καλύψουν το εισόδημά τους, ένα εισόδημα που κατέρρεε στη δική σας δεκαετία. Αυτή είναι η πραγματικότητα.
      Κύριοι συνάδελφοι, πρέπει να σας πω ότι σήμερα φτάσαμε στο όριο του τριμήνου από τη συγκομιδή που είχαμε πει, γιατί σήμερα δεν είπατε αυτήν την αναλήθεια. Η Νέα Δημοκρατία είχε πει «εντός τριμήνου από της συγκομιδής». Έχουμε καταφέρει πολύ γρηγορότερους ρυθμούς καταβολής αποζημιώσεων εκτός των ΠΣΕΑ, που με δική σας αποκλειστική ευθύνη καθυστερούσε να στείλει φακέλους και στοιχεία στην Ευρωπαϊκή Ένωση που είναι, όπως ξέρετε, απαραίτητη προϋπόθεση για την έγκριση από την Ευρωπαϊκή Ένωση των εθνικών ενισχύσεων για την καταβολή της Πολιτικής Σχεδίασης Έκτακτης Ανάγκης από εθνικούς πόρους.
      Ακόμη αυξήσαμε κατά 8% τις δαπάνες του κρατικού προϋπολογισμού για την επόμενη περίοδο, διότι αυτή είναι η πολιτική μας επιλογή και δεν χρειάζεται να δείτε, κύριε Αργύρη, τη συζήτηση στον Προϋπολογισμό. Υπάρχει το προσχέδιο, αρκεί να έχετε την ευαισθησία ή το χρόνο ή την ευθύνη να το διαβάσετε και όχι να μιλάτε αορίστως. Είναι πράγματι 8% η αύξηση των δαπανών του κρατικού Προϋπολογισμού για το 2005 του Υπουργείου Αγροτικής Ανάπτυξης, κατά τρόπο πρωτόγνωρο και ενώ ο μέσος όρος, όπως ξέρετε, είναι πολύ χαμηλότερος για τους άλλους τομείς της κυβερνητικής δράσης.
      Πρέπει να σας πω ότι είμαστε υπερήφανοι που περισώσαμε προγράμματα με τον Κανόνα ν+2 γιατί βάλαμε τα δυνατά μας και βάλαμε στην άκρη όλες αυτές τις απαράδεκτες διαδικασίες. Όχι οκτώ μήνες δεν χρειάστηκε για να βελτιωθούν και να απλοποιηθούν, αλλά δέκα ολόκληρα χρόνια πέρασαν από σας και δεν κάνατε απλοποίηση διαδικασιών! 
      Σας είπα και πριν και δεν το διαψεύδετε ότι τριάντα από τα τριάντα έξι μέτρα του προγράμματος Αγροτικής Ανάπτυξης είχαν μηδενική απορρόφηση, κύριε Αργύρη, με δική σας ευθύνη, της δικής σας πολιτικής ηγεσίας τα δέκα χρόνια που κυβερνούσατε. Και τα σώσαμε στο παρά πέντε αυτά τα προγράμματα. Πρέπει κάποια στιγμή να δείτε τα πράγματα με ευθύνη, με νηφαλιότητα και με διάθεση αυτοκριτικής και όχι να επιτίθεστε κατά τρόπο προκλητικό ακόμα και τώρα. 
      Πρέπει να σας πω ότι βελτιώσαμε την παρέμβαση στο ρύζι και παρενέβημεν επανειλημμένως με τον κ. Τσιτουρίδη στον Επίτροπο κ. Fisshler και σώσαμε πολλά προϊόντα, όπως το ρύζι με την παρέμβαση ή μια σειρά άλλα θέματα και προϊόντα στα πλαίσια και της ρύθμισης των κανονισμών, κάτι που δεν έκανε ποτέ ο κ. Σημίτης, κύριε Παπουτσή. Μια φορά μόνο στα πλαίσια μιας περιοδείας σκέφτηκε να περάσει από τον κ. Fisshler να του πει μια καλημέρα. 
      Και όχι μόνο αυτό, αλλά υπάρχουν δηλώσεις του κ. Σημίτη που μας κατηγορούσε ότι ζητάμε πράγματα που δεν γίνονται και δεν πρέπει να γίνονται. Κατηγορούσε τη Νέα Δημοκρατία ότι έκανε λαϊκισμό τη στιγμή που έλεγε στον κ. Σημίτη να πάει στο Συμβούλιο Κορυφής και εκείνος δεν ήθελε. Υπάρχουν δηλώσεις. Τι μου λέτε λοιπόν ότι έκανε επαφές ο κ. Σημίτης; Με κανέναν δεν έκανε επαφές!
      Αντιθέτως, ο κ. Καραμανλής, τις δεσμεύσεις του για παρεμβάσεις του στο ανώτατο επίπεδο ακόμα και του Συμβουλίου Κορυφής τις έκανε πράξη με την πρώτη παρουσία του στο Συμβούλιο Κορυφής, όταν εξασφάλισε προϋποθέσεις στη συνέχεια ώστε ο κ. Τσιτουρίδης και εγώ να σώσουμε αυτά τα προϊόντα, τα οποία επίσης αντιμετώπιζαν σοβαρό πρόβλημα. 
      Πρέπει, κύριε Παπουτσή, να σας πω ότι όλες αυτές οι κοινοτικές ρυθμίσεις στηρίζονται σε μια βασική επιλογή της Νέας Δημοκρατίας, όταν από τον αείμνηστο Κωνσταντίνο Καραμανλή μπήκαμε στην ΕΟΚ τότε-στην Ευρωπαϊκή Ένωση σήμερα και μπορείτε να κάνετε τα παιχνίδια σας ως Επίτροπος ή ως οτιδήποτε άλλο. 
      Και να μην αναγνωρίζετε τις δικές σας και προσωπικές ευθύνες στην απεμπόληση δικαιωμάτων ή στις διαπραγματευτικές σας αποτυχίες όταν χειριζόσασταν και εσείς ως επίτροπος ή ως Υπουργός, αλλά και το σύνολο της κυβερνήσεως του ΠΑΣΟΚ κρίσιμα θέματα. 
      Πρέπει να σας πω ακόμη ότι προλάβαμε στο μισό χρονικό διάστημα και μειώσαμε τις ασφαλιστικές εισφορές του ΕΛΓΑ, πέρα από τη δανειοδότηση κατά πεντακόσια εκατομμύρια (500.000.000) ευρώ για να εξασφαλίσουμε το σύνολο των πόρων που χρειάζονται για την καταβολή των αποζημιώσεων, ότι απλοποιήσαμε διαδικασίες του Γ’ Κοινοτικού Πλαισίου Στήριξης, ότι επιβάλλαμε κάλυψη αποζημιώσεων των αλιέων για το πλαγκτόν και για μία σειρά άλλα ζητήματα, ότι προχωρήσαμε στην εκπαίδευση και την επιμόρφωση των αγροτών σύμφωνα με το «ΔΗΜΗΤΡΑ», ένα πρόγραμμα που είχε τελματώσει όπως είναι γνωστό, ότι δώσαμε δωρεάν έκδοση οικοδομικών αδειών για ποιμνιοστάσια, ακριβώς για να δώσουμε προϋποθέσεις αναζωογόνησης της υπαίθρου. Ακόμα δώσαμε σημαντικά κίνητρα στους αγροτικούς συνεταιρισμούς για τη συνένωσή τους ως απαραίτητη προϋπόθεση επιβίωσής τους λόγω της καταστροφικής πορείας τους και με δική σας ευθύνη ως κυβέρνησης του ΠΑΣΟΚ, όταν για λόγους κοινωνικούς επιβάλλατε πρόσθετες επιβαρύνσεις και πρόσθετες δεσμεύσεις στους αγροτικούς συνεταιρισμούς. Πρέπει να σας πω …
      ΕΥΑΓΓΕΛΟΣ ΑΡΓΥΡΗΣ: Ποιος το είχε φτιάξει αυτό, κύριε Υπουργέ;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αν το φτιάχνατε, θα το τελειώνατε και δεν θα φθάνατε το μήνα Φεβρουάριο να υπόσχεστε ή τα δασικά χωριά ή να προεντάσσετε σχέδια αναπτυξιακών προγραμμάτων, τα οποία δεν τα εγκρίνατε και να κάνατε παιχνίδι ουσιαστικά κάνοντας overbooking, κύριε Παπουτσή, γιατί μας κατηγορήσατε προηγουμένως.
      Όλα προεγκρίθηκαν, όλα ήταν εντάξει, μόνο δημόσια δαπάνη δεν υπήρχε για να προχωρήσουν τα προγράμματα. Κοροϊδεύατε τον κόσμο και εξακολουθείτε τώρα να εμμένετε σ’ αυτό, όταν εγκρίνατε προγράμματα πολλαπλάσιας δαπάνης σε σχέση με αυτή που ήταν εξασφαλισμένη. Και είμαστε υποχρεωμένοι εμείς τώρα να κόψουμε δαπάνη από τις άλλες προκηρύξεις προγραμμάτων που θα κάναμε στη συνέχεια –κάνατε συνήθως δύο προκηρύξεις και θα κάναμε την τρίτη- και μεταφέρουμε πόρους να καλύψουμε τα δικά σας λάθη και παραλείψεις και τη δική σας λαϊκίστικη πολιτική, να υπόσχεστε παραμονές εκλογών πράγματα που δεν μπορείτε και τελικά δεν κάνατε. 
      Όπως –επαναλαμβάνω- για τα δασικά χωριά, που εξαγγέλθηκαν, εξήντα και βγήκε ένα φιρμάνι του Υπουργού κ. Χατζημιχάλη ότι πάρτε εξήντα δασικά χωριά σε όλες τις περιοχές. Τώρα παραπονούνται –λέει- γιατί τα κόψατε τα δασικά χωριά; Αφού δεν υπήρχε ούτε ένα ευρώ και χρειάζονται 2,5 εκατομμύρια ευρώ για να γίνει ένα δασικό χωριό απ’ αυτά που είχε υποσχεθεί προεκλογικά η κυβέρνηση του ΠΑΣΟΚ δυστυχώς, κύριε Παπουτσή. Αυτό είναι το είδος της κυβερνήσεώς σας. Και αντί να έχετε μια στοιχειώδη ευαισθησία αυτοκριτικής και να πείτε ότι κάναμε λάθη, υποσχεθήκαμε και θα αλλάξουμε πορεία σήμερα έρχεστε και κατηγορείτε τη Νέα Δημοκρατία γιατί δεν εφάρμοσε εκείνα τα οποία εσείς τόσα χρόνια τα είχατε δρομολογήσει προς καταστροφικές ατραπούς και καλούμαστε σήμερα εμείς να διαχειρισθούμε τη μεγάλη κρίση, που πράγματι έχει δημιουργηθεί τα τελευταία χρόνια.
      Και για το βαμβάκι δεν είναι πρωτόγνωρη η κρίση με τα κιλά. Με το συγκεκριμένο κανονισμό, κύριε Παπουτσή, έτσι και αλλιώς, υπάρχει τεράστιο πρόβλημα της αύξησης, με γεωμετρική πρόοδο, της συνυπευθυνότητας –του προστίμου, δηλαδή- των αγροτών αν υπερβούν κάποιο όριο παραγωγής. Κι όταν ο Καραμανλής είχε βάλει το βαμβάκι ως πρώτο ζήτημα, όταν ενέταξε τη χώρα, εσείς δεν παρακολουθήσατε την εξέλιξη με την αύξηση των στρεμμάτων, ώστε να εξασφαλίσετε αντίστοιχους πόρους με νέους κανονισμούς, αλλά αποδεχθήκατε πολύ χαμηλή εθνική ποσόστωση, που είναι ο βασικός λόγος της σημερινής κρίσης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Και εμείς –το ξαναλέω για μία ακόμη φορά γιατί είναι ζήτημα επίκαιρο- κάνουμε ό,τι πει η πλειοψηφία των συνεταιρισμών και των εκπροσώπων τους. Δεν αφιστάμεθα καθόλου από την καθοριστική παρέμβασή τους, τη δική τους πρόταση και σε συσκέψεις, αλλά και στην εκτίμηση της τελικής παραγωγής που θα καθορίσει και την τύχη του εισοδήματος των βαμβακοπαραγωγών.
      Θέλω να πω κλείνοντας, κύριε Πρόεδρε, ότι έχουμε έτοιμο και έχουμε βάλει σε διάλογο το δικό μας νομοσχέδιο που θα κατατεθεί στις αρχές του χρόνου, το οποίο έχει μια σειρά μέτρων του τομέα του δικού μας Υπουργείου –γιατί πολλά από τα μέτρα αυτά ανάγονται σε αρμοδιότητα του Υπουργείου Οικονομίας και το λέω χονδρικά αυτό- και εφαρμόζονται. Τα δικά μας μέτρα θα μπουν σε νομοσχέδιο στις αρχές του 2005 και τότε είναι βέβαιον ότι και με την εφαρμογή του νέου κρατικού προϋπολογισμού, αλλά και με τις συνολικές παρεμβάσεις μας σε κάθε συμβούλιο Υπουργών Γεωργίας της Ευρωπαϊκής Ένωσης μπορούμε πραγματικά να αλλάξουμε τη μοίρα του αγρότη, μπορούμε πραγματικά να αναζωογονήσουμε την ύπαιθρο να κάνουμε το όραμά μας πράξη: Αυτό που δεν έγινε δέκα ολόκληρα χρόνια στη διακυβέρνηση του ΠΑΣΟΚ, για τα οποία πρέπει κάποια στιγμή να απολογείται και όχι να βγαίνει κι από πάνω και να λαϊκίζει ακόμα και σήμερα ουσιαστικά παραπληροφορώντας και ψευδόμενη έναντι του ελληνικού λαού.
      (Χειροκροτήματα από την πτέρυγα της Νέας Δημοκρατίας)
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, το λόγο επί του Κανονισμού.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, δεν μπορεί να γίνεται κατάχρηση του Κανονισμού, να ζητάμε το λόγο επί προσωπικού…
      ΦΩΤΗΣ ΧΑΤΖΗΜΙΧΑΛΗΣ:  Δεν με ακούσατε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, ακούστε λίγο. Όταν γίνεται διάλογος αναφέρεται η Κυβέρνηση στην προηγούμενη πολιτική και εσείς αναφέρεσθε στην πολιτική της Κυβέρνησης.
      Άκουσα να λέγεται από κάποιους συναδέλφους του ΠΑΣΟΚ ότι ψεύδεσθε ασύστολα κλπ. Αυτό θα μπορούσε να ληφθεί και ως ύβρις κανονικά, αλλά αυτές οι ανταλλαγές των φράσεων είναι συνήθεις. 
      Εγώ, κύριε Χατζημιχάλη, δεν άκουσα –και πιστεύω ούτε οι άλλοι συνάδελφοι- υβριστική αναφορά σε σας.
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, θα ήθελα το λόγο επί του Κανονισμού.
      ΠΡΟΕΔΡΕΥΩΝ (Γεώργιος Σούρλας): Αν θέλετε να ζητήσετε το λόγο επί του Κανονισμού, κύριε Χατζημιχάλη, πρέπει να υποβάλλετε αίτημα με δύο υπογραφές. Δεν μπορείτε να πάρετε το λόγο. Αν θέλετε όμως να τελειώσουμε πιο ήρεμα τη συζήτηση, ακούστε με. Επί του Κανονισμού αν θέλετε να μιλήσετε, χρειάζονται υπογραφές. Επί του προσωπικού έχετε το δικαίωμα να λάβετε το λόγο.
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, αναφέρθηκε προσωπικά σε μένα ψευδώς.
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, είσθε παλαιός Κοινοβουλευτικός, όμως έχετε το δικαίωμα –για να τελειώσουμε με ηρεμία και όχι με ένταση, όπως ξεκινήσαμε- να πείτε ότι ζητάτε το λόγο επί προσωπικού.
      ΦΩΤΗΣ ΧΑΤΖΗΜΙΧΑΛΗΣ: Δώστε μου το λόγο επί προσωπικού, για να σας εξηγήσω, κύριε Πρόεδρε.
      ΕΥΑΓΓΕΛΟΣ ΑΡΓΥΡΗΣ: Δώστε του το λόγο, κύριε Πρόεδρε και θα σας εξηγήσει.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Χατζημιχάλη και κύριε Αργύρη. Μα, έτσι δεν μπορεί να διεξαχθεί συζήτηση. 
      Ακούστε με, κύριοι συνάδελφοι, δεν μπορεί να συνεχιστεί αυτή η ιστορία, δηλαδή να ζητάτε σε κάθε περίπτωση το λόγο επί προσωπικού. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Αρκετά μας διέκοψαν προηγουμένως οι συνάδελφοι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Όχι, όχι, κύριε Υπουργέ. Σας παρακαλώ.
      Πείτε, σε τι συνίσταται το προσωπικό;
      ΦΩΤΗΣ ΧΑΤΖΗΜΙΧΑΛΗΣ: Θα σας πω σε τι συνίσταται το προσωπικό, αλλά πρώτα θέλω να ρωτήσω το εξής: Σύμφωνα με το άρθρο 135 και την παράγραφο 9, κύριε Πρόεδρε, αν κατά τη συζήτηση μιας επερώτησης κρίνονται και πράξεις Βουλευτή που διετέλεσε μέλος της παρούσας ή προηγούμενης Κυβέρνησης, αυτός μπορεί να μιλήσει στο τέλος της συζήτησης για πέντε λεπτά της ώρας και μόνο σχετικά με τις κρινόμενες πράξεις του. 
      Με βάση αυτό, έχω το λόγο, εφόσον περίμενα το τέλος της συζήτησης;
      ΠΡΟΕΔΡΕΥΩΝ (Γεώργιος Σούρλας): Όχι, κύριε Χατζημιχάλη. Είσθε επερωτών; Δεν τον έχετε διαβάσει καλά τον Κανονισμό.
      ΦΩΤΗΣ ΧΑΤΖΗΜΙΧΑΛΗΣ: Τον έχω διαβάσει τον Κανονισμό, κύριε Πρόεδρε. Με βάση αυτό που σας διάβασα, θα μου πείτε αν ισχύει ή όχι; Και θέλω να μου πείτε επίσης από εδώ και πέρα ότι δεν θα ισχύει.
      ΠΡΟΕΔΡΕΥΩΝ (Γεώργιος Σούρλας): Ακούστε με λίγο και θα σας απαντήσω. Αυτό ισχύει όταν γίνεται αναφορά σε κάποιον πρώην Υπουργό όταν όμως αυτός ο πρώην Υπουργός, ο Βουλευτής, δεν είναι από τους ερωτώντες ή τους επερωτώντες.
      Όταν εσείς, κύριε Χατζημιχάλη, συμμετέχετε στη συζήτηση, δικαιούσθε το χρόνο που ο Κανονισμός ορίζει. Επομένως, κακώς κάνετε αναφορά στο άρθρο αυτό. Ισχύει για όσους δε συμμετέχουν στην οργανωμένη συζήτηση. 
      ΦΩΤΗΣ ΧΑΤΖΗΜΙΧΑΛΗΣ: Θα σας πω γιατί κάνω αυτή την αναφορά τώρα, κύριε Πρόεδρε, και αν θεωρείτε ότι δεν μπορώ να εφαρμόσω το άρθρο έτσι...
      ΠΡΟΕΔΡΕΥΩΝ (Γεώργιος Σούρλας): Δεν μπορείτε, κύριε Χατζημιχάλη.
      ΦΩΤΗΣ ΧΑΤΖΗΜΙΧΑΛΗΣ: Μιλάω πολύ καλόπιστα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν μπορείτε να εφαρμόζετε τα άρθρα όπως σας βολεύει. Μπορείτε, όμως, να ζητήσετε το λόγο επί προσωπικού. Πέστε  σε τι συνίσταται το προσωπικό. 
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, είμαι εξαιρετικά καλόπιστος. Στην αρχή σας ζήτησα το λόγο επί του Κανονισμού και μου είπατε ότι θέλει υπογραφές.
      ΠΡΟΕΔΡΕΥΩΝ (Γεώργιος Σούρλας): Μα θέλει υπογραφές. Τι θέλετε; Να καταργήσετε τον Κανονισμό; 
      ΦΩΤΗΣ ΧΑΤΖΗΜΙΧΑΛΗΣ: Με βάση το άρθρο αυτό, δεν θέλει υπογραφές.
      ΠΡΟΕΔΡΕΥΩΝ (Γεώργιος Σούρλας): Δεν έχετε το δικαίωμα να μιλήσετε με βάση αυτό το άρθρο.
      ΦΩΤΗΣ ΧΑΤΖΗΜΙΧΑΛΗΣ: Εσείς δίνετε αυτήν την ερμηνεία. Εγώ θέλω να σεβαστώ την ερμηνεία που δίνετε. 
      ΠΡΟΕΔΡΕΥΩΝ (Γεώργιος Σούρλας): Αυθεντικότατη ερμηνεία είναι. 
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, θέλω να σεβαστώ την ερμηνεία που δίνετε εσείς που θα είναι από εδώ και πέρα η αντίστοιχη ερμηνεία για όλες τις συζητήσεις των επερωτήσεων. Αυτό είναι ένα θέμα. Εφόσον δίνετε αυτήν την ερμηνεία, τότε επικαλούμαι σαφέστατα λόγους προσωπικού και θέλω να εξηγήσω σε τι συνίσταται αυτό.
      ΠΡΟΕΔΡΕΥΩΝ (Γεώργιος Σούρλας): Μα σας δόθηκε ο λόγος από την αρχή, αλλά εσείς θέλατε να κάνετε μάθημα στο Προεδρείο περί Κανονισμού.
      ΦΩΤΗΣ ΧΑΤΖΗΜΙΧΑΛΗΣ: Στην τριτολογία του ο κύριος Υπουργός αναφέρθηκε προσωπικά σε μένα για δασικά χωριά, για θέμα που δεν υπάρχει στη συζήτηση της επερώτησης και δεν αναφέρεται πουθενά στην επερώτησή μας. Στο κλείσιμο της τριτολογίας του –που θεωρητικά δεν είχε το δικαίωμα- αναφέρθηκε σ΄ αυτό. Αναφέρθηκε ψευδώς και θέλω να εξηγήσω, εάν δεν έγινε σαφές ακόμα, τι εννοώ ζητώντας το λόγο επί  προσωπικού. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Πού τα λέτε αυτά, κύριε Χατζημιχάλη; 
      ΦΩΤΗΣ ΧΑΤΖΗΜΙΧΑΛΗΣ: Ο κ. Μπασιάκος ψευδώς αναφερόμενος σε μια πολιτική...
      ΠΡΟΕΔΡΕΥΩΝ (Γεώργιος Σούρλας): Τώρα εσείς τηρείτε το κοινοβουλευτικό ήθος, όταν λέτε «ψευδώς»;
      ΦΩΤΗΣ ΧΑΤΖΗΜΙΧΑΛΗΣ: Βεβαίως, κύριε Πρόεδρε. Έχω επίγνωση αυτού που λέω.
      ΠΡΟΕΔΡΕΥΩΝ (Γεώργιος Σούρλας): Μα είναι αυτές εκφράσεις; Έχετε διάθεση για οξύτητες; 
      ΦΩΤΗΣ ΧΑΤΖΗΜΙΧΑΛΗΣ: Έχω επίγνωση αυτού που λέω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, δεν μπορείτε να απευθύνεσθε με τέτοιους χαρακτηρισμούς.
      ΦΩΤΗΣ ΧΑΤΖΗΜΙΧΑΛΗΣ: Ποιος το λέει αυτό, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Το υπαγορεύει το κοινοβουλευτικό ήθος, κύριε Χατζημιχάλη.
      ΦΩΤΗΣ ΧΑΤΖΗΜΙΧΑΛΗΣ: Απαιτώ να το επιδεικνύει και ένας Υπουργός της Κυβέρνησης, κύριε Πρόεδρε, ο οποίος ψεύδεται κατηγορώντας προηγούμενο συνάδελφό του. Ψεύδεται -λέω- και το αναφέρω με πλήρη συνείδηση αυτών που λέω.
      Τι είπε ο κύριος Υπουργός, κύριε Πρόεδρε; Έξω από όλα τα άλλα, επειδή δεν αναφέρθηκε στο μέλλον, όπως πολλές φορές και πολλοί κατηγόρησαν, αναφέρθηκε στο παρελθόν ως άλλοθι για την πολιτική του.
      Αναφέρθηκε σε μια πολιτική η οποία αγκαλιάστηκε από το σύνολο της Τοπικής Αυτοδιοίκησης, την πολιτική για τα δασικά χωριά. Υπεύθυνος γι’ αυτήν την πολιτική ήμουν εγώ. Ψευδώς ο κύριος Υπουργός είπε ότι δώσαμε εγκρίσεις για εξήντα τέσσερα, αν θυμάμαι καλά, δασικά χωριά, χωρίς να υπάρχουν χρήματα στον προϋπολογισμό γι’ αυτά τα δασικά χωριά. 
      Λέω, λοιπόν –και γι’ αυτό ζήτησα το λόγο επί προσωπικού- ότι ο κύριος Υπουργός καλά θα κάνει, όταν απευθύνεται στις πολιτικές που εφάρμοσε το ΠΑΣΟΚ, να έρχεται εδώ με στοιχεία. Γιατί σε ό,τι αναφέραμε μέχρι τώρα, συζητώντας την επερώτηση και καταθέτοντας συγκεκριμένα στοιχεία, δεν απάντησε σε τίποτα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπα στοιχεία τα οποία δεν μπορούσατε να διαψεύσετε.
      ΦΩΤΗΣ ΧΑΤΖΗΜΙΧΑΛΗΣ: Λέω, λοιπόν, και σας διαψεύδω, κύριε Μπασιάκο, γιατί το κάνετε συνειδητά παντού, το εξής: Πόσα δασικά χωριά έχουν εγκριθεί μέχρι σήμερα; Πέντε λειτουργούν και άλλα δέκα τρία με χρηματοδοτήσεις. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εξήντα έχετε τάξει.
      ΦΩΤΗΣ ΧΑΤΖΗΜΙΧΑΛΗΣ: Τι είναι τα εξήντα τέσσερα, κύριε Μπασιάκο, που λέτε ψευδόμενος; Τα εξήντα τέσσερα είναι εγκρίσεις στις δασικές υπηρεσίες να κάνουν μελέτες για το αν μπορούν να γίνουν εξήντα τέσσερα χωριά. Αυτό δεν είναι ψέμα; Δεν είναι ασύστολο ψεύδος αυτό, κύριε Μπασιάκο; Το ίδιο κάνετε παντού. Το ίδιο κάνετε στη Σχολή Δασοφυλάκων που απαντήσατε πρόσφατα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τέλος Φεβρουαρίου του 2004 έγινε αυτό που λέτε. Να το ξέρουν οι κύριοι συνάδελφοι. 
      ΠΡΟΕΔΡΕΥΩΝ (Γεώργιος Σούρλας):  Κύριε Μπασάκο, μη διακόπτετε.
      Ολοκληρώστε, κύριε Χατζημιχάλη.
      ΦΩΤΗΣ ΧΑΤΖΗΜΙΧΑΛΗΣ: Το κεντρικό Ταμείο Γεωργίας, Κτηνοτροφίας και Δασών, το οποίο διαχειρίζεσθε, κύριε Υπουργέ, είχε εγγραφές για το τρέχον οικονομικό έτος δώδεκα εκατομμύρια εκατόν εξήντα δύο χιλιάδες (12.162.000) ευρώ. Τι πολιτικές μπορούσατε να κάνετε με τα λεφτά αυτού του Ταμείου; Ποιες πολιτικές κάνατε; Γιατί απαντήσατε και σε άλλες ερωτήσεις. Είναι τα λεφτά που είπε ο κύριος Μπασιάκος ότι δεν βρήκε ...
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, έχετε την εντύπωση ότι τώρα κάνετε ανάλυση του προσωπικού ζητήματος; Σας παρακαλώ πάρα πολύ. Εσείς αναφέρεσθε σε πολιτικές κυβερνήσεων, των δικών σας ...
      ΦΩΤΗΣ ΧΑΤΖΗΜΙΧΑΛΗΣ: Μα, δεν είπε ότι έκανα πολιτικές χωρίς να έχω λεφτά; Δε είπε ότι παραπληροφόρησα τον ελληνικό λαό, ότι έδωσα υποσχέσεις χωρίς αντίκρισμα; 
      ΠΡΟΕΔΡΕΥΩΝ (Γεώργιος Σούρλας):  Το είπε αυτό. Απαντήστε σ’ αυτό.
      ΦΩΤΗΣ ΧΑΤΖΗΜΙΧΑΛΗΣ: Δεν είναι ψεύτης;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το Φεβρουάριο του 2004 τα κάνατε αυτά, κύριε Χατζημιχάλη. 
      ΠΡΟΕΔΡΕΥΩΝ (Γεώργιος Σούρλας):  Δεν θα κάνουμε αναφορά στη γενικότερη κυβερνητική πολιτική που ασκήσατε. 
      ΦΩΤΗΣ ΧΑΤΖΗΜΙΧΑΛΗΣ: Σας ξαναλέω, κύριε Μπασιάκο, αναφερθήκατε σε εξήντα τέσσερα δασικά χωριά. Λειτουργούν πέντε, έχουν εγκριθεί με πόρους που μπορούν να υλοποιηθούν δώδεκα ...
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τάζετε χωρίς ούτε ένα ευρώ.
      ΦΩΤΗΣ ΧΑΤΖΗΜΙΧΑΛΗΣ: Το ένα απ’ αυτά στην Εύβοια το χρηματοδοτήσατε με διακόσιες χιλιάδες (200.000) ευρώ. ‘Αρα, ποιος ψεύδεται; Για τα υπόλοιπα πρέπει οι υπηρεσίες τις οποίες έχετε διαλύσει να κάνουν μελέτες για να διαπιστώσουν, αν μπορούν να γίνουν αυτά τα χωριά. 
      ΠΡΟΕΔΡΕΥΩΝ (Γεώργιος Σούρλας):  Τελειώνετε, κύριε Χατζημιχάλη.
      ΦΩΤΗΣ ΧΑΤΖΗΜΙΧΑΛΗΣ: Αλλά τα ψεύδη σας δεν έχουν τέλος, αναζητώντας άλλοθι για μια πολιτική που δεν μπορείτε ούτε να οραματιστείτε, ούτε να σχεδιάσετε. Λυπάμαι πάρα πολύ, κύριε Υπουργέ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, ακούστε. Δεν είναι αυτός τρόπος και διαδικασία συζήτησης.  Κάνατε αναφορά σε μια πολιτική και σε Υπουργούς που την άσκησαν. Παίρνετε αφορμή και βάζετε προσωπικό θέμα. Όπως αντιλαμβάνεσθε, δεν μπορεί να διεξαχθεί η συζήτηση που προσιδιάζει στο ήθος και το επίπεδο του Κοινοβουλίου. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Αργύρη, δεν θα πάρετε το λόγο. Θα πάρει μόνο ο κ. Παπουτσής το λόγο και τελειώσαμε. Σας παρακαλώ πάρα πολύ. 
      ΕΥΑΓΓΕΛΟΣ ΑΡΓΥΡΗΣ: Άκουσε όλη η Ελλάδα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας):  Όχι, κύριε Αργύρη, δεν γίνεται. Τελειώσαμε. 
      Κύριε Παπουτσή έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Για τριτολογία, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας):  Όχι, έχει θέσει θέμα προσωπικό.
      ΧΡΗΣΤΟΣ ΠΑΠΟΥΤΣΗΣ: Κατ’ αρχάς, κύριε Πρόεδρε, υπάρχει θέμα προσωπικό, όπως καταλαβαίνετε και όπως άκουσε όλη η Αίθουσα. Ωστόσο, όμως, ως Κοινοβουλευτικός Εκπρόσωπος θέλω να σημειώσω ότι η διαδικασία η οποία ακολουθήθηκε δεν ήταν η ορθή. 
      Όπως γνωρίζετε πολύ καλά ο Κανονισμός της Βουλής έχει ψηφιστεί από το Σώμα ακριβώς για να προστατεύει τον κοινοβουλευτικό έλεγχο και τη συζήτηση. Και η σημερινή συζήτηση με την ανοχή σας και με την ευθύνη μας, ολονών την ευθύνη, γιατί όλη είχαμε ευθύνη σ’ αυτό το πράγμα ...
      ΠΡΟΕΔΡΕΥΩΝ (Γεώργιος Σούρλας):  Με την ανοχή μου στις εκτροπές σας. 
      ΧΡΗΣΤΟΣ ΠΑΠΟΥΤΣΗΣ: Λέω με την καλόπιστη ανοχή σας. 
      ΠΡΟΕΔΡΕΥΩΝ (Γεώργιος Σούρλας): Αντιλαμβάνεσθε ότι όταν ...
      ΧΡΗΣΤΟΣ ΠΑΠΟΥΤΣΗΣ: Μη με διακόπτετε, σας παρακαλώ.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ. Εσείς είσθε ευπρεπής. 
      ΧΡΗΣΤΟΣ ΠΑΠΟΥΤΣΗΣ: Επαναλαμβάνω με την καλόπιστη ανοχή σας, αλλά και την ευθύνη όλων μας, σήμερα παραβιάστηκε η κοινοβουλευτική διαδικασία. 
      ΠΡΟΕΔΡΕΥΩΝ (Γεώργιος Σούρλας): Στο μέλλον θα εφαρμόζεται αυστηρά ο χρόνος ο προβλεπόμενος σε κάθε περίπτωση. 
      ΧΡΗΣΤΟΣ ΠΑΠΟΥΤΣΗΣ: Ωραία, συμφωνούμε. 
      Δεύτερον, επειδή η Κυβέρνηση είναι η δεύτερη φορά που ακολουθεί την ίδια πρακτική, Υπουργός και Υφυπουργός, ο ένας αποχωρεί, ο ένας δευτερολογεί, επανέρχεται ο άλλος κλπ., αυτό πρέπει να τελειώσει.
      Στο εξής θα πρέπει να γίνεται ό,τι λέει ο Κανονισμός και στο χρόνο που προβλέπεται.
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, ο χρόνος  κάθε Υπουργού είναι είκοσι πέντε λεπτά στην πρωτολογία, δεκατρία στη δευτερολογία και πέντε λεπτά στην τριτολογία. Ο κύριος Υπουργός κινήθηκε στα πλαίσια του χρόνου, με μία μικρή ανοχή, όπως ίσχυσε και για όλους σας. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μέτρησα τα λεπτά. Ο κ. Μπασιάκος μίλησε τριάντα δύο λεπτά στην πρωτολογία του, έντεκα στη δευτερολογία και μίλησε και δεκατέσσερα λεπτά ο κ. Κοντός. Δεν έχει σημασία, αλλά σας παρακαλώ στο μέλλον να μη γίνεται. 
      ΠΡΟΕΔΡΕΥΩΝ (Γεώργιος Σούρλας): Θέλετε να σας πω πόσο χρόνο μίλησαν οι Βουλευτές του ΠΑΣΟΚ; Μήπως θέλετε να σας πω και τα δικά σας λεπτά; Γιατί κάνετε αυτήν την εκτίμηση;
      ΧΡΗΣΤΟΣ ΠΑΠΟΥΤΣΗΣ: Όσον αφορά στις αιχμές που απηύθυνε ο κ. Μπασιάκος εις βάρος του δικού μου προσώπου, εγώ δεν θα απαντήσω. Θα ήθελα να πω μόνο ότι ο κάθε πολιτικός έχει τη δική του διαδρομή και μπορεί να είναι υπερήφανος, ή να μην είναι ή και να έχει ερωτηματικά στον πολιτικό του βίο. 
      Εγώ είμαι υπερήφανος για τη δική μου διαδρομή και στην Ευρώπη και εδώ, σε όλους τους κοινωνικούς και μαζικούς αγώνες, αλλά και μέσα στο Κοινοβούλιο. Ο κ. Μπασιάκος είναι υπερήφανος για τη δική του διαδρομή, όποια και όπου και αν είναι αυτή;
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Δεν καταλαβαίνω γιατί το λέτε αυτό.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, όσο και αν επιχειρεί η Νέα Δημοκρατία, αναγάγοντας την ψευδολογία σε επιστήμη και κυρίως εισάγοντας νέα ήθη στον κοινοβουλευτισμό, όπως αυτά που βλέπουμε διαρκώς τις τελευταίες ημέρες που είναι στην πραγματικότητα ένας κουτσαβακισμός, εγώ σας διαβεβαιώ ότι όλα αυτά δεν πρόκειται να μείνουν χωρίς απάντηση.
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, εσείς είστε ευπρεπής. Όμως, αυτοί δεν είναι χαρακτηρισμοί. 
      ΧΡΗΣΤΟΣ ΠΑΠΟΥΤΣΗΣ: Σας διαβεβαιώ ότι θα υπάρχει πάντοτε απάντηση. Δεν πρόκειται να αφήσουμε κανέναν κύριο Μπασιάκο και κανένα Υπουργό με κουτσαβακική πρακτική στο Κοινοβούλιο να επιχειρεί να αποστομώσει τα πολιτικά επιχειρήματα και τα στοιχεία που παρουσιάζουν οι Βουλευτές του ΠΑΣΟΚ. Τελεία και παύλα. Οι καλοί λογαριασμοί κάνουν και τις καλές κοινοβουλευτικές σχέσεις. Εμείς σεβόμαστε το ρόλο της Κυβέρνησης και το θεσμικό μας ρόλο. Στα πλαίσια του δικού μας ρόλου θα επιμείνουμε στην παρουσίαση των επιχειρημάτων μας και στην άσκηση του κοινοβουλευτικού ελέγχου. Κανείς, μα κανείς δεν πρόκειται να φιμώσει το ΠΑΣΟΚ, να αποτρέψει και να απαγορεύσει τον κοινοβουλευτικό έλεγχο.
      Επί τη ευκαιρία, καλά θα κάνουν να απαντήσουν και οι δύο Υπουργοί, εάν και κατά πόσον τα στοιχεία, τα οποία ανέφερα προηγουμένως, αληθεύουν ή όχι. Υπήρχαν επενδύσεις στη Βοιωτία, στην Ξάνθη και στο Κιλκίς, ναι ή όχι;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ψεύδεσθε. Είστε ένας αισχρός συκοφάντης. Δεν μπορείτε να μιλάτε για κουτσαβακισμό μέσα στο Ελληνικό Κοινοβούλιο. Είστε ο χειρότερος επίτροπος που είχαμε ποτέ στην Ευρώπη. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ πολύ! 
      Κύριε Παπουτσή, σας παρακαλώ να ολοκληρώσετε.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, αύριο θα καταθέσουμε ερώτηση με Αίτηση Κατάθεσης Εγγράφων. Σε κάθε περίπτωση, όμως, θα ήθελα να ακούσω τη δική σας θέση στο εξής θέμα: Με ποιο τρόπο θα προστατεύσετε το Σώμα και στη συγκεκριμένη περίπτωση τον Βουλευτή, ο οποίος σας απευθύνει το λόγο, από τους απαράδεκτους και υβριστικούς λόγους;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εσείς μιλήσατε για κουτσαβακισμό μέσα στην Αίθουσα. Δεν είναι δυνατόν να λέτε τέτοια πράγματα εδώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε. Θα απαντήσετε αμέσως μετά.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, επαναλαμβάνω ότι θα ήθελα τη δική σας άποψη για το με ποιο τρόπο θα προστατεύσετε εμένα, αλλά και όλους τους Βουλευτές από αυτήν τη συμπεριφορά και τους υβριστικούς χαρακτηρισμούς του κυρίου, ο οποίος εμφανίζεται στα έδρανα ως μέλος της Κυβέρνησης του κ. Καραμανλή, ο οποίος κυβερνά τη χώρα με εντιμότητα, τιμιότητα και διαφάνεια.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης & Τροφίμων): Εσείς μιλήσατε για κουτσαβακισμό 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ να ηρεμήσουμε όλοι. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, γιατί δεν μου δώσατε το λόγο;
      ΠΡΟΕΔΡΕΥΩΝ (Γεώργιος Σούρλας): Αν δεν σταματήσετε όλοι, θα με υποχρεώσετε να κλείσω τη συζήτηση. 
      Κύριοι συνάδελφοι, την ευθύνη διεξαγωγής της συζήτησης την έχει το Προεδρείο, το οποίο πιστεύω ότι στο σύνολό του διευθύνει τη συζήτηση κατά τρόπο άψογο, με ανοχή σε διακοπές, με παρατάσεις χρόνου, με προτροπές για να ανεβάσουμε το κύρος του Κοινοβουλίου. Από κει και πέρα, ο κάθε ομιλών έχει την ευθύνη όσων λέει. 


     Είναι αλήθεια ότι ακούστηκαν και από τους Υπουργούς χαρακτηρισμοί, όμως, κύριε Παπουτσή, εσείς εκστομίσατε βαρύτατους χαρακτηρισμούς που σε καμια περίπτωση δε λέγονται. Η λέξη «κουτσαβακισμός» είναι βαρύτατη λέξη η οποία ούτε ταιριάζει στο δικό σας κοινοβουλευτικό ήθος, ούτε στην ιδιότητά σας.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): … (Δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Κοντέ! 
     Αυτή η λέξη δεν προσιδιάζει εδώ, κύριε Παπουτσή, πρέπει να το δεχθείτε αυτό. Δεν ταιριάζει ούτε στη δική σας καλλιέργεια, ούτε στη δική σας κοινοβουλευτική ευπρέπεια, ούτε σε αυτήν εδώ την Αίθουσα. 
     Το Προεδρείο, λοιπόν, απευθύνει έκκληση προς όλες τις πλευρές να αποφεύγονται αυτοί οι χαρακτηρισμοί, να δεχθείτε παρακαλώ να διαγραφεί από τα Πρακτικά η λέξη αυτή. Εγώ εξεπλάγην γιατί ξέρω το ήθος σας και το πολιτικό σας ύφος. Πρέπει να διαγραφεί αυτή η φράση και κάποιες άλλες οι οποίες δεν ταιριάζουν στο Κοινοβούλιο για να διευκολύνεται η διεξαγωγή της συζήτησης και να είστε βέβαιοι ότι το Προεδρείο σε καμία περίπτωση δε θα επιτρέψει να φιμωθούν φωνές εδώ μέσα, απ’ όπου και αν προέρχονται και θα κάνει ακέραιο το καθήκον του, όπως το κάνει κάθε μέρα. 
     Κύριε Παπουτσή, δέχεστε, λοιπόν, να τελειώσουμε ομαλά και να διαγραφεί αυτή η φράση …
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, ο δικός μου πολιτικός πολιτισμός μου επιβάλλει να δεχθώ τη δική σας πρόταση, με τη διαφορά, όμως, ότι θα πρέπει να διαγραφούν πολλά απ’ αυτά που εξεστόμισε προηγουμένως ο κ. Κοντός… 
     ΠΡΟΕΔΡΕΥΩΝ (Γεώργιος Σούρλας): Εξυπακούεται. 
     ΧΡΗΣΤΟΣ ΠΑΠΟΥΤΣΗΣ: … αν θέλει πράγματι να συνεχίσει να θεωρείται μέλος μιας Κυβέρνησης η οποία υποτίθεται ότι κυβερνά με ταπεινότητα και σεμνότητα. 
     ΠΡΟΕΔΡΕΥΩΝ (Γεώργιος Σούρλας): Να συμφωνήσουμε έτσι για να μπορούμε να κάνουμε καλές συζητήσεις και να είστε βέβαιοι ότι σε καμία περίπτωση δε θα επιτρέψουμε σε κανένα να φιμώσει το λόγο της Αντιπολίτευσης, όπως και το λόγο της Κυβέρνησης. Αυτό είναι το καθήκον μας. Αυτή είναι η αποστολή μας ως Προεδρείο. 
     ΕΥΑΓΓΕΛΟΣ ΑΡΓΥΡΗΣ: Γι’ αυτό ζητάμε το λόγο. 
     ΠΡΟΕΔΡΕΥΩΝ (Γεώργιος Σούρλας): Να είστε σύντομος όμως. Πρέπει να τελειώσει η συζήτηση αυτή ήρεμα και πολιτισμένα. Υπάρχουν και εντάσεις, υπάρχει και κόπωση, υπάρχουν και κάποιοι περισσότερο ευαίσθητοι από τους άλλους. 
     Θα σας παρακαλέσω ήρεμα σε ένα λεπτό, κύριε Αργύρη, να πείτε σε τι συνίσταται το προσωπικό σας θέμα, να δοθούν αμοιβαίες εξηγήσεις και να τελειώσουμε πολιτισμένα, διότι είναι προφανές ότι οι αγρότες που παρακολουθούν τη συζήτηση απόψε το μόνο που δε θέλουν μεταξύ των νυν Υπουργών και Υφυπουργών και των πρώην Υπουργών και Υφυπουργών που είναι απόψε εδώ, είναι να ακούσουν διαπληκτισμούς και αναφορές σε προσωπικά ζητήματα. Είναι βέβαιο ότι δε θέλουν να τα ακούσουν αυτά.  
     Ορίστε, κύριε Αργύρη.
     ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
     Νομίζω ότι το προσωπικό συνίσταται στο εξής, κάνοντας χρήση και αυτών που λέει ο Κανονισμός. Εγώ μπορεί να ήμουν οξύς στην τοποθέτησή μου και να είμαι οξύς και άλλες φορές, αλλά δεν είμαι ποτέ υβριστής και ποτέ δεν χρησιμοποιώ λέξεις που τουλάχιστον δε συνάδουν με το κοινοβουλευτικό ήθος, γιατί εδώ ήρθαμε να υπηρετήσουμε το ελληνικό λαό και νομίζω ότι θα πρέπει να εκπέμπουμε κάτι τέτοιο. 
     Όταν ο κύριος Υπουργός δεν αποδέχεται αυτό που λέει ο Κανονισμός ότι η Κυβέρνηση ελέγχεται σήμερα, δεν ελέγχεται η Αντιπολίτευση -αυτή είναι η σημερινή διαδικασία- και μίλησε για ορισμένα πράγματα, πρέπει, λοιπόν, να θυμίσω στον κύριο Υπουργό που έχει την ευθύνη σήμερα -και το κράτος έχει συνέχεια- ότι το Γ΄ Κοινοτικό Πλαίσιο Στήριξης είναι εγκεκριμένο από την Ευρωπαϊκή Ένωση. Όλες του οι δράσεις, λοιπόν, είναι εκεί πέρα καταγεγραμμένες. 
     Την ευθύνη για την παρακολούθηση του αγροτικού προγράμματος της ελληνικής Κυβέρνησης από τη μεριά της Ευρωπαϊκής Ένωσης την είχε ο σημερινός Γενικός Γραμματέας του Υπουργείου Εθνικής Οικονομίας και δεν είχε σημειώσει καμία, μα καμία παρατήρηση, απεναντίας στις τοποθετήσεις του είχε μιλήσει για την ορθότητα της εφαρμογής. Πώς είναι δυνατό να έρχεται σήμερα και να εγκαλεί την προηγούμενη κυβέρνηση και τους Υπουργούς ο σημερινός Υπουργός ότι δεν υπήρχαν λεφτά, ότι κοροϊδεύαμε τον κόσμο και ότι τους λέγαμε ψέματα και όλα τα υπόλοιπα; 
     Άρα, λοιπόν, εδώ υπάρχει και η φίμωση από τη μια μεριά της Αντιπολίτευσης να ασκήσει το έργο της που επιβάλλει ο Κανονισμός και το Σύνταγμα και από την άλλη μεριά να κατηγορήσει πρώην συναδέλφους για πράγματα για τα οποία δεν έχουν καμια ευθύνη. 
     Αν, λοιπόν, πράγματι σε οποιοδήποτε μέτρο δεν υπάρχουν χρήματα και η προηγούμενη κυβέρνηση και οι προηγούμενοι Υπουργοί δεν έχουν τηρήσει αυτά που λέει το Γ’ Κοινοτικό Πλαίσιο Στήριξης, θα είμαστε υπόλογοι έναντι της Ευρωπαϊκής Ένωσης. Γιατί λοιπόν λέει εδώ πέρα στο Κοινοβούλιο πράγματα τα οποία δεν ισχύουν; 
     Επίσης λέει για έναν Κανονισμό που ψηφίσαμε εμείς. Ο Κανονισμός, κύριε Πρόεδρε, είναι συγκεκριμένος και εφαρμόζεται εδώ και τρία χρόνια, δεν είναι σημερινός Κανονισμός και επίσης ο ίδιος ο Υπουργός λέει ότι εφαρμόζει τους Κανονισμούς που ψήφισε το ΠΑΣΟΚ και μάλιστα όταν διαπραγματευθήκαμε, διαπραγματευθήκαμε στα πλαίσια που λέει το ΠΑΣΟΚ. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Μα, αυτό δεν είναι προσωπικό ζήτημα. 
     ΕΥΑΓΓΕΛΟΣ ΑΡΓΥΡΗΣ: Αυτά, λοιπόν, κύριοι Υπουργοί, δεν είναι μέσα στα πλαίσια της υποχρέωσης της χώρας έναντι της Ευρωπαϊκής Ένωσης; Δεν μπορεί κάθε φορά όταν ασκούμε κοινοβουλευτικό έλεγχο να ακούμε πράγματα τα οποία δεν έχουν καμια σχέση με την επερώτηση. 


      Και εγώ θα ήθελα όλοι να ανατρέξουμε στα Πρακτικά. Απάντησε έστω και σε μία παράγραφο της επερώτησής μας;
      ΠΡΟΕΔΡΕΥΩΝ (Γεώργιος Σούρλας): Το αν απάντησε ή όχι είναι ένα θέμα το οποίο καταγράφεται στα Πρακτικά, το οποίο παρακολουθούμε όπως το παρακολουθούν και οι πολίτες. Όμως, σε καμία περίπτωση δεν υπήρξε φίμωση, ούτε υπάρχει τέτοιο ενδεχόμενο να υπάρξει φίμωση. Αυτό θεωρείται δεδομένο. Μην αναφέρεστε, λοιπόν στα περί φιμώσεως. Ήδη πήρατε το λόγο και καθ’ υπέρβαση πολλές φορές, δευτερολογήσατε και τριτολογήσατε.
      Κύριε Υφυπουργέ, θέλετε το λόγο;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εσείς, κύριε Υπουργέ, θέλετε το λόγο; 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Όχι, ευχαριστώ.
      ΠΡΟΕΔΡΕΥΩΝ (Γεώργιος Σούρλας): Νομίζω ότι δόθηκαν οι εξηγήσεις, υπήρξαν εντάσεις και οξύτητες, αλλά είναι μέσα στα πλαίσια του διαλόγου. Τελειώνει, λοιπόν, εδώ η συζήτηση και διευθετήθηκαν οι όποιες παρεξηγήσεις.
      Κηρύσσεται περαιωμένη η συζήτηση της επίκαιρης επερώτησης με γενικό αριθμό 22 και ειδικό αριθμό 13 της 21ης Οκτωβρίου 2004 των Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων, σχετικά με τη μείωση του αγροτικού εισοδήματος.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.05΄ λύεται η συνεδρίαση για αύριο ημέρα Τρίτη 16 Νοεμβρίου 2004 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία:ι) ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις» και ιι) α. μόνη συζήτηση και έγκριση του Απολογισμού Δαπανών της Βουλής οικονομικού έτους 2003, β. μόνη συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2005, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                     ΟΙ ΓΡΑΜΜΑΤΕΙΣ



3
Συνεδρίαση 15-11-04              σελ.   

