ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΣΤ’

Δευτέρα 20 Μαρτίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ι. Παπαντωνίου, σελ.
3. Ανακοινώνεται ότι τη συνεδρίαση παρακολουθούν μαθητές, από το Μουσικό Γυμνάσιο Αμύνταιο Φλώρινας, το 2ο Γυμνάσιο Καστοριάς και το Ελληνικό Κολλέγιο Θεσσαλονίκης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 23ης Μαρτίου 2006, σελ.
4. Συζήτηση επικαίρων ερωτήσεων:
α. Προς τον Υπουργό Αγροτικής Ανάπτυξης και Τροφίμων σχετικά με τις πρόσφατες πλημμύρες στον ‘Εβρο, την αποζημίωση των πληγέντων κ.λπ., σελ.
β. Προς τον Υπουργό Οικονομίας και Οικονομικών σχετικά με την καταβολή επιδόματος θέρμανσης, σελ.
γ. Προς τον Υπουργό Ανάπτυξης σχετικά με την κατασκευή νέων μονάδων ηλεκτροπαραγωγής στη Δυτική Αττική, τις περιβαλλοντικές επιπτώσεις κ.λπ., σελ.
δ. Προς τον Υπουργό Απασχόλησης και Κοινωνικής Προστασίας σχετικά με τη λήψη μέτρων αντιμετώπισης της ανεργίας κ.λπ., σελ.
5. Συζήτηση Επερώτησης του ΠΑΣΟΚ προς τον Υπουργό Απασχόλησης και Κοινωνικής Προστασίας σχετικά με την πολιτική της Κυβέρνησης στην αγορά της εργασίας, σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΔΟΥΚΑΣ Π., σελ.
ΚΟΛΟΖΩΦ Ο., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΧΡΙΣΤΟΦΙΛΟΠΟΥΛΟΥ Π., σελ.

Β. Επί της Επερώτησης:
ΑΝΤΩΝΙΟΥ Τ., σελ.
ΒΕΝΙΖΕΛΟΣ Ε., σελ.
ΓΙΑΚΟΥΜΑΤΟΣ Γ., σελ.
ΛΕΒΕΝΤΗΣ Α., σελ.
ΜΑΓΓΙΝΑΣ Β., σελ.
ΝΙΚΟΛΑΙΔΟΥ Β., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΤΣΙΤΟΥΡΙΔΗΣ Χ., σελ.
ΧΑΪΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΣΤ΄
      Δευτέρα 20 Μαρτίου 2006
      Αθήνα, σήμερα στις 20 Μαρτίου 2006, ημέρα Δευτέρα και ώρα 18.23΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Ασημίνα Ξηροτύρη-Αικατερινάρη, Βουλευτή Α΄ Θεσσαλονίκης, τα ακόλουθα:
      Α ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Σοφία Μάρκου, ειδικευόμενη ιατρός, ζητεί να παραμείνει ως υπεράριθμη ειδικευόμενη ιατρός στο νοσοκομείο Κατερίνης.
      2) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η «ΣΑΛΙΓΚΑΡ Α.Ε.» ζητεί τη διευθέτηση οικονομικών χρεών της προς το Ι.Κ.Α..
      3) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ευστάθιος Ευθυμιάδης ζητεί να του χορηγηθεί σύνταξη ως αγωνιστή της εθνικής αντίστασης. 
      4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Κορινού Πιερίας ζητεί τη μετεγκατάσταση του Κέντρου θαλάσσιας εκπαίδευσης Κορινού Πιερίας. 
      5) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γεώργιος Βασιλειάδης ζητεί να δοθεί η δυνατότητα έκδοσης άδειας οδήγησης γεωργικού ελκυστήρα και σε αλλοδαπούς εποχιακά απασχολούμενους.
      6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Επιμελητήριο Πέλλας ζητεί την οικονομική και φορολογική στήριξη των επιχειρήσεων του Νομού Πέλλας. 
      7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Επιμελητήριο Πέλλας ζητεί να ενταχθεί ο Νομός Πέλλας στην ανώτατη ζώνη κινήτρων. 
      8) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία οι Εταιρείες οδοντιατρικών μηχανημάτων «RIGEL», «NEODENT» και «CASTA» ζητούν να τους αποσταλούν πιστοποιητικά ποιότητας και καταλληλότητας CE.
      9) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί να δοθεί ικανοποιητικός χρόνος για την ολοκλήρωση της κατάθεσης των αιτήσεων ενεργοποίησης, για τους αγρότες του Νομού Σάμου.  
      10) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Δήμος Παλαμά Καρδίτσας ζητεί την κατασκευή κόμβου στη νέα οδό Δέλτα – Λάρισας.
      11) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ζητείται η λήψη μέτρων διάσωσης των πευκοδασών της Πεντέλης. 
      12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αναστάσιος Σπυρίδης ζητεί να του δοθούν πρόσθετα μόρια για να προσληφθεί στο Δήμο Κύρρου Πέλλας.
      13) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα, κατέθεσαν αναφορά με την οποία η κ. Ελένη Δαγκλή, μαθηματικός, ζητεί νομοθετική ρύθμιση για το διορισμό εκπαιδευτικών με σωματική αναπηρία.
      14) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Σύνδεσμος Γουνοποιών Καστοριάς «Ο ΠΡΟΦΗΤΗΣ ΗΛΙΑΣ» ζητεί αλλαγές στον τρόπο υποβολής του εκκαθαριστικού λογαριασμού των επιχειρήσεων του Κλάδου του.
      15) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Σύλλογος Πτηνοτρόφων Νομού Σερρών ζητεί τη λήψη οικονομικών μέτρων στήριξης των πτηνοτρόφων.
      16) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατάθεσε αναφορά με την οποία ο Δήμος Σούδας Χανίων ζητεί την άμεση επισκευή του οδοστρώματος της οδού Ακρωτηρίου.
      17) Οι Βουλευτές Β’  Αθηνών κ.κ. ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Κατοίκων Ηλιακού Χωριού Πεύκης ζητεί διαφάνεια στη διαχείριση των οικονομικών του κοινού ενεργειακού κέντρου του Ηλιακού Χωριού.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5503/13-12-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/5765/2-1-06 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σας γνωρίζουμε ότι για το θέμα των χώρων στάθμευσης σε καταστήματα υγειονομικού ενδιαφέροντος, ενημερώθηκε η Εθνική Αντιπροσωπεία με το 7017/4/4873 από18-22005 έγγραφό μας, σε απάντηση της 7124/ 28-1-2005 ερώτησης που κατέθεσε ο ανωτέρω κ. Βουλευτής. .
      Επίσης, σας πληροφορούμε ότι την 10-8-2003 έληξε η προβλεπόμενη στη διάταξη του άρθρου 2 του π.δ. 257/2001 προθεσμία, στην οποία οριζόταν ότι οι υπεύθυνοι των κέντρων διασκέδασης, που λειτουργούν κατά την έναρξη ισχύος του εν λόγω π.δ., στις αναφερόμενες στη διάταξη του άρθρου 1 περιοχές, υποχρεούνται, εντός αποκλειστικής προθεσμίας 2 ετών από τη δημοσίευσή του, να προσκομίσουν στην αρμόδια, για την έκδοση της άδειας λειτουργίας, Αρχή τα προβλεπόμενα δικαιολογητικά, για την ύπαρξη χώρου στάθμευσης, διαφορετικά η άδεια λειτουργίας τους ανακαλείται αυτοδικαίως από την Αρχή αυτή έως την εξεύρεση του χώρου στάθμευσης. Στη συνέχεια με τη διάταξη της παρ. 2 του άρθρου 11 του ν. 3345/2005, παρατείνεται έως 31-12-2006 η προθεσμία της υποχρέωσης των υπευθύνων των κέντρων διασκέδασης, προκειμένου να προσκομίσουν στον οικείο Ο.Τ.Α. τα προβλεπόμενα δικαιολογητικά για την ύπαρξη χώρου στάθμευσης.
      Σε ό,τι αφορά την αντιμετώπιση των προβλημάτων που δημιουργούνται στην οδική κυκλοφορία από τις παράνομες σταθμεύσεις οχημάτων, κυρίως, κατά τις ώρες λειτουργίας των κέντρων διασκέδασης στην Ιερά Οδό, οι αρμόδιες Υπηρεσίες (Υποδιεύθυνση Τροχαίας Αθηνών και Τμήμα Τροχαίας Περιστερίου), υπό την εποπτεία και τις οδηγίες της Διεύθυνσης Τροχαίας Αττικής, στα πλαίσια των δυνατοτήτων τους, λαμβάνουν τα απαραίτητα μέτρα, με τη συγκρότηση ειδικών συνεργείων, για τη διενέργεια αυστηρών ελέγχων. Ενδεικτικά δε σας πληροφορούμε ότι, από τις ανωτέρω Υπηρεσίες μας, κατά το πρώτο 11μηνο του έτους 2005, στην εν λόγω οδό, βεβαιώθηκαν 1.477 παραβάσεις για παράνομες σταθμεύσεις οχημάτων και αφαιρέθεισαν 1.011 πινακίδες κυκλοφορίας οχημάτων, ενώ συνελήφθησαν και 13 παρκαδόροι.
      Τέλος, στις αρμόδιες Υπηρεσίες μας, δόθηκαν εντολές και οδηγίες για την προσεκτική εξέταση των αναφερόμενων στην ερώτηση ζητημάτων, καθώς και για την εντατικοποίηση των τροχονομικών ελέγχων, όχι μόνο στην αναφερόμενη οδό, αλλά και σε άλλες περιοχές, χώρους και σημεία, προκειμένου να αντιμετωπισθούν τα προβλήματα που δημιουργούνται από τις παράνομες σταθμεύσεις και να αρθεί κάθε αντικείμενο που εμποδίζει την ελεύθερη και ασφαλή κίνηση των πεζών και οχημάτων, καθώς και για την διενέργεια συνεχών ελέγχων, στα κέντρα διασκέδασης, για την ύπαρξη ή μη του προβλεπόμενου χώρου στάθμευσης και σε συντρέχουσα περίπτωση την άμεση ενημέρωση των αρμόδιων Ο.Τ.Α. για την εκδήλωση των δικών τους ενεργειών.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      2. Στην με αριθμό 5659/15-12-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/5774/2-1-06 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι το νομοθετικό πλαίσιο που διέπει τη λειτουργία της Ε.Υ.Π. καθορίζεται επακριβώς από τις διατάξεις του ν. 1645/1986 «Εθνική Υπηρεσία Πληροφοριών» και του π.δ. 360/1992 «Οργανισμός της Εθνικής Υπηρεσίας Πληροφοριών (Ε.Υ.Π.)». Ειδικότερα, στο άρθρο 39 του εν λόγω π.δ., προβλέπεται ότι η διαδικασία πλήρωσης κενών οργανικών θέσεων στην Ε.Υ.Π., πραγματοποιείται κατά παρέκκλιση από κάθε ισχύουσα διάταξη επιλογής προσωπικού, ύστερα από προκήρυξη, μεταξύ όσων έχουν τα προβλεπόμενα στον Οργανισμό αυτό προσόντα, ενώ καθορίζεται και ο τρόπος γνωστοποίησης της προκήρυξης.
      Στο πλαίσιο αυτό, αναφορικά με την προκήρυξη του Υπουργού Δημόσιας Τάξης «Πλήρωση με επιλογή εβδομήντα πέντε (75) κενών τακτικών θέσεων Κλάδων ΠΕ, ΔΕ και ΥΕ της Ε.Υ.Π.», σας πληροφορούμε ότι σε αυτήν αναφέρεται αναλυτικά ο τρόπος συμμετοχής των υποψηφίων, η διαδικασία επιλογής, καθώς και ο τρόπος ανακοίνωσης των αποτελεσμάτων του διαγωνισμού, ενώ επισημαίνεται ότι, σε κάθε περίπτωση τηρήθηκαν επακριβώς τα προβλεπόμενα από τις σχετικές διατάξεις της ισχύουσας νομοθεσίας.
      Για το θέμα της επιλογής και τοποθέτησης προϊσταμένων Οργανικών Μονάδων της Ε.Υ.Π., σας πληροφορούμε ότι πραγματοποιήθηκε κατ' απόλυτη εφαρμογή των διατάξεων του προαναφερθέντος νομοθετικού πλαισίου που διέπει τη λειτουργία της Ε.Υ.Π., καθώς και των διατάξεων του άρθρου 27 του ν. 2738/1999 «Συλλογικές διαπραγματεύσεις στη Δημόσια Διοίκηση, μονιμοποιήσεις συμβασιούχων αορίστου χρόνου και άλλες διατάξεις» του ν. 2190/1994 «Σύσταση ανεξάρτητης αρχής για την επιλογή προσωπικού και ρύθμιση θεμάτων διοίκησης» και του ν. 3260/2004 «Ρύθμιση του συστήματος προσλήψεων και θεμάτων Δημόσιας Διοίκησης», όπως αυτές ισχύουν για την Ε.Υ.Π.
      Πέραν αυτού, σας πληροφορούμε ότι το θέμα του εκσυγχρονισμού της λειτουργίας της Ε.Υ.Π., η οποία εποπτεύεται από τον Υπουργό Δημόσιας Τάξης και της ενίσχυσης της διαφάνειας στη δράση της, απασχολεί το Υπουργείο μας και ήδη, με απόφαση του Υπουργού, συγκροτήθηκε επιτροπή για την αναμόρφωση και τον εκσυγχρονισμό του θεσμικού νομοθετικού πλαισίου που διέπει τη λειτουργία της εν λόγω Υπηρεσίας. Η επιτροπή αυτή θα μελετήσει εμπεριστατωμένα το όλο θέμα και θα υποβάλει τις προτάσεις της, προκειμένου να ληφθούν οριστικές αποφάσεις και να προωθηθούν οι αναγκαίες νομοθετικές ρυθμίσεις.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      3. Στην με αριθμό 6437/16-1-06 ερώτηση του Βουλευτή κ. Γιώργου Παπαγεωργίου δόθηκε με το υπ’ αριθμ. 7017/4/5813/9-2-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Παπαγεωργίου, σε ό,τι μας αφορά, σας γνωρίζουμε ότι, από τις αρμόδιες Υπηρεσίες μας (Τμήμα Τροχαίας Χαλκίδας και Αστυνομικό Τμήμα Ν. Αρτάκης), διενεργούνται, σε καθημερινή βάση, τροχονομικοί έλεγχοι σε φορτηγά αυτοκίνητα δημόσιας και ιδιωτικής χρήσης, που έχει εκμισθώσει η εταιρεία ΛΑΡΚΟ για τη μεταφορά μεταλλευτικών προϊόντων από τις εγκαταστάσεις της στο εργοστάσιο τσιμέντων της ΑΓΕΤ στη Χαλκίδα, τα οποία διέρχονται μέσω της μοναδικής οδικής αρτηρίας Ψαχνών-Ν. Αρτάκης-Χαλκίδας και εφαρμόζονται, με αυστηρότητα και χωρίς παρεκκλίσεις, οι διατάξεις της υφιστάμενης νομοθεσίας σε βάρος των παραβατών.
      Πάντως, από την Αστυνομική Διεύθυνση Ευβοίας, έγκαιρα, από το μήνα Δεκέμβριο του έτους 2003, είχαν επισημανθεί τα κυκλοφοριακά προβλήματα από τη διέλευση των οχημάτων αυτών από το εν λόγω οδικό δίκτυο και για το λόγο αυτό είχε εκδοθεί διαταγή προς τις ανωτέρω υφιστάμενες Υπηρεσίες της για τη διενέργεια συνεχών ελέγχων και τη βεβαίωση τροχονομικών παραβάσεων που χαρακτηρίζονται ως επικίνδυνες και υπαίτιες για την πρόκληση τροχαίων ατυχημάτων.
      Ειδικότερα, οι έλεγχοι των εν λόγω Υπηρεσιών στα φορτηγά αυτοκίνητα (νταλίκες, κ.λπ.) αποσκοπούν, μεταξύ άλλων, στη διαπίστωση της νόμιμης κυκλοφορίας τους, της κανονικής και ασφαλούς φόρτωσης αυτών και της καταλληλότητας των ελαστικών. Ενδεικτικά δε επισημαίνεται ότι, από το μήνα Φεβρουάριο του 2004 έως 30-11-2005, βεβαιώθηκαν 48 παραβάσεις για μεταφορά υπέρβαρου φορτίου, γεγονός το οποίο συνέβαλε σε μεγάλο βαθμό στη συμμόρφωση των οδηγών προς τις διατάξεις του Κ.Ο.Κ.
      Σε ό,τι αφορά τα τροχαία ατυχήματα, σας πληροφορούμε ότι, κατά τα ανωτέρω έτη, στην εν λόγω περιοχή, έχει λάβει χώρα μόνον ένα θανατηφόρο τροχαίο ατύχημα, στο οποίο να ενεπλάκη φορτηγό αυτοκίνητο εκμισθωμένο από την αναφερόμενη εταιρεία.
      Τέλος, στις αρμόδιες Υπηρεσίες μας, δόθηκαν πρόσθετες εντολές και οδηγίες, για συνεχή και αυστηρή τροχονομική αστυνόμευση του αναφερόμενου oδικού δικτύου.
      Ο Υπουργός
      ΓΕΩΡΓΙΟΣ ΒΟΥΛΓΑΡAΚΗΣ»
      4. Στην με αριθμό 6498/17-1-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/5818/9-2-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι το θέμα της αντιμετώπισης των ληστειών σε βάρος των τραπεζών αποτελεί μία από τις προτεραιότητες του Υπουργείου μας και των Υπηρεσιών της Ελληνικής Αστυνομίας, στα πλαίσια της αντεγκληματικής πολιτικής που σχεδιάστηκε και εφαρμόζεται σε όλες τις περιοχές της χώρας, με στόχο την πρόληψη και καταστολή γενικότερα της εγκληματικότητας.
      Ειδικότερα, για την αντιμετώπιση του ανωτέρω φαινομένου λαμβάνονται από τις Υπηρεσίες μας, συγκεκριμένα μέτρα με βάση τον επιχειρησιακό σχεδιασμό και τον καθορισμό ζωνών επικινδυνότητας, κυρίως στο Λεκανοπέδιο Αττικής, όπου το φαινόμενο είναι εντονότερο, αφού λειτουργούν 1300 περίπου καταστήματα και υποκαταστήματα τραπεζών και οι επικρατούσες κυκλοφοριακές και λοιπές συνθήκες είναι ιδιαίτερα ευνοϊκές για τους επίδοξου ς δράστες ληστειών. Τα μέτρα αυτά αξιολογούνται συνεχώς από τις Υπηρεσίες μας και αναπροσαρμόζονται, εφόσον απαιτείται, ανάλογα με τις διαμορφούμενες κατά τόπους και κατά χρονικές περιόδους συνθήκες.
      Στο σημείο αυτό πρέπει να επισημάνουμε ότι τα μέτρα που ελήφθησαν κατά την τελευταία 2ετία, απέδωσαν θετικά αποτελέσματα, αφού, σύμφωνα με τα υφιστάμενα στοιχεία, το έτος 2003 σε όλη τη χώρα διεπράχθησαν 209 ληστείες τραπεζών, το 2004 171 και το 2005 179. Επίσης πρέπει να επισημάνουμε ότι η δραστηριοποίηση των Υπηρεσιών μας είχε ως αποτέλεσμα, κατά το παρελθόν έτος, να εξιχνιασθούν 99 υποθέσεις, δηλαδή ποσοστό που υπερβαίνει το 50% και είναι το μεγαλύτερο της τελευταίας 10ετίας.
      Σε ό,τι αφορά τα λαμβανόμενα από τις ίδιες τις τράπεζες μέτρα ασφαλείας, σας πληροφορούμε ότι αυτά καθορίστηκαν με τις διατάξεις του άρθρου 2 της 3015/30/3-δ από 4-4-1997 απόφασης του Υπουργού Δημόσιας Τάξης. Τα μέτρα αυτά, σύμφωνα με τις απόψεις των αρμοδίων Υπηρεσιών μας, κυρίως για τα υποκαταστήματα της περιοχής του Λεκανοπεδίου Αττικής, χρήζουν βελτίωσης και για το σκοπό αυτό το όλο θέμα εξετάζεται από την αρμόδια Διεύθυνση του Αρχηγείου της Αστυνομίας.
      	Τέλος, αναφορικά με τη ληστεία, που έλαβε χώρα πρόσφατα στο κέντρο της Αθήνας σε υποκατάστημα της Εθνικής Τράπεζας, σας πληροφορούμε ότι η έρευνα βρίσκεται σε εξέλιξη, εξετάζονται από τις Υπηρεσίες μας όλα τα ενδεχόμενα και επομένως αυτή τη στιγμή δεν είναι δυνατό να εξαχθούν ασφαλή συμπεράσματα για τη διασύνδεση των δραστών με τρομοκρατικές ενέργειες.
      Ο Υπουργός
      ΓΕΩΡΓΙΟΣ ΒΟΥΛΓΑΡAΚΗΣ»
      5. Στην με αριθμό 7585/9-2-06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 1969/8-3-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Σύμφωνα με τα στοιχεία της «ΕΓΝΑΤΙΑ ΟΔΟΣ Α.Ε.» η επιλογή της χάραξης αυτής ήταν επιβεβλημένη, διότι έπρεπε να τηρηθούν οι ακόλουθοι περιορισμοί:
      - Περιβαλλοντικοί όροι. Οι υγροβιότοποι Δέλτα του Νέστου, Λίμνη Βιστωνίδα, Λίμνη Ισμαρίδα καθώς και η ευρύτερη περιοχή τους έχουν κηρυχθεί ως προστατευόμενες περιοχές από τη συνθήκη Ramsar (1971). Επίσης υπάρχουν περιοχές που προστατεύονται από το δίκτυο Natura 2000, όπως τα Στενά του Νέστου, το Αισθητικό Δάσος Νέστου, το Δέλτα Νέστου, Λιμν. Κεραμωτής και Ν. Θασοπούλα, οι Λίμνες και Λιμνοθάλασσες της Θράκης, το όρος Χαϊντού-Κούλα και γύρω κορυφές.
      - Άλλοι περιορισμοί. Υπήρχε οδηγία από τις Ένοπλες Δυνάμεις η χάραξη να διέρχεται από μία καθορισμένη λωρίδα περιορισμένου εύρους.
      - Χωροταξικοί λόγοι. Στις υπώρειες της οροσειράς (βόρεια της σημερινής χάραξης) υπάρχουν πολλοί οικισμοί, μέσα από τους οποίους διέρχεται η παλαιά εθνική οδός. Επίσης υπάρχουν οικισμοί και νότια της χάραξης και φυσικά ο αυτοκινητόδρομος δεν μπορεί να διέρχεται μέσα από οικισμούς. 
      2. Ως προς την αντιμετώπιση του προβλήματος του ανέμου η «ΕΓΝΑΤΙΑ ΟΔΟΣ Α.Ε.» είναι γνώστης του προβλήματος και για το λόγο αυτό έχει αναθέσει μελέτη μετρήσεων και συλλογής πληροφοριών για τις καιρικές συνθήκες (ισχύς και διευθέτηση ανέμου) στην περιοχή. Η μελέτη έχει χρονικό ορίζοντα τριετίας, που είναι ο ελάχιστος απαιτούμενος και ήδη βρισκόμαστε στο 2ο χρόνο. Μετά την ολοκλήρωσή της θα γίνει αξιολόγηση των στοιχείων, ώστε να προταθούν τα κατάλληλα μέτρα,
      Ο Υφυπουργός
      Θ. ΞΑΝΘΟΠΟΥΛΟΣ»
      6. Στην με αριθμό 7574/9-2-06 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 1967/8-3-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Ο οικισμός Καλό Παιδί του Δ. Πηνείας του Ν. Ηλείας έχει οριοθετηθεί και ενταχθεί, από την αρμόδια Υπηρεσία του Υπουργείου ΠΕΧΩΔΕ, σε προγράμματα αποκατάστασης σύμφωνα με την 262/ΤΠ32/12.11.99 Κοινή Υπουργική Απόφαση.
      2. Η ακριβής οριοθέτηση της κατολισθαίνουσας περιοχής και η έκδοσης της σχετικής ΚΥΑ για τη μεταφορά τμήματος του οικισμού σε άλλη κατάλληλη θέση ή όχι, γίνεται με μέριμνα της Νομαρχιακής Αυτοδιοίκησης Ν. Ηλείας.
      3. Τα Δ.Δ. Περιστέρι του Δήμου Αμαλιάδας και Λούβρου του Δήμου Ολυμπίας που αναφέρεσθε στην Ερώτησή σας, δεν έχουν οριοθετηθεί λόγω κατολισθήσεων και επίσης δεν υπάρχει αίτημα από τη Νομαρχιακή Αυτοδιοίκηση Προκειμένου να εξετασθεί η δυνατότητα ένταξης των προαναφερομένων περιοχών σε προγράμματα αποκατάστασης του Υπουργείου ΠΕΧΩΔΕ.
      4. Σύμφωνα με τα στοιχεία της Περιφέρειας Δυτικής Ελλάδος, για την οριστική αντιμετώπιση των προβλημάτων που έχουν προκύψει από παλαιότερες κατολισθήσεις, η Νομαρχιακή Αυτοδιοίκηση Ηλείας, ανέθεσε στο ΙΓΜΕ τη σύνταξη γεωτεχνικών μελετών για εννέα περιοχές του Νομού, οι οποίες βρίσκονται στο στάδιο της έγκρισης.
      Ο Υφυπουργός
      Θ. ΞΑΝΘΟΠΟΥΛΟΣ»
      7. Στην με αριθμό 6452/16-1-06 ερώτηση του Βουλευτή  κ. Έκτορα Νασιώκα δόθηκε με το υπ’ αριθμ. 23538/0092/2-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Έκτορας Νασιώκας, σας γνωρίζουμε τα εξής
      Στο αμέσως προσεχές συνταξιοδοτικό νομοσχέδιο θα περιληφθεί ρητή διάταξη σύμφωνα με την οποία το μόνιμο προσωπικό των Δ.Υ.ΠΕ και των Νοσοκομείων θα υπαχθεί στο ασφαλιστικό- συνταξιοδοτικό καθεστώς του Δημοσίου, ανεξαρτήτως του αν δεν υπέβαλαν την υπεύθυνη δήλωση που προβλέπεται από τις διατάξεις του Ν. 3408/05. Παράλληλα, θα δοθεί η δυνατότητα στο μόνιμο προσωπικό των Δ.Υ.ΠΕ, των Νοσοκομείων και των Μονάδων Κοινωνικής Φροντίδας που υπηρετούσε κατά τη δημοσίευση του Ν. 3329/2005, να διατηρήσει το ασφαλιστικό-συνταξιοδοτικό καθεστώς που είχε επιλέξει, σύμφωνα με τις διατάξεις του Ν. 3234/2004. Κατά συνέπεια, επί των αποδοχών του ανωτέρω προσωπικού, θα εξακολουθήσουν να διενεργούνται οι κρατήσεις που πραγματοποιούνταν μέχρι τη δημοσίευση του Ν. 3329/2005.
      Ο Υφυπουργός
      ΠΕΤΡΟΣ ΔΟΥΚΑΣ»
      8. Στην με αριθμό 7013/30-1-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/5848/23-2-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σε ό,τι μας αφορά, σας γνωρίζουμε ότι από την αρμόδια Υπηρεσία μας (Αστυνομική Διεύθυνση Κορινθίας) λαμβάνονται όλα τα αναγκαία μέτρα για την τήρηση της τάξης και ασφάλειας κατά τις συνεδριάσεις των δικαστηρίων στο δικαστικό μέγαρο Κορίνθου. Τα μέτρα αυτά, στις περιπτώσεις εκείνες που συντρέχουν ιδιαίτεροι λόγοι, όπως εκδίκαση υποθέσεων επικινδύνων κακοποιών ή υποθέσεων που προκαλούν το ενδιαφέρον της κοινής γνώμης ή όταν υπάρχουν υποψίες αντεκδίκησης κ.λπ., είναι πάντοτε ενισχυμένα.
      Επίσης, σύμφωνα με εντολές και οδηγίες που έχουν δοθεί, λαμβάνονται αυξημένα μέτρα για τη συνεχή επιτήρηση με πεζές και εποχούμενες περιπολίες του εν λόγω δικαστικού μεγάρου. Ειδικότερα, το μήνα Σεπτέμβριο του παρελθόντος έτους, από το Αστυνομικό Τμήμα Κορίνθου τροποποιήθηκαν τα δρομολόγια των πεζών περιπολιών και οι αστυνομικοί, πέραν της εξωτερικής επιτήρησης, εισέρχονται στο μέγαρο και συνεργάζονται με τους αστυνομικούς που έχουν διατεθεί εντός αυτού για την τήρηση της τάξης και ασφάλειας. Παράλληλα, ύστερα από διαταγή της εν λόγω Διεύθυνσης, αυξήθηκαν οι εποχούμενες περιπολίες των υφιστάμενων Υπηρεσιών της, ώστε να επιτηρείται εξωτερικά το ανωτέρω μέγαρο, καθ' όλο το 24ωρο.
      Τέλος, σε ότι αφορά το θέμα της σύστασης και λειτουργίας Υπηρεσίας Δικαστικής Αστυνομίας, σας πληροφορούμε ότι αυτό δεν εμπίπτει στην αρμοδιότητα του Υπουργείου μας, αλλά του Υπουργείου Δικαιοσύνης, στο οποίο διαβιβάζουμε φωτοαντίγραφο της ερώτησης, για να σας ενημερώσει σχετικά.
      Ο Υπουργός
      ΒΥΡΩΝ ΠΟΛΥΔΩΡΑΣ»
      9. Στην με αριθμό 7444/7-2-06 ερώτηση του Βουλευτή  κ. Νίκου Γεωργιάδη δόθηκε με το υπ’ αριθμ. 11021/1-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ΄ αριθμ. 7444/7.2.06 ερώτησης που κατατέθηκε από τον Βουλευτή, κ. Νίκο Γεωργιάδη, σας γνωρίζουμε τα εξής:
      Στο πλαίσιο του νέου νόμου, 3386/2005 (ΦΕΚ 212 Α΄-23.8.05) για την είσοδο, διαμονή και κοινωνική ένταξη των υπηκόων τρίτων χωρών στην ελληνική επικράτεια, οι διατάξεις που αναφέρονται σε ασυνόδευτους ανήλικους είναι οι ακόλουθες:
      Έχει περιληφθεί στους ορισμούς του νόμου (άρθρο 1), η έννοια του ασυνόδευτου ανήλικου, ως εξής: «ο υπήκοος τρίτης χώρας ή ανιθαγενής που δεν έχει συμπληρώσει το 18ο έτος της ηλικίας του και ο οποίος είτε εισέρχεται στην Ελληνική Επικράτεια, χωρίς να συνοδεύεται από τον κατά το νόμο ή το έθιμο υπεύθυνο για την επιμέλειά του ενήλικο και για όσο χρονικό διάστημα διαρκεί η ανωτέρω κατάσταση είτε βρέθηκε χωρίς συνοδεία μετά την είσοδό του στη Χώρα».
      Στο πλαίσιο της συνολικής προστασίας και αρωγής θυμάτων εμπορίας ανθρώπων, υφίσταται ειδικό κεφάλαιο (άρθρα 46-52) για τη χορήγηση και ανανέωση αδειών διαμονής σε αυτή την κατηγορία υπηκόων τρίτων χωρών, σύμφωνα με τις κατευθύνσεις της κοινοτικής οδηγίας 2004/81/ΕΚ «Σχετικά με τον τίτλο παραμονής που χορηγείται στους υπηκόους τρίτων χωρών θύματα εμπορίας ή συνέργειας στη λαθρομετανάστευση, οι οποίοι συνεργάζονται με τις αρμόδιες αρχές». Στο κεφάλαιο αυτό υπάρχει, για, πρώτη φορά, ρητή νομοθετική πρόβλεψη και ειδική μέριμνα για τους ασυνόδευτους ανήλικους που έχουν χαρακτηριστεί ως θύματα εμπορίας ανθρώπων.
      Επίσης, στο άρθρο 44 «Χορήγηση και ανανέωση αδειών διαμονής για ανθρωπιστικούς λόγους», προβλέπεται στην παράγραφο 1γ, ότι με απόφαση των Υπουργών Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, επιτρέπεται να χορηγείται άδεια διαμονής για λόγους ανθρωπιστικής φύσεως σε πρόσωπα, τα οποία φιλοξενούνται σε Ιδρύματα και σε νομικά πρόσωπα κοινωφελούς σκοπού. Στο πλαίσιο της εν λόγω διάταξης, περιλαμβάνονται και οι ανήλικοι, οι αιτήσεις των οποίων υποβάλλονται από τον οριζόμενο εκπρόσωπο του ιδρύματος ή του νομικού προσώπου (άρθρο 92, παρ.7).
      Σε ό,τι αφορά στις κατευθυντήριες οδηγίες για τα παιδιά που ζητούν άσυλο σύμφωνα με την Ειδική Έκθεση του Συνηγόρου του Πολίτη και της Ύπατης Αρμοστείας του ΟΗΕ, αυτές αποτελούν προτάσεις που ελήφθησαν υπόψη κατά την επεξεργασία των σχετικών διατάξεων του ν.3386/05. Η Ειδική Έκθεση του Κύκλου Δικαιωμάτων του Παιδιού του Συνηγόρου του Πολίτη εκδόθηκε μετά τη δημοσίευση του ανωτέρω νόμου και κατά το μέρος που άπτονται θεμάτων αρμοδιότητας του Υπουργείου μας παρατηρούμε τα εξής:
      α) Οι ειδικοί χώροι φιλοξενίας που προβλέπονται στο άρθρο 81 του ν. 3386/05 αφορούν στους αλλοδαπούς, στο πρόσωπο των οποίων συντρέχουν οι προϋποθέσεις της παρ. 3 του άρθρου 76 του ίδιου νόμου και δεν αφορούν στους λαθρομετανάστες, η φύλαξη των οποίων γίνεται σύμφωνα με τα σχέδια «ΠΟΣΕΙΔΩΝΙΟ» και «ΒΑΛΚΑΝΙΟ» σε κέντρα Προσωρινής Διαμονής Λαθρομεταναστών, την αρμοδιότητα για τη λειτουργία των οποίων έχουν οι κατά τόπο Νομαρχιακές Αυτοδιοικήσεις.
      Σε κάθε περίπτωση, η έκδοση της Κ.Υ.Α. που προβλέπεται από το άρθρο 81 του ν. 3386/05 κρίνεται αναγκαία και κατά το μέρος που εμπλέκεται το Υπουργείο μας, θα προβούμε στις απαραίτητες ενέργειες.
      β) Θεωρούμε ότι από τη ρύθμιση του άρθρου 77 του ν. 3386/05 δεν δημιουργείται κανένα πρόβλημα. Αντίθετα, διευκολύνεται το έργο των Περιφερειών, οι οποίες ούτε ιεραρχική σχέση έχουν με τις αστυνομικές αρχές ούτε είχαν στη διάθεσή τους τα απαραίτητα στοιχεία, προκειμένου να εξετάσουν ουσιαστικά και τεκμηριωμένα τις προσφυγές κατά αποφάσεων απελάσεων.
      Τέλος το Υπουργείο μας παρέχει καθημερινές οδηγίες στις Περιφέρειες και τους Δήμους για την ορθή εφαρμογή των κείμενων διατάξεων καθώς και για την καλύτερη εξυπηρέτηση των υπηκόων τρίτων χωρών. Οι υπόψη Ειδικές Εκθέσεις περιέχουν προτάσεις, οι οποίες πρέπει να μελετηθούν και να αξιοποιηθούν από τα συναρμόδια Υπουργεία, όμως, κατά το μέρος που αναφέρονται σε θέματα που απαιτούν τροποποίηση του νομοθετικού πλαισίου, δεν μπορούν να εφαρμοστούν πριν ενσωματωθούν στο δίκαιο της χώρας μας.
      Κατά τα λοιπά, αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      10. Στην με αριθμό 7564/9.2.06 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 791/2.3.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 7564/2006 ερώτηση, που κατατέθηκε στη Βουλή από το Βουλευτή κ. Α. Ανδριανόπουλο, σχετικά με τα μέτρα προστασίας των εργαζομένων, για τα θέματα που αφορούν τις αρμοδιότητες του Υπουργείου μας, σας πληροφορούμε τα εξής:
      Α. Η νομοθεσία περί ομαδικών απολύσεων που ισχύει στην Ελλάδα.
      α) Εσωτερική έννομη τάξη:
      Οι ομαδικές απολύσεις ρυθμίζονται από το ν. 1387/1983 «Έλεγχος Ομαδικών Απολύσεων και άλλες διατάξεις», όπως αυτός ισχύει σήμερα, μετά τις τροποποιήσεις του από τους νόμους 1568/1985 «Υγιεινή και ασφάλεια των εργαζομένων», 2736/1999 «Στεγαστικά Προγράμματα του Οργανισμού Εργατικής Κατοικίας και άλλες διατάξεις», και 2874/2000 «Προώθηση της απασχόλησης και άλλες διατάξεις» σε συνέχεια των Κοινοτικών Οδηγιών 75/129/ΕΚ, 92/56/ΕΚ και 98/59/ΕΚ. Σύμφωνα με το άρθρο 1 του ν. 1387/1983, όπως ισχύει σήμερα, ομαδικές απολύσεις θεωρούνται όσες γίνονται από επιχειρήσεις ή εκμεταλλεύσεις που απασχολούν περισσότερους από 20 εργαζόμενους για λόγους που δεν αφορούν το πρόσωπο των απολυμένων (όπως απόλυση κατόπιν μηνύσεως) και υπερβαίνουν κάθε ημερολογιακό μήνα τα όρια που ορίζει ο νόμος, δηλαδή:
      τους 4 εργαζόμενους για επιχειρήσεις ή εκμεταλλεύσεις, που απασχολούν από 20 έως 200 άτομα, και
      ποσοστό 2-3% του προσωπικού και μέχρι 30 άτομα για επιχειρήσεις ή εκμεταλλεύσεις, που απασχολούν πάνω από 200 άτομα.
      Το ποσοστό στα παραπάνω πλαίσια καθορίζεται για κάθε ημερολογιακό εξάμηνο και ανάλογα με τις συνθήκες της αγοράς εργασίας με απόφαση του Υπουργού Απασχόλησης και Κοινωνικής Προστασίας, η οποία εκδίδεται μετά από γνώμη του Ανωτάτου Συμβουλίου Εργασίας και δημοσιεύεται στην Εφημερίδα της Κυβερνήσεως. Απολύσεις πέραν του ορίου αυτού θεωρούνται ομαδικές.
      β) Κοινοτικό Δίκαιο:
      Η Οδηγία 75/129/ΕΟΚ (17-2-1975) ρύθμισε για πρώτη φορά σε κοινοτικό επίπεδο το θέμα των ομαδικών απολύσεων. Σύμφωνα με το άρθρο 1 παρ. 1 της Οδηγίας αυτής, ως ομαδικές απολύσεις χαρακτηρίζονται οι καταγγελίες συμβάσεων εργασίας από τον εργοδότη, ο αριθμός των οποίων υπερβαίνει σε δεδομένη χρονική περίοδο συγκεκριμένα όρια και δεν έχουν σχέση με το πρόσωπο των απολυομένων.
      Η Οδηγία 92/56/ΕΟΚ (24-6-1992) τροποποίησε την αρχική Οδηγία, μεταξύ άλλων, και στο θέμα του υπολογισμού του ορίου των ομαδικών απολύσεων. Το άρθρο 1 παρ. 1 α όρισε ότι, προς τις απολύσεις εξομοιώνονται όλες οι μορφές λύσης της σύμβασης εργασίας και ότι θα πρέπει αυτές να συναριθμούνται κατά τον υπολογισμό των αριθμητικών ορίων, εφόσον πάντως οι απολύσεις είναι τουλάχιστον πέντε.
      Η Οδηγία 98/59/ΕΚ (20-7-1998) κωδικοποίησε σε ενιαίο κείμενο την ισχύουσα κοινοτική νομοθεσία περί ομαδικών απολύσεων, όπως είχε διαμορφωθεί μετά την τροποποίηση της αρχικής Οδηγίας. Η αλλαγή που είχε επιφέρει η Οδηγία 92/56/ΕΟΚ στον υπολογισμό του ορίου των απολύσεων διατηρήθηκε ως άρθρο 1 παρ. 1 β εδ. 2 της κωδικοποιημένης Οδηγίας. Παράλληλα αποσαφηνίστηκε ότι λαμβάνονται υπόψη, μόνο οι λήξεις συμβάσεων εργασίας, που δεν έχουν σχέση με το πρόσωπο των εργαζομένων. Οι δύο προηγούμενες Οδηγίες έπαψαν να ισχύουν και η Οδηγία 98/59/ΕΚ είναι σήμερα το ισχύον κοινοτικό δίκαιο των ομαδικών απολύσεων.
      Η κοινοτική νομοθεσία παρέχει μείζονα προστασία στους εργαζομένους, αφού με την εξομοίωση προς τις ομαδικές απολύσεις όλων των μορφών λύσης των συμβάσεων εργασίας (π.χ. συναινετικές λύσεις ή παραιτήσεις, εφόσον βέβαια γίνονται με πρωτοβουλία του εργοδότη) μειώνεται περαιτέρω το ποσοστό των εργαζομένων, που μπορεί ο εργοδότης, μηνιαίως, να απολύει χωρίς να εμπίπτει στις διατάξεις του νόμου περί ομαδικών απολύσεων.
      Περαιτέρω, η κοινοτική νομοθεσία προβλέπει την υπαγωγή και των περιπτώσεων αυτών σε προηγούμενη συμμετοχική διαδικασία με τις συνδικαλιστικές οργανώσεις (εκπροσώπους των εργαζομένων), ώστε μέσω της διαδικασίας των διαβουλεύσεων με αυτούς να εξετάζεται εγκαίρως το πρόβλημα της μείωσης, και η πιθανή αντιμετώπιση των δυσμενών συνεπειών των απολύσεων, καθώς και να ενημερώνονται σχετικά οι εποπτικές αρχές.
      Β. Η Γενική Γραμματεία Κοινωνικών Ασφαλίσεων μας γνωστοποίησε ότι το ύψος των ασφαλιστικών εισφορών στο ΙΚΑ-ΕΤΑΜ, εργοδότη και εργαζόμενου, είναι σαφώς καθορισμένο από το ισχύον νομοθετικό πλαίσιο, το οποίο παραμένει σταθερό την τελευταία δωδεκαετία. Η μόνη ελάχιστη αύξηση στις εισφορές εργαζομένου και εργοδότη σε αυτό το χρονικό διάστημα, είναι η εισφορά υπέρ Οργανισμού Εργατικής Εστίας κατά 0,1% για τον εργοδότη και 0,1% για τον εργαζόμενο αντίστοιχα.
      Υπενθυμίζουμε ότι, το ποσό της εργατικής εισφοράς είναι ποσοστό επί των ακαθάριστων αποδοχών του εργαζόμενου, το οποίο παρακρατείται από τον εργοδότη κατά την πληρωμή των αποδοχών στον εργαζόμενο και καταβάλλεται εντός συγκεκριμένων χρονικών προθεσμιών στο ΙΚΑ-ΕΤΑΜ, το δε ποσό της εργοδοτικής εισφοράς είναι και αυτό ποσοστό επί των ακαθάριστων αποδοχών του εργαζόμενου και επιβαρύνει τον εργοδότη πέραν των μικτών αποδοχών του εργαζόμενου.
      Πρόθεση της Πολιτείας είναι η ενίσχυση της ανταγωνιστικότητας της ελληνικής οικονομίας και η διασφάλιση ικανοποιητικών παροχών στους ασφαλισμένους και συνταξιούχους της χώρας μας και για την υλοποίηση αυτών σε καμία περίπτωση δεν αντιμετωπίζεται θέμα αύξησης των ασφαλιστικών εισφορών.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      11. Στην με αριθμό 7256/2.2.06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 610/23.2.06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 7256/2.2.06 ερώτησης του Βουλευτή κ. Β. Οικονόμου, σχετικά με το ανωτέρω θέμα, σας επισυνάπτουμε αντίγραφο του με αρ. πρωτ. Π/426/045/13.2.06 εγγράφου του Προέδρου της Ελληνικής Επιτροπής Ατομικής Ενέργειας (ΕΕΑΕ), αρμόδια για την προστασία του πληθυσμού και του περιβάλλοντος από τις μη ιοντίζουσες ακτινοβολίες, με το οποίο δίδονται τα ζητούμενα στην ερώτηση στοιχεία.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 7975/22.2.06 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 8482/ΕΥΣ/1680/9.3.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. πρ. 7975/22.02.06 ερώτησης του βουλευτή κ. Μ. Όθωνα, σας ενημερώνουμε για τα εξής:
      Η διασφάλιση της απορρόφησης του συνόλου των διατιθέμενων πόρων του Γ΄ Κοινοτικού Πλαισίου Στήριξης και η επίτευξη των αναπτυξιακών αποτελεσμάτων του, αποτελεί βασική διαχειριστική και αναπτυξιακή επιδίωξη.
      Στο πλαίσιο των βασικών αυτών αρχών παρακολουθείται συστηματικά από τη Διαχειριστική Αρχή του ΚΠΣ η εξέλιξη της οικονομικής προόδου του Γ΄ ΚΠΣ με γνώμονα τη διασφάλιση του οικονομικού συμφέροντος για τη χώρα και την επίτευξη της βέλτιστης απορροφητικότητας των κοινοτικών πόρων.
      Με βάση τα παραπάνω, οι Ειδικές Υπηρεσίες Διαχείρισης των Επιχειρησιακών Προγραμμάτων υπέβαλλαν στις υπηρεσίες της Ευρωπαϊκής Επιτροπής αιτήματα εξαιρέσεων από την εφαρμογή του κανόνα αυτόματης αποδέσμευσης. Η υποβολή αιτημάτων εξαίρεσης αποτελεί εργαλείο το οποίο παρέχεται στα κράτη μέλη και έχει σκοπό να αντιμετωπίσει τις αποφάσεις της διοίκησης (εθνικής και κοινοτικής) οι οποίες προκαλούν χρονική καθυστέρηση στην υλοποίηση συγκεκριμένων έργων. Η διαδικασία προβλέπεται από διατάξεις του άρθρου 31, παρ. 2 του Κανονισμού αριθ. 1260/1999, (περιπτώσεις εξαιρέσεων ποσών από την αυτόματη αποδέσμευση κονδυλίων από τον κανόνα Ν+2 που αντιστοιχούν σε πράξεις για τις οποίες κατά την προοριζόμενη ημερομηνία αποδέσμευσης, εκκρεμεί δικαστική διαδικασία ή διοικητική προσφυγή με ανασταλτικό αποτέλεσμα).
      Με βάση όλα τα παραπάνω και λαμβάνοντας υπόψη τις διαμορφούμενες συνθήκες για την Ελληνική Οικονομία και την δυναμική της, η Διαχειριστική Αρχή του Κ.Π.Σ. στοχεύει στο τρέχον έτος οι απώλειες κοινοτικών πόρων να μειωθούν στο ελάχιστο δυνατόν, αν όχι να μηδενιστούν.
      Ο Υφυπουργός
      ΧΡΗΣΤΟΣ ΦΩΛΙΑΣ»
      13. Στην με αριθμό 6795/25.1.06 ερώτηση του Βουλευτή κ. Σίμου Κεδίκογλου δόθηκε με το υπ’ αριθμ. 122/9.3.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της με αριθ. πρωτ. 6795/25-01-2006 ερώτησης του Βουλευτή κ. Σ. Κεδίκογλου, που κατατέθηκε στη Βουλή των Ελλήνων και μας διαβιβάσθηκε με το ανωτέρω σχετικό, όσον αφορά τα θέματα αρμοδιότητος ΥΕΝ σας γνωρίζουμε τα ακόλουθα:
      1. Πάγια πολιτική του ΥΕΝ είναι ο συνεχής εκσυγχρονισμός και η αναβάθμιση των λιμενικών υποδομών της χώρας καθώς και η βελτίωση των παρεχόμενων λιμενικών υπηρεσιών. 
      2. Στο πλαίσιο των αρμοδιοτήτων χάραξης της εθνικής λιμενικής πολιτικής και του γενικού σχεδιασμού της λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους και την εκπόνηση σχετικών μελετών βελτίωσης, αναβάθμισης και εκσυγχρονισμού των λιμένων της χώρας. Σημειώνεται ότι, σύμφωνα με την υφιστάμενη νομοθεσία, το ΥΕΝ δεν έχει αρμοδιότητα εκτέλεσης δημοσίων έργων.
      3. Αναφορικά με το λιμένα Μαντουδίου, η Γενική Γραμματεία Λιμένων και Λιμενικής Πολιτικής, στο πλαίσιο των προτάσεων της για το Πρόγραμμα Δημοσίων Επενδύσεων (ΠΔΕ) έτους 2005 προς το Υπουργείο Οικονομίας και Οικονομικών, πρότεινε ως νέο έργο στη ΣΑΕ 189 την αποπεράτωση τμήματος κρηπιδώματος για δημιουργία πρόσβασης στον προσήνεμο μώλο λιμένα Μαντουδίου, προϋπολογισμού 1.000.000,00 ευρώ.
      Η Γενική Γραμματεία Λιμένων και Λιμενικής Πολιτικής, με γνώμονα την ισόρροπη ανάπτυξη των λιμενικών υποδομών της χώρας, θα τοποθετηθεί, όταν της ζητηθεί, επί των μελετών κατασκευής - αποπεράτωσης του λιμένα Μαντουδίου και θα καταβάλλει κάθε δυνατή προσπάθεια για τη χρηματοδότησή τους, στο πλαίσιο των προτάσεών της προς το Υπουργείο Οικονομίας και Οικονομικών για το ΠΔΕ έτους 2006, εντός των ορίων πληρωμών που έχουν τεθεί από το εν λόγω Υπουργείο.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      14. Στην με αριθμό 7352/3.2.06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. Β-283/23.2.06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτηση με αριθμό πρωτ. 7352 Ι 03-02-06 που κατέθεσε στη Βουλή η Βουλευτής κ. Ροδούλα Ζήση , ως προς τις αρμοδιότητες του Υπ.Μ.Ε, σύμφωνα και με το αριθμ. πρωτ. ΥΠΑ /Δ13/Α/5869/261/17-02-06 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Οι νέες υποδομές του Αεροδρομίου Νέας Αγχιάλου περιλαμβάνουν:
      α. κατασκευή νέου δαπέδου σταθμεύσεως αεροσκαφών – επέκταση τροχοδρόμου, Προϋπολογισμού 18,70 εκ. ευρώ. Το έργο περατώθηκε τον Μάιο του 2005.
      β. κατασκευή νέου κτιρίου Αεροσταθμού και διαμόρφωση περιβάλλοντος χώρου, Προϋπολογισμού 29,38 εκ. ευρώ. Το έργο δημοπρατήθηκε με μέριμνα της ΕΥΔΕ Αεροδρομίων Νοτίου Ελλάδος (Υ.ΠΕ.ΧΩ.Δ.Ε.) τον Νοέμβριο του 2005. Προβλέπεται ότι το έργο θα έχει ολοκληρωθεί τον Δεκέμβριο του 2008.
      2. Με βάση τα ανωτέρω δεδομένα, από τις αρμόδιες Υπηρεσίες της Υ.Π.Α εκτιμάται ότι η μείωση ή η συγχώνευση των αεροπορικών δρομολογίων από τουριστικούς οργανισμούς δεν σχετίζεται με τις υπάρχουσες υποδομές του αεροδρομίου, οι οποίες επαρκούν για την μέχρι τώρα επιβατική κίνηση του αεροδρομίου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      15. Στην με αριθμό 7427/7.2.06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1090/20.2.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μακρυπίδης, σας πληροφορούμε τα εξής:
      α) Με την ολοκλήρωση του Συστήματος Γεωγραφικών Πληροφοριών και του Αμπελουργικού Μητρώου διαπιστώθησαν αποκλίσεις -προβλήματα, τα οποία έχουν καταγραφεί και κατηγοριοποιηθεί, ώστε να αντιμετωπιστούν στο πλαίσιο της ενημέρωσης - τήρησης του Ελαιοκομικού και Αμπελουργικού Μητρώου. Από το Υπουργείο Αγροτικής Ανάπτυξης και Τροφίμων καταβάλλεται κάθε δυνατή προσπάθεια για τη διευθέτηση των ανωτέρω αποκλίσεων, έτσι ώστε να προκύψει ένα έγκυρο και αξιόπιστο, για την καταβολή των κοινοτικών ενισχύσεων, Ελαιοκομικό και Αμπελουργικό Μητρώο.
      Οι καλλιεργητές που δεν είχαν εγγραφεί στο Ε.Μ. και Α.Μ. ή που είχαν διαφορές στα στοιχεία των τεμαχίων τους, με αυτά που περιέχονται στη βάση δεδομένων του Υπουργείου Αγροτικής Ανάπτυξης και Τροφίμων, είχαν τη δυνατότητα να υποβάλουν αίτηση νέας εγγραφής ή αίτηση τροποποίησης, αντίστοιχα, για τις καλλιεργητικές περιόδους 2003/2004 -2004/2005 στο Ε.Μ. και 2004/2005-2005/2006 στο Α.Μ., σε προκαθορισμένες ημερομηνίες.
      Οι παραγωγοί αυτοί έχουν κατοχυρώσει το δικαίωμα συμμετοχής τους σε κοινοτικά προγράμματα και την καταβολή των κοινοτικών ενισχύσεων που αφορούν τις εν λόγω καλλιέργειες, με την επιφύλαξη της επεξεργασίας των δηλώσεών τους κατά την εγγραφή τους στο Σ.Γ.Π.-Ε.Μ.και Α.Μ., ενώ από τον ΟΠΕΚΕΠΕ διευθετούνται οι διαδικασίες για τη χορήγηση των κοινοτικών ενισχύσεων.
      Παράλληλα, έχει ανατεθεί η διαδικασία αναδοχής του έργου σε εξειδικευμένες εταιρίες, που θα ασχοληθούν κυρίως με εργασίες, οι οποίες, εκ των πραγμάτων, δεν μπορούν να υλοποιηθούν από τις Νομαρχιακές Αυτοδιοικήσεις.
      Ήδη έχει ολοκληρωθεί το στάδιο αξιολόγησης των τεχνικών και οικονομικών προσφορών και αναμένεται η υπογραφή των συμβάσεων.
      Επίσης, έχει ολοκληρωθεί η ενημέρωση των Διευθύνσεων Αγροτικής Ανάπτυξης (Δ.Α.Α.) όλης της χώρας, όσον αφορά στην ηλεκτρονική εφαρμογή διαχείρισης των Μητρώων, ενώ, ταυτόχρονα, πραγματοποιήθηκε η διασύνδεση των περισσότερων Διευθύνσεων Αγροτικής Ανάπτυξης με την κεντρική βάση του Ελαιοκομικού και Αμπελουργικού Μητρώου. Αποτέλεσμα της ενέργειας αυτής είναι η πρόσβαση τόσο στα αλφαριθμητικά όσο και στα χαρτογραφικά αρχεία των παραγωγών μέσω εξουσιοδοτημένων χρηστών και η άμεση εισαγωγή των μεταβολών που προκύπτουν στα στοιχεία των ελαιοπαραγωγών και των ελαιοτεμαχίων.
      β) Για οριστικοποίηση των δικαιωμάτων των οικονομικών ενισχύσεων των παραγωγών ελαιολάδου, διαβιβάζεται συνημμένα το με αριθμ. πρωτ. 20967/15-2-2006 έγγραφο του Προέδρου του ΟΠΕΚΕΠΕ που απαντάει σχετικά.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 23 Μαρτίου 2006.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου  (Άρθρο 130 παράγραφος 5 του Κανονισμού της Βουλής)
      1. Η με αριθμό 6128/4-1-2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη χρηματοδότηση Τοπικών Προγραμμάτων Πιστοποίησης Αγροτικών Προϊόντων. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7030/1187/31-1-2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ατμοσφαιρική ρύπανση στην Αθήνα. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 564/14-3-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς την Υπουργό Τουριστικής Ανάπτυξης, σχετικά με τη συνέχιση του προγράμματος χειμερινών μαθητικών εβδομάδων, διαγράφεται λόγω κωλύματος της κυρίας Υπουργού. 
      Εισερχόμαστε τώρα στη δεύτερη με αριθμό 575/14-3-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τις πρόσφατες πλημμύρες στον Έβρο, την αποζημίωση των πληγέντων κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Για τρίτη φορά σε διάστημα ενός χρόνου οι πλημμύρες του ποταμού Έβρου προκάλεσαν σοβαρές ζημιές στο νομό. 
      Πλημμύρισαν δεκάδες χιλιάδες στρέμματα σε όλο το μήκος του ποταμού, με αποτέλεσμα να υπάρχουν σοβαρές ζημιές στη γεωργία, κτηνοτροφία, αγροτική οδοποιία, σε αναχώματα, κανάλια, αντλιοστάσια, ενώ δημιουργήθηκαν σοβαρά προβλήματα στη ζωή των κατοίκων. Επιπλέον, πλημμύρισαν δεκάδες σπίτια στο Διδυμότειχο, στα Λάβαρα, στην Αλεξανδρούπολη στο συνοικισμό του Απαλού και τη συνοικία που διαμένουν οι μουσουλμάνοι, με αποτέλεσμα να καταστραφούν περιουσίες. 
      Για μια ακόμα φορά οι εκτεταμένες ζημιές και τα σοβαρά προβλήματα που δημιουργήθηκαν αναδεικνύουν την ανεπαρκή θωράκιση του νομού σε έργα αντιπλημμυρικής προστασίας και γενικότερα έργα αξιοποίησης των υδάτινων πόρων, έργα που θα προστάτευαν την περιοχή από τις πλημμύρες το χειμώνα και από τη λειψυδρία τη θερινή περίοδο. 
      Όλα αυτά τα προβλήματα είναι αποτέλεσμα της πολιτικής που ακολουθήθηκε από τις κυβερνήσεις του ΠΑ.ΣΟ.Κ προηγούμενα, της Νέας Δημοκρατίας τώρα, οι  οποίες εφαρμόζοντας τις επιλογές της Ευρωπαϊκής Ένωσης διαθέτουν τους ανάλογους πόρους για να μελετήσουν και να σχεδιάσουν τη διαχείριση των υδάτινων πόρων και την κατασκευή των απαραίτητων έργων υποδομής στο νομό Έβρου. 
      Ερωτώνται οι κύριοι Υπουργοί τι συγκεκριμένα μέτρα θα πάρει η Κυβέρνηση για να αποζημιωθούν άμεσα για το σύνολο των ζημιών όσοι επλήγησαν από τις πλημμύρες, καθώς και για την άμεση και πλήρη αποκατάσταση όλων των ζημιών. 
      Τι θα κάνει και τι πόρους θα διαθέσει για την άμεση προώθηση ενός ολοκληρωμένου σχεδίου αντιπλημμυρικών υποδομών, φραγμάτων, αρδευτικών και εγγειοβελτιωτικών έργων στο νομό Έβρου, καθώς και τι μέτρα θα πάρει για την προώθηση της διακρατικής συνεργασίας μεταξύ Ελλάδας-Βουλγαρίας-Τουρκίας».
      Στην ερώτηση του κ. Κολοζώφ θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός. 
      Κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, όντως οι πολίτες του Έβρου και γενικότερα ο Νομός Έβρου διέρχεται μια πολύ μεγάλη δοκιμασία. Γνωρίζω το πρόβλημα, διότι την προηγούμενη εβδομάδα επισκέφθηκα με τον κ. Παυλόπουλο τις περιοχές που επλήγησαν. 
      Συνομιλήσαμε με τους κατοίκους που οι περιουσίες τους έχουν υποστεί καταστροφή και διαπιστώσαμε ιδίοις όμμασι ότι πράγματι πολλά σπίτια έχουν πλημμυρίσει, έχουν πνιγεί αρκετά ζώα στον Έβρο, μεγάλες εκτάσεις είναι πλημμυρισμένες και δεν μπορούν να καλλιεργηθούν. Έχουν καταστραφεί οι καλλιέργειες. 
      Θέλω δε να σας πω ότι η σημερινή Κυβέρνηση –μου κάνει εντύπωση μάλιστα που λέτε στην ερώτησή σας «αυτό που έκανε η προηγούμενη κυβέρνηση κάνετε και εσείς»- έχει πάρει μια σειρά μέτρων που ήδη υλοποιούνται, προκειμένου να θωρακιστεί ο Έβρος. 
      Θέλω να σας πω ότι από το 1998, που άρχισαν να εμφανίζονται σε μεγάλη έκταση τα έντονα καιρικά φαινόμενα, το 2003 έφθασε η κυβέρνηση του ΠΑ.ΣΟ.Κ να εξαγγείλει ένα πρόγραμμα αντιπλημμυρικής θωράκισης του Έβρου, ύψους περίπου 30.000.000 ευρώ και από τα 30.000.000 ευρώ διατέθηκαν μόνο  3.300.000 ευρώ. 
      Στα δύο αυτά χρόνια  η σημερινή Κυβέρνηση έχει διαθέσει για την αντιπλημμυρική θωράκιση, του Έβρου, περίπου 20.000.000 ευρώ, ενώ η προηγούμενη κυβέρνηση από τα 30.000.000 διέθεσε περίπου 3.000.000. Έχουν κατασκευαστεί δεκατέσσερα αντιπλημμυρικά έργα ύψους 4.200.000 ευρώ, εκτελούνται άλλα δέκα έργα ύψους 6.460.000 ευρώ, 1.500.000 ευρώ πέρσι πήρε από τις έκτακτες δαπάνες η Νομαρχία Έβρου και στη διάθεσή της έχει άλλα 4.500.000 ευρώ και από το Π.Ε.Π. της Περιφέρειας Ανατολικής  Μακεδονίας και Θράκης. Αυτή τη στιγμή που μιλάμε βρίσκονται στη διάθεση της Νομαρχίας του Έβρου περίπου 5.000.000 ευρώ.
      Όσον αφορά τις φετινές ζημιές, θέλω να σας πω ότι θα αποζημιωθούν πλήρως οι αγρότες και μάλιστα με πολύ μεγάλη ταχύτητα. Το 2003, όταν είχαμε πλημμύρες -το Φεβρουάριο – Μάρτιο- κατεβλήθησαν οι αποζημιώσεις από το Σεπτέμβριο μέχρι το Δεκέμβριο του ίδιου έτους. Το 2005, για τις πλημμύρες Φεβρουαρίου - Μαρτίου, είχαν πληρωθεί όλες οι αποζημιώσεις μέχρι τα μέσα Ιουλίου. Διαβεβαιώνουμε, λοιπόν, τους κατοίκους, τους αγρότες του Έβρου ότι μόλις αποσυρθούν τα νερά, θα γίνουν άμεσα οι εκτιμήσεις και σε τρεις μήνες θα καταβληθούν οι αποζημιώσεις. 
      Για δε τις ζημιές του ζωικού κεφαλαίου, θέλω να σας πω ότι μόλις υποβληθούν –και άρχισαν ήδη να υποβάλλονται-  οι αιτήσεις, μέσα σε δύο μήνες το αργότερο θα εισπράξουν οι αγρότες τις αποζημιώσεις τους. Καλύπτονται μάλιστα όλες οι μορφές του ζωικού κεφαλαίου και απαλλάσσονται από την προκαταβολή των δηλώσεων οι κτηνοτρόφοι της περιοχής. 
      Θεωρούμε ότι κινούμαστε με μεγάλη ταχύτητα. Πενήντα πέντε εκτιμητές του ΕΛ.Γ.Α. είναι επάνω ήδη στον Έβρο, είναι δίπλα στους κατοίκους της περιοχής -ο Πρόεδρος του ΕΛ.Γ.Α. κ. Κατσαρός σήμερα περιόδευσε στην περιοχή και δίνονται όλες οι διαβεβαιώσεις στον αγροτικό κόσμο της περιοχής, ότι αυτοί που επλήγησαν θα αποζημιωθούν στο ακέραιο και γι’ αυτούς  που δεν θα μπορέσουν να μπουν να καλλιεργήσουν τα χωράφια τους θα ληφθεί πρόνοια, όπως και την προηγούμενη φορά, έτσι ώστε να καλυφθεί η απώλεια του εισοδήματός τους.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Υφυπουργέ.
      Ο κ. Κολοζώφ έχει το λόγο.
      ΟΡΕΣΤΗΣ  ΚΟΛΟΖΩΦ:  Κύριε Πρόεδρε, δεν είναι η πρώτη φορά που ελέγχουμε την Κυβέρνηση -και αυτή και την προηγούμενη- για τα προβλήματα με τον ποταμό Έβρο. Εδώ έχει καταντήσει τελικά να έχουμε συνεχείς πλημμύρες, να έχουμε πάντοτε το ίδιο τοπίο και να βρισκόμαστε μπροστά σε αυτό που λέει ο λαός μας, μία από τα ίδια. 
      Το ζήτημα είναι: αυτά τα εκατομμύρια που ξοδεύονται θωρακίζουν τελικά τον Έβρο; Η απάντηση είναι όχι, γιατί του χρόνου, σε ανάλογες συνθήκες, θα έχουμε πάλι τα ίδια προβλήματα, αφού τα μέτρα που παίρνονται δεν είναι ικανά να αντιμετωπίσουν αποτελεσματικά το πρόβλημα και να θωρακίσουν τον Έβρο.  
      Επομένως, το πρόβλημα, κύριε Πρόεδρε, δεν είναι αν η Κυβέρνηση ξοδέψει 20.000.000 ή 100.000.000 για να κάνει αυτές τις επιχωματώσεις που γίνονται κάθε φορά. Το πρόβλημα είναι ότι κάθε χρόνο θα ξοδεύουμε τα ίδια χρήματα για επιχωματώσεις που καταστρέφονται και για αποζημιώσεις των αγροτών μας από τις καταστροφές που ακολουθούν και το ζήτημα είναι να παρθούν μέτρα αποτελεσματικά, ώστε να μην υπάρχουν τέτοιου είδους προβλήματα. 
      Γνωρίζετε κι εσείς και οι προηγούμενες κυβερνήσεις ότι για να αντιμετωπιστεί ένα τέτοιο πρόβλημα χρειάζεται ένας σχεδιασμός ευρύτερης εμβέλειας, να μπει το χέρι βαθιά στην τσέπη και να υπάρξουν και συνεννοήσεις με την Τουρκία και τη Βουλγαρία.
      Αυτά επί τόσα χρόνια εμείς τα ζητούμε, τα απαιτούμε και εξακολουθούν να ισχύουν ακριβώς τα ίδια: Υποσχέσεις ότι «θα προχωρήσουμε», «θα σχεδιάσουμε», ότι «έχουμε κάνει επαφές». Και ερχόμαστε πάλι να μιλάμε για το ίδιο θέμα ύστερα από πέντε μήνες, ύστερα από έξι μήνες. Πρώτα ήταν κάθε χρόνο.
       Η σημερινή καταστροφή είναι μία από τις μεγαλύτερες που εγώ γνωρίζω από μικρό παιδάκι –διότι είμαι από τον Έβρο- και μπορεί να συγκριθεί ίσως με αυτές του ’62. Αυτή η κατάσταση κάποτε πρέπει να σταματήσει. 
      Τελειώνω με μία φράση, κύριε Πρόεδρε, αν μου το επιτρέψετε. Το πρόβλημα, κύριε Πρόεδρε, δεν είναι μόνον η διευθέτηση των νερών του Έβρου. Το πρόβλημα του Έβρου είναι η ανάπτυξή του. Περιμένετε να κάνουν επενδύσεις οι ιδιώτες και αυτό είναι το σλόγκαν της Κυβέρνησης: «οι ιδιώτες». Οι ιδιώτες δεν πρόκειται να κάνουν επενδύσεις στον Έβρο. Ξέρετε πολύ καλά ότι είναι περιοχή ρίσκου. Εάν δεν επενδύσει εκεί το κράτος, να δημιουργήσει μια υποδομή, ώστε να μπορέσει ύστερα να φέρει και τους ιδιώτες εκεί πέρα, να ξεπεράσουν αυτοί τις επιφυλάξεις που έχουν, δεν πρόκειται να αναπτυχθεί ο Έβρος και θα έχουμε συνέχεια μείωση του πληθυσμού. 
      Έκανα κι εγώ εκεί περιοδεία. Ποιους είχατε μπροστά σας, κύριε Υπουργέ; Όλο άσπρα κεφάλια είχατε μπροστά σας! Δεν υπήρχαν νεολαίοι!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κολοζώφ.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, πενήντα δύο μαθητές και μαθήτριες και έξι συνοδοί του Μουσικού Γυμνασίου Αμυνταίου Φλώρινας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, πραγματικά με εκπλήσσει ο κύριος συνάδελφος όταν έρχεται και μας επιρρίπτει ευθύνες γιατί σε δύο χρόνια, δεν κάναμε τα αντιπλημμυρικά έργα που έπρεπε να γίνουν εδώ και είκοσι χρόνια, έτσι ώστε να θωρακιστεί ο Έβρος, ενώ ήταν γνωστό το πρόβλημα. 
      ΟΡΕΣΤΗΣ ΚΟΛΟΖΩΦ: Είπα εγώ τέτοιο πράγμα, κύριε Υπουργέ; Πού το ακούσατε αυτό; 
      Κύριε Πρόεδρε, παρακαλώ να με προστατεύσετε. Δεν μπορεί να μου βάζει στο στόμα λόγια που δεν είπα. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αντιλαμβάνομαι ότι αυτά τα οποία έχουμε επισημάνει, ότι δηλαδή από τα 3.000.000 ευρώ που επί είκοσι χρόνια διέθεσε η προηγούμενη κυβέρνηση έχουμε φθάσει να διαθέτουμε πάνω από 20.000.000 ευρώ για την αντιπλημμυρική  θωράκιση του Έβρου, θεωρείτε ότι δεν είναι τίποτε, ότι δηλαδή εμείς δεν κάναμε τίποτα. Και βέβαια, θέλω να σας πω ότι από την τέταρτη προγραμματική περίοδο ζητούνται για τη θωράκιση του Έβρου άλλα 35.000.000 ευρώ, που είναι ένα πολύ μεγάλο ποσό και πιστεύουμε ότι εάν γίνουν όλα τα αντιπλημμυρικά έργα που προβλέπονται μέσα στο ποσό αυτό, τότε σ’ ένα πολύ μεγάλο ποσοστό θα προστατευθεί ο Νομός Έβρου.
       Όσο για το άλλο που είπατε, για την ανάπτυξη του Έβρου και γενικότερα της περιφέρειας, δεν πιστεύω να κατηγορείτε εμάς για την ερήμωση της ελληνικής περιφέρειας. Άλλοι είχαν την ευθύνη της αγροτικής ανάπτυξης της χώρας τόσα χρόνια. Εμείς κάνουμε μια ουσιαστική προσπάθεια για να στηριχθεί όλη η ελληνική περιφέρεια και ιδιαίτερα περιοχές ευαίσθητες, όπως είναι ο Νομός Έβρου, που τον γνωρίζω κι εγώ πολύ καλά, κύριε Κολοζώφ, διότι και εγώ είμαι Θρακιώτης, όπως είστε και εσείς.
      Γίνεται, λοιπόν, μια σημαντική προσπάθεια να στηριχθεί ο αγροτικός κόσμος της περιοχής. Σας λέω ότι σήμερα ο Πρόεδρος του ΕΛ.Γ.Α. κ. Κατσαρός ήταν εκεί πάνω και σας λέω ότι θα στηριχθούν και θα αποζημιωθούν οι αγρότες για τις ζημιές που έχουν υποστεί. Πρέπει να ξέρετε επίσης ότι γίνονται και συνομιλίες και με τη Βουλγαρία και με την Τουρκία, έτσι ώστε μέσα από μια διασυνοριακή συνεργασία να αποφεύγονται πλημμύρες όπως αυτές που συνέβησαν την τελευταία περίοδο στον Έβρο. 
      Είναι ένα πολύ μεγάλο θέμα, ένα μείζον θέμα. Συμφωνούμε μαζί σας ότι πρέπει να γίνει ένας μακροχρόνιος σχεδιασμός και αυτόν κάνουμε και διαβεβαιώνουμε τους κατοίκους του Έβρου ότι η σημερινή Κυβέρνηση αντιμετωπίζει με υπευθυνότητα το πρόβλημα, ότι κονδύλια διατίθενται και θα διατεθούν πολύ περισσότερα στο μέλλον, έτσι ώστε να έχουμε σημαντική στήριξη των αγροτών της περιοχής και γενικότερα των κατοίκων του Νομού Έβρου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Θα συζητήσουμε τώρα, κυρίες και κύριοι συνάδελφοι, την τρίτη με αριθμό 568/14-3-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Οικονομίας και Οικονομικών, σχετικά με την καταβολή επιδόματος θέρμανσης. 
      Το ειδικότερο περιεχόμενο της επίκαιρης ερώτησης της κ. Αικατερινάρη έχει ως εξής:
      «H εισοδηματική πολιτική της Κυβέρνησης έχουμε επισημάνει ότι πλήττει κατά πολύ τα αδύναμα οικονομικά στρώματα και τους χαμηλόμισθους. Ιδιαίτερα ως προς την αδυναμία των νοικοκυριών να ανταποκριθούν στις αυξημένες δαπάνες για πετρέλαιο θέρμανσης, είχαμε ζητήσει από την Κυβέρνηση να προχωρήσει στη θέσπιση και καταβολή επιδόματος θέρμανσης. 
      Οι φετινές καιρικές συνθήκες, σε συνδυασμό με την ακρίβεια και την ανεργία που πλήττει απομακρυσμένες και απομονωμένες περιοχές όπως είναι ο νομός Φλώρινας και η περιοχή του Έβρου -που πλήττεται και πάλι από πλημμύρες- καθιστούν τις συνθήκες διαβίωσης των κατοίκων δυσβάσταχτες και οδηγούν σε περαιτέρω υποβάθμιση της ποιότητας της ζωής τους. Το πρόβλημα επεκτείνεται σ΄ όλους τους τομείς της εμπορικής και επιχειρηματικής δραστηριότητας όπου απαιτούνται πολλαπλάσιοι προϋπολογισμοί και προκαλείται ακόμη μεγαλύτερη ακρίβεια. Ήδη ο Νομός της Φλώρινας εκφράζει την αγανάκτησή του με αποκορύφωμα μεγάλο συλλαλητήριο, ενώ πενήντα εκπρόσωποι των σημαντικότερων φορέων του νομού έκαναν παράσταση διαμαρτυρίας στη Βουλή για άμεση καταβολή επιδόματος πετρελαίου θέρμανσης και αίτημα από την Κυβέρνηση να δείξει μεγαλύτερο ενδιαφέρον για τη λύση των προβλημάτων τους.
      Έχουμε καταθέσει πρόταση για τη δημιουργία ενός ταμείου καυσίμων, προκειμένου να λειτουργήσει ως ρυθμιστικός θεσμός και να δημιουργήσει ένα ικανό απόθεμα σήμερα και στο μέλλον, με σκοπό να ενισχύονται κοινωνικές ομάδες και προβληματικές περιοχές σε περιόδους έξαρσης των τιμών πετρελαίου. Η Κυβέρνηση δεν απαντά, παρά το γεγονός ότι έχει προεισπράξει σημαντικά ποσά από την υπερφορολόγηση, μέρος των οποίων θα μπορούσε να διατεθεί ως επίδομα στις ευαίσθητες κοινωνικές ομάδες.
      Ερωτάται ο κ. Υπουργός:
      Πώς θεωρεί ότι μπορούν, περιοχές όπως οι Νομοί Φλώρινας και Έβρου, να τα βγάλουν πέρα με συνθήκες αυξημένης ανεργίας, δύσκολων καιρικών συνθηκών και υψηλών τιμών πετρελαίου;
      Θα προχωρήσει στην άμεση καταβολή επιδόματος θέρμανσης ή με ποια μέτρα θα ενισχύσει τα οικονομικά αδύναμα στρώματα της χώρας;»
      Θα απαντήσει ο Υφυπουργός Οικονομίας και Οικονομικών κ. Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητή κυρία συνάδελφε, βεβαίως θα θέλαμε να δώσουμε επίδομα θέρμανσης σ’ αυτούς που πραγματικά το έχουν ανάγκη –και είναι πολλοί αυτοί οι οποίοι το έχουν ανάγκη- σας υπενθυμίζω όμως ότι τα δημόσια οικονομικά δεν είναι ακόμη σε τέτοια κατάσταση που να μας επιτρέπουν να δώσουμε το επίδομα αυτό. 
      Σας υπενθυμίζω ότι όταν γίναμε Κυβέρνηση δεν βρήκαμε ούτε μία δραχμή στα ταμεία που να μας επέτρεπε να δώσουμε το επίδομα αυτό. Σας θυμίζω ότι κάθε χρόνο πληρώνουμε μόνο για τόκους 10.000.000.000 ευρώ που είναι περισσότερα απ’ ό,τι δίνουμε για όλον τον προϋπολογισμό του Υπουργείου Άμυνας, του Υπουργείου Εξωτερικών, του Υπουργείου Βιομηχανίας και Ανάπτυξης, των Υπουργείων Ναυτιλίας, Τουρισμού, Μακεδονίας-Θράκης, Αιγαίου, ακόμη και των Υπουργείων Δικαιοσύνης και Δημόσιας Τάξης. Αν βάλουμε τους προϋπολογισμούς τους τον έναν πάνω στον άλλον, θα δούμε ότι λιγότερα ξοδεύουμε για όλα αυτά απ’ ό,τι πληρώνουμε για τόκους. 
      Για χρεωλύσια δίνουμε περίπου 20.000.000.000 ευρώ, που είναι περισσότερα απ’ όσα δίνουμε για όλους τους μισθούς στο δημόσιο τομέα. Περισσότερα πληρώνουμε για χρεωλύσια παρά για μισθούς.
      Για να καταλάβετε του λόγου το αληθές, θα σας δώσω και δύο-τρία στοιχεία για να έχετε μία «γεύση» της πραγματικότητας. Κάθε χρόνο η χώρα μας πληρώνει για εισαγωγές καυσίμων κυρίως από τα αραβικά κράτη 8,5 δισεκατομμύρια ευρώ. Τα υπερέσοδα και η υπερφορολόγηση στην οποία αναφέρεστε ήταν περίπου 320.000.000 ευρώ παραπάνω από τον Φ.Π.Α. λόγω της αύξησης των τιμών, αλλά ο ειδικός φόρος κατανάλωσης είχε μειωμένα έσοδα κατά 190.000.000 περίπου σε σχέση με τον προϋπολογισμό, δηλαδή μία αύξηση των καθαρών φορολογικών εσόδων της τάξης των 120 εκατομμυρίων ευρώ. 
      	Σας υπενθυμίζω ότι το κόστος ενέργειας για το δημόσιο τομέα είναι περίπου 230.000.000 ευρώ. Πέρσι δανειστήκαμε περίπου 37.000.000.000 ευρώ για να καλύψουμε τις ανάγκες μας, δηλαδή όχι μόνο δεν έχουμε περισσεύματα, αλλά έχουμε τεράστιες δανειακές ανάγκες. 
      	Εκτός απ’ αυτό, έχουμε και τεράστιες ανάγκες για να ικανοποιήσουμε αιτήματα τα οποία είναι εύλογα για την αγροτική ανάπτυξη, για την περιφέρεια, για τους χαμηλοσυνταξιούχους, για το Ε.Κ.Α.Σ., για τον Ο.Γ.Α., για να προσλάβουμε περισσότερο προσωπικό στα νοσοκομεία για να κάνουν τη δουλειά τους, για να προσλάβουμε περισσότερο εκπαιδευτικό προσωπικό, για να δώσουμε χρήματα για ανακούφιση στις πληγείσες περιοχές. 
      Είναι πολλά αυτά τα οποία πρέπει να κάνουμε. Βεβαίως και θα θέλαμε να προχωρήσουμε προς την κατεύθυνση και των δικών σας παραινέσεων και προτάσεων, αλλά με την παρούσα δημοσιονομική συγκυρία αυτό δεν είναι δυνατό.
      	Σας ευχαριστώ.
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      	Το λόγο έχει η κ. Ξηροτύρη-Αικατερινάρη.
      	ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, δεν σημαίνει κάτι το «θέλουμε, αλλά δεν μπορούμε» διότι η Κυβέρνηση της Νέας Δημοκρατίας ανέλαβε υποχρεώσεις απέναντι στο λαό, όταν ζήτησε την ψήφο του, ότι θα διορθώσει δηλαδή πολλές κοινωνικές αδικίες. Δεν ανέλαβε μόνο τη διακυβέρνηση, ανέλαβε και άλλες υποχρεώσεις, να μπορεί να κάνει τον προγραμματισμό της και να αντιμετωπίζει και τις πετρελαϊκές κρίσεις και άλλες κρίσεις που μπορεί να συμβούν στη χώρα μας και σ΄ άλλες χώρες, οι οποίες όμως αντιμετωπίζουν αυτές τις κρίσεις.
      Δεν είναι δυνατόν δύο χρόνια μετά να ακούμε τις ίδιες δικαιολογίες για τα άδεια ταμεία. Είναι γεγονός και το έχουν καταλάβει οι πολίτες, ότι η Κυβέρνησή σας αρνείται κύριε Υπουργέ, να χορηγήσει το επίδομα θέρμανσης ακόμα και στις πιο ευπαθείς κοινωνικές ομάδες και στις περιοχές που πλήττονται περισσότερο από την ακρίβεια, από την υπανάπτυξη και από ένα σωρό προβλήματα. Αυτά τα κατέθεσαν με το συλλαλητήριο τους και στη Φλώρινα οι πολίτες και την προηγούμενη φορά ο Πρόεδρος του Συνασπισμού ο κ. Αλαβάνος συζήτησε για το Νευροκόπι της Δράμας, αλλά συζητάμε σήμερα και για τον Έβρο. 
      Δεν είναι δυνατόν να μην βρίσκετε λύση, γι’ αυτές τις ευπαθείς ομάδες, όταν ήδη με τον Προϋπολογισμό του 2006 έχετε κλιμακώσει απέναντι στις ομάδες αυτές μια σκληρή λιτότητα. Οι υπέρογκες τιμές των καυσίμων, η καλπάζουσα ακρίβεια, η διαρκής λιτότητα επιφύλαξαν έναν εφιαλτικό, χειμώνα για τα ευπαθή κοινωνικά στρώματα, στον οποίο έρχεται να προστεθεί και η πετρελαϊκή κρίση. 
      Δεν μπορεί η Κυβέρνηση, λοιπόν, να μας απαντάει έτσι, ενώ από την άλλη πλευρά να παίρνει μέτρα που να αφορούν τα υψηλότερα στρώματα της κοινωνίας με μείωση της φορολογίας, με άλλα μέτρα τα οποία ευνοούν τις μεγάλες επιχειρήσεις και τα υπερκέρδη, πιστεύοντας ότι θα γίνουν οι περιβόητες επενδύσεις και θα αρχίσει η ανάπτυξη κ.λπ.. Όμως, εδώ υπάρχουν συγκεκριμένα προβλήματα και έχετε πράγματι ασκήσει ισχυρή φορολόγηση στο πετρέλαιο θέρμανσης, κύριε Υπουργέ. Ένα μέρος αυτού του πρόσθετου ποσού που έδωσαν οι Έλληνες πολίτες, ένα μικρό  μέρος θα μπορούσε να πάει σ’ αυτές τις ευπαθείς ομάδες. Δεν είναι δυνατόν δηλαδή να μην υπάρχουν  λύσεις γι’ αυτούς που διαμαρτύρονται και που σωστά διαμαρτύρονται και πρέπει τελικά να αποκατασταθούν. Δεν είναι δυνατόν συνεχώς την ακρίβεια, την πετρελαϊκή κρίση να τη φορτώνονται αυτές οι ευπαθείς ομάδες και να μη βρίσκεται μία λύση. 
      Σας έχουμε κάνει δε και μια διαχρονική πρόταση, την πρόταση για το ταμείο της ενέργειας, ούτως ώστε να μπορούν από εκεί να γίνονται κάποιες ρυθμίσεις. Και σ’ αυτήν την πρόταση δεν μας έχετε απαντήσει. Πρέπει, όμως, να απαντήσετε στον ελληνικό λαό. Δεν είναι δυνατόν όλα τα μεταθέτετε στο δημοσιονομικό πρόβλημα της χώρας. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητή συνάδελφε, το να προτείνετε πράγματα για το πώς θα ξοδέψουμε περισσότερα είναι εύκολο. Το να προτείνετε, όμως, λύσεις για το πώς θα γίνουμε πιο παραγωγικοί, πώς θα βρεθούν οι πόροι, αυτό είναι λιγάκι πιο δύσκολο. Αν η μόνη λύση που έχετε να προτείνετε είναι να αυξήσουμε...
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, εγώ σας ζήτησα να δώσετε λύση στο πρόβλημα των ευπαθών ομάδων. Δεν ζήτησα τέτοια πράγματα. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Σας άκουσα προσεκτικά, κυρία συνάδελφε, και είμαι σαφής, όπως συνήθως. 
      Επαναλαμβάνω, ήμουν σαφής στην πρωτολογία μου. Αν το μόνο το οποίο έχετε να προτείνετε είναι το πώς θα κράτος θα ξοδέψει περισσότερα, σας λέω ότι αυτή είναι η εύκολη λύση γι’ εσάς και δεν έχει κανένα κόστος γι’ εσάς. Αυτό το οποίο είναι δύσκολο και θα διευκόλυνε και εμάς είναι να μας βοηθήσετε στο να βρούμε περισσότερες και πιο αποτελεσματικές λύσεις για να εξοικονομήσουμε αυτούς τους πόρους. Αν η μόνη λύση για την εξεύρεση πόρων είναι να αυξήσουμε τους φορολογικούς συντελεστές για όλους, πείτε το καθαρά, αυξήστε το φόρο σε όλους. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν είπα αυτό. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Προσπαθούμε να βρούμε λύσεις που να φέρουν τη χώρα μας μπροστά, ώστε να την κάνουμε πιο ελκυστική για να γίνουν επενδύσεις, για να δημιουργηθούν νέες θέσεις εργασίας για τους νέους, που πραγματικά ταλαιπωρούνται σήμερα. Αυτά προσπαθούμε να κάνουμε. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στη συζήτηση των επικαίρων ερωτήσεων δεύτερου κύκλου. 
      Θα συζητηθεί η τρίτη με αριθμό 565/14-3-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την κατασκευή νέων μονάδων ηλεκτροπαραγωγής στη Δυτική Αττικής, τις περιβαλλοντικές επιπτώσεις κ.λπ..
      Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής: 
      «Σύμφωνα με απόφαση του Υπουργείου Ανάπτυξης χορηγήθηκε στη «Χαλυβουργική Α.Ε.» άδεια εγκατάστασης μονάδας ηλεκτροπαραγωγής 824 Μ.W. στην Ελευσίνα. Κατά τις επίσημες δηλώσεις και την πληροφόρηση που υπάρχει, οι μονάδες που θα εγκατασταθούν στο Θριάσιο και τη Δυτική Αττική θα παράγουν συνολικά πάνω από 3.000 Μ.W., περίπου το 30% της συνολικής ηλεκτροπαραγωγής της χώρας. 
      Οι επίσημες ανακοινώσεις δεν αναφέρουν όμως τις τεράστιες ποσότητες καυσαερίων που θα παράγονται.
      Στην περίπτωση της καύσης του φυσικού αερίου ο μεγαλύτερος κίνδυνος προέρχεται από τα παραγόμενα οξείδια του αζώτου, τα οποία είναι και τα τοξικότερα, ενώ οι ποσότητές τους από τις εν λόγω μονάδες θα ξεπερνούν αυτές όλων μαζί των αυτοκινήτων που κυκλοφορούν στην πρωτεύουσα και όλη την Αττική.
      Και βέβαια, παραμένει πάντοτε σοβαρός ο κίνδυνος για ένα μείζον βιομηχανικό ατύχημα, όπως έχει συμβεί σε πολλές παρόμοιες εγκαταστάσεις του εξωτερικού. Ήδη η Νομαρχία Δυτικής Αττικής, ο Δήμος Ελευσίνας και το Πανελλήνιο Δίκτυο οικολογικών Οργανώσεων έχουν εκφράσει ομόφωνα την κατηγορηματική αντίθεσή τους.
      Με βάση όλα τα παραπάνω ερωτώνται οι κύριοι Υπουργοί:
      Υπολόγισαν τις επιπτώσεις από τις νέες μονάδες ηλεκτροπαραγωγής για το εξαιρετικά επιβαρυμένο Θριάσιο και όλη τη Δυτική Αττική; Θα συνεχίσουν να αγνοούν την κατηγορηματική αντίθεση κατοίκων και Τοπικής Αυτοδιοίκησης;
      Ποια μέτρα θα λάβουν, ώστε να αρχίσει και για το Θριάσιο η αντίστροφη μέτρηση: η βελτίωση του περιβάλλοντος και της ποιότητας ζωής των κατοίκων αντί της συνεχούς επιβάρυνσης;».
      Στην ερώτηση του κ. Λεβέντη θα απαντήσει ο Υφυπουργός Ανάπτυξης κ. Αναστάσιος Νεράντζης.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Ας αρχίσουμε από τρεις παραμέτρους που είναι καθοριστικές για την προσέγγιση και αντιμετώπιση του προβλήματος. Η πρώτη είναι ότι συγκεντρώνεται ολοένα και περισσότερο το παραγωγικό δυναμικό στο βορρά. Η δεύτερη είναι ότι αυξάνει, αλματωδώς θα έλεγα, η ζήτηση ηλεκτρικού ρεύματος στο νότο, και κυρίως στην Αττική και η τρίτη παράμετρος είναι ότι ήδη σημειώνεται μία προϊούσα απόσυρση των υπ’ αριθμόν 1 και 2 μονάδων, στη Μεγαλόπολη. Έτσι, λοιπόν, εκτιμήθηκε τεχνικά ότι, συνεπεία της συνδρομής και των τριών αυτών παραμέτρων, θα πρέπει να υπάρξουν νέες μονάδες, νοτίως του Κ.Υ.Τ. Κουμουνδούρου, εκεί στη γειτονιά σας. 
      Με γνώμονα, λοιπόν, αυτήν την ανάγκη καλύψεως των αναγκών, η Ρυθμιστική Αρχή Ενέργειας, η οποία ξέρετε ότι είναι ανεξάρτητη αρχή, δημοσιοποίησε την πρόθεσή της να εξετάσει αιτήσεις για τη χορήγηση αδείας παραγωγής ηλεκτρικής ενέργειας, δηλαδή, για νέες ηλεκτροπαραγωγικές μονάδες, με καύσιμο το φυσικό αέριο, στο Νομό Αττικής.
      Ο Υπουργός Ανάπτυξης πράγματι, ύστερα από τη θετική γνωμοδότηση της Ρυθμιστικής Αρχής Ενέργειας, ενέκρινε και χορήγησε, στην εταιρεία «ΧΑΛΥΒΟΥΡΓΙΚΗ» άδεια για την εγκατάσταση μιας τέτοιας νέας ηλεκτροπαραγωγικής μονάδος, πράγμα το οποίο αναφέρεται και στην ερώτησή σας. 
      Αυτή η μονάδα είναι συνδυασμένου κύκλου –η ορολογία είναι τεχνική, εγώ απλώς τη μεταφέρω- δηλαδή χρησιμοποιεί φυσικό αέριο. Αυτό το φυσικό αέριο και αυτή η τεχνολογία είναι η πλέον καθαρή τεχνολογία που σήμερα γνωρίζει η ανθρωπότητα για την παραγωγή ηλεκτρικής ενέργειας από συμβατικές πηγές, σε σύγκριση με οποιαδήποτε άλλη. Έχει πρακτικά μηδενικές εκπομπές διοξιδίου του θείου και των σωματιδίων, έχει όμως –και πρέπει να το πούμε και το λέτε και εσείς- ρύπο από τα οξίδια του αζώτου. Αλλά γι’ αυτά τα οξίδια του αζώτου προβλέπεται οριακή τιμή εκπομπής.
      Αυτού του τύπου οι μονάδες έχουν υψηλότερο βαθμό απόδοσης και χαμηλότερη κατανάλωση καυσίμων, με αποτέλεσμα να είναι χαμηλότερες οι εκπομπές διοξιδίου του άνθρακα και οξιδίων του αζώτου σε σχέση με τις αντίστοιχες πετρελαϊκές μονάδες.
      Επομένως, από τη μια η αδήριτη ανάγκη να ενισχυθούν στο λεκανοπέδιο της Αττικής οι ηλεκτροπαραγωγές μονάδες και από την άλλη πλευρά η ανάγκη να προστατευθεί, κατά τον πιο αποτελεσματικό και σύγχρονο τρόπο, η ατμόσφαιρα και να αποτραπεί η μόλυνσή της, επιβάλλουν την ίδρυση αυτής της μονάδας με τη χρήση του φυσικού αερίου σε αυτές τις μονάδες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τώρα το κακό είναι ότι κάνετε επίκαιρη ερώτηση για ένα θέμα τεράστιο. Ήδη εμένα ο χρόνος μου πέρασε. Θα πρέπει να χρησιμοποιήσω τη δευτερολογία μου να σας απαντήσω στα άλλα δύο ερωτήματά σας, εκτός εάν πάρω όλο το χρόνο συλλήβδην, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Στη δευτερολογία σας, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εντάξει, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
      Κατ’ αρχάς κανένας δεν αντιλέγει ότι χρειαζόμαστε ενέργεια και ότι μεγάλη κατανάλωση γίνεται στο νότο. Το ερώτημα, κύριε Υπουργέ, είναι το εξής. Είπατε ότι αυτή είναι καθαρότερη μορφή από τις υπάρχουσες. Γεγονός είναι ότι το φυσικό αέριο δεν παράγει τόσα καυσαέρια και άλλα αέρια, πλην όμως παράγει και αυτό.
      Μια τόσο μεγάλη μονάδα παράγει τεράστιες ποσότητες, κύριε Υπουργέ. Εγώ αυτό ρώτησα. Υπολογίσατε πόσο θα είναι αυτά; Θα είναι το λιγότερο δύο εκατομμύρια τόνοι διοξιδίου του άνθρακα το έτος. Δηλαδή, πάνω από έξι χιλιάδες τόνοι διοξιδίου του άνθρακα ημερησίως και το λιγότερο δύο χιλιάδες τόνοι οξιδίων του αζώτου. Δηλαδή, πάνω από έξι τόνοι ημερησίως. Οξίδια του αζώτου σημαίνει ουσιαστικά ακουαφόρτε. Όπως το διοξίδιο του θείου κάνει το βιτριόλι, αυτό είναι το νιτρικό οξύ, το ακουαφόρτε. 
      Είναι τεράστιες ποσότητες, κύριε Υπουργέ, σε μια περιοχή η οποία έχει φθάσει στο μη περαιτέρω. Δύο μόνο μεγάλα διυλιστήρια που λειτουργούν σ’ αυτήν την περιοχή έχουν κάνει εφιαλτική την κατάσταση. Οι Χ.Υ.Τ.Α. είναι δίπλα και υπάρχουν και τρεις χιλιάδες επιχειρήσεις, πάρα πολλές από τις οποίες ρυπαίνουν. Οι περισσότερες μάλιστα ρυπαίνουν ανεξέλεγκτα. Καταλαβαίνετε ότι δεν υπάρχουν άλλα περιθώρια αντοχής. 
      Βρήκατε τώρα κι αυτό το δόγμα που το έχουμε ξανακούσει. Λέει ότι πρέπει να είναι κάτω από το Κ.Υ.Τ. της Κουμουνδούρου. Αν είναι παραπάνω, αν είναι είκοσι, τριάντα ή πενήντα χιλιόμετρα, τι θα γίνει δηλαδή; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Πάλι στην περιοχή σας θα είναι. 
      ΑΘΑΝΑΣΙΟΣ ΛΕΒΕΝΤΗΣ: Γιατί θα πρέπει να είναι εκεί;  Αν θα είναι εκατό ή διακόσια χιλιόμετρα ή στη Μεγαλόπολη, τι θα γίνει, κύριε Υπουργέ; 
      Εγώ δεν θέλω να προσδιορίσω ακριβώς το χώρο. Μπορεί να βρεθεί όμως χώρος, μια και το φυσικό αέριο έρχεται από τη Σιβηρία. Υπάρχει σ’ όλη τη διαδρομή το δίκτυο που μπορεί οπουδήποτε να εγκατασταθούν αυτές οι μονάδες. 
      Δεν υπάρχει περιθώριο, δεν υπάρχει άλλη αντοχή.  Υπάρχει και ο κίνδυνος ατυχήματος. Και έχουν συμβεί και στις καλύτερες των οικογενειών, όπως έχω πει κι άλλη φορά και σε άλλα έθνη σε πολύ οργανωμένες βιομηχανικά χώρες. Επομένως δεν μπορεί να ησυχάσουν. 
      Εδώ κατηγορηματικά ο Δήμος της Ελευσίνας που είναι ο άμεσα εμπλεκόμενος δήμος –στο χώρο του γίνεται αυτή η μονάδα- η Νομαρχία Δυτικής Αττικής –στο χώρο της οποίας γίνεται- αλλά κι, αν θέλετε, το πανελλήνιο δίκτυο των οικολογικών οργανώσεων, που έχει κάνει και μια σειρά υπολογισμούς, κρούουν τον κώδωνα του κινδύνου. 
      Δεν λέμε να μη γίνουν τέτοιες μονάδες. Δεν  υπάρχει όμως λόγος να γίνουν εκεί. Τότε ας γίνει στον Ελαιώνα, κύριε Υπουργέ, άμα το πάμε έτσι. Ας γίνει στην Εκάλη, άμα είναι έτσι και αφού θέλουμε να είναι κάτω από το Κ.Υ.Τ.. Να είναι δηλαδή, ακόμα πιο κοντά στην κατανάλωση. 
      Δεν θα λέγαμε να γίνουν εκεί. Εμείς πιστεύουμε ότι υπάρχουν άλλες λύσεις. Αλλά έτσι που το βάζετε, μόνο έτσι μπορεί κάποιος να σας απαντήσει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε  Λεβέντη.
      Ορίστε, κύριε Υπουργέ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε συνάδελφε, για να μη μιλάμε για τεχνικά μεγέθη, με φρασεολογία του τύπου «είναι τεράστια η εκπομπή αυτών των ρύπων», θα καταθέσω στη Βουλή έναν πίνακα…
      ΑΘΑΝΑΣΙΟΣ ΛΕΒΕΝΤΗΣ: Είναι όσο δεκαπέντε χιλιάδες αυτοκίνητα συγχρόνως.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αν μου επιτρέπετε, κύριε συνάδελφε. 
      Θα καταθέσω στη Βουλή έναν πίνακα να υπάρχει στα Πρακτικά, ο οποίος αναφέρει τις τεράστιες διαφορές που υπάρχουν, όσον αφορά τις εκπομπές μεταξύ των διαφόρων μονάδων και μεταξύ των διαφόρων τύπων μονάδων και κινητήρων.
      Επειδή ρωτήσατε –και έχετε δίκιο να ρωτάτε- για το εάν έχουν μελετηθεί οι επιπτώσεις, σας λέω το εξής: Η Ρ.Α.Ε., η Ρυθμιστική Αρχή Ενέργειας, έχει μελετήσει το θέμα και κατέληξε στο ότι η εγκατάσταση μονάδων ηλεκτροπαραγωγής στη δυτική Αττική –αυτές περί της οποίας ομιλούμε- δεν οδηγεί σε υπέρβαση των οριακών ωριαίων τιμών, όπως αυτές ορίζονται στην οδηγία 1999/30 και αφορούν το έτος 2010. 
      Διευκρινίζεται δε ότι τα όρια της οδηγίας αυτής, για το 2010, είναι κατά πολύ αυστηρότερα της έως πρόσφατα ισχύουσας νομοθεσίας.
      Επομένως, επειδή μας εγκαλείτε ή διερωτάσθε αν μελετήθηκαν οι επιπτώσεις, σας λέω ότι μελετήθηκαν σε βάθος.
      ΑΘΑΝΑΣΙΟΣ ΛΕΒΕΝΤΗΣ: Τώρα λέτε για όλη την Ελλάδα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Όταν μας λέτε γιατί κάτω από την Κουμουνδούρου, δεν εννοούμε την Κουμουνδούρου όπου έχετε τα γραφεία σας. Προς Θεού! Είναι γνωστό αυτό.
      Άρα, και μελετημένα είναι και δεν σημειούται κίνδυνος και μέσα στα όρια τα οποία θέτει η Ευρωπαϊκή Ένωση είναι η λειτουργία των καινούργιων αυτών μονάδων. 
      Μετά, σημειώστε ότι γίνονται αλλεπάλληλοι έλεγχοι. Στα δύο χρόνια λειτουργίας της, η Ειδική Υπηρεσία Επιθεωρητών Περιβάλλοντος του Υπουργείου Χωροταξίας έχει πραγματοποιήσει οκτώ επιθεωρήσεις σε επιχειρήσεις της περιοχής –αυτές περί των οποίων ομιλείτε- και έχει επιβάλει διοικητικές κυρώσεις, συνολικού ύψους περίπου 500.000 ευρώ.
      Άλλωστε, και με άλλους τρόπους περιορίζεται η ρύπανση αυτή: Με τη θέσπιση και τήρηση κριτηρίων, όσον αφορά τη χωροθέτηση των βιομηχανικών εγκαταστάσεων στη μείζονα περιοχή. Ύστερα, με την έγκριση περιβαλλοντικών όρων για τη λειτουργία τους και στη συνέχεια με την προώθηση της χρήσεως του φυσικού αερίου σε αντικατάσταση των υγρών καυσίμων.
      Επομένως δεν είναι ακριβή τα όσα αναφέρετε περί των μεγάλων κινδύνων. 
      Τώρα, οι  κίνδυνοι των ατυχημάτων, αν αυτά αποτελούν λόγο αναστολής ενός μέτρου, τότε δεν θα πρέπει να κυκλοφορείτε ούτε με αυτοκίνητο ούτε με τρένο ούτε με αεροπλάνο, γιατί καθημερινά συμβαίνουν πολλά, οδυνηρά, αιματηρά ή και θανατηφόρα ατυχήματα. 
      Αυτό δεν είναι ορθολογικό επιχείρημα και εσείς μας έχετε συνηθίσει σε ορθολογικά επιχειρήματα μέσα σ’ αυτήν την Αίθουσα.
      Πάντως, τόσο ο πίνακας που καταθέτω –και θα περιληφθεί στα Πρακτικά- όσο και αυτό που σας είπα για τα όρια που είναι εντός εκείνων που θέτει η οδηγία της Ευρωπαϊκής Ένωσης και η οποία είναι αυστηρότατη, σας επιτρέπουν μπορούν να μην ανησυχείτε.
      Ευχαριστώ.
      (Στο σημείο αυτό ο Υφυπουργός Ανάπτυξης κ. Αναστάσιος Νεράντζης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΘΑΝΑΣΙΟΣ ΛΕΒΕΝΤΗΣ:  Αφού είναι έτσι, κύριε Υπουργέ, γιατί πάνε εκεί και δεν πάνε κάπου αλλού; Ας έρθουν στον Ελαιώνα, αφού είναι τόσο καλά τα πράγματα. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, η δεύτερη με αριθμό 576/14.3.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με την κατασκευή νέων σπιτιών για τους σεισμόπληκτους της Λευκάδας κ.λπ., διαγράφεται λόγω κωλύματος της κυρίας Βουλευτού. 
      Τώρα, θα συζητήσουμε την πρώτη με αριθμό 556/13.3.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων αντιμετώπισης της ανεργίας κ.λπ..
      Το περιεχόμενο της επίκαιρης ερώτησης της κυρίας συναδέλφου έχει ως εξής:
      «Σε ιλαροτραγωδία έχει μετατρέψει το ζήτημα της αντιμετώπισης της ανεργίας η Κυβέρνηση, έχοντας επιδοθεί σε μία άνευ προηγουμένου προσπάθεια να τη μειώσει διά της …γομολάστιχας.
      Ενώ οι πολίτες ζουν με το άγχος της καθημερινότητας και το φάντασμα της ανεργίας, ενώ, τρεις χιλιάδες πεντακόσιοι πενήντα εργαζόμενοι κάθε μέρα έχαναν την εργασία τους καθ’ όλη τη διάρκεια του 2005, το Υπουργείο αρκείται στην αντιμετώπιση της ανεργίας επικαλούμενο τυπογραφικά λάθη στην καταμέτρηση της σχέσης εισερχομένων στην απασχόληση και απολυμένων.
      Η Κυβέρνηση αδυνατώντας να προωθήσει ολοκληρωμένο σχέδιο για την αντιμετώπιση της ανεργίας και μη τηρώντας την υπόσχεσή της για εφαρμογή του ν. 3227/2004 για την απασχόληση των μητέρων, των νέων και των ηλικιωμένων, επέλεξε τη μέθοδο του μαγειρέματος των στοιχείων ωσάν η ανεργία να είναι άσκηση επί χάρτου και όχι ένα καυτό, υπαρκτό πρόβλημα. 
      Εν τω μεταξύ η Κυβέρνηση έχει επιδοθεί σε μία πρωτόγνωρη επίθεση στις εργασιακές σχέσεις σηματοδοτώντας τη μονόπλευρη πολιτικής της υπέρ των εργοδοτών, υπέρ των λίγων, σε βάρος των πολλών.
      Δεδομένου ότι η Κυβέρνηση με την πολιτική της τορπιλίζει την εργασιακή ειρήνη, στρώνει το έδαφος για μεγαλύτερη ανασφάλεια στους εργαζόμενους και ενθαρρύνει την πλευρά των εργοδοτών για απολύσεις και εκμετάλλευση της εργασίας, ερωτάται ο κύριος Υπουργός:
      Ποιο είναι τελικά το αόρατο σχέδιο της Κυβέρνησης για την αντιμετώπιση της ανεργίας και την αναχαίτιση των απολύσεων;
      Γιατί δεν εφαρμόζει τις διατάξεις του ν. 3227/2004 για την απασχόληση των μητέρων, των νέων και των ηλικιωμένων;
      Ως πότε θα επιδίδεται στη μείωση της ανεργίας με μαγείρεμα των στοιχείων και την πρόταξη της μερικής απασχόλησης και των προγραμμάτων κατάρτισης ως αντίδοτο;».
      Στην επίκαιρη ερώτηση της κ. Χριστοφιλοπούλου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Χριστοφιλοπούλου, ξέρετε ότι η ανεργία είναι μια εθνική υπόθεση. Είναι ιερό το δικαίωμα στην εργασία και αντιλαμβάνεστε πόσο σοβαρή υπόθεση είναι εάν πάνω στην πλάτη του εργαζόμενου ή του άνεργου κάνουμε σπέκουλα. 
      Είναι απαράδεκτο, επίσης, να χρησιμοποιείτε εκφράσεις και υπερβολές ή κοσμητικά επίθετα στην επίκαιρη ερώτηση, όπως «ιλαροτραγωδία» ή «γομολάστιχα». Νομίζω ότι δεν αξίζει στον άνεργο μία τέτοια επίκαιρη ερώτηση. Χρειάζονται πολιτικές για τον άνεργο και γι’ αυτό θα μιλήσουμε. 
      Σας μιλάω εν τιμή και σας λέω ότι είναι μια υπόθεση που πρέπει να μας θλίβει όλους, που πρέπει όλα τα κόμματα –και αυτοί που κυβέρνησαν επί είκοσι χρόνια και εμείς στα δύο χρόνια- να ζητήσουμε ένα μεγάλο «συγγνώμη» από αυτούς που οδηγήσαμε στην ανεργία, όταν επί των ημερών τους η ανεργία ήταν στα ύψη.
      Και το ερώτημα είναι το εξής: Λέτε «αόρατο σχέδιο». Μεγάλα λόγια, κυρία Χριστοφιλοπούλου, υπερβολές! «Αόρατο σχέδιο» της Κυβέρνησης για την απασχόληση; Και ορατό είναι και χειροπιαστό είναι το σχέδιο. Και είναι ορατό και χειροπιαστό και έχει ως απόδειξη ότι οι πολιτικές για την απασχόληση αυτής της Κυβέρνησης έχουν καρπούς: Και η Εθνική Στατιστική Υπηρεσία από 11,3% που παραλάβαμε στο 9,7% το τέταρτο τρίμηνο του 2005, αλλά και η εγγεγραμμένη ανεργία έχει μειωθεί από τους πεντακόσιες εξήντα χιλιάδες στους τετρακόσιους εβδομήντα δύο χιλιάδες, αλλά και η Eurostat.
      Τι λέει αυτό; Λέει ότι εφαρμόζονται πολιτικές, οι οποίες, όμως, χρειάζονται πιο αποτελεσματικά, πιο δραστικά μέτρα –και θα το συζητήσουμε αυτό- για να έχουμε ακόμα περισσότερη μείωση της ανεργίας. Εφαρμόζουμε, λοιπόν, πολιτικές, αξιοποιούμε το νόμο για μερική απασχόληση σε ειδικές κοινωνικές ομάδες, έχουμε την επιδότηση του ν. 3227, όπου στο άρθρο 1 λέει «επιδότηση της απασχόλησης και όχι της ανεργίας» και έχουμε εφαρμόσει και πάρα πολλά άλλα. 
      Συνεχίζετε, όμως, το ατόπημά σας, κυρία Χριστοφιλοπούλου, και μιλάτε εδώ για «γομολάστιχα». Και βγαίνουν με ελαφριά τη καρδία οι εφημερίδες και λένε «Διετία χαμένων θέσεων. Έξι χιλιάδες εξακόσιες εξήντα τέσσερις λιγότερες θέσεις απασχόλησης» δηλαδή, ότι το ισοζύγιο προσλήψεων και απολύσεων ήταν κατά έξι χιλιάδες εξακόσιες εξήντα τέσσερις θέσεις λιγότερο. 
      Και γιατί έγινε αυτό; Το ξέρετε, κυρία Χριστοφιλοπούλου, το γνωρίζετε καλά. Είναι στη διάθεσή σας τα χαρτιά και τα έγγραφα όλα και γνωρίζετε ότι από ένα Κ.Π.Α. ανατολικού Αμαρουσίου μία υπάλληλος έκανε ένα λάθος και αντί για χίλιες πεντακόσιες έντεκα θέσεις εργαζομένων, έβαλε ένα επτά στο τέλος και έγινε δεκαπέντε χιλιάδες εκατόν δεκαεπτά. Και βέβαια διατάξαμε Ε.Δ.Ε.. Εκτός αν θέλει η κ. Χριστοφιλοπούλου να απολύσουμε την υπάλληλο που ανήκε και στο κόμμα της. 
      Εμείς, κυρία Χριστοφιλοπούλου, σεβόμαστε το ότι ήταν ένα ασυνείδητο λάθος, ένα λάθος που έγινε από την υπάλληλο του Κ.Π.Α. Αμαρουσίου. Πραγματικά θεωρούμε ότι έγινε ασυνείδητα και κατά λάθος. Αν, όμως, εσείς γνωρίζετε περισσότερα στοιχεία, τώρα που γίνεται η Ε.Δ.Ε. θα παρακαλούσαμε να βοηθήσετε. Μήπως τυχόν έγινε αισθητή κάποια υπονόμευση για να βγουν οι εφημερίδες στα πρωτοσέλιδα και να μιλάνε για μια ανεργία, που όχι μόνο δεν ήταν κατά έξι χιλιάδες εξακόσιες εξήντα τέσσερις λιγότερες οι θέσεις απασχόλησης, αλλά ήταν κατά επτά χιλιάδες επτακόσιες εβδομήντα τρεις περισσότερες στο ισοζύγιο προσλήψεων και απολύσεων; 
      Άρα εμείς ζητάμε από σας –και έχουμε και επίκαιρη επερώτηση μετά- στήριξη στο μεγάλο αυτό εθνικό θέμα της ανεργίας. Ζητάμε πολιτικές. Δεν ζητάμε άναρθρες κραυγές, υπερβολές και συνειδητές υπονομεύσεις. Δεν ζητάμε κινδυνολογία και καταστροφολογία. Εν πάση περιπτώσει, πρέπει να είναι πολιτικός μαζοχισμός αυτών οι οποίοι επιχαίρουν και ζητωκραυγάζουν ότι η ανεργία ανεβαίνει. 
      Αν έχετε άλλα στοιχεία, κυρία Χριστοφιλοπούλου, όχι αυτά της άμοιρης αυτής υπαλλήλου, η οποία έκανε το λάθος και έβαλε το επτάρι στο τέλος, να μας τα πείτε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, πέντε λεπτά δώσατε στον Υπουργό να μιλήσει; 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, πάντα είμαι ελαστικός σε όλους τους Βουλευτές, όπως έκανα και προηγούμενα. Αντίστοιχα θα δώσω και στην κ. Χριστοφιλοπούλου, αν υπερβεί κατά τι το χρόνο. Χρησιμοποιώ τα ίδια μέτρα και τα ίδια σταθμά. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ εκ των προτέρων, κύριε Πρόεδρε. 
      Κύριε Υπουργέ, δεν εκπλήσσομαι, ούτε για τον τόνο της φωνής σας ούτε και για όσα είπατε. Η αλήθεια είναι ότι πρέπει όντως να ζητήσετε συγγνώμη από τον ελληνικό λαό. Τάξατε πάρα πολλά, τάξατε 5% ανάπτυξη για να υπάρξουν θέσεις εργασίας και κάνατε το μηδέν. Παίζετε με τα στοιχεία της ανεργίας συστηματικά επί δύο χρόνια τώρα. Ανεβάσατε το δείκτη της ανεργίας για να τον κατεβάσετε στη συνέχεια και θριαμβολογείτε. 
      Εσείς, κύριε Υφυπουργέ, που είστε άνθρωπος που είναι κοντά στο λαό κάντε μια βόλτα –που κάνετε- στις γειτονιές της Αθήνας και ρωτήστε τον κόσμο. Τι σας λέει; Κάντε και μια περιοδεία ακόμα στη βόρεια Ελλάδα, από όπου κατάγεται και ο αξιότιμος Υπουργός, τον οποίο και καλωσορίζω και ρωτήστε. 
      Σας λέω ότι δεν έχετε κάνει τίποτα απολύτως, διότι ποτέ δύο χρόνια τώρα   –ελπίζω ο νέος Υπουργός κάτι  να κάνει- δεν έχετε φέρει ένα δικό σας σχέδιο. Δεν θέλετε σχέδιο για την απασχόληση; Δεν έχετε σχέδιο; Αναλάβετε μια πρωτοβουλία, φέρτε ένα νόμο, ένα δικό σας πρόγραμμα. Αυτά που μου αναφέρατε δεν είναι τίποτε άλλο από τα παλιά δικά μας προγράμματα που αντί να τα ξαναδείτε, να τα αξιολογήσετε ξανά και να προτείνετε κάτι καινούργιο και σεις για την ανεργία, δεν έχετε φέρει τίποτε δικό σας. Όλα αυτά που μου είπατε είναι παλιές πολιτικές. 
      Αντίθετα, έχετε μετατρέψει τον Ο.Α.Ε.Δ. σε ένα ατέλειωτο  μαγαζί ρουσφετιών, όπου τα προγράμματα «STAGE» έχουν καταντήσει μακριά ουρά «γαλάζιων» παιδιών που περιμένουν να ενταχθούν χωρίς διαδικασίες, χωρίς δικαίωμα ένστασης και τις περισσότερες φορές δεν υπάρχει καν δημοσίευση. 
      Σας λέω, κύριε Υπουργέ, ότι είστε πέρα για πέρα αναξιόπιστοι. Θα αναφερθώ και εγώ στο ν. 3227, τον οποίον επικαλεστήκατε στο άρθρο 1. Για το άρθρο 2, λοιπόν, που μιλάει για την ανεργία των νέων, που μιλάει για την ανεργία των ανέργων μητέρων, πόσες ερωτήσεις σας έχουμε κάνει, πόσες επερωτήσεις σ’ αυτήν εδώ την Αίθουσα; Γιατί, λοιπόν, δεν εφαρμόζετε αυτές τις διατάξεις του άρθρου 2 για τους άνεργους νέους και τις άνεργες μητέρες; 
      Να σας πω εγώ γιατί. Γιατί δεν σας δίνει τους πόρους το Υπουργείο Οικονομίας. Και όχι μόνο αυτό, αλλά το Υπουργείο Οικονομίας έχει και πρόβλημα, διότι θεωρεί ότι, εάν οι εργοδότες, αντί να λάβουν τους πόρους, συμψηφίσουν τα όσα χρωστούν στην εφορία, θα υπάρχει μείωση των δημοσίων εσόδων. Και αυτά τα λέτε εσείς, μια Κυβέρνηση που έδωσε φοροελαφρύνσεις στους επιχειρηματίες χωρίς καμία δέσμευση, για να δημιουργήσουν θέσεις εργασίας. 
      Αυτή είναι η πολιτική σας, μία μονόπλευρη πολιτική -θα σας τα πούμε και μετά- που καταργεί το οκτάωρο και φθηναίνει τις υπερωρίες. Πόσες θέσεις εργασίας δημιούργησε η πολιτική σας; Απαντήστε μου. Δεν μπορείτε να μου απαντήσετε. Δεν εφαρμόζετε το ν. 3227 για την ανεργία των νέων και των μητέρων. Με συγχωρείτε πάρα πολύ, κύριε Υπουργέ, αλλά ο τρόπος με τον οποίον μου απαντήσατε και όλα σας τα επιχειρήματα είναι έωλα και λαϊκίστικα. Λυπάμαι πάρα πολύ. Δεν μου είπατε κάτι συγκεκριμένο για άλλη μία φορά. Δεν είπατε ένα συγκεκριμένο σχέδιο, ένα συγκεκριμένο πρόγραμμα, μία στρατηγική, πέραν αυτής της επένδυσης στη φθηνή εργασία, στη συμπίεση του κόστους εργασίας και στην καταπίεση των εργαζομένων.
      Αυτή είναι η πολιτική σας. Παραδεχτείτε το, πείτε το. Το έχετε πει με πολλούς τρόπους, αλλά πείτε το και εδώ στη Βουλή, για να είναι επίσημα τα στοιχεία. Ξαναλέω ότι, αν κάποιος πρέπει να ζητήσει συγγνώμη, είστε εσείς που τάξατε τα πάντα στον άνεργο, τα πάντα στον εργαζόμενο, που είπατε ότι θα τον προστατεύσετε και σήμερα έχετε φθάσει σε μία ασύδοτη αγορά εργασίας, σε ζούγκλα, έχετε διαλύσει το Σ.Ε.Π.Ε. και δεν υπάρχει τίποτα, στο οποίο να έχετε συμβάλει θετικά αυτά τα δύο χρόνια. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ξέρετε, κύριε Πρόεδρε, ότι στην πολιτική γενικά όσοι αντιλαμβάνονται το χρέος και την ευθύνη που έχουν σ΄ αυτήν την πατρίδα πρέπει να έχουν μεγαλύτερη υπευθυνότητα, όταν μιλάνε για μηδενικές πολιτικές, όταν κινδυνολογούν, όταν καταστροφολογούν και δεν βλέπουν τίποτα πέρα από έναν και μόνο στόχο: αντιπολίτευση για την αντιπολίτευση, το άσπρο μαύρο. 
      Λυπάμαι, κυρία Χριστοφιλοπούλου, γιατί δεν βλέπετε την πολιτική. Η φιλοσοφία του Υπουργείου Απασχόλησης με τη νέα διακυβέρνηση άλλαξε. Από την επιδότηση στην ανεργία πήγαμε στην επιδότηση της απασχόλησης. Κυρία Χριστοφιλοπούλου, θέτω έναν πίνακα στη διάθεσή σας και θα σας πω τα εξής: Βέβαια, δεν κάνουμε αυτό που κάνατε εσείς με πλασματικές και εικονικές επιχειρήσεις. Σήμερα, μόνο για το 2004 και το 2005 που είχαμε την ευθύνη, κύριε Πρόεδρε, κυρία Χριστοφιλοπούλου, είχαμε περίπου πενήντα επιχειρήσεις με 1.000.000.000 θαλασσοδάνεια, επιχειρήσεις, όπως είναι στην περιοχή σας, στη Βοιωτία, η «PANASONIC». 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με το νόμο του ΠΑ.ΣΟ.Κ.;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πήγε ο κ. Σημίτης, επισκέφθηκε ο Πρωθυπουργός σας, ο καθηγητής, ο κατά τα άλλα άξιος, την «PANASONIC» με πεντακόσιους εργαζόμενους, με δάνειο 200.000.000 ευρώ και σε εννέα μήνες…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Άλλο ανέκδοτο δεν έχετε; Πείτε και κάτι άλλο. Το έχουμε ακούσει τόσες φορές.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Χριστοφιλοπούλου.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, αυτή η επιχείρηση έκλεισε. Κατά τα άλλα, έμεινε η εικονική πραγματικότητα.
      Με πεντακόσιες θέσεις στη Βοιωτία είναι η «OPTICAL MEDICAL PRODUCTION» του κ. Πουλιάδη, με 200.000.000 και τρέχει αυτή η Κυβέρνηση.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ποιος μηδενίζει τώρα, κύριε Υπουργέ; Σκέτη προπαγάνδα είστε!
      ΠΡΟΕΔΡΕΥΩΝ (Σωτήρης Χατζηγάκης): Κυρία Χριστοφιλοπούλου, σας παρακαλώ! Ακουστήκατε χωρίς διακοπές.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με συγχωρείτε, κύριε Πρόεδρε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας λέω συγκεκριμένα στοιχεία για την «OPTICAL MEDICAL PRODUCTION» με πεντακόσιους εργαζόμενους. Εγκαινιάστηκε το Νοέμβρη του 2003 από τον κ. Σημίτη και το Νοέμβρη του 2004 έκλεισε. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Επιλεκτική μνήμη έχετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έχουμε 1.000.000.000 ευρώ θαλασσοδάνεια, φούσκες του Χρηματιστηρίου στις πλάτες των εργαζομένων που κλήθηκε αυτή η Κυβέρνηση να τις αντιμετωπίσει. 
      Πολιτικές γίνονται και με τα «STAGE» και με την ανάπτυξη και με τη μερική απασχόληση, όπου απευθυνόμαστε στις μητέρες και σε ειδικές κοινωνικές ομάδες. Και απόδειξη ότι η πολιτική μας, κυρία Χριστοφιλοπούλου, είναι σε σωστό δρόμο, ανεξάρτητα από το αν θέλει ακόμη μεγαλύτερη ένταση, είναι η μείωση της ανεργίας και όλων των δεικτών. Εμείς την εποχή του Καραβίτη την περάσαμε και την ξεπεράσαμε ανεπιστρεπτί, κυρία Χριστοφιλοπούλου.
      Όσον αφορά τη Μακεδονία που σας έπιασε –και καλά κάνατε- το ενδιαφέρον, το οποίο έχετε πραγματικά, θα σας πω ότι και ο Υπουργός, ο κ. Τσιτουρίδης, κάθε εβδομάδα είναι στη Μακεδονία, αλλά και εγώ την Πέμπτη θα πάω στη Δράμα. Έχω επισκεφθεί την Ξάνθη, την Κομοτηνή -τη Θράκη- δύο και τρεις φορές. Το μέλημά μας είναι πραγματικά πώς θα μπορέσουμε να αντιμετωπίσουμε παραλείψεις ετών.
      Έρχομαι τώρα στη στρατηγική για την κλωστοϋφαντουργία και για τη μεταποιητική που τις αφήσατε και κατάρρευσαν. 
      Αυτό προσπαθούμε να αντιμετωπίσουμε. Και θα είχαμε κάνει πολύ περισσότερα, αν δεν κληρονομούσαμε αυτήν την εικονική πραγματικότητα, αυτά που σήμερα καλείται αυτή η  Κυβέρνηση να πληρώσει: τα σπασμένα του χθες. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Και εμείς ευχαριστούμε, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 45/27/3.2.2006 επερώτηση των Βουλευτών του ΠΑ.ΣΟ.Κ., κ.κ. Παρασκευής Χριστοφιλοπούλου, Λεωνίδα Γρηγοράκου, Αντωνίας Αντωνίου, Εμμανουήλ Σκουλάκη, Ευάγγελου Παπαχρήστου, Χρήστου Πρωτόπαπα, Δημητρίου Πιπεργιά, Γρηγορίου Νιώτη, Έκτορα Νασιώκα  Αναστάσιου Χωρέμη, Ιωάννη Δημαρά, Δημητρίου Κουσελά, Ιωάννη Κουτσούκου, Αριστείδη Μουσιώνη, Λάμπρου Παπαδήμα, Μιλτιάδη Παπαϊωάννου, Αικατερίνης Περλεπέ – Σηφουνάκη, Νικολάου Σαλαγιάννη, Βασιλείου Τόγια, Στέφανου Τζουμάκα, Θεοχάρη Τσιόκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάϊδου και Ευάγγελου Βενιζέλου, προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την πολιτική της Κυβέρνησης στην αγορά εργασίας. 
      Πριν δώσω το λόγο στον πρώτο επερωτώντα, έχω την τιμή να σας ανακοινώσω ότι ο συνάδελφος Βουλευτής κ. Ιωάννης Παπαντωνίου ζητεί άδεια απουσίας από τις εργασίες της Βουλής για το διάστημα 27/3/2006 έως 7/4/2006, λόγω μετάβασής του στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης):  Συνεπώς η Βουλή ενέκρινε τη ζητηθείσα άδεια. 
      Επίσης, έχω την τιμή να σας γνωρίσω ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., Κοινοβουλευτικός Εκπρόσωπος του ΠΑ.ΣΟ.Κ. ορίζεται ο  Βουλευτής κ. Ευάγγελος Βενιζέλος.
      Και ακόμη ο Κοινοβουλευτικός Εκπρόσωπος του Κ.Κ.Ε. κ. Ορέστης Κολοζώφ ορίζει Κοινοβουλευτικό Εκπρόσωπο του κόμματός του τη Βουλευτή κ. Νικολαϊδου Βέρα. 
      Τέλος, ο Πρόεδρος του Συνασπισμού Ριζοσπαστικής Αριστεράς, κ. Αλέξανδρος Αλαβάνος για τη συζήτηση της επερώτησης ορίζει Κοινοβουλευτικό Εκπρόσωπο του κόμματός του τον κ. Αθανάσιο Λεβέντη. 
      Το λόγο τώρα έχει  η πρώτη επερωτώσα κ. Χριστοφιλοπούλου.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, επιτρέψτε μου πρώτα απ’ όλα να καλωσορίσω το νέο Υπουργό Απασχόλησης, τον κ. Σάββα Τσιτουρίδη. Νομίζω, κύριε Υπουργέ, ότι είναι η πρώτη φορά που εμφανίζεστε και εύχομαι καλή δύναμη και καλή επιτυχία στο έργο σας. Βεβαίως η στιγμή, κυρίες και κύριοι συνάδελφοι, που έχουμε αυτήν την αλλαγή, είναι μία στιγμή κρίσιμη για τη χώρα και για την κοινωνία. Γιατί το πλαίσιο στο οποίο συζητείται αυτή η επερώτηση είναι θολό και επισφαλές, γιατί η χώρα έχει συνταραχθεί από μια σειρά απεργιακών κινητοποιήσεων, γιατί η εργασιακή ειρήνη, μετά από αρκετά χρόνια, είναι σήμερα ζητούμενο και δεν είναι τυχαίο αυτό.
       Διότι, κυρίες και κύριοι συνάδελφοι, μετά το έγκλημα της απογραφής οι σχεδιαστές του οδήγησαν την ελληνική οικονομία σε τέλμα και το ελληνικό νοικοκυριό σε απόγνωση. Έχουμε σταδιακή υποχώρηση των ρυθμών ανάπτυξης. Έχουμε υποχώρηση της ανταγωνιστικότητας της χώρας, κατά εννέα θέσεις. Έχουμε οικονομική δυσπραγία, έχουμε ακρίβεια, έχουμε καθυστέρηση στα έργα, έχουμε μεγάλη καθυστέρηση στις επενδύσεις και δεν γίνονται σοβαρές επενδύσεις. Άρθρα στις κυριακάτικες εφημερίδες -στις ροζ σελίδες αρκετά- για το πόσο θαλασσοδέρνεται κυριολεκτικά ο νέος επενδυτικός νόμος. Έχουμε ανυπαρξία σχεδίου για το πού πάει αυτή η χώρα, ποια είναι η προοπτική, ποια είναι η ανάπτυξη, πώς θα δημιουργηθούν αυτές οι περίφημες θέσεις εργασίας και πώς θα βρει προοπτική η ελληνική οικογένεια, ο Έλληνας εργαζόμενος. Αλλά τι έχουμε σ’ αυτήν καθαυτήν την επερώτηση, ως πλαίσιο, κυρίες και κύριοι συνάδελφοι; Δεν έχουμε τίποτε άλλο παρά τη σταθερή πολιτική που εκφράζεται από την άποψη της Κυβέρνησης ότι όλο  και όλο το πρόβλημα της ανταγωνιστικότητας της οικονομίας επικεντρώνεται σ΄ ένα θέμα, στη φθηνή και υποταγμένη εργασία και βεβαίως στις ανύπαρκτες συλλογικές διαπραγματεύσεις.
       Δεν είναι τυχαίο, κυρίες και κύριοι συνάδελφοι, ότι η Κυβέρνηση, σε πλήρη ταύτιση με την εργοδοσία, επικεντρώνει ακριβώς εκεί την πολιτική της. Επιβαρύνει δε το κοινωνικό σύνολο, διότι η πολιτική αυτή στρέφεται μονόπλευρα. Ευνοεί, κυρίως, τους εργοδότες. Αφήνει τους εργαζόμενους τελείως στο περιθώριο. Επιβαρύνεται δε, όχι μόνο ο εργαζόμενος με το κόστος των αλλαγών, αλλά και το κοινωνικό σύνολο, γιατί όλες αυτές, οι λεγόμενες μεταρρυθμίσεις επιβαρύνουν εν πολλοίς και τα ασφαλιστικά ταμεία, αυτές που αυτάρεσκα βαφτίσατε μεταρρυθμίσεις και που βεβαίως καλούνται να πληρώσουν οι Έλληνες πολίτες τα βάρη.
      Το μόνο πράγμα που σταθερά και αταλάντευτα προχωράει σ΄ αυτήν τη χώρα, εδώ και δύο χρόνια, είναι η σταθερή αποδόμηση των εργασιακών σχέσεων.
      Ο Σ.Ε.Β. βεβαίως, ενθαρρυμένος από το όλο κλίμα της κυβερνητικής πολιτικής, έχει εγκαταλείψει προ πολλού κάθε προσπάθεια συνεννόησης με τους εργαζομένους και κάθε έννοια κοινωνικής ευαισθησίας και εργοδοτικής ευθύνης, για την προοπτική ανάπτυξης αυτής της χώρας. Ο Σ.Ε.Β. δεν κάνει τίποτε άλλο, παρά να ζητάει ό,τι θέλει και όποτε θέλει. Οι δε τραπεζίτες, ανακοίνωσαν και αυτοί με τη σειρά τους εδώ και αρκετές εβδομάδες τώρα, την πρόθεσή τους να μην προσέλθουν στο τραπέζι των διαπραγματεύσεων, για να μην υπάρξει κλαδική σύμβαση. Γιατί άραγε; Και γιατί σε αυτούς τους τραπεζίτες είναι τρείς διορισμένοι από την Κυβέρνηση, στην Εθνική, στην Αγροτική και στην Εμπορική; 
      Σήμερα, λοιπόν, εμείς καταγγέλλουμε τη συνειδητή επίθεση στα δικαιώματα εργασίας της συλλογικής διαπραγμάτευσης, την απουσία κάθε κοινωνικού διαλόγου και την καλλιέργεια ενός κλίματος, που ενθαρρύνει την εργοδοσία να εμφανίσει το σκληρότερο και πλέον ανάλγητο κοινωνικά πρόσωπο.
      Ας πάρουμε, όμως, κυρίες και κύριοι συνάδελφοι, τα πράγματα από την αρχή. Ας πάρουμε τα πράγματα από το τι τάζατε πριν το Μάρτη του 2004 και ας διαβάσουμε μαζί ένα απόσπασμα από το προεκλογικό πρόγραμμα της Νέας Δημοκρατίας. «Η Νέα Δημοκρατία δεν πρόκειται να ανατρέψει, αλλά» –προσέξτε- «να βελτιώσει το υφιστάμενο θεσμικό πλαίσιο προστασίας της εργασίας και τις ρυθμίσεις για τους όρους εργασιακής παροχής και αμοιβών». Εδώ γελάνε. «Οι προτάσεις μας περιλαμβάνουν ευρεία συναινετική συζήτηση με τους κοινωνικούς εταίρους, για τα θέματα των συλλογικών διαπραγματεύσεων, το χρόνο της εβδομαδιαίας εργασίας, τη διευθέτηση του χρόνου εργασίας».
      Τι είχαμε μετά από αυτά; Κατ’ αρχάς είχαμε την ψήφιση του ν. 3385, ένα περίεργο μείγμα νεοφιλευθερισμού, άκρατης ευελιξίας, μονόπλευρης ευελιξίας προς τις επιχειρήσεις, με κρατικό αυταρχισμό, μια άνωθεν επιβαλλόμενη ευελιξία. Τι σημαίνει αυτό; Πρώτον, ότι φθηνές υπερωρίες σήμαιναν μείωση αμοιβών και προοπτική συντάξεων για τους εργαζόμενους. Δεύτερον, ότι το νέο ευέλικτο ωράριο δεν αφήνει καθόλου περιθώρια άρνησης στον εργαζόμενο, από τον εργοδότη. Ότι το κράτος παρεμβαίνει ως πατέρας-αφέντης, αν διαφωνήσουν εργοδότες-εργαζόμενοι, με τις τριμελείς επιτροπές. Ότι στις επιχειρήσεις, που δεν υπάρχει συνδικάτο, αν διαφωνήσουν οι εργαζόμενοι δεν μπορούν να κάνουν τίποτα άλλο, παρά να προσέλθουν από κοινού σε μια λίστα συμμόρφωσης. Έχουμε πάει πίσω, στην εποχή της «συμμόρφωσης προς τας υποδείξεις». Την θυμόμαστε καλά, οι πιο παλιοί, αυτήν την εποχή!
      Βεβαίως κατά τη διάρκεια της ψήφισης αυτού του νόμου δεν έγινε καθόλου κοινωνικός διάλογος. Τι έγινε; Μετά την αρχική σύγκλιση της Επιτροπής Απασχόλησης το Φλεβάρη του 2005, τον Ιούλιο προσήλθαν ένας-ένας οι κοινωνικοί εταίροι και δεν τους εδόθη ούτε καν το προσχέδιο νόμου, το οποίο κατατέθηκε νύχτα Παρασκευής στη Βουλή, για να συζητηθεί στην αρμόδια επιτροπή την επόμενη Τρίτη. Αυτά είναι τα έργα και οι ημέρες και ο κοινωνικός διάλογος σύμφωνα με τον 3385.
      Θα μπορούσατε, βεβαίως, αν θέλατε, να κάνετε τόσους μήνες κοινωνικό διάλογο, να βρείτε λύσεις, που να ικανοποιούν και τις δύο πλευρές, η ευελιξία δεν χρειάζεται μόνο για την επιχείρηση, χρειάζεται και για τον εργαζόμενο που έχει οικογένεια και πρέπει να τη φροντίσει. Χρειάζεται και για τον εργαζόμενο που έχει ανάγκη να καταρτιστεί, να μάθει κάτι παραπάνω, να πάει σ’ ένα μεταπτυχιακό πρόγραμμα. Αυτού του είδους την ευελιξία, που είναι η προστασία του εργαζόμενου, την έχετε ξεχάσει. Δεν καθίσατε, λοιπόν, με τους εργαζόμενους στο τραπέζι να συζητήσετε.
      Ποια είναι τα παράγωγα αυτού του νόμου; Το βαφτίσατε και αυτόν ψευδεπίγραφα «για την προώθηση της απασχόλησης». Πείτε μας, κύριε Υπουργέ, πόσες θέσεις εργασίας έχουν δημιουργηθεί από αυτόν το νόμο, αλήθεια; Γιατί υπερηφανευόσασταν τότε στη Βουλή ότι φέρατε αυτόν το νόμο για να προωθήσετε την απασχόληση. Δείτε, ας πούμε, τον Ο.Ο.Σ.Α. και πείτε μας μια επιστημονική μελέτη, που να υποδεικνύει ότι παρόμοια μέτρα έχουν δημιουργήσει απασχόληση. Αυτά εξοικονομούν εργατοώρες για τον εργοδότη. Πώς, λοιπόν, να προχωρήσει ο εργοδότης σε νέες προσλήψεις με τέτοιου είδους μέτρα; 
      Έρχομαι στη δεύτερη σκηνή του έργου που και αυτή λέγεται «μεταρρυθμίσεις» στις Δ.Ε.Κ.Ο. Είναι πάντα η ίδια φιλοσοφία, φθηνό εργατικό κόστος, κτύπημα στις συλλογικές διαπραγματεύσεις.
      Αντί, λοιπόν, να δούμε ποια στρατηγικά σχέδια αναπτύσσονται σε κάθε μια από τις Δ.Ε.Κ.Ο., ποιες είναι οι υπηρεσίες που προσφέρονται στο κοινωνικό σύνολο, ποιες είναι εκείνες, που είναι ανταγωνιστικές και θα φέρουν τις ελληνικές Δ.Ε.Κ.Ο. στην αιχμή των εξελίξεων στην Ευρώπη. Μια Ευρώπη που εξελίσσεται σ’ όλους τους τομείς, στις μεταφορές για παράδειγμα, στις επικοινωνίες. Αντί να γίνει αυτό, λοιπόν, τι έγινε; Ψηφίστηκε ένας νόμος, ο οποίος διαχωρίζει τους εργαζόμενους σε παλιούς και νέους. Δείτε τι συμβαίνει στη Γαλλία και πώς συνταράσσεται η Γαλλία. Αυτή είναι η σταθερή σας πολιτική: Η πολιτική των κοινωνικών συγκρούσεων του παλιού με το νέο. Καταργεί, λοιπόν, ταυτόχρονα με αυθαίρετο τρόπο τις συλλογικές διαπραγματεύσεις και τα αποτελέσματά τους αν δεν συμφωνήσουν οι εργαζόμενοι και οι εργοδότες. Προσκρούει τόσο στη γενική αρχή της ισότητας του Συντάγματος -οι παλιοί με τους νέους- όσο και στην αρχή της ισότητας της αμοιβής για ίσης αξίας παρεχόμενη εργασία, δηλαδή το άρθρο 22 του Συντάγματος. Παρά την αντισυνταγματικότητα αυτής της ρύθμισης ανοίξατε την πόρτα για τις ανεξέλεγκτες αδιαφανείς προσλήψεις των νέων με απολύσεις πολύ πιο χαλαρές και με μείωση των μισθών. 
      Και τι έχει γίνει, λοιπόν, μ’ αυτόν τον περίφημο νόμο για τις Δ.Ε.Κ.Ο., που όπως είπα είναι και αυτός στην ίδια φιλοσοφία; Δεν έχει γίνει καμία απολύτως συνεννόηση, τόσους μήνες τώρα, με τα συνδικάτα των εργαζομένων σε καμία Δ.Ε.Κ.Ο. Βεβαίως όλες οι εφημερίδες τον τελευταίο καιρό αναφέρουν και τις Δ.Ε.Κ.Ο. και την ανυπαρξία πρωτοβουλίας  από την πλευρά των διοικήσεων. Γιατί βεβαίως δεν είναι στην νοοτροπία σας ο διάλογος. Το είπαμε αυτό. Τι θα γίνει, λοιπόν, στις 31 Απριλίου; Θα συμμορφωθούν «προς τας υποδείξεις» και θα περάσει νόμο το Υπουργείο Οικονομίας και εσείς μαζί. Ακούσαμε ότι ο κ. Αλογοσκούφης ανέκρουσε πρύμναν. Φοβήθηκε τις δημοσκοπήσεις η Κυβέρνηση; Τι έγινε; Δίνει καινούργια παράταση. Θα δοθεί παράταση για να γίνει ουσιαστικός διάλογος, κύριε Υπουργέ; 
      Σας άκουσα, κύριε Υπουργέ, να συστήνετε μετριοπάθεια και να λέτε ότι είμαστε κοντά στους εργαζόμενους και θα πάτε στη Γ.Σ.Ε.Ε. να διακηρύξετε τη συμπαράστασή σας. Σας καλούμε, λοιπόν, σήμερα να δείξετε αυτήν την προσπάθεια, έστω και τώρα. Ελάτε. Κάντε μια κίνηση. Πείτε μας ότι θα κάνω συγκεκριμένη κίνηση. Και πείτε τώρα οι διοικήσεις να καλέσουν τα σωματεία για να έρθουν σε διαπραγμάτευση, ούτως ώστε να βρεθούν λύσεις. Γιατί, βεβαίως, οι εργαζόμενοι όταν προσέλθουν στο τραπέζι, φαντάζομαι, ότι οποιοδήποτε σοβαρό και υπεύθυνο συνδικάτο θα θέσει όχι μόνο θέματα ωραρίου εργασίας και αμοιβών, αλλά θα θέσει και θέματα προοπτικής της κάθε επιχείρησης και πώς εργαζόμενοι και εργοδοσία -που εν προκειμένω είναι εν πολλοίς το κράτος στις Δ.Ε.Κ.Ο.- μπορούν να βρουν λύσεις, που μπορούν να εξασφαλίσουν το μέλλον και την προοπτική αυτών των επιχειρήσεων προς όφελος του κοινωνικού συνόλου. 
      Όμως, κύριε Υπουργέ, αυτό δεν γίνεται. Πάρτε θέση και πάρτε εσείς την πρωτοβουλία, ως νέος Υπουργός Απασχόλησης να το κάνετε. Δείξτε μας ότι δεν είναι έτσι. Όχι, όμως, στα λόγια, γιατί από λόγια χορτάσαμε. Και δεν χορτάσαμε μόνο εμείς. Χόρτασε και ο ελληνικός λαός. 
      Εκτός από την κοινωνική αναλγησία μέχρι τώρα και την έλλειψη διαλόγου, έχουμε και διαχειριστική ανικανότητα, διότι ούτε τις δικές σας μεταρρυθμίσεις, κυρίες και κύριοι συνάδελφοι της Νέας Δημοκρατίας, δεν είστε ικανοί να εφαρμόσετε. Έχουμε δε την παγκόσμια πρωτοτυπία να φτιάχνουμε ένα νόμο για να εφαρμόσουμε έναν άλλο νόμο. Έχουμε το ν. 3029 στο ασφαλιστικό. Μας είπατε ότι φέρνετε το νόμο για το ασφαλιστικό των τραπεζών για να εφαρμόσετε το ν. 3029 και σήμερα θα φέρετε άλλο νόμο –έτσι ακούμε, απαντήστε μας, κύριε Υπουργέ- για να μπορέσετε να εφαρμόσετε το νόμο για το ασφαλιστικό των τραπεζών, που καρκινοβατεί. Εξίσου, όμως, καρκινοβατεί και η ρύθμιση για την εθελούσια έξοδο στον Ο.Τ.Ε., που και αυτή ήταν δυσμενής σε βάρος των νέων. Λοιπόν, που είναι οι μεταρρυθμίσεις σας; Γιατί δεν εφαρμόζονται; 
      Βεβαίως, αναφέρθηκα ήδη -και θα το κάνω και πάλι για να δώσω δυο στοιχεία παραπάνω- στην περίφημη ναρκοθέτηση  των συλλογικών διαπραγματεύσεων για την κλαδική σύμβαση στον χώρο των τραπεζών. Εδώ είδαμε πραγματικά μια σύμπνοια στο ότι, όπως και οι τράπεζες έτσι και η Κυβέρνηση θεωρεί ότι το ζήτημα της ανταγωνιστικότητας είναι ένα ζήτημα ανταγωνισμού προς τα κάτω. Διότι πώς αλλιώς νοούμε τον ανταγωνισμό που βασίζεται μόνο σε επιχειρησιακές συμβάσεις, παρά ως ένα ανταγωνισμό προς τα κάτω. Διότι τι κάνει η κλαδική σύμβαση, κυρίες και κύριοι συνάδελφοι, που τόσο δεν τη θέλετε; Πάρτε θέση, κύριε Υπουργέ. Ελπίζω εσείς να τη θέλετε. Τι κάνει, λοιπόν, η κλαδική σύμβαση; Λέει τα minima. Οι ελάχιστοι μισθοί, οι ελάχιστες αμοιβές, οι ελάχιστοι όροι. Τι εμποδίζει την ευελιξία της κάθε μιας τράπεζας και τον σωστά εννοούμενο ανταγωνισμό; Τίποτα. Το μόνο που εμποδίζει είναι ο ανταγωνισμός προς τα κάτω. Ποια τράπεζα θα προσφέρει τα λιγότερα. 
      Θέλω, κύριε Υπουργέ, να σας ακούσω και θέλω πραγματικά να μας πείτε εδώ ότι θα πάρετε πρωτοβουλία, τουλάχιστον τον κ. Μηλιάκο,  τον κ. Προβόπουλο και τον κ. Αράπογλου να τους νουθετήσετε προς τη σωστή κατεύθυνση, προς τον υγιή ανταγωνισμό των τραπεζών.
      Bεβαίως, να μην πούμε ότι όλα αυτά συντελούνται εν όσω το Σώμα Επιθεώρησης Εργασίας είναι περίπου σε ύπνωση. 
      Γίνονται έλεγχοι στην αγορά εργασίας, κύριε Υπουργέ; Εμείς δεν θα πούμε ότι όλα τα κάναμε καλά, αλλά δημιουργήσαμε το Σ.ΕΠ.Ε.. Έπρεπε να είχαμε προσλάβει περισσότερο προσωπικό. Είχαμε τριακόσιους υπαλλήλους περίπου στο Σ.ΕΠ.Ε., αλλά χρειάζονται περισσότεροι. Εγώ θα κάνω αυτοκριτική και θα πω ότι έπρεπε να το στελεχώσουμε πιο πολύ το Σ.ΕΠ.Ε. και έπρεπε να το στηρίξουμε με πιο πολλή υποδομή. Εσείς τάξατε πολλά. Τι κάνατε δύο χρόνια τώρα; Έχετε φέρει ένα νέο υπάλληλο στο Σ.ΕΠ.Ε.; Ένα μηχάνημα; Πού  βρίσκεται το Σ.ΕΠ.Ε.; Ούτε καν στοιχεία δεν υπάρχουν στην ιστοσελίδα για το πόσοι έλεγχοι γίνονται. Και βεβαίως η αγορά εργασίας δρα ανεξέλεγκτη.
      Κύριοι συνάδελφοι, το πολιτικό και αναπτυξιακό πλαίσιο, που υπάρχει δεν ευνοεί δημιουργικές διεξόδους, συνθέσεις, παραγωγικές λύσεις και διάλογο. Καλούμε την Κυβέρνηση να το κάνει. Υπάρχει άλλος τρόπος για να διεξάγεις διάλογο, υπάρχει άλλος δρόμος για ένα στοίχημα της ανάπτυξης με κοινωνική συνοχή. Κατ’ αρχάς, χρειάζεται ευέλικτος αναπτυξιακός σχεδιασμός, που να μπορούν έτσι να αναδειχθούν τα συγκριτικά πλεονεκτήματα κάθε περιοχής, που να συνδυασθούν τα κίνητρα για επενδύσεις με καινοτομικές παρεμβάσεις στη βιομηχανική περιοχή ή και στροφές προς υπηρεσίες αιχμής, όπως είναι ο τουρισμός, ο πολιτισμός, η υγεία. 
      Το δεύτερο που πρέπει να γίνει είναι η επένδυση στο ανθρώπινο δυναμικό με διάχυση της γνώσης προς τις νέες τεχνολογίες, εστιασμένη στις αναπτυξιακές συνιστώσες της κάθε περιοχής. Και τρίτον, πρέπει να αναζητηθεί και νέο μοντέλο εργασιακών σχέσεων, που να έχουμε ευελιξία όπως είπα πριν, ευελιξία για τις επιχειρήσεις, ευελιξία για τον εργαζόμενο. Να έχει τη δυνατότητα ο εργαζόμενος να αναπτυχθεί. Να υπάρξουν λύσεις που να συνδυάζουν, και να υπάρξουν αντισταθμιστικά οφέλη, όταν ο εργαζόμενος καλείται να δουλέψει περισσότερο, με περισσότερες αμοιβές, με μεγαλύτερη δυνατότητα να φύγει ο εργαζόμενος για να πάει να καταρτισθεί, να πάει σ’ ένα μεταπτυχιακό πρόγραμμα, να μπορεί ο εργαζόμενος γονιός, πατέρας, μητέρα, να έχει μια διέξοδο.
      Σήμερα τι έχουμε; Έχουμε μια μονόπλευρη πολιτική, η οποία δεν βλέπει τίποτε άλλο παρά το φθηνό κόστος εργασίας, τη μονόπλευρη ευελιξία μόνο υπέρ της επιχείρησης. Δεν υπάρχει καμία προστασία για τον εργαζόμενο. Και βεβαίως έχουμε τη ναρκοθέτηση όλου του κλίματος των συλλογικών διαπραγματεύσεων.
      Κύριε Υπουργέ, την επόμενη Τετάρτη είναι η συνάντηση εργοδοτών-εργαζομένων για τη νέα εθνική συλλογική σύμβαση εργασίας, που έχει πολύ καθυστερήσει. Ευελπιστούμε ότι η Κυβέρνηση, έστω και αργά, θα ανακρούσει πρύμνα και θα κάνει πράξη επιτέλους όσα είπε προεκλογικά και όσα δεν έκανε επί δύο χρόνια τώρα. Περιμένουμε και ελπίζουμε ότι κάτι θα ακούσουμε, μ΄ αυτήν την επερώτηση.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κύριοι συνάδελφοι, η ευθύνη για την κοινωνική έκρηξη, για τη χαμένη αξιοπιστία της χώρας μας, για τη συνειδητή εξαπάτηση του ελληνικού λαού, η ευθύνη για το κόστος, που φορτώθηκε στις πλάτες των Ελλήνων, ανήκει αποκλειστικά στον Πρωθυπουργό και στην Κυβέρνηση της Νέας Δημοκρατίας.
      Το κύρος και η αξιοπιστία της χώρας τραυματίστηκαν ανεπανόρθωτα. Ο κ. Καραμανλής και ο κ. Αλογοσκούφης πέτυχαν να θεωρείται η Ελλάδα, ως η μόνη χώρα που εξαπάτησε την Ευρωπαϊκή Ένωση και τους εταίρους μας για να ενταχθεί στην Ο.Ν.Ε.. Πέτυχαν να τεθεί η χώρα σε καθεστώς επιτήρησης. Επέβαλαν, με πρόσχημα την απογραφή, πολιτική μονόπλευρης λιτότητας για μισθωτούς και συνταξιούχους, με αυξήσεις 3,5% το 2005, που τις εξανέμισε η εκτίναξη της ακρίβειας, με αυξήσεις κάτω του πληθωρισμού για το 2006 που οδήγησε, για πρώτη φορά μετά από δώδεκα χρόνια, στη συρρίκνωση και στη μείωση των πραγματικών εισοδημάτων, με αθέτηση των προεκλογικών δεσμεύσεων και υποσχέσεων για τις αυξήσεις του Ε.Κ.Α.Σ. και τις συντάξεις του Ο.Γ.Α., επέβαλαν έκτακτα φορολογικά μέτρα από τον Απρίλιο του 2005 αυξάνοντας τους συντελεστές του Φ.Π.Α. και ενώ η ανεργία καλπάζει η φορολογική επιβάρυνση για τα λαϊκά εισοδήματα ξεπερνά το 1.000.000.000 ευρώ το χρόνο.
      Η κάλυψη των ελλειμμάτων που δημιούργησε αυτή η Κυβέρνηση την οδήγησε στην αύξηση των συντελεστών καθαρού κέρδους και στην αύξηση του συντελεστή προκαταβολής φόρου στις επιχειρήσεις, που στην πλειοψηφία τους είναι μικρομεσαίες. Εφάρμοσαν πολιτική αναδιανομής εισοδήματος από τους πολλούς και ανίσχυρους στους λίγους και ισχυρούς αδιαφορώντας για την κοινωνική έκρηξη και την υπονόμευση της προοπτικής της χώρας. Αύξησαν τα προνόμια των ολίγων με ρυθμίσεις και φωτογραφικές διατάξεις, σε βάρος των δαπανών για το κοινωνικό κράτος και παρέπεμψαν στις καλένδες τις προεκλογικές εξαγγελίες για αύξηση των δαπανών για την παιδεία, την υγεία και την πρόνοια.
      Περιέκοψαν το πρόγραμμα δημοσίων επενδύσεων κατά τουλάχιστον 3.000.000.000 ευρώ για τη διετία 2005-2006, με αρνητικές συνέπειες για την ανάπτυξη και την απασχόληση. Εκατό χιλιάδες νέοι άνεργοι προστέθηκαν στους άνεργους της χώρας εξαιτίας της υποχρηματοδότησης και κατάρρευσης των δημοσίων έργων κατά την διετία της Νέας Δημοκρατίας πέραν της εγκατάλειψης σημαντικών έργων στην περιφέρεια και την απώλεια κοινοτικών πόρων. 
      Το κόλπο της απογραφής ή καλύτερα η μεγάλη απάτη της απογραφής με στόχο την απόλυτη ενοχοποίηση του ΠΑ.ΣΟ.Κ. και τον ολικό μηδενισμό του έργου και της συνεισφοράς του λειτούργησε ως πρόσχημα για την ολομέτωπη επίθεση στον Έλληνα εργαζόμενο, στον Έλληνα πολίτη, ώστε να υποκύψει, να μη διαμαρτυρηθεί και να μην αντιδράσει στα αντεργατικά και  αντιλαϊκά μέτρα.
      Σήμερα παρά την απόλυτη δικαίωση των θέσεων του  ΠΑ.ΣΟ.Κ., μετά την απόφαση της Ευρωπαϊκής Στατιστικής Υπηρεσίας για τον τρόπο καταγραφής των αμυντικών δαπανών στο έλλειμμα, αντί για παραδοχή και συγγνώμη προς τον ελληνικό λαό για το καθεστώς επιτήρησης, που επεβλήθη στην ελληνική οικονομία και που δεν επιτρέπει κοινωνική πολιτική, η Κυβέρνηση ακόμα και το επίδομα θέρμανσης στους οικονομικά ασθενείς και το εμπόδισε και δεν το επέτρεψε, όπως δεν επέτρεψε βέβαια και κάθε συνέχεια οποιασδήποτε κοινωνικής πολιτικής, όπως την παρέλαβε από τις κυβερνήσεις του ΠΑ.ΣΟ.Κ.
       Αντί για την ανάληψη αυτής της μεγάλης πολιτικής ευθύνης για την ταλαιπωρία και την υπονόμευση του βιοτικού επιπέδου του λαού μας, η Κυβέρνηση, διά του Υπουργού τής Εθνικής Οικονομίας κ. Αλογοσκούφη δηλώνει ότι η ένταξή μας στην ΟΝΕ ήταν απάτη, ανενδοίαστα, χωρίς ίχνος εθνικής αξιοπρέπειας και χωρίς ίχνος επίγνωσης του ρόλου του ως εκπροσώπου της Ελλάδας και του συνόλου των Ελλήνων. Ο Υπουργός Οικονομίας αμφισβητεί τις σημαντικές επιτυχίες της χώρας και του ελληνικού λαού, τις σπιλώνει διεθνώς για μια ακόμα φορά και πλήττει έτσι την αξιοπιστία της πετώντας στο καλάθι των αχρήστων τις θυσίες, τις στερήσεις, αλλά και τις κατακτήσεις του εργαζόμενου λαού μας. 
      Ποιος έδωσε το δικαίωμα στον Υπουργό Οικονομίας να ευτελίζει τις προσπάθειες του ελληνικού λαού; Ποιος επιτρέπει ακόμα και σήμερα στον κ. Αλογοσκούφη να παραμένει Υπουργός Οικονομίας και να σπιλώνει διεθνώς την ελληνική οικονομία; Ο Πρωθυπουργός της χώρας κ. Καραμανλής έχει προσωπικά την κύρια και αποκλειστική ευθύνη για την απογραφή και για την συντήρηση μιας εθνικά απαράδεκτης εικόνας της Ελλάδας στην Ευρωπαϊκή Ένωση και κυρίως για τις συνέπειες μιας κυβερνητικής πολιτικής αλλεπάλληλων κτυπημάτων και στους οικονομικά αδύναμους, στους σύγχρονους μη προνομιούχους Έλληνες, αλλά και στο σύνολο των εργαζομένων αυτής της χώρας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ να έχω το χρόνο, που θα διατεθεί στη δευτερολογία μου.
      Με πρόσχημα και με μάσκα την απογραφή η Κυβέρνηση του κ. Καραμανλή επεχείρησε δυο χρόνια τώρα να αποκρύψει το σκληρό, νεοφιλελεύθερο, αντιλαϊκό πραγματικό της πρόσωπο. Μείωσε τους πραγματικούς μισθούς. Καθήλωσε  το βασικό μισθό στα 600 ευρώ. Μείωσε τους φορολογικούς συντελεστές στα διανεμόμενα κέρδη των επιχειρήσεων, μέτρο που θα κοστίσει στον Έλληνα φορολογούμενο, το μέσο και φτωχότερο Έλληνα 1.000.000.000 ευρώ το χρόνο. Επιβάρυνε με αυξήσεις φόρων τις οκτακόσιες χιλιάδες μικρές επιχειρήσεις. Επιβαρύνει με υψηλότερους έμμεσους φόρους δυόμισι εκατομμύρια φορολογούμενους. 
      Παρακολουθεί αδρανής η Κυβέρνηση τις αυξήσεις των τιμών να εξανεμίζουν στο πρώτο κιόλας δίμηνο του 2006 κάθε αύξηση μισθού, που θα δοθεί σε μισθωτούς και συνταξιούχους για το 2006. Παρακολουθεί αγέρωχη η Κυβέρνηση το τεράστιο πρόβλημα ρευστότητας στην  αγορά, τη διόγκωση του προβλήματος των ακάλυπτων επιταγών, που με αύξηση πάνω από 40% έφτασαν το 1.500.000.000 το 2005. Αφήνει ανεξέλεγκτα τα ολιγοπωλιακά φαινόμενα και με ευχολόγια παρακολουθεί ατάραχη τα κέρδη ρεκόρ των τραπεζών, με τα μισά νοικοκυριά να υποχρεώνονται να δανείζονται πια, για να συμπληρώσουν τις βασικές καθημερινές τους ανάγκες, με πεντακόσιες χιλιάδες οικογένειες καταναλωτών να δαπανούν πάνω από το 50% του μηνιαίου εισοδήματός τους για την εξόφληση των χρεών, όταν στην Ευρώπη το αντίστοιχο ποσοστό είναι 25% με 30%.
      Χρειάστηκαν δύο χρόνια για να συνειδητοποιήσουν οι Έλληνες ότι η Κυβέρνηση αυτή διαλύει την κοινωνική συνοχή, καταλύει τις συλλογικές συμβάσεις, αφήνει απροστάτευτο τον αδύναμο και την ενδιαφέρει να αλωνίζει ο ισχυρός. Κοινωνική ζούγκλα και εργασιακός μεσαίωνας ο μονόδρομος και η μοναδική συνταγή της Κυβέρνησης.
      Την περασμένη Τετάρτη χιλιάδες κόσμου βγήκαν έξω στην απεργιακή κινητοποίηση της Γ.Σ.Ε.Ε. – Α.Δ.Ε.Δ.Υ. και μέσα από μία μεγαλειώδη κινητοποίηση σε όλη τη χώρα επέβαλε ένα σύνθημα. Το τέλος της αντοχής, το τέλος της ανοχής, που συγκλόνισε τη χώρα, όπως συγκλονίζει και τη Γαλλία και την Ιταλία και ωθεί σε μεγάλες κοινωνικές και πολιτικές αλλαγές το σύνολο της Ευρώπης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το αδιέξοδο, που δημιούργησαν οι δεξιές συντηρητικές κυβερνήσεις στην Ελλάδα ή αλλού, αφυπνίζει τη δύναμη των λαών, αφυπνίζει τις δυνάμεις της προόδου, της κοινωνικής συνοχής και της κοινωνικής δικαιοσύνης. Θέτει το Γιώργο Παπανδρέου και το ΠΑ.ΣΟ.Κ., αλλά και όλες τις προοδευτικές και κοινωνικές δυνάμεις, απέναντι σε μία πρόκληση. Στην πρόκληση του τέλους της εποχής, μιας εποχής λαθεμένων πολιτικών, άπειρων συγκαλύψεων και αθρόων ψευδών υποσχέσεων του κ. Καραμανλή και της Νέας Δημοκρατίας. Θέτει και πάλι το Γιώργο Παπανδρέου και το ΠΑ.ΣΟ.Κ. επικεφαλής μιας πλατειάς κοινωνικής συμμαχίας, στο άνοιγμα ενός νέου ιστορικού κύκλου, στο άνοιγμα ενός νέου δρόμου πολιτικής προστασίας για τους πολλούς, πολιτικής διαλόγου, πολιτικής συνεννόησης και συναίνεσης.
      Απέναντι σε αυτόν τον κύκλο η Κυβέρνηση οφείλει να αναλάβει τις ευθύνες της, να αναδείξει τις πραγματικές προθέσεις της και να αναλάβει πρωτοβουλίες προκειμένου όχι πλέον να περισώσει τον εαυτό της, αλλά κυρίως να σταματήσει την ύφεση και την οπισθοδρόμηση της χώρας μας.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Χωρέμη, να ολοκληρώσετε.
      ΑΝΑΣΤΑΣΙΟΣ ΧΩΡΕΜΗΣ: Όσον αφορά δε εμάς, είμαστε έτοιμοι αυτήν τη στιγμή να ανοίξουμε αυτό το νέο ιστορικό κύκλο, μέσα από την κατάκτηση μιας άλλης σχέσης εμπιστοσύνης με τον κόσμο της εργασίας, με τον κόσμο της αγροτιάς, με όλους τους μη προνομιούχους Έλληνες, προκειμένου πράγματι μαζί, χέρι-χέρι με την πλατιά και συντριπτική αυτή κοινωνική πλειοψηφία να οδηγήσουμε και πάλι εμείς τον ελληνικό λαό. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Χωρέμη.
      Ο κ. Χάιδος έχει το λόγο.
      ΑΘΑΝΑΣΙΟΣ ΜΠΟΥΡΑΣ: Τα είκοσι χρόνια δεν σας έφτασαν. Χρειάζεστε άλλα είκοσι για να μας ξαναφτάσετε εκεί.
      ΑΝΑΣΤΑΣΙΟΣ ΧΩΡΕΜΗΣ: Κύριε Μπούρα, δεν θα ξαναμιλήσω όμως.
      ΕΥΑΓΓΕΛΟΣ ΠΑΠΑΧΡΗΣΤΟΣ: Ξεχνάτε τα τρία χρόνια του κ. Μητσοτάκη.
      ΑΘΑΝΑΣΙΟΣ ΜΠΟΥΡΑΣ: Προσπαθώ να κουνήσω το κεφάλι μου για να δω αν ακούω καλά.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, αφήστε τη γενική πολιτικολογία. Ένθεν κι ένθεν η παράκληση.
      Ορίστε, κύριε συνάδελφε εκ Τρικάλων, έχετε το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, προεκλογικά η Νέα Δημοκρατία καλλιέργησε προσδοκίες για καλύτερες μέρες. Έδινε υποσχέσεις για αύξηση των εισοδημάτων. Δεσμευόταν ότι δεν θα θιγούν ώριμα ασφαλιστικά δικαιώματα των εργαζομένων. Τότε έλεγε ότι θα βελτιώσει το υφιστάμενο θεσμικό πλαίσιο προστασίας της εργασίας και πως θα ρυθμίσει τους όρους εργασιακής παροχής και αμοιβών. 
      Ο Υπουργός Απασχόλησης και Κοινωνικής Προστασίας υπογράμμιζε στις προγραμματικές δηλώσεις ότι θα ζητήσει από τον εργοδοτικό κόσμο της χώρας μας να βρεθεί πλάι στον κόσμο της εργασίας, ότι θα μειώσει την ανεργία. Τότε, βλέπετε, όλα ήταν εύκολα. Έφταναν μόνο τα λόγια και οι λαϊκιστικές κορώνες. Αρκούσαν οι καταγγελτικοί κεραυνοί για να παρασυρθούν οι πολίτες.
      Πριν, όμως, περάσουν δύο χρόνια με τη Νέα Δημοκρατία στην Κυβέρνηση, αποκαλύφθηκαν τα πολιτικά ψέματα, που χρησιμοποίησε για να εξαπατήσει το λαό. Αρκούσαν είκοσι μήνες για να πέσουν οι μάσκες του Λούθηρου, που φορέσατε στο μεταρρυθμιστικό θέατρο, που παίζατε και να αποκαλυφθεί το πραγματικό πρόσωπο της δεξιάς, που ταιριάζει περισσότερο στον τίτλο του έργου του Ίψεν «Ο εχθρός του λαού». 
      Φτάνει να κοιτάξει κανείς το σήμερα για να θυμηθεί τον Ουγκώ που έλεγε ότι το ψέμα φέρνει λουλούδια, σαν τους διάφορους Χούπηδες που έφτασαν τριάντα οκτώ τον αριθμό, αλλά ποτέ καρπούς. Και επιχειρήσατε να δικαιολογήσετε αυτήν την ασυνέπειά σας τραυματίζοντας την οικονομία της χώρας με την ψεύτικη απογραφή.
      Όταν, όμως, τώρα ζητάτε την κατανόηση του κόσμου για τα μέτρα που παίρνετε, θυμίζετε αυτόν που σκότωσε τον πατέρα του και ζητούσε την επιείκεια του δικαστηρίου με το ελαφρυντικό ότι ήταν ορφανός. Πιστεύετε ότι μπορείτε να κάνετε τους πολίτες να ξεχάσουν αυτά που τους υποσχεθήκατε, προσφέροντας έντεχνα τους λωτούς της λησμονιάς, με προπαγανδιστικά πυροτεχνήματα.
      Παραγνωρίζετε, όμως, ότι η πατρίδα μας δεν είναι η χώρα των Λωτοφάγων και ξεχνάτε ότι οι Έλληνες είναι απόγονοι του Οδυσσέα. Έχουν και μνήμη και νόηση και κρίση και διαπιστώνουν ότι αυτό που ζουν, είναι αντίθετο απ’ αυτό που τους υποσχεθήκατε. Φοβούνται δε ότι στο μέλλον φέρνετε καινούργιες καταιγίδες.
      Στον τομέα της εργασίας, όπως και στους άλλους τομείς της δημόσιας ζωής του τόπου, είναι πλέον μεγάλες οι επιπτώσεις των επιλογών της Κυβέρνησης, που παρουσιάζεται διαχειριστικά ανίκανη, πολιτικά νεοφιλελεύθερη και λειτουργικά παλαιοδεξιά. Οι εργαζόμενοι και οι συνταξιούχοι βλέπουν τα εισοδήματά τους να μειώνονται, ενώ ενισχύονται οι λίγοι και οι ισχυροί. Με λύπη διαπιστώνουν ότι χάνουν ένα-ένα τα θεμελιώδη δικαιώματα και τις βασικές κατακτήσεις. Οι άνεργοι, διαπιστώνουν ότι είναι δύσκολο να βρουν δουλειά, αφού κάθε μέρα προστίθενται στρατιές καινούργιων ανέργων από το κλείσιμο εκατοντάδων επιχειρήσεων, όπως στη Νάουσα, στη ναυπηγοεπισκευαστική ζώνη, αλλά και σε όλη τη χώρα.
      Οι νέοι καταλαβαίνουν με οργή ότι χρησιμοποιούνται ως ανθρώπινα πειραματόζωα και μετατρέπονται σε έρμαια των εργοδοτών, οι οποίοι με την ανοχή της Κυβέρνησης ζητούν να τους εκμεταλλεύονται χωρίς ασφάλιση και να τους απολύουν όποτε θέλουν χωρίς αποζημίωση, ενώ ταυτόχρονα οι εργοδότες προβαίνουν σε αντιεργατικά παραληρήματα, αφού χαρακτηρίζουν γενναιοδωρία την αύξηση του 2,5% προς τους εργαζόμενους και δεν προσέρχονται για υπογραφή των συλλογικών συμβάσεων εργασίας.
      Η Κυβέρνηση αντιμετωπίζει ανάλγητα και τους άνεργους νέους, για τους οποίους θέτει περιορισμούς και δημιουργεί ανισότητες στην πρόσληψή τους στο δημόσιο, αφού μετά την κατάργηση του Α.Σ.Ε.Π., με την αύξηση του παράβολου κατάθεσης αίτησης στις προκηρύξεις κατά 200%, σε συνδυασμό με τον κατακερματισμό των θέσεων σε πολλούς, σχεδόν ταυτόχρονους διαγωνισμούς των ελαχίστων θέσεων, δημιουργεί υπέρογκο κόστος. Για το θέμα κατέθεσα ερώτηση στη Βουλή, παρουσιάζοντας και τα στοιχεία, ενώ αναλυτικά το παρουσίασε και μεγάλη εφημερίδα. 
      Καταθέτω και την ερώτηση και το δημοσίευμα για τα Πρακτικά.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για να καταδείξω το πόσο σκληρά δοκιμάζονται σήμερα οι εργαζόμενοι, αναφέρω την εργασιακή μεσαιωνική βαρβαρότητα, που φέρνει η απελευθέρωση του ωραρίου με την εργασία τις Κυριακές, τη διευθέτηση του χρόνου εργασίας –βλέπε κατάργηση οκταώρου- και τη μείωση του κόστους των υπερωριών. Δεν ανατρέπουν αυτές οι ρυθμίσεις τον οικογενειακό προγραμματισμό; Δεν καταργούν την προσωπική ζωή; Δεν μεταφέρουν το 20% του πλούτου από τους εργαζόμενους στους εργοδότες; Δεν φέρνουν στη μνήμη αυτά εποχές δουλείας, παρά μέρες εργασίας; 
      Θυμίζω τις ρυθμίσεις για τις τράπεζες και τις Δ.Ε.Κ.Ο., όπου καταργήθηκαν  οι συλλογικές συμβάσεις εργασίας και αφαιρέθηκαν ώριμα ασφαλιστικά δικαιώματα. Τονίζω τις νομοθετικές πρωτοβουλίες της Κυβέρνησης για το ασφαλιστικό των τραπεζών με τις οποίες απάλλαξε τους τραπεζίτες από τις οφειλές στα ασφαλιστικά ταμεία και τις μετέφερε στο Ι.Κ.Α., δηλαδή στις πλάτες των αδυνάτων και του λαού. Όμως, και αυτές τις διατάξεις δεν μπορεί να τις εφαρμόζει η Κυβέρνηση, αφού είτε παρέρχονται οι προθεσμίες που προέβλεπε ο νόμος, όπως η περίπτωση του Ε.Τ.Α.Τ., είτε συναντούν προβλήματα στην Ευρωπαϊκή Ένωση, όπως η εθελούσια έξοδος στον Ο.Τ.Ε.. 
      Αλλά και στον ιδιωτικό τομέα οι συνθήκες επιδεινώνονται, αφού οι ελεγκτικοί μηχανισμοί, όπως το Σ.Ε.Π.Ε., βρίσκονται σε αποδιοργάνωση. Ο Ο.Α.Ε.Δ. δοκιμάζεται, αφού χρησιμοποιείται ως κομματικό φέουδο της Νέας Δημοκρατίας και η ανασφάλιστη εργασία αυξάνεται, αφού οι ασφαλιστικοί οργανισμοί, όπως το Ι.Κ.Α. καταρρέουν από την έλλειψη προσωπικού και από την κομματική κατάληψη από τα γαλάζια παιδιά.
      Οι εργαζόμενοι στην Ολυμπιακή Αεροπορία βλέπουν το φάσμα της ανεργίας προ των πυλών, αφού η Ευρωπαϊκή Ένωση δείχνει ότι δεν πείστηκε από τους αλλοπρόσαλλους κυβερνητικούς χειρισμούς και η τύχη της Ολυμπιακής και του προσωπικού της προσδιορίζεται δύσκολη. Οδηγείτε, λοιπόν, πολλούς από τους εργαζόμενους στην ανεργία και κάνετε τους υπόλοιπους να χάσουν τον ύπνο τους. 
      Καλείτε τους φορείς σε διάλογο, γιατί υποσχεθήκατε, όπως γράφεται στον Τύπο, στην Ευρωπαϊκή Ένωση αύξηση των ορίων ηλικίας, των εισφορών και του χρόνου εργασίας και το κάνετε κάτω από την προπαγανδιστική προβολή του μεγάλου αναλογιστικού ελλείμματος των ταμείων, αλλά χωρίς προτάσεις, χωρίς μελέτες, χωρίς συνέπεια της Κυβέρνησης στις υποχρεώσεις της προς τα ταμεία.
      Επισημαίνω ότι στον προϋπολογισμό του 2006 παρατηρείται έλλειμμα 1,5 δισεκατομμυρίου ευρώ σε σχέση με το θεσμοθετημένο ύψος της επιχορήγησης από το κράτος προς αυτά. Δεν εφαρμόζετε παλαιότερους ασφαλιστικούς νόμους του 2004, τους οποίους τότε δεν ψηφίσατε, καταγγέλλοντας τους. Μετά τους υιοθετήσατε, αλλά δεν τους υλοποιείτε, αφού δεν εφαρμόζετε την ομαδοποίηση των επικουρικών ταμείων. Ακυρώνετε στην πράξη την Εθνική Αναλογιστική Αρχή, με αποτέλεσμα τα προβλήματα στα ασφαλιστικά ταμεία να συσσωρεύονται και να διογκώνονται.
      Όλα αυτά, μαζί με τις παλαιοδεξιές λογικές από τις οποίες διακατέχεται η Κυβέρνηση, όπως η άποψη του κ. Μητσοτάκη που διερωτήθηκε τι χρειάζεται η Ο.Τ.Ο.Ε. – κατ’ επέκταση εγώ λέω «Τι χρειάζεται ο συνδικαλισμός, τι χρειάζονται οι αγώνες;»- φέρνουν ανησυχία στους εργαζόμενους και προκαλούν ανασφάλεια, τους δημιουργούν αγωνία και τους οδηγούν σε αδιέξοδα.
      Τονίζω ότι για πρώτη φορά, μετά από δεκαετίες, το φάσμα της ανέχειας προβάλλει απειλητικό και για τα μεσαία εισοδήματα. Όμως οι εργαζόμενοι, οι άνεργοι και οι συνταξιούχοι είναι εξοργισμένοι με τα προεκλογικά ψέματα που τους είπατε. Δεν πιστεύουν πλέον στις νέες υποσχέσεις που τους δίνετε και όπως όλοι διαπιστώνουμε, αντιδρούν στην  πολιτική της Κυβέρνησης. Αντιδρούν γιατί δεν αντέχουν την πολιτική εξαπάτηση. Αντιδρούν γιατί δεν συμφωνούν με τις νεοφιλελεύθερες επιλογές της Κυβέρνησης, οι οποίες ωφελούν τους λίγους και οδηγούν τους πολλούς στην ανεργία και τη φτώχεια. Αντιδρούν γιατί δεν δέχονται την κοροϊδία των μαγειρεμένων ευημερούντων αριθμών, ενώ δυστυχούν οι άνθρωποι. Δεν αντέχουν τον αποκλεισμό, το διαχωρισμό, την περιθωριοποίηση και την εξαθλίωση, δεν αντέχουν να τους εκλαμβάνετε ως εχθρούς. 
      Για να προλάβει η Κυβέρνηση τις δικαιολογημένες αντιδράσεις τους σε όλα αυτά, στέλνει εκφοβιστικά μηνύματα στους εργαζόμενους στο δημόσιο τομέα μέσω ιστορικά βεβαρημένων εκφράσεων, σαν το «Oφείλουν να συμμορφούνται προς τας υποδείξεις», που περιλαμβάνονται ως όροι σε συμβάσεις και θυμίζουν άλλες εποχές. 
      Καταθέτω για τα Πρακτικά τη σύμβαση που λέει: «Οφείλουν να συμμορφούνται προς τας υποδείξεις».
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά την προαναφερθείσα σύμβαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για να αντιμετωπίσει η Κυβέρνηση αυτές τις δίκαιες αγωνιστικές διεκδικήσεις των εργαζομένων, αντί να κάνει διάλογο όπως δεσμευόταν προεκλογικά, υποδαυλίζει τις συγκρούσεις μεταξύ των επαγγελματικών ομάδων για να υπονομεύσει τον αγώνα τους, τους επιστρατεύει άμεσα, ακόμη και όταν το δικαστήριο κρίνει τις κινητοποιήσεις τους ή χρησιμοποιεί τις δυνάμεις καταστολής για να διαλύσει τους διαδηλωτές με τη βία. 
      Όμως αυτή η νεοφιλελεύθερη πολιτική, αυτή η παλαιοδεξιά λειτουργία και αυτή η αυταρχική συμπεριφορά, διαιρεί την κοινωνία, τραυματίζει την κοινωνική συνοχή, διασαλεύει την εργασιακή ειρήνη, φέρνει απαισιοδοξία και απογοήτευση, απαξιώνει τους δημοκρατικούς θεσμούς και αναστέλλει την ανάπτυξη.
      Έτσι η Νέα Δημοκρατία σπαταλά ασυλλόγιστα το άδηλο, αλλά πολύτιμο κοινωνικό κεφάλαιο που, όπως παραδέχονται πλέον και συντηρητικοί κορυφαίοι κοινωνιολόγοι και φιλόσοφοι, όπως ο Φουκουγιάμα, αποτελεί βασική προϋπόθεση για την πρόοδο των κοινωνιών. Η επίκληση της αναγκαιότητας αυτών των επιλογών δεν πείθει κανένα, αφού γνωρίζουμε ότι η ανάγκη χρησιμοποιήθηκε παλαιότερα σαν επιχείρημα των τυράννων και επιβλήθηκε σαν «πιστεύω» των σκλάβων.
      Όμως σήμερα, σε καιρούς δημοκρατίας, αυτές οι αναχρονιστικές λογικές, αυτοί οι ισχυρισμοί των πολιτικών μονόδρομων δεν είναι αποδεκτοί. Γιατί ο λαός ξέρει ότι υπάρχει και άλλος δρόμος για την επίλυση των προβλημάτων, αυτός της εκμετάλλευσης των συγκριτικών πλεονεκτημάτων της χώρας, της αξιοποίησης των δυνατοτήτων του ανθρώπινου δυναμικού, ο δρόμος της δίκαιης αναπαραγωγής του παραγομένου πλούτου. 
      Αυτός είναι ο δρόμος που διακηρύττει και χαράσσει το ΠΑ.ΣΟ.Κ. και ο Πρόεδρός του. Αυτόν θα ακολουθήσουμε εμείς, όταν σύντομα γίνουμε κυβέρνηση, όπως δείχνουν και οι δημοσκοπήσεις. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χαΐδο. 
      Η κ. Αντωνία Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Ευχαριστώ, κύριε  Πρόεδρε.
      Κύριε Πρόεδρε, κύριοι Υπουργοί, κυρίες και κύριοι συνάδελφοι, ο σκοπός της επερώτησης που συζητάμε σήμερα, είναι και ελεγκτικός και καταγγελτικός. Ελέγχουμε την Κυβέρνηση γιατί με τις πολιτικές της οδηγεί τη χώρα και τους Έλληνες εργαζόμενους σε συνθήκες εργασιακού μεσαίωνα. Καταγγέλλουμε την Κυβέρνηση γιατί αυτό το κάνει συνειδητά, με τις υποδείξεις του Σ.Ε.Β. βέβαια και των τραπεζών. 
      Πρόκειται για πολιτικές που αποκαλύπτουν το μοντέλο ανάπτυξης, το οποίο έχει επιλέξει η Κυβέρνηση της Νέας Δημοκρατίας: την επένδυση στη φτηνή εργασία. Μια πρόταση που εφαρμόζεται μόνο σε χώρες που υστερούν σε κοινωνική και πολιτική ανάπτυξη, μόνο σε χώρες που τα ανθρώπινα δικαιώματα δεν είναι σεβαστά και δεν αναγνωρίζονται οι συνδικαλιστικές ελευθερίες, μόνο σε χώρες που βασιλεύει η φτώχεια και η «μαύρη» εργασία.
      Σ’ αυτές τις χώρες θέλει η Νέα Δημοκρατία να μοιάσουμε, κύριε Υπουργέ; Το πρότυπό μας και οι αγώνες όλων αυτών των δεκαετιών ήταν η πορεία μας προς την Ευρωπαϊκή Ένωση,  προς την πραγματική σύγκλιση. Η δική σας πρόταση είναι η Ελλάδα της Ευρώπης να γίνει Ελλάδα των Βαλκανίων. Αυτό βέβαια πιστοποιείται μέχρι σήμερα από όλο το νομοθετικό σας έργο: οι μεθοδεύσεις για την κατάργηση των συλλογικών διαπραγματεύσεων και συμβάσεων, η επίθεση στις συνδικαλιστικές ελευθερίες και τα δημοκρατικά δικαιώματα των εργαζομένων, η διάλυση των ελεγκτικών μηχανισμών στην αγορά εργασίας, η αποδόμηση των εργασιακών σχέσεων και η δημιουργία εργαζομένων δύο ταχυτήτων στις Δ.Ε.Κ.Ο., η εφαρμογή επαχθέστερων όρων εργασίας και αμοιβής για τους νέους εργαζόμενους.
      Γιατί δεν τα είπατε όλα αυτά στον ελληνικό λαό πριν τις εκλογές, κύριε Υπουργέ;
      Εσείς δεσμευόσασταν ότι δεν πρόκειται να ανατρέψετε, αλλά να βελτιώσετε τους όρους εργασίας. Γιατί δεσμευτήκατε ότι δεν πρόκειται να ανατρέψετε, αλλά να βελτιώσετε τους όρους εργασίας και αμοιβών; Γιατί εξαπατήσατε τους εργαζομένους, τους άνεργους και τη νέα γενιά της χώρας μας; Η απάντηση βέβαια είναι προφανής: Αν είχατε αποκαλύψει το πραγματικό σχέδιο σας, τις πραγματικές σας πολιτικές, σίγουρα σήμερα δεν θα ήσασταν Kυβέρνηση. 
      Αυτό, όμως, που δεν φαίνεται να έχετε συνειδητοποιήσει, είναι ότι ούτε με την απάτη των δήθεν μεταρρυθμίσεων ούτε με την απάτη της δήθεν απογραφής θα μπορέσετε να εφαρμόσετε αυτές τις επιλογές σας, γιατί είναι ανεφάρμοστες. Είναι επιλογές που διαλύουν την κοινωνική συνοχή και αλληλεγγύη, χωρίς να προσφέρουν τίποτα στην ανταγωνιστικότητα της οικονομίας. Είναι επιλογές άδικες και αντικοινωνικές, που υπονομεύουν την παραγωγικότητα της εργασίας και ναρκοθετούν την κοινωνική ειρήνη. Είναι επιλογές που καταδικάζονται όχι μόνο στη χώρα μας αλλά σε όλη την Ευρώπη.
      Το νεοσυντηρητικό μοντέλο καταρρέει παντού. Η κ. Μέρκελ στη Γερμανία πήρε την πρώτη γεύση. Η γαλλική κυβέρνηση είναι αντιμέτωπη με την εξέγερση των νέων. Ο κ. Μπερλουσκόνι στην Ιταλία ετοιμάζεται για αποχώρηση. Ένας νέος άνεμος πνέει σήμερα στην Ευρώπη και πρέπει και εσείς να το καταλάβετε. Αυτό το ρεύμα ανατροπής της νεοσυντηρητικής και αυταρχικής πολιτικής, να είστε βέβαιοι ότι θα παρασύρει και εσάς. Τα πρώτα μηνύματα, άλλωστε, τα πήρατε. 
      Η ελληνική κοινωνία υπήρξε πολύ ανεκτική μαζί σας στα δύο αυτά χρόνια. Σας έδωσε πίστωση χρόνου. Εσείς, όμως, αξιοποιήσατε αυτόν το χρόνο για να στραφείτε εναντίον της, για να εξυπηρετήσετε τα συμφέροντα των λίγων ενάντια στους πολλούς και τους ασθενέστερους. Ξεκινήσατε από τις Δ.Ε.Κ.Ο., για να επιτεθείτε σε όλους τους εργαζόμενους του ιδιωτικού τομέα, ισοπεδώνοντας τα δικαιώματα προς τα κάτω. Η αρχή έγινε από τον Ο.Τ.Ε., στον οποίο σήμερα βλέπουμε να ξεδιπλώνεται η πολιτική σας σε όλο της το μεγαλείο. 
      Προχωράτε σε αδιαφανείς προσλήψεις υψηλά αμειβόμενων στελεχών με ειδικά προνόμια και μπόνους, ενώ για τα υπόλοιπα στελέχη της επιχείρησης και τους υπαλλήλους, επιφυλάσσετε μισθούς απογραφής, την κατάργηση των συλλογικών συμβάσεων και την καταστρατήγηση του Γενικού Κανονισμού Προσωπικού. Προωθήσατε τη μονόπλευρη ευελιξία των εργοδοτών στη διευθέτηση του χρόνου εργασίας, για να νομιμοποιήσετε τη μείωση των αμοιβών και τη μαύρη εργασία. Χρησιμοποιήσατε το θεσμό της μερικής απασχόλησης όχι για να δημιουργήσετε νέες θέσεις εργασίας, αλλά για να μειώσετε το κόστος στις υπάρχουσες. Ήδη οι εργαζόμενοι δουλεύουν με ωράριο πλήρους απασχόλησης και αμείβονται για μερική. Χιλιάδες νέοι εργαζόμενοι αναγκάζονται να δουλεύουν χωρίς ένσημα και με εξευτελιστικές αμοιβές. 
      Κύριε Υπουργέ, το νέο επιστήμονα που μοίραζε πίτσες με το μηχανάκι στη διαφήμιση του κόμματος σας, τον θυμάστε σήμερα; Διότι οι νέοι της Ελλάδας, βλέποντας αυτές τις πολιτικές, τον τρόπο με τον οποίο πρέπει να ενταχθούν σήμερα στην εργασία και το ότι πλέον δεν θα έχουν δικαιώματα, όταν θα ενταχθούν στην εργασία, σίγουρα δεν μπορούν να σας ξεχάσουν και στις επόμενες εκλογές θα πάρετε το μήνυμα από αυτήν τη νέα γενιά. 
      Ο θεμελιώδης μύθος της στρατηγικής και του μοντέλου ανάπτυξης που ακολουθείτε, καταρρέει καθημερινά. Υποτίθεται ότι όλα αυτά τα κάνατε για να αυξήσετε τις θέσεις εργασίας, το αποτέλεσμα όμως αυτής της πολιτικής είναι εντελώς διαφορετικό. Η ανεργία καλπάζει στη χώρα. Οι θέσεις εργασίας που χάνονται, είναι πολύ περισσότερες από αυτές που δημιουργούνται. Ακόμα και τα «πειραγμένα» στοιχεία της Στατιστικής Υπηρεσίας το αποδεικνύουν. Παρά τις φορολογικές ελαφρύνσεις στις επιχειρήσεις, παρά τη μείωση των εργοδοτικών εισφορών, παρά τις επιδοτήσεις στις προσλήψεις προσωπικού, παρά την απουσία ελέγχων και τις συνθήκες εργασιακής ζούγκλας, οι άνεργοι από το 2003 μέχρι το 2005 μειώθηκαν μόνο κατά διακόσιους.
      Επειδή, όμως, γνωρίζουμε τα τεχνάσματα με τα οποία η Στατιστική Υπηρεσία αποκρύπτει το πραγματικό μέγεθος της ανεργίας, δεν υπάρχει μείωση, αλλά σημαντική αύξηση των ανέργων. Το ποσοστό των μακροχρόνια ανέργων είναι το υψηλότερο από το 1998. Τη στιγμή που χιλιάδες θέσεις εργασίας χάνονται στον πρωτογενή και το δευτερογενή τομέα της οικονομίας μας, ξέρετε ποιος είναι ο μοναδικός τομέας στον οποίο εμφανίζεται αύξηση; Είναι ο δημόσιος τομέας, κύριοι της Κυβέρνησης.
      Οι εργαζόμενοι στο δημόσιο τομέα έχουν αυξηθεί κατά είκοσι οκτώ χιλιάδες επτακόσιους μεταξύ του 2003 και του 2005. Μπορείτε να μας εξηγήσετε πώς ακριβώς συμβαίνει αυτό; Δηλαδή πώς γίνεται με την επανίδρυση του κράτους να έχουμε και διόγκωση του δημόσιου τομέα με τον οποίο υποτίθεται ότι ιδεολογικά και πολιτικά είστε αντίθετοι; Βέβαια το ερώτημα είναι ρητορικό, γιατί αν δούμε μόνο τα νομοσχέδιά σας, θα παρατηρήσουμε ότι σε κάθε νομοσχέδιο η πολιτική σας είναι να δημιουργείτε νέα νομικά πρόσωπα, νέους οργανισμούς, για να δημιουργείτε νέες θέσεις συμβούλων, οι οποίες στελεχώνονται από τα «γαλάζια παιδιά» και, σε πολύ συγκεκριμένες περιπτώσεις, από τα πολύ δικά σας παιδιά.
      Επιπλέον, έχετε μετατρέψει τον θεσμό των STAGE σε μηχανισμό προσλήψεων των «γαλάζιων παιδιών». Είναι ένας σοβαρός θεσμός, με τον οποίο θα έπρεπε οι νέοι να ενταχθούν στην παραγωγική διαδικασία και να αποκτήσουν εμπειρία. Εσείς, όμως, κάνετε απεριόριστες προσλήψεις με αδιαφάνεια, στο σκοτάδι, χωρίς να τις γνωρίζει κανείς. Οι νέοι δεν έχουν πρόσβαση ούτε στην ενημέρωση ούτε στην πληροφόρηση. Δεν υπάρχει κανένα κριτήριο.
      ΑΘΑΝΑΣΙΟΣ ΜΠΟΥΡΑΣ: Μάλλον από τον εαυτό σας κρίνετε.
      ΤΟΝΙΑ ΑΝΤΩΝΙΟΥ: Κύριε Μπούρα, μπορεί να σας ενοχλούν αυτά, αλλά αυτή είναι η πραγματικότητα. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Μπούρα.
      Συνεχίστε, κυρία Αντωνίου.
      ΤΟΝΙΑ ΑΝΤΩΝΙΟΥ: Αν θέλετε, μπορείτε να ρωτήσετε στην εκλογική σας περιφέρεια. 
      ΑΘΑΝΑΣΙΟΣ ΜΠΟΥΡΑΣ: Να πάμε μαζί.
      ΠΡΟΕΔΡΕΥΩΝ (Σωτήρης Χατζηγάκης): Δεν βοηθάτε έτσι, κύριε Μπούρα. Αφήστε να τελειώσει. Υπάρχει και ο Υπουργός, υπάρχουν και οι Κοινοβουλευτικοί Εκπρόσωποι.
      ΤΟΝΙΑ ΑΝΤΩΝΙΟΥ: Επειδή μας ακούν και νέοι άνθρωποι, καλό θα είναι, κύριε Μπούρα, να πάμε μαζί στην εκλογική σας περιφέρεια, να συζητήσουμε με τους νέους ανθρώπους, για να  μας πουν πώς μπορεί σήμερα ο νέος να βρει δουλειά. Ή θα περάσει από το δικό σας πολιτικό πάγκο για να βρει δουλειά ή δεν θα βρει. Και η πρότασή σας είναι 600 ευρώ, κύριε Μπούρα. Αυτή είναι η πολιτική σας. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Αντωνίου.
      ΤΟΝΙΑ ΑΝΤΩΝΙΟΥ: Τελειώνω, κύριε Πρόεδρε.
      Πάντως δεν πρέπει να ενοχλούνται οι Βουλευτές της Πλειοψηφίας. Οι πολιτικές σας πρέπει να σας ενοχλούν –αυτό είναι το μήνυμα από την εκλογική σας περιφέρεια- και όχι αυτά που λέμε εμείς εδώ. Τα μηνύματα προέρχονται από όλη την ελληνική κοινωνία και δεν είναι μόνο δικές μας θέσεις. Και δεν μιλώ μόνο για τα γκάλοπ, αλλά και για την απεργία της προηγούμενης εβδομάδας, όταν κινητοποιήθηκε όλος ο κόσμος και συμμετείχαν όλοι οι εργαζόμενοι, και οι πράσινοι και οι μπλε και οι κόκκινοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και τέσσερις συνοδοί-καθηγητές από το 2ο Γυμνάσιο Καστοριάς.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει η κ. Αικατερίνη Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρίες και κύριοι συνάδελφοι, η Κυβέρνηση της Νέας Δημοκρατίας εν μέσω υποκλοπών, επιστράτευσης εργαζομένων, ανεργίας, ακρίβειας, λανθασμένων οικονομικών χειρισμών, έχει φέρει τη χώρα σε δεινή κατάσταση τόσο στο εσωτερικό όσο και σε ό,τι αφορά στη διεθνή μας θέση. Μέσα στα δύο χρόνια διακυβέρνησης της χώρας από τη Νέα Δημοκρατία, το τρίπτυχο «ανεργία, ακρίβεια, αυταρχισμός» πρυτανεύει με αυξανόμενη ένταση και σε βάρος των εργαζομένων και ιδιαίτερα των οικονομικά ασθενέστερων κοινωνικών στρωμάτων.
      Αν τώρα σ’ αυτό το τρίπτυχο προστεθούν και ο αντιαναπτυξιακός προσανατολισμός και η πρακτική που ακολουθείται στην οικονομία, τότε το σκηνικό για τους πολίτες γίνεται όλο και πιο γκρίζο και η καθημερινή διαβίωση επιβαρύνεται συνεχώς μέσα σ’ ένα ασφυκτικό και απάνθρωπο κλίμα για τη συντριπτική πλειοψηφία των ανθρώπων.
      Το προκλητικό και δραματικό στοιχείο σ’ αυτήν την κατάσταση είναι ότι η Κυβέρνηση χρεώνει τις ευθύνες στους ίδιους τους εργαζόμενους, αφού τους καταλογίζει αντιπαραγωγικότητα, που βλάπτει την ανταγωνιστικότητα της χώρας.
      Τα στοιχεία, όμως, των διεθνών οργανισμών λένε άλλα για την παραγωγικότητα στην Ελλάδα και δικαιώνουν τους εργαζόμενους.
      Με τα μέτρα και τις νομοθετικές πρωτοβουλίες της Κυβέρνησης, εκείνο που φαίνεται πλέον ξεκάθαρα, είναι ότι η πολιτική της στοχεύει ευθέως στα εργασιακά δικαιώματα και στην ενότητα των εργαζομένων. Η προσπάθεια κατάργησης των συλλογικών συμβάσεων, η απορύθμιση του ωραρίου, η μείωση του κόστους των υπερωριών και ο αυξανόμενος αυταρχισμός απέναντι στις κινητοποιήσεις των απεργών και των διαδηλωτών, μαρτυρούν με τον πιο σαφή τρόπο το σκληρό ταξικό πρόσωπο της Νέας Δημοκρατίας. 
      	Είναι ταξική η πολιτική σας, κύριοι της Κυβέρνησης, υπέρ των ολίγων, όσο και αν προσπαθείτε να πείσετε για το αντίθετο. Θα σας πω, κύριε Υπουργέ στη συνέχεια και για την πολιτική σας όσον αφορά το νομό μου. Δεν είναι τυχαίο ότι οι εκπρόσωποι των μεγαλοεπιχειρηματιών στηρίζουν με κάθε ευκαιρία τις επιλογές σας και σε κάποιες περιπτώσεις γίνονται οι προπομποί για σκληρότερα μέτρα και περισσότερη λιτότητα, με σκοπό την αύξηση των κερδών τους και την ισχυροποίηση της θέσης τους στην οικονομική πραγματικότητα της χώρας. 
      Τις τελευταίες ημέρες επιστρατεύεται για άλλη μια φορά μια λογική, που κατά καιρούς χρησιμοποιείται ως τακτική από τους ισχυρούς οικονομικούς παράγοντες και που υποδεικνύει μέτρα αντίστοιχα μ’ αυτά που λαμβάνουν άλλες συντηρητικές κυβερνήσεις στην Ευρώπη. Ο νόμος της κυβέρνησης ντε Βιλπέν στη Γαλλία που αφορά στις απολύσεις των νέων, θα ήταν για κάποιους στην Ελλάδα ευχής έργο να εφαρμοστεί κι εδώ και στη συνέχεια των προτάσεών τους για πάγωμα των μισθών σε προβληματικές περιοχές της χώρας μας. 
      Αυτή η συνοπτική εικόνα που έδωσα αυτήν τη στιγμή, πού αλλού παραπέμπει, παρά σ’ έναν εργασιακό μεσαίωνα με τεράστιες συνέπειες για τους εργαζόμενους και όλους τους πολίτες υπό τη διακυβέρνηση της χώρας μας από τη Νέα Δημοκρατία!
      Κύριοι συνάδελφοι, η προεκλογική υπόσχεση της Νέας Δημοκρατίας περί θεσμικού πλαισίου προστασίας της εργασίας και βελτίωσης των αμοιβών, όχι μόνο δεν τηρήθηκε, αλλά η Κυβέρνηση κάνει ό,τι περνάει από το χέρι της, για να καθιερωθεί μια εργασιακή ζούγκλα με ανυπολόγιστο κοινωνικό και οικονομικό κόστος σε βάρος του κόσμου της εργασίας. 
      Θεωρεί πιθανό η Κυβέρνηση το ότι, κάνοντας τα χατίρια στους ισχυρούς οικονομικούς παράγοντες της χώρα, θα βρει στηρίγματα για την επιβίωσή της στην εξουσία. Θεωρώ ότι αυταπατάσθε, κύριοι της Κυβέρνησης. Ούτε η μονόπλευρη ευελιξία των εργοδοτών στη διευθέτηση του χρόνου εργασίας ούτε το χτύπημα των συλλογικών συμβάσεων ούτε οποιαδήποτε άλλη «καινοτομία» -και μάλιστα εισαγόμενη από το εξωτερικό- θα μπορέσει να εξαπατήσει τους εργαζόμενους και να ποδηγετήσει τους αγώνες τους. Οι υποτιθέμενες μεταρρυθμίσεις, η αποφυγή διαλόγου, ο αυταρχισμός της Κυβέρνησης, το μόνο που καταφέρνουν, είναι να υποθάλπουν την εργασιακή ειρήνη και την ασφάλεια που πρέπει να νιώθουν οι εργαζόμενοι. Τα ζητήματα που θέτει η επερώτησή μας, περιμένουν απαντήσεις χωρίς υπεκφυγές και διαστρεβλώσεις.
      Κύριε Υπουργέ, ζω και εκλέγομαι σ’ ένα νομό που πλήττεται από την ανεργία. Η Νέα Δημοκρατία προεκλογικά είχε υποσχεθεί θέσεις εργασίας. Σήμερα, δύο χρόνια μετά, οι επιχειρήσεις κλείνουν, θέσεις εργασίας δεν υπάρχουν, διευθετήσεις από τη μεριά του κράτους δεν γίνονται. Δύο χρόνια προσπαθώ για πολύ λίγους εργαζόμενους, περίπου πενήντα, που έπαιρναν ένα επίδομα των 600 ευρώ και κοντεύουν να φτάσουν στη σύνταξη, ώστε να επιδοτηθούν για άλλα δύο χρόνια, γιατί δεν έχουν οι άνθρωποι να πιούν ούτε έναν καφέ μέχρι να φτάσουν στη συνταξιοδότηση. Δείχνετε για άλλη μια φορά το αυταρχικό σας και ανάλγητο πρόσωπο. Εδώ δεν υπάρχει καμία κοινωνική ευαισθησία, ενώ αλλού κάνετε ρυθμίσεις τέτοιου είδους.
      Σας ρωτώ: Πόσες θέσεις εργασίας έχετε δημιουργήσει σήμερα στο νομό μου; Τι έχετε κάνει για το (ΔΑΡΙΓΚ) που έκλεισε και έχουν μείνει εκατόν ογδόντα εργαζόμενοι στο δρόμο; Τι έχετε κάνει για τις επιχειρήσεις του λευκού κρέατος, που σήμερα περνούν πάρα πολύ μεγάλη κρίση και στο νομό μου υπάρχουν τέτοιες επιχειρήσεις, με δεκάδες εργαζόμενους, που σήμερα κινδυνεύουν να χάσουν τις θέσεις εργασίας τους; Ποιά είναι η πολιτική σας για τη στήριξη αυτών των επιχειρήσεων; Μόνο στα λόγια; Στην πράξη πρέπει να το δούμε και όχι στα λόγια! Εύκολα είναι τα λόγια.
      Έτσι και  προεκλογικά μας είχατε τάξει και περιφερειακή ανάπτυξη και θέσεις εργασίας και στήριξη των οικονομικά ασθενέστερων και σήμερα βλέπουμε ότι το μόνο που θέλετε, είναι να έχουμε εργαζόμενους χωρίς δικαιώματα και εργοδότες χωρίς υποχρεώσεις.
      Είναι το μόνο που σας ενδιαφέρει στη σημερινή εποχή. Δεν υπάρχει ούτε κοινωνική ευαισθησία ούτε πολιτικές μείωσης της ανεργίας ούτε πολιτικές στήριξης των οικονομικά ασθενέστερων τάξεων. 
      Περιμένουμε τις απαντήσεις σας και γενικότερα για την πολιτική σας και βέβαια για το νομό μου ειδικότερα. Πρέπει πλέον να τελειώσει το επικοινωνιακό σας παιχνίδι. Τα γκλόμπς της Αστυνομίας την προηγούμενη Τετάρτη στην πανελλαδική απεργία κατάργησαν και το τελευταίο πρόσχημα της δήθεν φιλολαϊκής σας πολιτικής, που οι συνέπειες αυτής έχουν φέρει τον τόπο πολλές δεκαετίες πίσω με νόμους, όπως ο ν. 3385. 
      Περιμένουμε να σας ακούσουμε, κύριε Υπουργέ και να ξέρετε ότι αυτήν τη στιγμή σας ακούνε και οι εργαζόμενοι και οι άνεργοι, οπότε να είστε πολύ προσεκτικός γι’ αυτά που θα τάξετε για άλλη μια φορά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Περλεπέ. 
      Ο Υπουργός κ. Σάββας Τσιτουρίδης έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ήθελα να ευχαριστήσω τις συναδέλφισες και τους συναδέλφους του ΠΑ.ΣΟ.Κ., γιατί η επερώτησή τους δίνει την ευκαιρία στην Κυβέρνησή μας να δώσει απαντήσεις σε μία σειρά από σημαντικά και κρίσιμα ζητήματα. 
      Δεν θα σχολιάσω βέβαια ούτε κάποιες υπερβολές του κειμένου της επερώτησης ούτε ορισμένες υπερβολές που ακούστηκαν εδώ από επερωτώντες συναδέλφους. Ο καθένας φυσικά εκπληρώνει την αποστολή του όπως αυτός κρίνει. Είναι προφανές, όμως, πως όλοι κρινόμαστε. Βεβαίως κρίνεται και η Κυβέρνηση, αλλά και οι κρίνοντες και οι επερωτώντες.
      Είχαμε σήμερα εδώ επανάληψη μιας κριτικής, που  όμως δεν συνοδεύεται από θέσεις. Θα ήταν, λοιπόν, ενδιαφέρον να ακούγαμε την Αξιωματική Αντιπολίτευση να δηλώνει ευθέως ποιες είναι οι θέσεις της για την υπερχρέωση της οικονομίας, για τις εργασιακές σχέσεις, για το κοινωνικό μοντέλο στη χώρα. 
      Μας κατηγορεί το ΠΑ.ΣΟ.Κ. για λιτότητα, για απορύθμιση των εργασιακών σχέσεων, για προβληματικές Δ.Ε.Κ.Ο., στις οποίες προφανώς όλα πήγαιναν καλά, όλα τα προηγούμενα χρόνια. 
      Μάλιστα, άκουσα προχθές με ιδιαίτερο ενδιαφέρον την κ. Παπανδρέου με περισσό λαϊκισμό, ποντάροντας προφανώς στη βραχεία μνήμη όσων λησμονούν τα πεπραγμένα του ΠΑ.ΣΟ.Κ., να ισχυρίζεται ανέξοδα ότι το ΠΑ.ΣΟ.Κ. θα έδινε αυξήσεις στου εργαζομένους διπλάσιες από αυτές της Κυβέρνησης, δηλαδή 7%. Και το δηλώνει, παρ’ ότι γνωρίζει ότι κατά την οκταετία Σημίτη οι αυξήσεις ήταν από 1,9% έως 2,4%, με μόνη εξαίρεση τα δύο προεκλογικά έτη. Και θα ήταν ενδιαφέρον να ακούγαμε και από πού θα βρίσκατε τα χρήματα, γιατί από κυβερνητικές «γενναιοδωρίες», από εισοδηματική πολιτική και κοινωνική ευαισθησία με λόγια και με δανεικά χόρτασε ο τόπος στην περίοδο της διακυβέρνησης του ΠΑ.ΣΟ.Κ.. 
      Εκτιμούμε ακόμη πως αντί για θέσεις, τον τελευταίο καιρό υπάρχει περισσή δημαγωγία, υπάρχει λαϊκισμός, με στόχο να υπονομευθεί το κοινωνικό κλίμα και να οξυνθούν τα πάθη, ίσως γιατί κάποιοι στο ΠΑ.ΣΟ.Κ. πιστεύουν ότι θα πάμε γρήγορα σε εκλογές ή γιατί πιστεύουν πως το κλίμα έντασης και σύγκρουσης θα φέρει καλά αποτελέσματα για το ΠΑ.ΣΟ.Κ. στις δημοτικές εκλογές ή επειδή ο κ. Παπανδρέου πιστεύει ότι έτσι συσπειρώνει τα στελέχη του. Να ξεκαθαρίσουμε, λοιπόν, κάτι. Η Κυβέρνησή μας θα εξαντλήσει την τετραετία. Ο τόπος έχει ανάγκη από σταθερότητα, από δουλειά και από ευθύνη. 
      Ο κ. Παπανδρέου δυναμιτίζει το κοινωνικό κλίμα σε μία εποχή, όπου η ανάγκη για συνεννόηση είναι ιδιαίτερα έντονη. Μπορεί με τον τρόπο που διάλεξε να αντιπολιτεύεται ο Αρχηγός του ΠΑ.ΣΟ.Κ., να πιστεύει ότι επιλύει προσωρινά εσωκομματικά του προβλήματα, είναι όμως βέβαιο πως ούτε τον τόπο βοηθάει αλλά μεσομακροπρόθεσμα ούτε το κόμμα του ούτε τον εαυτό του. 
      Εμείς, να ξεκαθαρίσω, το παιχνίδι αυτό της πόλωσης και της έντασης δεν το παίζουμε. Κάναμε πολύ δουλειά στη διετία που πέρασε και έχουμε την ευθύνη να συνεχίσουμε μέχρι το τέλος της τετραετίας, έχοντας  στον πυρήνα της πολιτικής μας ένα διπλό στόχο, να αντιμετωπίσουμε ως κοινωνία και ως οικονομία έναν διαρκώς εντεινόμενο ανταγωνισμό στον ανοικτό κόσμο.
      Δεύτερον, πρέπει να διατηρήσουμε το υψηλότερο δυνατό επίπεδο του αξιακού μας και κοινωνικού μας μοντέλου. Αυτά δεν γίνονται με αυτόματο πιλότο. Η επίτευξη αυτού του διπλού στόχου απαιτεί συνειδητή, υπεύθυνη και σοβαρή πολιτική. 
      Θα συμφωνήσω με τους συναδέλφους του ΠΑ.ΣΟ.Κ. στο ένα σκέλος της πρώτης αιτίασής τους. Πράγματι, η Νέα Δημοκρατία από την ημέρα που ανέλαβε τη διακυβέρνηση, έχει επιδοθεί σε μια κατά μέτωπο επίθεση, επίθεση όμως για να αντιμετωπίσει τα πολλά και μεγάλα προβλήματα που μας κληροδότησαν έντεκα συνεχή χρόνια διακυβέρνησης από το ΠΑ.ΣΟ.Κ.. 
      Εμείς, κυρίες και κύριοι συνάδελφοι, το Μάρτιο του 2004 πριν από δύο χρόνια, παραλάβαμε ένα δημόσιο χρέος που ξεπερνούσε τα 200.000.000.000 ευρώ, έφτανε δηλαδή στο 115% του Α.Ε.Π., ένα δημόσιο έλλειμμα που έφτανε στο 6,6% του Α.Ε.Π., μια ανεργία που ήταν στο 11,3% και μια Ελλάδα που στους δεκατρείς από τους δεκαπέντε δείκτες ευημερίας, βρισκόταν στην τελευταία θέση της Ευρωπαϊκής Ένωσης και στους άλλους δύο, στην προτελευταία. Και όλα αυτά, γιατί το μοντέλο ανάπτυξης που ακολουθήθηκε κατά τα χρόνια της διακυβέρνησης από το ΠΑ.ΣΟ.Κ., δεν κατάφερε να πετύχει το στοίχημα της ανταγωνιστικότητας και της καινοτομίας. 
      Η χώρα μας, σε μια εποχή που χαρακτηρίζεται από την επανάσταση της γνώσης και τις ραγδαίες εξελίξεις στην τεχνολογία, έμεινε πίσω σε κρίσιμους τομείς. Την ίδια εποχή, αντί για προώθηση της συνοχής, είχαμε διεύρυνση των ανισοτήτων ανάμεσα σε περιοχές της χώρας και ανάμεσα σε διάφορες κοινωνικές ομάδες. Σε δύο χρόνια, με ήπια δημοσιονομική προσαρμογή και με μόνιμα διαρθρωτικά μέτρα, πετύχαμε την ενδυνάμωση της ανάπτυξης, την ενίσχυση της απασχόλησης και την ενίσχυση της κοινωνικής συνοχής. 
      Τα πρώτα αποτελέσματα είναι ήδη και ορατά και γίνονται αποδεκτά απ’ όλους, όπως και από την Ευρωπαϊκή Επιτροπή. Βέβαια, κάποιοι στο ΠΑ.ΣΟ.Κ αυτό δείχνουν να μην το κατανοούν ή να μη θέλουν να το κατανοούν. Σήμερα στην Ο.Ν.Ε., κυρίες και κύριοι συνάδελφοι, είμαστε με το σπαθί μας και είμαστε με το σπαθί μας με προσπάθειες αυτής της Κυβέρνησης και αυτό είναι το σημαντικό. Το δημόσιο έλλειμμα πέφτει κάτω από το 3% με μόνιμα και διαρθρωτικά μέτρα, χωρίς τιτλοποιήσεις. Η ανεργία μειώνεται, ο ρυθμός ανάπτυξης τη χρονιά που πέρασε έφτασε στο 3,6%, ρυθμός υπερδιπλάσιος των κρατών της Ο.Ν.Ε.. Και αυτά είναι μόνο η αρχή! 
      Κυρίες και κύριοι συνάδελφοι, κάποιοι από το ΠΑ.ΣΟ.Κ. επιμένουν να μην καταλαβαίνουν τι συνέβη τα τελευταία χρόνια που κυβέρνησαν. Το λέω αυτό, γιατί τις τελευταίες εβδομάδες στελέχη της Αξιωματικής Αντιπολίτευσης επιχειρούν να κατασκευάσουν ένα μύθο. Εγκαλούν την Κυβέρνηση ότι δήθεν εξαπάτησε τον ελληνικό λαό με τη διενέργεια της δημοσιονομικής απογραφής. Να υπενθυμίσουμε, λοιπόν, πως το ΠΑ.ΣΟ.Κ. απέκρυπτε το πραγματικό ύψος των ελλειμμάτων κατά την περίοδο 1997-2003, όχι μόνο με την ελλιπή καταγραφή των αμυντικών δαπανών, αλλά παραποιώντας κι άλλα δημοσιονομικά στοιχεία.
      Αναφέρω τα υπερεκτιμημένα πλεονάσματα των ασφαλιστικών ταμείων, την παραπλανητική καταγραφή των κεφαλαιουχικών μεταβιβάσεων, την εσφαλμένη καταγραφή των κοινοτικών κονδυλίων, τους κεφαλαιοποιημένους στόχους και τις αναλήψεις χρεών, την κατάταξη της Δ.Ε.Κ.Α εκτός του γενικού προϋπολογισμού. Ειδικά τώρα, για το θέμα της καταγραφής των αμυντικών δαπανών κατά την περίοδο 1997-2003, η κυβέρνηση Σημίτη απέκρυψε συνολικά αμυντικές δαπάνες ύψους 8,7 δισεκατομμυρίων ευρώ. 
      Με άλλα λόγια, όλη αυτή η ιστορία με τις αμυντικές δαπάνες, δεν είναι θέμα τρόπου ή χρόνου καταγραφής τους, όπως ισχυρίζεται το ΠΑ.ΣΟ.Κ., αλλά πλήρους απόκρυψής τους. Κατά την οκταετία Σημίτη, δεν ανεγράφη, λοιπόν, πουθενά το ήμισυ των αμυντικών δαπανών. Και μόνο για τα παραπάνω, κάποιοι στο ΠΑ.ΣΟ.Κ. θα έπρεπε σήμερα να είναι πιο προσεχτικοί στην αντιπολίτευση και στην κριτική που κάνουν στη Νέα Δημοκρατία. 
      Κυρίες και κύριοι συνάδελφοι, ζούμε σε μια εποχή σημαντικών αλλαγών στην Ευρώπη και στον κόσμο και σ’ εμάς ο ελληνικός λαός ανέθεσε με πολύ μεγάλη πλειοψηφία να φύγουμε από παλαιούς, ολέθριους δρόμους και να πορευθούμε σε νέους, να μεταβάλλουμε ένα οικονομικό, κοινωνικό και πολιτικό κατεστημένο που επί πολλά χρόνια δημιούργησε αδιέξοδα, που κατασπατάλησε πόρους, που δεν αξιοποίησε ευκαιρίες, που γιγάντωσε χρέη, ελλείμματα και την ανεργία. Εμείς δεν είμαστε εδώ για να συνεχίσουμε να μεταφέρουμε τα προβλήματα στο αύριο και στις επόμενες γενιές. Είμαστε εδώ για να εκσυγχρονίσουμε το κράτος μας, την κοινωνία μας και την οικονομία μας.
      Σήμερα, με καθυστέρηση πολλών ετών, υπάρχει μια ολοκληρωμένη στρατηγική νοικοκυρέματος, ενίσχυσης της ανταγωνιστικότητας, αύξησης και, κυρίως, δίκαιης κατανομής του πλούτου. Υπάρχει στρατηγική διαρθρωτικών μεταρρυθμίσεων, μεταρρυθμίσεων με στόχο μια κοινωνία ανάπτυξης και συνοχής, ασφάλειας και ευημερίας για όλους. Η επίτευξη των παραπάνω στόχων απαιτεί –και αυτό είναι δέσμευση της Κυβέρνησης μας- συνέχιση των μεταρρυθμίσεων που ξεκινήσαμε. 
      Η Κυβέρνηση μας, λοιπόν, μένει προσηλωμένη στην πολιτική των μεταρρυθμίσεων, αφήνοντας πίσω το συντηρητισμό, τον κρατικισμό κάποιων και τον ακραίο νεοφιλελευθερισμό κάποιων άλλων, τον ακραίο νεοφιλελευθερισμό που είδαμε να αναπτύσσεται στα χρόνια του ΠΑ.ΣΟ.Κ., χωρίς μάλιστα την τήρηση των κανόνων του ανταγωνισμού.
      Άλλωστε, τόσο ο κρατισμός όσο και η κοινωνική αναλγησία των ισχυρών οδηγούν σε οικονομικά και κοινωνικά αδιέξοδα, σε ακινησία και σε τέλμα. Πολιτικές και κοινωνικές δυνάμεις που μένουν στην κουλτούρα και στις πρακτικές άλλων εποχών ή αντιδρούν αλλεργικά σε οτιδήποτε συνδέεται με την κοινωνική ευαισθησία, είναι βέβαιο πως δεν μπορούν να ανταποκριθούν στις προκλήσεις των καιρών.
      Εμείς θα συνεχίσουμε το δρόμο που θέλει η μεγάλη πλειοψηφία των Ελλήνων. Μακριά από ιδεοληψίες και πρακτικές του παρελθόντος, προχωρούμε σε μεταρρυθμίσεις που θα έχουν θετικά αποτελέσματα για την πολύ μεγάλη πλειοψηφία των Ελλήνων. Προχωρούμε, αφουγκραζόμενοι την κοινωνία. Και προχωρούμε με διαρκή διαβούλευση και με αίσθημα κοινωνικής λογοδοσίας.
      Για μας τα πράγματα είναι ξεκάθαρα. Απαιτούνται μεταρρυθμίσεις που ευνοούν τους πολλούς και στηρίζονται απ’ αυτούς. Αυτές τις μεταρρυθμίσεις κάνουμε, γιατί η πίστη μας είναι πως μόνο με τη στήριξη της κοινωνίας οι μεταρρυθμίσεις μπορούν να πετύχουν. Μεταρρυθμίσεις ερήμην της κοινωνίας δε νοούνται. Ούτε κάναμε ούτε θα προχωρήσουμε σε τέτοιες μεταρρυθμίσεις.
      Και επειδή οι καιροί μας είναι δύσκολοι, όλοι έχουμε χρέος να πορευόμαστε με υψηλό αίσθημα κοινωνικής ευθύνης, αποφεύγοντας την αδιαλλαξία. Είναι αναγκαίο να μην αρνούμαστε το διάλογο και τη συνεννόηση και αυτή η προτροπή αφορά όλους, ιδιαίτερα εκείνους που τα τελευταία χρόνια κέρδισαν πολλά.
      Είναι προφανές ότι στην επιτυχία των μεταρρυθμίσεων ο ρόλος των κοινωνικών εταίρων είναι καθοριστικός. Εμείς, ως Κυβέρνηση, πιστεύουμε σε αυτόν το ρόλο. Για να στεφθούν από επιτυχία οι μεταρρυθμιστικές διαδικασίες σε εθνικό αλλά και σε ευρωπαϊκό επίπεδο, προαπαιτείται η δημιουργία δυναμικών εταιρικών σχέσεων, με την ενεργό συμμετοχή των κοινωνικών εταίρων σε τοπικό ή και σε τομεακό επίπεδο. Αυτές οι ενεργές εταιρικές σχέσεις πρέπει να εκτείνονται από το επίπεδο του σχεδιασμού ως το επίπεδο της υλοποίησης. Μόνο έτσι θα φτάσουμε σε κοινούς συναινετικούς στόχους, που θα μας επιτρέψουν να ανεβάσουμε ταχύτητα στην οικονομία μας και στην κοινωνία μας, εξασφαλίζοντας την προώθηση της ανταγωνιστικότητας με την κατοχύρωση της ασφάλειας των εργαζομένων και, βεβαίως, με τη συναίνεση μεγάλων ομάδων της κοινωνίας. 
      Για το λόγο αυτό να ξεκαθαρίσω, κυρίες και κύριοι συνάδελφοι, πως θεωρούμε ότι ο θεσμός των συλλογικών διαπραγματεύσεων και των συλλογικών συμβάσεων είναι πυλώνας για την ανάπτυξη με κοινωνική προστασία και ευαισθησία. 
      Άλλωστε η θέση της Κυβέρνησής μας είναι πως η κοινωνική προστασία πρέπει να συνεχίσει να αποτελεί αναπόσπαστο κομμάτι της νέας στρατηγικής της Λισαβόνας. Ο ορθός σχεδιασμός των συστημάτων κοινωνικής προστασίας συμβάλλει στην οικονομική ανάπτυξη, καθώς δημιουργεί ευνοϊκό περιβάλλον για την οικονομική μεγέθυνση. Η κοινωνική προστασία με την κοινωνική συνοχή αποτελούν τόσο συνέπειες όσο και προϋποθέσεις για την επιτυχία των στόχων της οικονομικής ανάπτυξης, της απασχόλησης και της κοινωνικής δικαιοσύνης. 
      Στο σημείο αυτό επιτρέψτε μου να κάνω μια πρόσθετη επισήμανση, να επαναλάβω –αν  θέλετε- μια αυτονόητη επισήμανση. Ο βαθμός ευθύνης που απαιτείται σε εποχές δύσκολες επιβάλλει να εξαντλούμε όλοι την προσπάθεια συνεννόησης, χωρίς αδιαλλαξία και χωρίς η μια πλευρά να προκαλεί την άλλη με άκομψο, κατ’ ελάχιστον, τρόπο. Εργοδοσία και εργαζόμενοι είναι δύο πλευρές αλληλένδετες στην παραγωγική διαδικασία. Οι μεν  βάζουν τα χρήματά τους –όσα βάζουν και όταν βάζουν- οι δε βάζουν την εργασία τους. Και λέω «όσα βάζουν», γιατί και γενναίες επιχορηγήσεις δίδονται και πολλά χρήματα εισεπράχθησαν, αλλά και χάθησαν στο χορό του Χρηματιστηρίου από κάποιες πλευρές. Οι μεν δεν μπορούν να λειτουργήσουν χωρίς τους δε και τούμπαλιν. Γι’ αυτό πρέπει ειρηνικά και αρμονικά να συμβιώσουν.
      Αυτό προϋποθέτει, όταν υπάρχουν κέρδη –να το ξαναπούμε- οι εργαζόμενοι να έχουν το μερτικό τους. Πρέπει να έχουν το μερτικό τους. Και όπου απαιτούνται υποχωρήσεις και θυσίες, αυτές να είναι αναλογικές και να γίνονται από αυτούς που έχουν περιθώρια. Γιατί επί πολλά χρόνια ΠΑ.ΣΟ.Κ. γίνονταν απ’ αυτούς που δεν είχαν περιθώρια. Κάποιοι τα εξήντλησαν, λοιπόν.
      Σε κάθε περίπτωση, στη χώρα μας οι χαμηλόμισθοι και οι χαμηλοσυνταξιούχοι ό,τι είχαν να προσφέρουν, το έδωσαν. Το έδωσαν όλα τα προηγούμενα χρόνια. Όσοι κέρδισαν ή κερδίζουν, ήλθε η ώρα να συνεισφέρουν χωρίς να προκαλούν με τις δηλώσεις τους ούτε την άλλη πλευρά ούτε ολόκληρη την κοινωνία.
      Αυτό δεν είναι παρέμβασή μας στις συλλογικές διαπραγματεύσεις. Δεν είναι αυτός ο ρόλος μιας κυβέρνησης. Είναι μόνο η αυτονόητη αντίδρασή μας όταν κάποιοι πιστεύουν πως έχουν περισσότερα δικαιώματα από υποχρεώσεις. Σε μια κοινωνία ευθύνης, όλοι έχουμε τα ίδια δικαιώματα και τις ίδιες υποχρεώσεις. Και η ευθύνη μιας κυβέρνησης είναι να προστατεύει τους πιο αδύναμους από την αδιαλλαξία ή τις αυθαιρεσίες εκείνων που διαθέτουν ισχύ.
      Και επειδή μίλησα για κέρδη, είναι πολύ χρήσιμο ν’ ανοίξουμε και μια συζήτηση στη χώρα μας, να δούμε πόσα απ’ αυτά επενδύθηκαν, πόσα πήγαν στον εκσυγχρονισμό των επιχειρήσεων, πόσα διετέθησαν για την ενίσχυση της κοινωνικής συνοχής. Να δούμε πόσα απ’ αυτά έχουν κατευθυνθεί σε ερευνητικά κέντρα, σε πανεπιστήμια, στην έρευνα, όπως γίνεται σε άλλους τόπους. Και αυτό είναι και προς το συμφέρον εκείνων που κερδίζουν. Διότι όσοι αποξηραίνουν την έννοια του κέρδους από κάθε διάσταση κοινωνικής ευθύνης, τότε ούτε την οικονομική ανάπτυξη και τη μακροπρόθεσμη βιωσιμότητα των επιχειρήσεών τους βοηθούν, αλλά και τροφοδοτούν και το λαϊκισμό και την ανευθυνότητα κάποιων άλλων.
      Επειδή η επερώτηση των συναδέλφων αναφέρεται και στο νόμο 3385/2005, να σας ξεκαθαρίσω και εδώ τη θέση της Κυβέρνησης, κυρίες και κύριοι συνάδελφοι. Υπάρχει αυτή τη στιγμή ένας έντονος προβληματισμός στην Ευρώπη για την ευελιξία στην αγορά εργασίας. Η παγκοσμιοποίηση, η επιταχυνόμενη τεχνολογική πρόοδος και η δημογραφική γήρανση, θέτουν σημαντικές προκλήσεις για τις ευρωπαϊκές οικονομίες και καλούν για ριζικές αλλαγές στην αγορά εργασίας και στις εργασιακές σχέσεις. 
      Οι επιχειρήσεις καλούνται να προσαρμόσουν την οργανωτική δομή και την τεχνολογία τους στα νέα δεδομένα, ενώ η δια βίου μάθηση και η επαγγελματική και γεωγραφική κινητικότητα καθίστανται απαραίτητες προϋποθέσεις για την επαγγελματική επιτυχία των εργαζομένων. Από την άλλη πλευρά, η κοινωνική προστασία και η ασφάλεια των εργαζομένων αποτελούν και θα αποτελούν αναπόσπαστα συστατικά του ευρωπαϊκού κοινωνικού μοντέλου και αποτελούν, όπως προανέφερα, απαραίτητη προϋπόθεση στη διαδικασία των αναγκαίων μεταρρυθμίσεων.
      Εμείς πιστεύουμε πως το θέμα αυτό πρέπει να αντιμετωπίζεται με ιδιαίτερη σύνεση και προσοχή, καθώς η θέση μας είναι πως η οποιαδήποτε ενέργεια προς την κατεύθυνση της ενίσχυσης της ευελιξίας πρέπει να προχωρά με συναινετικές διαδικασίες και με την ενίσχυση της ασφάλειας των εργαζομένων. Με την εφαρμογή του νόμου 3385 επιδιώκουμε ενίσχυση της ανταγωνιστικότητας και προώθηση της απασχόλησης, εξορθολογίζοντας το εργασιακό καθεστώς. Και έχουμε ήδη θετικά αποτελέσματα.
      Οι συνάδελφοι του ΠΑ.ΣΟ.Κ. έχουν προφανώς μια άλλη αντίληψη για την ορθολογικότητα και για την αποτελεσματικότητα αυτού του νόμου. Είμαι βέβαιος ότι στο τέλος της τετραετίας θα κριθούμε και εμείς που πήραμε την πρωτοβουλία και ψηφίσαμε αυτό το νόμο και εσείς, κυρίες και κύριοι συνάδελφοι του ΠΑ.ΣΟ.Κ., για τις αντιρρήσεις, τις οποίες έχετε. Εμείς, πάντως, να ξεκαθαρίσω ότι βλέπουμε πολύ θετικά τη λειτουργία αυτού του νόμου.
      Με την εφαρμογή του ν. 3385 εκτιμούμε ότι βρισκόμαστε σε αρμονία με τις απαιτήσεις των καιρών. Στον τομέα αυτό και σε αρμονία με τις ευρωπαϊκές εξελίξεις ενισχύουμε την προσαρμοστικότητα των επιχειρήσεων και του εργατικού δυναμικού σε μεταβαλλόμενες συνθήκες του διεθνούς ανταγωνισμού, ενισχύουμε την ευελιξία στην αγορά εργασίας και παράλληλα προστατεύουμε τα δικαιώματα των εργαζομένων, ώστε να επιτευχθεί αύξηση της αποδοτικότητας των επιχειρήσεων και η καλύτερη αξιοποίηση του εργατικού δυναμικού. Ενισχύουμε τη συμμετοχή στην αγορά εργασίας όλων των κοινωνικών ομάδων –όλων- και δημιουργούμε κίνητρα μετατροπής της αδήλωτης απασχόλησης σε κανονική.
      Στο πλαίσιο αυτό, η νομοθετική μας δουλειά ως Κυβέρνησης τελείωσε. Στο πλαίσιο της ευελιξίας δεν προτιθέμεθα να κάνουμε τίποτε περισσότερο και τίποτε λιγότερο. Θα εφαρμόσουμε αυτό που ψηφίσαμε. Δεν προτιθέμεθα ούτε να υιοθετήσουμε αυτά που έλεγε προεκλογικά ο κ. Παπανδρέου στο Λαύριο ούτε αυτά που είπε ο Πρόεδρος του Σ.Ε.Β. την περασμένη βδομάδα. Άλλωστε, αυτά περίπου ταυτόσημα είναι.
      Δεν χρειάζεται ιδιαίτερη σοφία, για να αντιληφθεί κανείς ότι ανασφάλιστη εργασία για τους νέους, όπως θέλει ο κ. Παπανδρέου ή συμβόλαια πρώτης απασχόλησης, που επιτρέπουν στους εργοδότες να απολύουν χωρίς απολογία και χωρίς αποζημίωση νέους κάτω των είκοσι έξι ετών ως και δύο χρόνια μετά την πρόσληψή τους, σε μια χώρα όπως η δική μας θα οδηγούσε σε περιπέτειες. Και θα ήταν τότε που οι νέοι θα γίνονταν επαναστάτες με αιτία.
      Εκτός αν η χθεσινή προτροπή του κ. Παπανδρέου προς τους νέους συνοδεύεται με παράλληλη πρόσκλησή του προς την Κυβέρνηση να υιοθετήσουμε την πρότασή του για να έχουμε πράγματι επαναστάτες με αιτία. 
      Θα θέλαμε λοιπόν σήμερα, με αφορμή και αυτή τη συζήτηση, να μας ξεκαθαρίσετε στο ΠΑ.ΣΟ.Κ.: Εμμένετε στην πρόταση του κ. Παπανδρέου για ανασφάλιστη εργασία των νέων; Ναι ή όχι; Και σε κάθε περίπτωση, απευθυνόμενοι σε όλες τις πλευρές, θα πούμε ότι καλά θα είναι να αποφεύγουμε την υπονόμευση του κοινωνικού διαλόγου με προτάσεις που μόνο αρνητικές αντιδράσεις δημιουργούν. 
      Σε ό,τι αφορά στους μηχανισμούς ελέγχου στην αγορά εργασίας, θα ήθελα να επισημάνω τα παρακάτω. Με το ν.2639/1998 συστήθηκε και λειτουργεί από το 1999 στο Υπουργείο Απασχόλησης και Κοινωνικής Προστασίας το Σώμα Επιθεώρησης Εργασίας, το Σ.ΕΠ.Ε., ένας ελεγκτικός μηχανισμός με βασική αρμοδιότητα τον έλεγχο εφαρμογής της εργατικής νομοθεσίας. Οι υπηρεσίες του Σ.ΕΠ.Ε. ασκούν τις ελεγκτικές αρμοδιότητές τους όλο το εικοσιτετράωρο, επτά ημέρες την εβδομάδα. Δέχονται τα παράπονα των εργαζομένων και διερευνούν ακόμα και ανώνυμες καταγγελίες. 
      Οι κοινωνικές επιθεωρήσεις, κυρία Χριστοφιλοπούλου –γιατί ζητήσατε στοιχεία- το 2005 πραγματοποίησαν είκοσι οκτώ χιλιάδες τετρακόσιους πέντε ελέγχους και επέβαλαν έξι χιλιάδες οκτακόσιες δώδεκα κυρώσεις. Επίσης αντιμετώπισαν δεκαέξι χιλιάδες τριακόσιες εξήντα μία εργατικές διαφορές για θέματα που απασχολούσαν τους εργαζόμενους. Το ποσό που καταβλήθηκε από τους εργοδότες στους προσφεύγοντες εργαζόμενους, για όσες διαφορές επιλύθηκαν, ανέρχεται στα 9.628.516 ευρώ. Οι τεχνικές και υγειονομικές επιθεωρήσεις το 2005 πραγματοποίησαν αντίστοιχα είκοσι πέντε χιλιάδες τριακόσιους σαράντα τέσσερις ελέγχους και επέβαλαν τέσσερις χιλιάδες πεντακόσιες τριάντα έξι κυρώσεις. 
      Θα συμφωνήσω ότι πρέπει να εντείνουμε την προσπάθειά μας. Προχωρούμε σε εντατικοποίηση της δράσης του Σ.ΕΠ.Ε., ενισχύοντας το έργο εννιακοσίων τριάντα περίπου εργαζομένων στο Σώμα αυτό και τους τελευταίους μήνες –επειδή ρωτήσατε και με πόσους ενισχύθηκε- ενισχύθηκε με τριάντα τρία άτομα τα οποία αποσπάστηκαν από άλλες υπηρεσίες. 
      Πράγματι όμως να συμφωνήσω και εγώ μαζί σας ότι χρειάζεται εντατικοποίηση της δουλειάς αυτής και δεσμευόμαστε για αύξηση των ελέγχων και σε αριθμό και σε ενίσχυση της ποιότητας. Και επειδή η επερώτηση στον κορμό της –όχι στα ερωτήματα παρακάτω- αναφέρεται και σε επίθεση στο ασφαλιστικό, ας ξεκαθαρίσουμε και ένα άλλο ζήτημα. Στο  θέμα αυτό κανείς δεν έχει πλέον την πολυτέλεια της αδράνειας. Την πολυτέλεια της αδράνειας δεν την έχουμε. 
      Η Κυβέρνησή μας με ορίζοντα αυτή την τετραετία έχει ένα διπλό στόχο. Πρώτα απ’ όλα να εφαρμόσει την ισχύουσα νομοθεσία. Ο νόμος του 2002, ο νόμος Ρέππα όπως είναι γνωστός, δεν εφαρμόστηκε από την προηγούμενη κυβέρνηση. Δεσμευθήκαμε και δεσμευόμαστε ότι θα προχωρήσουμε στην εφαρμογή του, γιατί οι νόμοι όσο υπάρχουν πρέπει να εφαρμόζονται. 
      Ο δεύτερος στόχος μας είναι με την εφαρμογή της νομοθεσίας, με το νοικοκύρεμα των ταμείων, με τον περιορισμό ή με την πάταξη της φοροδιαφυγής,  με την αξιοποίηση της κινητής και ακίνητης περιουσίας των ταμείων, να δημιουργήσουμε εκείνες τις σταθερές, επί των οποίων θα στηριχθούν οι αναγκαίες αναλογιστικές μελέτες που θα οδηγήσουν στην καλύτερη δυνατή διάγνωση του προβλήματος,  μία διάγνωση που δεν θα αμφισβητείται από κανέναν. 
      Η πρόσκλησή μας προς τα  κόμματα και τους κοινωνικούς εταίρους είναι να κάνουμε τώρα τη διάγνωση όλοι μαζί. Σ’ αυτή την πρόσκληση εκτιμούμε ότι κανείς δεν έχει την πολυτέλεια να μην ανταποκριθεί. Οι λύσεις θα αναζητηθούν και θα εξευρεθούν από τις επόμενες κυβερνήσεις. Ούτε υπαγορεύονται ούτε επιβάλλονται από αυτή την Κυβέρνηση. 
      Η αναγκαία μεταρρύθμιση θα είναι μακράς πνοής κοινωνικά δίκαιη και οικονομικά στέρεη και ορθολογική. Μια τέτοια μεταρρύθμιση εκτιμούμε ότι θα είναι η μεγαλύτερη μεταρρύθμιση των αρχών του αιώνα. Την οφείλουμε στη γενιά μας, την οφείλουμε στις γενιές που έρχονται. Εδώ θα δοκιμαστεί ο πολιτικός και κοινωνικός πολιτισμός όλων μας. Για το θέμα αυτό όμως, ανταποκρινόμενος και σε σχετική πρόσκληση των συναδέλφων του ΠΑ.ΣΟ.Κ., θα συζητήσουμε πολύ σύντομα –ίσως την άλλη εβδομάδα- στη Διαρκή Επιτροπή Κοινωνικών Υποθέσεων της Βουλής. 
      Σε ό,τι αφορά τις Δ.Ε.Κ.Ο., να επαναλάβω τη θέση της Κυβέρνησής μας. Προχωρούμε σε εξορθολογισμό της δραστηριότητάς τους μετά από πολλές δεκαετίες κατά τις οποίες η απουσία λογικής νοικοκυρέματος, της κοινής λογικής θα έλεγα, υπήρξε ζημιογόνος για την οικονομία και την κοινωνία μας. 
      Οι μεταρρυθμίσεις στις Δ.Ε.Κ.Ο. αποτελούν σημείο-κλειδί για την ανταγωνιστικότητα της οικονομίας. Το χρονοδιάγραμμα είναι δεδομένο, επειδή θέσατε ερωτήματα. Είναι πάντως λογικό, εκτιμούμε, να προσαρμοστεί στα δεδομένα που δημιουργούνται από την καθυστέρηση στις διαπραγματεύσεις Σ.Ε.Β. και Γ.Σ.Ε.Ε.. Έχει όμως ιδιαίτερη σημασία να γίνει συνείδηση σε όλους ότι ο στρατηγικός στόχος για τις Δ.Ε.Κ.Ο. δεν αλλάζει από τις όποιες ενδεχόμενες καθυστερήσεις στην υλοποίηση των νέων αρχών. 
      Επιτρέψτε μου ορισμένες επισημάνσεις για την απασχόληση και την ανεργία. Στο θέμα αυτό θα αναφερθεί ειδικότερα ο Υφυπουργός κ. Γιακουμάτος.
       Την εβδομάδα που πέρασε, η Εθνική Στατιστική Υπηρεσία παρουσίασε τα στοιχεία του τέταρτου τετραμήνου του 2005. Η ανεργία έπεσε στο 9,7%. Υπάρχει πτωτική τάση. Εκφράζουμε την ικανοποίησή  μας, αλλά δεν μπορούμε να εφησυχάζουμε –κανείς δεν μπορεί να εφησυχάζει-  όσο έχουμε υψηλά ακόμη ποσοστά ανεργίας και ειδικότερα υψηλά ποσοστά ανεργίας στους νέους, στις γυναίκες. Ό,τι και να κάνουμε στον τομέα αυτό, θα είναι πάντα λίγα.
      Κυρίες και κύριοι συνάδελφοι, για την Κυβέρνησή μας η ανάπτυξη, η απασχόληση και η κοινωνική δικαιοσύνη αποτελούν ένα αλληλένδετο και αμοιβαία ενισχυμένο τρίπτυχο, το οποίο θα δημιουργήσει ένα μοντέλο ανάπτυξης που θα προσφέρει θέσεις απασχόλησης υψηλής ποιότητας,…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κύριε Πρόεδρε.
      … θα βασίζεται σε ένα υψηλά καταρτισμένο εργατικό δυναμικό και θα διασφαλίζει τη συμμετοχή όλων στις ευκαιρίες που προσφέρει η κοινωνία. 
      Εμείς θα συνεχίσουμε την προσπάθειά μας, θα προχωρήσουμε κάνοντας πολιτική την ανάγκη των καιρών της κοινωνίας για το νέο, το νέο που θα συνδυάζει την αγορά με την κοινωνική ρύθμιση, τον ανταγωνισμό με την αλληλεγγύη, το νέο που θα δημιουργεί εμπιστοσύνη και ελπίδα και για τη γενιά μας  και κυρίως για τη γενιά που έρχεται. 
      Ξέρουμε ότι θα κριθούμε στο τέλος της τετραετίας από τα αποτελέσματα της πολιτικής μας. Εμπεριστατωμένη, εποικοδομητική κριτική της αντιπολίτευσης βοηθά τον τόπο. Πόλωση και συγκρουσιακές λογικές και τακτικές είναι επί ζημία όλων. 
      Είμαι βέβαιος πως όλοι,  πολιτικές δυνάμεις, κοινωνικοί φορείς, έχουμε διδαχθεί από λάθη του παρελθόντος. Στα δύσκολα που έχουμε μπροστά μας, ακόμη κι αν δεν συμφωνήσουμε, πρέπει να συνεννοηθούμε. 
      Σας ευχαριστώ πολύ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε τον κύριο  Υπουργό.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Ευάγγελος Βενιζέλος έχει το λόγο.
      ΕΥΑΓΓΕΛΟΣ  ΒΕΝΙΖΕΛΟΣ:  Κυρίες και κύριοι συνάδελφοι, ο Υπουργός Απασχόλησης με μειλίχιο ύφος εκφώνησε ένα νουθετήριο λόγο, απευθυνόμενος, προφανώς, στο εσωτερικό της Κυβέρνησής του, διότι ο πρώτος και βασικός αποδέκτης των όσων είπε σήμερα ο κ. Τσιτουρίδης είναι ο Πρωθυπουργός του και ο συνάδελφός του, Υπουργός Οικονομίας και Οικονομικών κ. Αλογοσκούφης. Αυτόν κατάγγειλε ο κ. Τσιτουρίδης, για όσους δεν το έχουν αντιληφθεί και προκύπτει μείζον θέμα για την Κυβέρνηση. Γιατί το γεγονός ότι ο νέος -τον οποίον και υποδεχόμαστε- Υπουργός Απασχόλησης έρχεται εδώ και με προκλητικό ουσιαστικά τρόπο επαναλαμβάνει την παλιά δήλωση του Σεπτεμβρίου 2004 του κ. Αλογοσκούφη ότι «η χώρα μπήκε στην Ο.Ν.Ε. με το σπαθί της», την επομένη της εγκληματικής δήλωσης του κ. Αλογοσκούφη ότι η ένταξη της χώρας στην Ο.Ν.Ε. ήταν πολιτική απάτη, τι σημαίνει; Σημαίνει ότι  κάποιοι μέσα στην Κυβέρνηση έχουν αντιληφθεί  ότι αυτό το ατόπημα του Υπουργού Οικονομίας και Οικονομικών στοιχίζει στη χώρα, στοιχίζει σε αξιοπιστία, σε ευρωπαϊκό κύρος, σε ικανότητα διαπραγμάτευσης, στοιχίζει σε ανάπτυξη, στοιχίζει σε θέσεις εργασίας και βεβαίως εκφράζει μία βαθιά συντηρητική νοοτροπία, η οποία δεν προσφέρει τίποτα ούτε στην οικονομία, ούτε στις επιχειρήσεις, ούτε πολύ περισσότερο στον απλό εργαζόμενο και στον άνεργο που βιώνει τη δική του αγωνία και τη δική του προσωπική περιπέτεια. 
      Και ο κυβερνητικός εκπρόσωπος σήμερα τήρησε αποστάσεις «πολιτικού πολιτισμού», όπως είπε, από τον κ.  Αλογοσκούφη, αλλά η ραμπατσίνα, η απάντηση ήλθε από τις Βρυξέλλες. Γιατί σήμερα η εκπρόσωπος Τύπου του κ. Αλμούνια, του βασικού θεσμικού συνομιλητή του κ. Αλογοσκούφη, είπε, ούτε λίγο ούτε πολύ, ότι αυτά που κάνει η ελληνική Κυβέρνηση είναι μία εσωτερική δημαγωγία που δεν αφορά την Ευρωπαϊκή Επιτροπή, γιατί η Ελλάδα, όταν εντάχθηκε στην Οικονομική και Νομισματική Ένωση, ελέγχθηκε και από τη EUROSTAT και από την Ευρωπαϊκή Επιτροπή και από το Συμβούλιο Υπουργών Οικονομίας και Οικονομικών και μπήκε πράγματι με το σπαθί της.
      Αλλά την έβαλε το ΠΑ.ΣΟ.Κ. με το σπαθί της. Και τώρα την υποβαθμίζει, την υποτιμά και την εκθέτει διεθνώς η πολιτική του κυρίου Καραμανλή με εκτελεστικό όργανο τον κ. Αλογοσκούφη και δεν προσφέρει καμία υπηρεσία ούτε στην Κυβέρνησή του ούτε στον τόπο ο κύριος Υπουργός Απασχόλησης, ο οποίος προσπαθεί να κρατήσει αποστάσεις.
       Υπάρχει μείζον θέμα ενδοκυβερνητικής διαφωνίας, η οποία όμως ουσιαστικά δεν είναι τίποτε άλλο παρά η όψιμη συνειδητοποίηση του τεραστίου, εγκληματικού πολιτικά λάθους της απογραφής. Γιατί το πρώτιστο θύμα της απογραφής είναι οι εργασιακές σχέσεις, το πρώτιστο θύμα της απογραφής είναι τα εργατικά δικαιώματα, το πρώτιστο θύμα της απογραφής είναι η κοινωνική ειρήνη και η κοινωνική συνοχή, γιατί τα λάθη αυτά έχουν κόστος. 
      Η απογραφή, όχι μόνον στα δημοσιονομικά δεδομένα, στο έλλειμμα του προϋπολογισμού και στο δημόσιο χρέος, αλλά και σε μεγέθη πολύ πιο ευαίσθητα όπως η ανεργία, την οποία επιχειρήσατε το 2004, δεν είναι κάτι αθώο. Ουσιαστικά ήταν ο πρόλογος ενός γιγαντιαίου μηχανισμού ανακατανομής που λειτούργησε στον τόπο αυτό. Μετέφερε πόρους από τους ασθενέστερους, από τους εργαζομένους, από το συντελεστή «εργασία» προς το συντελεστή «κεφάλαιο», προς την εργοδοσία, προς τις τράπεζες, προς ορισμένες μεγάλες επιχειρήσεις, προς ορισμένους προνομιούχους κλάδους της εθνικής οικονομίας, χωρίς κοινωνική ευθύνη των επιχειρήσεων και χωρίς η Κυβέρνηση να μπορεί να διασφαλίσει το γενικό συμφέρον του ελληνικού λαού, την κοινωνική και αναπτυξιακή συμφωνία, χωρίς την οποία δεν πορεύονται οι σύγχρονες οικονομίες και οι σύγχρονες ευρωπαϊκές χώρες. Αυτό δεν μπορεί να κάνει η Κυβέρνηση του κ. Καραμανλή. Δεν μπορεί να εγγυηθεί πολιτικά και να διευθύνει πολιτικά τις διαδικασίες μιας μεγάλης εθνικής, κοινωνικής, αναπτυξιακής συμφωνίας. Και όταν μια κυβέρνηση δεν μπορεί να το κάνει αυτό, δεν έχει αναπτυξιακό μοντέλο, δεν έχει στρατηγική, οδεύει σε αδιέξοδο. 
      Τίθεται, λοιπόν, τεράστιο θέμα για την Κυβέρνηση. Δεν μπορεί να παραμένει στη θέση του ο κ. Αλογοσκούφης. Και φυσικά το δίδυμο των κυρίων Αλογοσκούφη και Τσιτουρίδη, όπως συνέβαινε και με τον κ. Παναγιωτόπουλο προηγουμένως, δεν μπορεί να διαχειριστεί αυτά τα κρίσιμα θέματα και λόγω της διαφωνίας, η οποία είναι πλέον έκδηλη για λόγους αυτοσυντήρησης. Γιατί πρόκειται για φαινόμενα πολιτικής αυτοσυντήρησης τώρα που η κυβερνητική παράταξη βλέπει ότι έχει χάσει πια το τρένο και δεν μπορεί να αναστηλώσει το κύρος της Κυβέρνησης και το ψυχολογικό κλίμα στο εσωτερικό της. Γιατί εσείς οι ίδιοι, κύριοι συνάδελφοι της Πλειοψηφίας, βιώνετε αυτή την αλλαγή του κλίματος.
      Είπε ο κύριος Υπουργός ότι έχουν κοινωνική ευθύνη οι επιχειρήσεις, ότι υπάρχει κοινωνική εταιρική ευθύνη, ότι βεβαίως τα κέρδη έχουν και κοινωνικούς αποδέκτες και πρέπει ο εργαζόμενος να απολαμβάνει και αυτός μερίδιο των κερδών. Απηύθυνε νουθεσίες προς το Σ.Ε.Β.. Όμως ποιος ήταν αυτός που αποθράσυνε τον Σ.Ε.Β.; Ποιος έκλεινε το μάτι και έστελνε μηνύματα ταξικής μονομέρειας και σκληρότητας; Ποιος υπονόμευσε τις συλλογικές συμβάσεις, τη συλλογική αυτονομία των κοινωνικών εταίρων; Ο Σ.Ε.Β. μόνος του; Όχι. Δυστυχώς, η Κυβέρνηση του κ. Καραμανλή και του κ. Αλογοσκούφη ήταν αυτή που έστειλε μηνύματα ταξικότητας, μονομέρειας, αυταρχισμού, τυφλού νεοσυντηρητισμού και αυτά τα μηνύματα βεβαίως τα προσέλαβε και η πλευρά των μεγάλων επιχειρήσεων, η πλευρά του Σ.Ε.Β., η οποία από τη δική της οπτική γωνία πρέπει να υπερακοντίσει τις κυβερνητικές θέσεις. Όταν η Κυβέρνηση επιτρέπει στους διορισμένους από αυτή διοικητές των τριών μεγάλων κρατικών τραπεζών να υπονομεύουν το θεσμό των κλαδικών συλλογικών συμβάσεων, γιατί ο Σ.Ε.Β. να σεβαστεί το θεσμό της Εθνικής Γενικής Συλλογικής Σύμβασης Εργασίας; 
      Αντί, λοιπόν, να νουθετεί εδώ υποκριτικά τον Σ.Ε.Β. εκ των υστέρων, αφού η ίδια η Κυβέρνηση τροφοδότησε αυτή την κοινωνική σκληρότητα, η Κυβέρνηση θα έπρεπε να έχει δώσει δείγμα γραφής για τον υποτιθέμενο σεβασμό του θεσμού των συλλογικών συμβάσεων, ανακαλώντας στην τάξη τους τρεις διοικητές των μεγάλων κρατικών τραπεζών, οι οποίοι εις βάρος των συμφερόντων των τραπεζών τους υπονομεύουν την κλαδική συλλογική σύμβαση, ενώ γνωρίζουν ότι έτσι οι μεγάλες κρατικές τράπεζες χάνουν βαθμούς ανταγωνιστικότητας σε σχέση με τις πολύ πιο ευέλικτες μικρές και μεσαίες ιδιωτικές τράπεζες. 
      Θα πάρετε αυτήν την πρωτοβουλία; Θα δώσετε εντολή στους τρεις διοικητές, τον κ. Αράπογλου, τον κ. Προβόπουλο και τον κ. Μηλιάκο να σπάσουν την παράνομη εναρμονισμένη πρακτική των έξι μεγάλων τραπεζών και να συναινέσουν στη σύναψη κλαδικής συλλογικής σύμβασης εργασίας; Ενθαρρύνετε την εργοδοσία να υπογράψει διετή σοβαρή εθνική συλλογική σύμβαση με πρόβλεψη για αυξήσεις σε σχέση με το ρυθμό ανάπτυξης και σε σχέση με τον πληθωρισμό και με πρόβλεψη για τις υποχρεώσεις της εργοδοτικής πλευράς; 
      Τι σημαίνει εδώ ότι ο καθένας αναλαμβάνει την κοινωνική του ευθύνη; Μπορεί να απευθύνει το λόγο η εργοδοσία στον εργαζόμενο και να προβάλει αξιώσεις χωρίς να αναλαμβάνει η ίδια πρώτα συγκεκριμένες και υλοποιήσιμες δεσμεύσεις; Τι δεσμεύσεις αναλαμβάνει η πλευρά των κερδοφόρων επιχειρήσεων σε σχέση με την αύξηση των ιδιωτικών επενδύσεων, σε σχέση με επενδύσεις στην τεχνολογία, την καινοτομία και την έρευνα, σε σχέση με τη δημιουργία νέων θέσεων εργασίας; 
      Τι είναι οι νέες θέσεις εργασίας; Πώς θα γίνουν οι νέες θέσεις εργασίας αν δεν υπάρχει κοινωνική και αναπτυξιακή ευθύνη του συντελεστή που λέγεται «κεφάλαιο», αν όλα αυτά δεν γίνουν αντικείμενο της εθνικής γενικής συλλογικής σύμβασης εργασίας; Εσείς όμως υπονομεύσατε το διάλογο των κοινωνικών εταίρων γιατί η προηγούμενη εθνική γενική συλλογική σύμβαση περιείχε πρόβλεψη ρητών όρων και για τις υπερωρίες και για την υπερεργασία και για τον εβδομαδιαίο χρόνο εργασίας και τα «τινάξατε στον αέρα»…
      ΒΑΣΙΛΕΙΟΣ ΜΑΓΓΙΝΑΣ: Θέσεις εργασίας όμως δεν δημιούργησε.
      ΕΥΑΓΓΕΛΟΣ ΒΕΝΙΖΕΛΟΣ: …με μία αντισυνταγματική νομοθετική πρωτοβουλία που προσκρούει στο άρθρο 22 του Συντάγματος και έτσι βεβαίως στέλνετε το μήνυμα ότι, αφού «τινάξατε στον αέρα» την προηγούμενη εθνική γενική συλλογική σύμβαση που είχε συναφθεί με την προαίρεση και τη βούληση και τη συναίνεση των δύο πλευρών, γιατί να δώσετε τώρα το πολιτικό πλαίσιο που απαιτείται προκειμένου να φθάσουμε σε μία εθνική κοινωνική αναπτυξιακή συμφωνία; 
      Αν τα κάνατε όλα αυτά με οικονομικό και αναπτυξιακό αποτέλεσμα, θα έλεγα ότι υπάρχει μία λογική, ότι εν πάση περιπτώσει αυτή η κοινωνική σκληρότητα, αυτή η μονομέρεια, αυτή η «ταξικότητα» αποδίδει επιτέλους κάτι, θέσεις εργασίας, καλύτερο ρυθμό ανάπτυξης. 
      Αλλά, η ιλαροτραγωδία είναι ότι όλα αυτά γίνονται από την Κυβέρνηση της Νέας Δημοκρατίας ιδεοληπτικά, επειδή υπάρχει μία προσήλωση σε νεοσυντηρητικά και νεοφιλελεύθερα μοτίβα και εσείς ακολουθείτε αυτά τα μοτίβα τυφλά, χωρίς αποτέλεσμα, διότι μπαίνετε σε μεγάλες κοινωνικές και πολιτικές συγκρούσεις, υφίστασθε μεγάλη φθορά, δυναμιτίζετε το κοινωνικό κλίμα, ψηφίζετε με δυσκολία νόμους κάνοντας χρήση της δύναμης της σιωπηλής πλειοψηφίας μέσα στη Βουλή και στη συνέχεια δεν μπορείτε να εφαρμόσετε τους νόμους αυτούς είτε γιατί οι νόμοι είναι αντισυνταγματικοί, είτε γιατί οι νόμοι προσκρούουν στο κοινοτικό δίκαιο, είτε γιατί είναι πρακτικά και κοινωνικά ανεφάρμοστοι. 
      Ψηφίσατε το νόμο για τη διευθέτηση του χρόνου εργασίας, για την κατάργηση του οκταώρου. Έχει συγκροτηθεί καμία τριμερής επιτροπή και έχει εκδοθεί απόφαση για διευθέτηση χρόνου εργασίας σε κάποια επιχείρηση; Όχι. Άρα ή αυτό γίνεται κατά τρόπο «γκρίζο», άτυπο, αδήλωτο, ή τελικά η οικονομία αντιδρά στη ρύθμισή σας.
      Έχετε εφαρμόσει το νόμο που ψηφίσατε για τις Δ.Ε.Κ.Ο.; Υπήρξε κάποιος διοικητής Δ.Ε.Κ.Ο. που απηύθυνε πρόσκληση στους εργαζομένους του για νέα διαπραγμάτευση και για νέο γενικό κανονισμό προσωπικού; Όχι. 
      Τι ετοιμάζεται να κάνει ο κ. Αλογοσκούφης εννιά μήνες αργότερα, γιατί σε θερινό τμήμα ψηφίστηκε άρον-άρον ο νόμος για τις Δ.Ε.Κ.Ο.; Ετοιμάζεται να φέρει τροπολογία για την παράταση της ρύθμισης αυτής. Μα, αυτό δεν είναι ευτελισμός της Βουλής και δεν είναι και ένας πολιτικός ευτελισμός της Κυβέρνησης; Δεν είναι απόδειξη του αδιεξόδου; 
      Τι έγινε με τις περιβόητες ασφαλιστικές ρυθμίσεις; Πού είναι ο νόμος για την εθελούσια έξοδο στον Ο.Τ.Ε.; Επτακόσιοι συνταξιούχοι παρασύρθηκαν και είναι στο δρόμο χωρίς διακανονισμένη σύνταξη και τώρα θα πληρώσει ο Ο.Τ.Ε. δήθεν με άτοκο δάνειο κόστος του ΤΑΠ Ο.Τ.Ε.. Αυτό δεν το προβλέπει ο νόμος, είναι άλλη ρύθμιση γιατί ο νόμος ήταν αντίθετος στο κοινοτικό δίκαιο, άρα «άνθρακες ο θησαυρός». 
      Τι θα γίνει με το ταμείο των τραπεζοϋπαλλήλων, με το νέο ασφαλιστικό καθεστώς, με το Ε.Τ.Α.Π., με το επικουρικό, αλλά και με τα κύρια ταμεία ασφάλισης των τραπεζοϋπαλλήλων; 
      Εφαρμόζεται ο νόμος που ψηφίσατε προκλητικά με μονομέρεια, με αυταρχισμό πάλι το καλοκαίρι; Όχι, βέβαια. Πάλι θα έρθει ο κ. Αλογοσκούφης να παρατείνει νομοθετικά την ισχύ του νόμου αυτού. Μα, είναι εικόνα κυβέρνησης αυτή, η οποία παίρνει φόρα και χτυπάει το κεφάλι της στον τοίχο, συγκρούεται με την κοινωνία, συγκρούεται με τους κοινωνικούς εταίρους, συγκρούεται με τους ψηφοφόρους και τους οπαδούς της και τελικά δεν μπορεί να αποδώσει κανένα αποτέλεσμα ούτε αναπτυξιακό ούτε κοινωνικό ούτε δημοσιονομικό; Μια τυφλή πολιτική από τυφλούς πολιτικούς, οι οποίοι δεν μπορούν να διαχειριστούν τις προκλήσεις της εποχής! 
      Και έρχεστε και μιλάτε για το Λαύριο και για την πρόταση του Προέδρου του ΠΑ.ΣΟ.Κ.; Μιλάτε εσείς, οι οποίοι έχετε λησμονήσει τελείως τις προεκλογικές σας υποσχέσεις; Τηρήστε πρώτα τις προεκλογικές υποσχέσεις, διαβάστε το δικό σας πρόγραμμα και τις δικές σας προεκλογικές ομιλίες πριν ασκείτε κριτική διαβάζοντας τις προεκλογικές ομιλίες του Προέδρου του ΠΑ.ΣΟ.Κ.. Γιατί ξέρετε πάρα πολύ καλά ότι η πρόταση ήταν εντεταγμένη στο κοινοτικό δίκαιο, στο Σύνταγμα της χώρας που δεν επιτρέπει ανασφάλιστη εργασία και η πρόταση προέβλεπε φυσικά την κάλυψη αυτών των ετών από το κράτος μέσω της τριμερούς χρηματοδότησης, γιατί δεν υπάρχει ανασφάλιστη εργασία και κανείς δεν μπορεί να είναι σε τέτοιο καθεστώς, όπως αυτό που φιλοτεχνήσατε παραποιώντας τις προτάσεις του Προέδρου του ΠΑ.ΣΟ.Κ.. 
      Αλλά το έθεσε ο Πρωθυπουργός αυτό στην τελευταία συζήτηση για την ανεργία των νέων και έλαβε απάντηση από τον ίδιο τον Πρόεδρο του ΠΑ.ΣΟ.Κ.. Γιατί επανέρχεστε; Γιατί ο κ. Καραμανλής δεν ανταπάντησε στον Πρόεδρο του ΠΑ.ΣΟ.Κ. αν ήθελε; Αλλά ή δεν ήθελε ή δεν μπορούσε. Ας σταματήσετε, λοιπόν, αυτή τη λογική των εξαπτερύγων που επαναλαμβάνουν τα ίδια και τα ίδια δημαγωγικά επιχειρήματα, γιατί φυσικά αυτό δεν πείθει. 
      Κυρίες και κύριοι συνάδελφοι, εδώ πια ακούμε πράγματα, τα οποία προκαλούν και ερεθίζουν τα πολιτικά και ιστορικά μας αντανακλαστικά. Το δεύτερο ημίχρονο της τετραετίας αρχίζει για την Κυβέρνηση με τους χειρότερους δυνατούς οιωνούς. Και ξέρετε πόσοι Υπουργοί έχουν καταγραφεί στα Πρακτικά του Κοινοβουλίου και στις δέλτους της ιστορίας να δηλώνουν ότι η Κυβέρνησή τους θα εξαντλήσει την τετραετία την προηγουμένη της διάλυσης της Βουλής και της προκήρυξης πρόωρων εκλογών; Πάρα πολλοί, κύριε Υπουργέ Απασχόλησης, και θα σας παρακαλούσα να προστατέψετε τον εαυτό σας, ώστε να μην είστε και εσείς ένας από αυτούς! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ερχόμαστε τώρα στο ασφαλιστικό. Ο κύριος Υπουργός μας κάνει τη χάρη να έρθει στη Διαρκή Επιτροπή. Εκκρεμεί επί εβδομάδες η υποχρεωτική, για τον Πρόεδρο της Διαρκούς Επιτροπής Κοινωνικών Υποθέσεων, πρόταση των 2/5 των Βουλευτών, προκειμένου να κληθείτε και εσείς και ο κ. Αβραμόπουλος. Και σας καλούμε και καλούσαμε και τον προκάτοχό σας και τον κ. Αλογοσκούφη επί μήνες, να έρθετε στη Διαρκή Επιτροπή να μας πείτε καθαρά και επίσημα και επί της διαδικασίας και επί της ουσίας το πλαίσιό σας για το ασφαλιστικό. Το αλλάζετε κάθε μήνα. Τη μία ο διάλογος θα γινόταν με forum την Ο.Κ.Ε.. Την άλλη θα γίνονταν με βάση τις πρωτοβουλίες της Εθνικής Αναλογιστικής Αρχής. Την τρίτη θα φτιάξετε μια επιτροπή εμπειρογνωμόνων και σοφών. Τώρα θέλετε διάλογο με τα κόμματα. Ε, διαλέξτε επιτέλους! Αντί να τρομοκρατείτε τον κόσμο με απειλές και υπαινιγμούς, αντί να προετοιμάζετε το κλίμα και τις συνειδήσεις της κοινής γνώμης, προκειμένου να επιβάλλετε νομοθετικά τον περιορισμό των ασφαλιστικών και συνταξιοδοτικών δικαιωμάτων, αντί να δημιουργείτε την αχλή του μυστηρίου ότι καταρρέει το ασφαλιστικό σύστημα, κάντε στοιχειώδη πράγματα: Εφαρμόστε την κείμενη νομοθεσία, εκπληρώστε τις νομοθετημένες υποχρεώσεις του κράτους για τριμερή χρηματοδότηση, δώστε τα ποσά που πρέπει στο Ι.Κ.Α. και στα άλλα ασφαλιστικά ταμεία, τα οποία υποχρηματοδοτούνται με βάση τον προϋπολογισμό του 2006, ο οποίος έχει εκ γενετής έλλειμμα τουλάχιστον 1,8 δισεκατομμύρια ευρώ για τα ασφαλιστικά ταμεία, για τους κλάδους σύνταξης και υγείας, ενεργοποιείστε στα σοβαρά την Εθνική Αναλογιστική Αρχή, προετοιμάστε επικαιροποιημένες και σοβαρές μελέτες, γιατί χωρίς μελέτες όλοι μιλούν ερασιτεχνικά και επιπόλαια, κινητοποιείστε τους άλλους μηχανισμούς, όπως την επιτροπή για τα βαρέα και ανθυγιεινά και κυρίως σεβαστείτε το ρόλο των κοινωνικών εταίρων. Γιατί χωρίς συλλογικές συμβάσεις, χωρίς συλλογική αυτονομία, χωρίς κλίμα συναίνεσης, χωρίς κλίμα ευθύνης και συναντίληψης δεν μπορεί να γίνει φυσικά τίποτα. 
      Τώρα πια ό,τι λέτε έχει πολύ μειωμένη αξιοπιστία, διότι τώρα το κλίμα είναι αρνητικό. Υπάρχει τεκμήριο φθοράς και τεκμήριο ενοχής της Κυβέρνησης. Αυτά είχαν ένα νόημα πριν από ένα χρόνο, πριν από ενάμισι χρόνο.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Βενιζέλο, θα σταματήσετε εδώ ή θα πάρετε και το χρόνο της δευτερολογίας σας;
      ΕΥΑΓΓΕΛΟΣ ΒΕΝΙΖΕΛΟΣ: Τώρα ό,τι κάνετε είναι μία ανάγκη που τη μετατρέπετε σε φιλοτιμία, αλλά χάσατε το τρένο, χάσατε το κύμα πάνω στο οποίο ήσασταν, χάσατε την περίοδο χάριτος και πρέπει να αντιληφθείτε ότι δεν ξεκινάει η Κυβέρνηση με εσάς, κύριε Υπουργέ. Εσείς παραλαμβάνετε μία κατάσταση που δεν μπορείτε να διαχειριστείτε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βενιζέλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, πενήντα επτά μαθητές και μαθήτριες και τέσσερις συνοδοί-καθηγητές από το Ελληνικό Κολλέγιο Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ήθελα να κάνω μία σύντομη παρέμβαση, κύριε Πρόεδρε, διότι ο κ. Βενιζέλος επιχείρησε να μας προβοκάρει, λέγοντας ότι άλλα λέει ο κ. Αλογοσκούφης και άλλα λέω εγώ ως Υπουργός Απασχόλησης.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Επιτρέψτε μου να επαναλάβω αυτό που είπα, κυρίες και κύριοι συνάδελφοι του ΠΑ.ΣΟ.Κ.. Είπα ότι σήμερα στην Ο.Ν.Ε. είμαστε με το σπαθί μας. Και είμαστε με το σπαθί μας με προσπάθειες αυτής της Κυβέρνησης. Και αυτό είναι το σημαντικό. Άρα, λοιπόν, να ξεκαθαρίσουμε ότι σήμερα μπορούμε με το κεφάλι ψηλά να συνδιαλεγόμεθα, να παρουσιάζουμε την αλήθεια στους Ευρωπαίους εταίρους μας.
      (Χειροκροτήματα από την πτέρυγα της Νέας Δημοκρατίας)
      Είναι ανακριβές και χρειάζεται ιδιαίτερη προσοχή, όταν επικαλούμεθα δήθεν δηλώσεις εκπροσώπων της Ευρωπαϊκής Επιτροπής.
      (Θόρυβος από την πτέρυγα του ΠΑ.ΣΟ.Κ.)
      ΤΟΝΙΑ ΑΝΤΩΝΙΟΥ: Το 2001 πώς μπήκαμε;
      ΕΥΑΓΓΕΛΟΣ ΠΑΠΑΧΡΗΣΤΟΣ: Δηλαδή μπήκαμε με απάτη ή όχι;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Προς τι οι διακοπές; Δεν κατάλαβα! 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ο εκπρόσωπος της Ευρωπαϊκής Επιτροπής σήμερα, κύριε Βενιζέλε, είπε άλλα πράγματα από αυτά που είπατε εσείς. Ο εκπρόσωπος της Ευρωπαϊκής Επιτροπής σήμερα είπε ότι η Ελλάδα πετυχαίνει τη μεταρρυθμιστική και δημοσιονομική πολιτική της και ότι υπάρχουν βεβαίως ζητήματα για τα οποία θα συνεχιστεί η διαβούλευση ανάμεσα στην Ευρωπαϊκή Επιτροπή και στη χώρα μας, όπως γίνεται και με όλα τα κράτη. Αυτά είπε. Δεν μίλησε για εσωτερική δημαγωγία και μη δημιουργούμε τέτοια προβλήματα εδώ, βάζοντας στο στόμα ανθρώπων στις Βρυξέλλες πράγματα που δεν τα είπαν.
      Σε ό,τι αφορά τα μηνύματα της ταξικότητας, να ξεκαθαρίσουμε κάτι το οποίο είναι προφανές στον ελληνικό λαό. Εμάς, κυρίες και κύριοι συνάδελφοι του ΠΑ.ΣΟ.Κ., πολιτική και κοινωνική πλειοψηφία μάς έκαναν οι χαμηλόμισθοι, οι χαμηλοσυνταξιούχοι, οι άνεργοι, οι αγρότες, οι μικρομεσαίοι. Αυτοί ψήφισαν Νέα Δημοκρατία. Οι βολεμένοι, οι εφησυχασμένοι, οι προνομιούχοι ήταν με το ΠΑ.ΣΟ.Κ.. Δικοί σας ήταν αυτοί και αυτοί αντιδρούν σήμερα, γιατί αυτοί ξεβολεύονται βεβαίως.
      Μην ανησυχείτε, κύριε Βενιζέλε. Η Κυβέρνηση θα συνεχίσει το έργο της. Θα φθάσουμε στο τέλος της τετραετίας, γιατί οι πολίτες και ο τόπος αυτό απαιτούν από εμάς. Δεν σας έκανα καμία χάρη να έλθω στην επιτροπή. Είχαμε συνεννοηθεί, σας είπα ότι την πέμπτη εβδομάδα –νέος Υπουργός- αφού ξεκινήσαμε την υλοποίηση συγκεκριμένων πολιτικών και αφού μαζεύουμε καθυστερήσεις δύο ολόκληρων ετών δικού σας νόμου, θα έλθουμε να σας πούμε αυτό το οποίο κάναμε. Δεν κρυβόμαστε. Θα είμαστε εδώ την άλλη εβδομάδα και θα σας απαντήσουμε για τον Ο.Τ.Ε. και για το Ε.Τ.Α.Τ.. 
      Περιμένω μία απάντηση. Συμφωνείτε με την πρόταση του κ. Παπανδρέου στο Λαύριο, ναι ή όχι; Είναι σημαντικό, γιατί πυροδοτείτε το κλίμα με ανευθυνότητα και λαϊκισμούς. Αυτή η πρόταση τι θα πετύχαινε; 
      ΑΘΑΝΑΣΙΟΣ ΜΠΟΥΡΑΣ: Τι έλεγε ακριβώς; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αυτή η πρόταση έλεγε ότι οι νέοι μέχρι είκοσι έξι ετών δεν θα είχαν συνταξιοδοτικά δικαιώματα, αλλά και θα εστερούντο του δικαιώματος αποζημίωσης σε περίπτωση απόλυσης. Εάν γινόταν αυτό που λέει ο κ. Βενιζέλος, δηλαδή το κράτος θα επλήρωνε το Ι.Κ.Α., να μας πείτε και από πού θα καλύπτατε τη μαύρη τρύπα των 5.000.000.000 ευρώ στο Ι.Κ.Α.. Δεν μας τα είπατε αυτά. Γιατί ασφαλιστικό σύστημα, κοινωνικές παροχές και γενναιοδωρίες με δανεικά και χρέη των επόμενων γενεών, σας χορτάσαμε είκοσι χρόνια! Γι’ αυτό καταδικαστήκατε. Πείτε μας, λοιπόν και από πού θα βρίσκονταν τα 5.000.000.000 ευρώ για την πρόταση του κ. Παπανδρέου! 
      Και ερωτώ: Την επαναφέρετε, ναι ή όχι; Πείτε μας. 
      ΤΟΝΙΑ ΑΝΤΩΝΙΟΥ: Για την εθελουσία να μας πείτε!
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Επειδή αναφέρθη και ο κ. Βενιζέλος και σε τεκμήριο, το μόνο τεκμήριο που υπάρχει αυτή τη στιγμή και σ’ αυτή την Αίθουσα είναι το τεκμήριο ευθύνης μιας Κυβέρνησης που προσπαθεί να πληρώσει τα χρέη των προηγούμενων, να νοικοκυρέψει τον τόπο, και το τεκμήριο του λαϊκισμού και της ανευθυνότητας μιας Αξιωματικής Αντιπολίτευσης που δεν κατάλαβε πως κυβέρνησε τα προηγούμενα χρόνια και συνεχίζει να λαϊκίζει κατά τρόπο ανεύθυνο. Ε, θα κριθούμε όλοι. 
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Βενιζέλο. Όλοι οι Κοινοβουλευτικοί Εκπρόσωποι βλέπω ότι σηκώνουν τα χέρια τους. 
      ΕΥΑΓΓΕΛΟΣ ΒΕΝΙΖΕΛΟΣ: Όχι, δεν είναι έτσι. Με συγχωρείτε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Εγώ είμαι εδώ.
      ΕΥΑΓΓΕΛΟΣ ΒΕΝΙΖΕΛΟΣ: Έχετε αντιληφθεί τι έγινε …
      ΠΡΟΕΔΡΕΥΩΝ (Ιωάννης Τραγάκης): Βέβαια έχω αντιληφθεί τι έγινε.
      ΕΥΑΓΓΕΛΟΣ ΒΕΝΙΖΕΛΟΣ: … και εφαρμόστε το πνεύμα του Κανονισμού.
      ΠΡΟΕΔΡΕΥΩΝ (Ιωάννης Τραγάκης): Παρά το γεγονός ότι δεν σας δόθηκε καλώς ο λόγος, κύριε Υπουργέ, διότι μπορούσατε να δευτερολογήσετε, σας δώσαμε το λόγο, αλλά θα κρατήσω το χρόνο σας από τη δευτερολογία. 
      Με τον ίδιο τρόπο θα δώσω το λόγο και στον κ. Βενιζέλο, για τρία λεπτά, για μια σύντομη παρέμβαση και θα κρατήσω τον χρόνο του αυτό από τη δευτερολογία του. 
      Ορίστε, κύριε Βενιζέλο, έχετε το λόγο για τρία λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ο κ. Τσιτουρίδης είπε τη μοιραία φράση: Ότι μπήκαμε στην Ο.Ν.Ε. με το σπαθί μας. 
      Και πράγματι δύο χρόνια μετά τις εκλογές …
      ΑΘΑΝΑΣΙΟΣ ΜΠΟΥΡΑΣ: Το ρήμα είναι «είμαστε». 
      ΓΕΩΡΓΙΟΣ ΒΛΑΧΟΣ: Είμαστε.
      ΕΥΑΓΓΕΛΟΣ ΒΕΝΙΖΕΛΟΣ: Ακούστε, κύριοι συνάδελφοι. 
      Είπε τη μοιραία φράση διότι τώρα πράγματι ο ελληνικός λαός, δύο χρόνια μετά τις εκλογές, μπορεί να κάνει σύγκριση ανάμεσα στο σπαθί που ήταν η πολιτική του ΠΑ.ΣΟ.Κ. και η κυβέρνηση του ΠΑ.ΣΟ.Κ. που οδήγησε τη χώρα στην Ο.Ν.Ε., οδήγησε την Κύπρο στην Ευρωπαϊκή Ένωση, οδήγησε στην επιτυχία των Ολυμπιακών Αγώνων και στο αυταρχικό σπαθί της Κυβέρνησης του κ. Καραμανλή που έχει πέσει στο κεφάλι του ελληνικού λαού. Αυτό είναι το σπαθί που χειρίζεται τώρα η Κυβέρνηση του κ. Καραμανλή. 
      Τι είπε σήμερα η εκπρόσωπος του κ. Αλμούνια; Είπε ότι δεν θέλουμε να αναμιχθούμε σε μία ελληνοελληνική διαμάχη, γιατί έχει τη σωφροσύνη η Ευρωπαϊκή Επιτροπή να προστατεύει το κοινοτικό συμφέρον, να προστατεύει το ευρώ και την Ο.Ν.Ε. και δεν θέλει να υπάρχουν εθνικές αμφισβητήσεις του επιτεύγματος που λέγεται Ο.Ν.Ε. και ευρώ.
      Αλλά ο κ. Αλογοσκούφης μιλώντας αναγκαστικά στο όνομα της Κυβέρνησης του κ. Καραμανλή αμφισβητεί τα επιτεύγματα της χώρας, θίγει το εθνικό συμφέρον και θίγει και το κοινοτικό συμφέρον και κρατά αποστάσεις η Ευρωπαϊκή Επιτροπή από μία αλλόφρονα και ανεύθυνη Κυβέρνηση κράτους-μέλους, που νομίζει ότι κάνει εσωτερική πολιτική δημαγωγία και τιμωρεί τον αντίπαλο –δηλαδή, την προηγούμενη κυβέρνηση- υπονομεύοντας τα συμφέροντα της χώρας της. Αλλά βλέπετε στην Ευρωπαϊκή Ένωση μια κυβέρνηση δεν μπορεί να αυτοκτονεί αναπτυξιακά και πολιτικά χωρίς επιπτώσεις για τους εταίρους και οι εταίροι παίρνουν αποστάσεις ασφαλείας. 
      Ως προς την περιβόητη δε ιστορία του Λαυρίου, τα «Λαυρεωτικά» της Κυβέρνησης του κ. Καραμανλή, πρέπει να σας πω ότι εάν είχε την υπομονή και την επιμέλεια η ηγεσία του Υπουργείου Εργασίας θα έπρεπε να βρει ότι ο ν. 3227 που ψηφίστηκε το Φεβρουάριο του 2004, προβλέπει στο άρθρο 2 συγκεκριμένους τρόπους για την προώθηση της απασχόλησης των γυναικών που είναι άνεργες και είναι μητέρες ανήλικων παιδιών, των νέων ηλικίας έως είκοσι πέντε ετών και των εργαζομένων μεγάλης ηλικίας που είναι στο όριο της συνταξιοδότησης. Και εκεί θα δείτε συγκεκριμένο σύστημα ενίσχυσης της απασχόλησης και των γυναικών και των νέων μέσα από την ανάληψη του βάρους από τον κρατικό προϋπολογισμό, γιατί βεβαίως πρέπει να υπάρχει κίνητρο για τις επιχειρήσεις με μείωση των εργοδοτικών εισφορών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αντί, λοιπόν, να συζητούμε για προτάσεις που τις έχουμε διαβάσει μέσα από δημοσιογραφικές αποδόσεις, καλά είναι να διαβάζουμε και να εφαρμόζουμε τους νόμους του κράτους ...
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Βενιζέλο. Ευχαριστώ. 
      ΕΥΑΓΓΕΛΟΣ ΒΕΝΙΖΕΛΟΣ: Ισχύει ο ν. 3227. Ας μας πει, λοιπόν, ο κύριος Υπουργός πόσες περιπτώσεις εφαρμογής των διατάξεων αυτών είχαμε; 
      ΑΘΑΝΑΣΙΟΣ ΜΠΟΥΡΑΣ: Τι σχέση έχει με το Λαύριο; 
      ΕΥΑΓΓΕΛΟΣ ΒΕΝΙΖΕΛΟΣ: Τι αποτέλεσμα παρήχθη; Γιατί δεν βελτίωσαν τη διάταξη … 
      ΓΕΩΡΓΙΟΣ ΒΛΑΧΟΣ: Λέει για ανασφάλιστους νέους. 
      ΕΥΑΓΓΕΛΟΣ ΒΕΝΙΖΕΛΟΣ: … αν θεωρούσαν ότι έπρεπε να βελτιωθεί; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώσατε. 
      ΕΥΑΓΓΕΛΟΣ ΒΕΝΙΖΕΛΟΣ: Εμείς έχουμε προτείνει –και τελειώνω μ’ αυτό- να διπλασιαστούν τα όρια αυτά. Η κάλυψη των εργοδοτικών εισφορών να είναι 100% για δύο χρόνια και η κάλυψη για κάθε ανήλικο παιδί για τις μητέρες να είναι δύο χρόνια και όχι ένας. 
      Αυτή είναι συγκεκριμένη πρόταση που την έχουμε αναπτύξει, αλλά η Κυβέρνηση κωφεύει και σιωπά.
      ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώσατε. Τα υπόλοιπα στη δευτερολογία σας.
      ΓΕΩΡΓΙΟΣ ΒΛΑΧΟΣ: Για την πενταετή ανασφάλιστη εργασία των νέων δεν μας είπατε.
      ΠΡΟΕΔΡΕΥΩΝ (Ιωάννης Τραγάκης): Πάντως, κύριε Βενιζέλο, μέτρησα ότι είπατε τρεις φορές «κύριε Υπουργέ» και είπατε επτά φορές «κύριε Καραμανλή». Δεν είπατε ποτέ «κύριε Πρωθυπουργέ». Συμβαίνει να είναι ο κ. Καραμανλής και Πρωθυπουργός. Αυτό το κρατάω, έτσι για να το λέω. 
      Ορίστε, κύριε Μαγγίνα, έχετε το λόγο για οκτώ λεπτά.
      ΒΑΣΙΛΕΙΟΣ ΜΑΓΓΙΝΑΣ:  Κύριε Πρόεδρε, αισθάνομαι χαρά γιατί ο κύριος Κοινοβουλευτικός Εκπρόσωπος του ΠΑ.ΣΟ.Κ. διακατέχεται από μεγάλη αισιοδοξία. Βρίσκει πάρα πολλά λάθη στη διακυβέρνηση της χώρας από τη Νέα Δημοκρατία και δεν βρίσκει ελάχιστο λόγο αυτοκριτικής για τα είκοσι χρόνια που δημιούργησαν όλα τα προβλήματα στα οποία αναφέρεστε. 
      Όμως, κύριε Βενιζέλο, στρεβλώνετε και την πραγματικότητα. Προσπαθείτε να φτιάξετε ένα φανταστικό σενάριο ενδοκυβερνητικών διαφορών, διότι δεν έχετε τι άλλο να πείτε. Μιλάτε και παίζετε με τις λέξεις, δηλαδή τι εννοούσε με το σπαθί ο κ. Αλογοσκούφης, πότε αναφέρεται με το σπαθί ο κ. Τσιτουρίδης και αυτό είναι το κέντρο της επιχειρηματολογίας σας.
      Κυρίες και κύριοι συνάδελφοι, εγώ δεν θα ακολουθήσω σε οξύτητα τον κ. Βενιζέλο. Είμαι, όμως, αναγκασμένος να κάνω μερικές πολιτικές σκέψεις, γιατί πιστεύω ότι πρέπει να ξεκαθαρίσουμε μερικά πράγματα. 
      Τις τελευταίες ημέρες, αρχής γενομένης από τον Πρόεδρο του ΠΑ.ΣΟ.Κ., έχετε ξεπεράσει τα όρια. Έφτασε ο κ. Παπανδρέου στο σημείο να προσπαθεί να κινητοποιήσει τους νέους με το ρομαντικό «επαναστάτες με αιτία». 
      Τι ακριβώς σημαίνει αυτό; Θέλει κινητοποιήσεις ο κ. Παπανδρέου; Θέλει να βγάλει τον κόσμο στο δρόμο ή, ως όφειλε ως Αρχηγός της Αξιωματικής Αντιπολίτευσης, να συμβάλει στο να προχωρήσουμε σε επίλυση των προβλημάτων που στο δικό του κόμμα, στις κυβερνήσεις του οποίου αδιαλείπτως ήταν Υπουργός, οφείλονται τα σημερινά προβλήματα;
      Μιλήσατε για την απογραφή. Εσείς που τόσα πολλά διατυπώνετε, γιατί δεν βρίσκετε μία λέξη να πείτε για την ουσία της απογραφής, για τα μεγέθη της απογραφής; Διότι δεν υπάρχει, κύριοι συνάδελφοι. Τα μεγέθη τα οποία βγαίνουν από την απογραφή που έκανε η Κυβέρνηση της Νέας Δημοκρατίας, είναι ακριβή. Αυτό που σας πονάει είναι η αποκάλυψη της αλήθειας και η αποκάλυψη της αποτυχίας των πολιτικών σας που οδήγησε σ’ αυτά τα μεγέθη.
      Όμως, επ’ αυτού, λέξη! 
      Μιλήσατε για κάποια υπερκέρδη επιχειρήσεων και τραπεζών, κ.λπ. Ποιος ψήφισε, αγαπητέ κύριε Βενιζέλο, το ν. 2992/2002, με τον οποίο επιτρέψατε στις τράπεζες να πληρώνουν λιγότερους φόρους; Διότι στο νόμο αυτό προβλέπεται ότι αποτελούν φορολογικά κίνητρα οι συγχωνεύσεις και οι απορροφήσεις επιχειρήσεων. Οι τράπεζες, λοιπόν, απορρόφησαν θυγατρικές και σήμερα πληρώνουν λιγότερους φόρους. Αυτά δεν τα έκανε η Κυβέρνηση Καραμανλή, τα έκανε η κυβέρνηση Σημίτη. 
      Και επειδή κάποια συνάδελφος μίλησε και για ταξική πολιτική, θέλω να τη βεβαιώσω ότι από τη Μεταπολίτευση μέχρι σήμερα δεν υπάρχει ελληνική κυβέρνηση που να περιποιήθηκε –για να μην πω ότι υπηρέτησε- τόσο πολύ το μεγάλο, κυρίως, κεφάλαιο, όσο οι δύο κυβερνήσεις, οι δύο τετραετίες Σημίτη. Καμία άλλη κυβέρνηση δεν στάθηκε υπέρ του μεγάλου κεφαλαίου, όσο οι κυβερνήσεις Σημίτη.
      Μιλάτε διαρκώς για τον Σ.Ε.Β. και για τον πρόεδρό του. Να ξεκαθαρίσουμε, λοιπόν, ότι ο Σ.Ε.Β. ούτε μας εκφράζει ούτε υιοθετούμε τις απόψεις του. Καθαρές κουβέντες! Εσείς να αναλογιστείτε την ταυτότητα λόγων και θέσεων του προέδρου του Σ.Ε.Β. με τον πρόεδρο του ΠΑ.ΣΟ.Κ..
      Προσπαθείτε εναγωνίως να βγάλετε από πάνω σας το Λαύριο. Δεν γίνεται. Αυτό πρότεινε ο κ. Παπανδρέου. Τώρα, αν η δική σας ευφυΐα, κύριε Βενιζέλο, προσέθεσε εκ των υστέρων το ότι όλα αυτά, τις εισφορές δηλαδή, θα τα επλήρωνε το κράτος –και την εργατική και την εργοδοτική- δεν λύνεται το πρόβλημα.
      Αυτό που πρότεινε ο κ. Παπανδρέου, αυτό το οποίο αποτελεί πρόβλημα στη Γαλλία σήμερα, αυτό το οποίο υπαινίσσεται ο κύριος πρόεδρος του Σ.Ε.Β. είναι ταυτόσημες ή σχεδόν ταυτόσημες θέσεις. Εμάς δεν μας εκφράζει. 
      Και θα ήθελα να προχωρήσω και σε κάτι ακόμη. Το 2,8% το οποίο προτείνεται από το Σ.Ε.Β. δεν το θεωρούμε ικανοποιητικό. Με κάθε τρόπο θα θέλαμε –και το επιδιώκουμε, δημιουργώντας το κατάλληλο κλίμα- αυτό το 2,8% στις προσεχείς συναντήσεις να βελτιωθεί, όπως το πράξαμε και με τους τραπεζίτες. Μιλήσαμε για μεγάλα κέρδη των ελληνικών τραπεζών και θέλουμε και επιδιώκουμε οι τράπεζες να δώσουν απ’ αυτά τα κέρδη ένα μέρος στους εργαζόμενους. Αυτά δεν είναι ταξικά, κύριοι συνάδελφοι. Είναι υπεύθυνα και σοβαρά. 
      Εθνικές συλλογικές συμβάσεις. Είμαστε υπέρ των εθνικών συλλογικών συμβάσεων, αλλά δεν μπορούμε και δεν θέλουμε –και δεν πρέπει- να κάνουμε το χωροφύλακα. Σε ποια πολιτική πλατφόρμα στηρίζεται η προτροπή σας να επιβάλλουμε στους διοικητές των τραπεζών το τι θα κάνουν; Εμείς στηρίζουμε τις εθνικές συλλογικές συμβάσεις εργασίας, αλλά σύμφωνα με το Σύνταγμα, όπως γνωρίζετε και από την επιστημοσύνη σας, πρόκειται για μια διμερή διαδικασία, μια διαδικασία μεταξύ εργοδοτών και εργαζομένων. Παρέμβαση εκεί από εμάς δεν χωρεί. 
      Κύριε Πρόεδρε, κυρίες και κύριοι συνάδελφοι, ελέχθησαν πάρα πολλά για την οικονομία και την κατάσταση στην οποία βρίσκεται. Εγώ θα σας πω, κύριοι συνάδελφοι του ΠΑ.ΣΟ.Κ., δύο μόνο στοιχεία –είπε ο κύριος Υπουργός πολλά- για το ποια οικονομία παραλάβαμε. Θα σας πω μόνο δύο στοιχεία. 
      Το πρώτο είναι ότι γύρω στο 2003 χάσατε οριστικά, πλήρως, τον έλεγχο της οικονομίας. Και ενώ προϋπολογίζατε να δανειστείτε το 2003 27.000.000.000 ευρώ, ξέρετε πόσα δανειστήκατε τελικώς; Δανειστήκατε 38.000.000.000 ευρώ, δηλαδή απόκλιση 11.000.000.000 ευρώ, 40% περισσότερο, διότι δεν είχατε κανένα έλεγχο στην εθνική οικονομία.  
      Το δεύτερο, κύριοι συνάδελφοι, είναι το εξής. Από 40.000.000.000 με 41.000.000.000 περίπου ευρώ που αποτελούν οι εισπράξεις κάθε χρόνο από τα φορολογικά έσοδα, τα 30.000.000.000 από τα 40.000.000.000 - 41.000.000.000 πηγαίνουν για να εξοφληθούν τόκοι και χρεολύσια και μόνο 11.000.000.000 περισσεύουν για να καλυφθούν άλλες ανάγκες που δεν φθάνουν ούτε για να πληρωθούν οι μισθοί των δημοσίων υπαλλήλων. 
      Αυτή την οικονομία δημιουργήσατε, αυτή την οικονομία παραλάβαμε και έχετε την απαίτηση, λογικά και πολιτικά, ότι μέσα σε είκοσι τέσσερις μήνες όλη αυτή η κατάσταση θα μπορούσε να ανατραπεί. 
      Επειδή και σεις, κύριε συνάδελφε, κύριε Βενιζέλο, αλλά και άλλοι ομιλητές κάτι είπατε για εκλογές, ότι πολλοί Υπουργοί διαβεβαίωναν μέρες, εβδομάδες ή μήνες πριν διαλυθεί η Βουλή, πρέπει να βεβαιωθείτε ότι όποτε και να γίνουν οι εκλογές, οι οποίες θα γίνουν στο τέλος της τετραετίας, τις εκλογές θα τις χάσετε. Και μην αυταπατάσθε ότι ο ελληνικός λαός νοσταλγεί την επάνοδό σας. Εσείς νοσταλγείτε την επάνοδο στην εξουσία και στη νομή της. Αλλά οι Έλληνες έχουν και κρίση, έχουν και μνήμη και θα σας κρατήσουν αρκετά χρόνια, ώστε να εκπαιδευτείτε και προπαντός να τολμήσετε κάποτε να κάνετε αυτοκριτική.
      Όλα όσα συνέβησαν όλα αυτά τα χρόνια, σας τα πλήρωσε ο ελληνικός λαός το Μάρτη του 2004. Δεν υπήρχε άλλος λόγος να χάσετε τις εκλογές. Και αυτό δεν θέλετε να το καταλάβατε. Θα το καταλάβετε δια της παρόδου του χρόνου. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η συνάδελφος -και συμπολίτης μου- Κοινοβουλευτική Εκπρόσωπος του Κομμουνιστικού Κόμματος Ελλάδος κα Βέρα Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριοι Υπουργοί, κυρίες και κύριοι Βουλευτές, βρισκόμαστε μπροστά σε μία επιχείρηση διάλυσης του ασφαλιστικού συστήματος. Στο στόχαστρο βρίσκονται όλες οι γενιές των εργαζομένων ανεξάρτητα από κλάδο, φύλο, ειδικότητα και ιδιαίτερα οι νέοι εργαζόμενοι, οι γυναίκες, τα όρια ηλικίας, τα βαριά και ανθυγιεινά επαγγέλματα, η αύξηση των εισφορών. Ισοπέδωση στην κυριολεξία των ασφαλιστικών κατακτήσεων που δεν πρόλαβαν να θίξουν οι αντιασφαλιστικοί νόμοι της Νέας Δημοκρατίας το 1992 και του ΠΑ.ΣΟ.Κ. το 2002. 
      Περισσότερη δουλειά και μικρότερους μισθούς, ελεύθερες απολύσεις, αύξηση της εργάσιμης μέρας μέχρι κατάργηση των συνδικάτων ζήτησε πριν από μερικές μέρες ο επίτιμος Πρόεδρος της Νέας Δημοκρατίας σε μία τηλεοπτική του συνέντευξη. Συμπλέοντας με τους τραπεζίτες, αναρωτήθηκε γιατί είναι απαραίτητο να υπάρχει η Ο.Τ.Ο.Ε. και χαρακτήρισε το νόμο για τις Δ.Ε.Κ.Ο. ουσία των μεταρρυθμίσεων, στέλνοντας ξανά το μήνυμα πως κεκτημένα δεν υπάρχουν και ότι ο Έλληνας πρέπει να δουλέψει περισσότερο και να ζητάει λιγότερα. Ήταν πράγματι σαφής, σαφέστατος. Και δεν πέρασαν κάποιες ώρες και βγαίνει ο λαλίστατος πρόεδρος του Σ.Ε.Β., ο οποίος έκανε τη διαπίστωση ότι οι αυξήσεις που παίρνουν οι Έλληνες εργαζόμενοι σε σχέση με τους Ευρωπαίους είναι τρεις φορές μεγαλύτερες. 
      Δεν υπάρχει καμιά αμφιβολία ότι και αυτή η μεταρρύθμιση θα βαδίσει στα χνάρια των προηγούμενων ανατροπών. Οι εργαζόμενοι, όμως, τώρα, δεκαπέντε χρόνια μετά, έχουν αρκετά δεδομένα στοιχεία, για να σκεφθούν και να βγάλουν συμπεράσματα. Από το 1988 οι κυβερνήσεις του ΠΑ.ΣΟ.Κ. και της Νέας Δημοκρατίας έκαναν παρεμβάσεις στην κοινωνική ασφάλιση, διαβεβαιώνοντας ότι έλυσαν το ασφαλιστικό τουλάχιστον για τριάντα χρόνια. Αυτά δεν μας έλεγε η κυβέρνηση του κ. Μητσοτάκη την περίοδο 1990-1993; Την ίδια υπόσχεση έδιναν στους εργαζόμενους και στον ελληνικό λαό και οι κυβερνήσεις του κ. Σημίτη αργότερα. Τι έμεινε από όλα αυτά; Οι απώλειες των εργαζομένων, η αύξηση των ορίων ηλικίας σε σχέση με τη σύνταξη, η μείωση των συντάξεων. Όσον δε αφορά τις γυναίκες είναι ακόμα μεγαλύτερο το αρνητικό αποτέλεσμα, γιατί όσες έχουν προσληφθεί μετά από το 1993 θα πάρουν σύνταξη στα εξήντα πέντε και, βέβαια, δεν ξέρουμε πόσο μπορεί αυτό να πάει προς τα πάνω. 
      Σήμερα, το 2006, μετά από δεκαπέντε χρόνια, ενώ είχαν υποσχεθεί ότι έλυσαν το πρόβλημα για τριάντα χρόνια, επανέρχονται και ανακαλύπτουν τι πάλι; Ανακαλύπτουν πάλι πρόβλημα, πάλι ότι κινδυνεύουν τα ταμεία, η βιωσιμότητα του συστήματος. Το ίδιο παραμύθι, τα ίδια προσχήματα, οι ίδιες αντεργατικές μεθοδεύσεις. Βγαίνει με ανακοίνωση η Νέα Δημοκρατία, λέγοντας ότι θα λύσει το ασφαλιστικό με επιτροπή μελέτης του ασφαλιστικού συστήματος, με επιδίωξη την αναζήτηση των ευρύτερων δυνατών πολιτικών και κοινωνικών συναινέσεων. Επαναλήφθηκε και σήμερα αυτή η πρόταση. Οι λεπτομέρειες, το ποιος θα είναι ο πρόεδρος, το ρόλο και το περιεχόμενο των συζητήσεων, την αξιοποίηση των υπαρχουσών μελετών ή την επέκταση σε καινούργιες, όλες αυτές οι λεπτομέρειες είναι λυμένες. Έτοιμη και η Γ.Σ.Ε.Ε.. Ήταν και θα είναι έτοιμη, δηλώνει ο πρόεδρός της, αν χρειάζεται υποστήριξη το ασφαλιστικό σύστημα. 
      Μία δεκαετία πριν, θα θυμάστε πιστεύω ότι είχαμε ανάλογη επιτροπή του κ. Σπράου, συμβούλου του τότε Πρωθυπουργού. Το ΠΑ.ΣΟ.Κ. ετοίμαζε το έδαφος, για να φέρει το πακέτο Γιαννίτση -ζήσαμε όλη αυτήν την κατάσταση με τις κινητοποιήσεις των εργαζομένων- και αργότερα το νόμο Ρέππα. Η σημερινή Κυβέρνηση, όχι μόνο αντιγράφει το περιεχόμενο και την ουσία των αντιασφαλιστικών νόμων των προκατόχων της, αλλά αντιγράφει και τη μεθοδολογία. Κάνει λόγο για ευρύτερες πολιτικές και κοινωνικές συναινέσεις, αλλά αυτό που πραγματικά αναζητεί, είναι πως θα αποπροσανατολίσει τους εργαζόμενους, να προλάβει αντιδράσεις και να τους δέσει με τον περίφημο κοινωνικό διάλογο.
      Οι διαβεβαιώσεις της, ότι απλώς τώρα θα διαπιστωθεί το πρόβλημα και γι΄ αυτό θα νομοθετήσει την επόμενη τετραετία, δεν πρέπει να ξεγελάσουν κανέναν γιατί οι λύσεις είναι έτοιμες. Ούτε φυσικά πρέπει να ξεγελάσουν οι ελιγμοί, περί παροχών και δήθεν ανταπόδοσης στους εργαζόμενους, εφόσον επιτευχθούν οι οικονομικοί στόχοι. Έχουν δώσει άλλωστε δείγματα γραφής, και γι’ αυτό οι εργαζόμενοι δεν πρέπει να πιστέψουν αυτές τις εξαγγελίες. Οι νόμοι της τριετίας 1990-1993 είναι δικό της έργο και η εφαρμογή σήμερα των αντιασφαλιστικών νόμων του ΠΑ.ΣΟ.Κ. είναι και αυτό δικό της έργο. Άλλωστε η Νέα Δημοκρατία υπερηφανεύεται, γι’ αυτό και σήμερα μέσα στην Αίθουσα ακούστηκε, ότι θα τηρήσει τη νομιμότητα, θα εφαρμόσει τους νόμους του ΠΑ.ΣΟ.Κ.. Η κριτική πάλι του ΠΑ.ΣΟ.Κ. περιορίζεται στο να υπογραμμίζει την έλλειψη τόλμης στην Κυβέρνηση και τις μη διαχειριστικές της ικανότητες. Γιατί επί της ουσίας και πίσω από αυτές τις δημαγωγικές κορώνες που κατά κόρον ακούστηκαν και σήμερα, δεν κρύβεται, ότι και οι δύο, κύριοι Βουλευτές και της Νέας Δημοκρατίας και του ΠΑ.ΣΟ.Κ., υπερασπίζεστε την πολιτική του ευρωμονόδρομου. Και οι δύο κινείστε στο πλαίσιο της στρατηγικής της Λισαβόνας. Δεν αμφισβητείτε στο ΠΑ.ΣΟ.Κ. την ουσία της πολιτικής της Νέας Δημοκρατίας. Επιδιώκετε τον εγκλωβισμό της δυσαρέσκειας των λαϊκών δυνάμεων στην ίδια πολιτική των καπιταλιστικών αναδιαρθρώσεων, διεκδικώντας να την εφαρμόσετε εσείς από κυβερνητική θέση. Αυτό το στόχο τον βαπτίζετε άλλο δρόμο. 
      Προσπαθείτε να πείσετε ότι μέσα σε δύο χρόνια η πολιτική σας μεταλλάχτηκε και μετατράπηκε σε υπερασπιστή των λαϊκών συμφερόντων. Δεν υπάρχει, ούτε ένα αντιλαϊκό και αντεργατικό μέτρο που πήρε η Κυβέρνηση της Νέας Δημοκρατίας αυτά τα δύο χρόνια, όπου δεν υπήρχε στο κυβερνητικό σας πρόγραμμα. Η απελευθέρωση του ωραρίου, η λειτουργία των καταστημάτων, η κατάργηση της μονιμότητας στις Δ.Ε.Κ.Ο.; Η ελαστικοποίηση των εργασιακών σχέσεων, η επέκταση της μερικής απασχόλησης αποτελούν στρατηγικές επιλογές σας και προγραμματικές προτάσεις που είχατε, ή ψηφίσει ή εξαγγείλει. Ή μήπως ξεχάσατε τι λέγατε παραμονές των βουλευτικών εκλογών του 2004, στο κυβερνητικό πρόγραμμα που δώσατε στη δημοσιότητα;
      Επιτρέψατέ μου να σας θυμίσω μερικά. Για παράδειγμα, ότι η συνέχιση και η επιτάχυνση των διαρθρωτικών μεταρρυθμίσεων αποτελούν κεντρική στρατηγική επιδίωξη της οικονομικής πολιτικής του ΠΑ.ΣΟ.Κ.. Με τίτλο «νέες ευκαιρίες απασχόλησης», δηλώνατε, ότι θα προχωρούσατε σε μεταρρυθμίσεις που μπορούν να διευρύνουν το πεδίο επιλογών, σε ό,τι αφορά τα ωράρια εργασίας και λειτουργίας των επιχειρήσεων. Τη μερική απασχόληση και την ανάπτυξη γραφείων τοποθέτησης εργαζομένων μερικής απασχόλησης. 
      Για την πάταξη της ανεργίας προτείνατε για τους εργοδότες φορολογικές απαλλαγές, επιδότηση απασχόλησης, μείωση ή απαλλαγή από την καταβολή ασφαλιστικών εισφορών. Σας ενοχλεί να σας θυμίζει κανείς, τι είπε ο Πρόεδρος του ΠΑ.ΣΟ.Κ., παραμονές των εκλογών, στο Λαύριο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, δεν θα δευτερολογήσω, ευχαριστώ.
      Νομίζω, ότι επειδή επαναλήφθηκε αρκετές φορές, δεν χρειάζεται να το επαναλάβω. 
      ΑΘΑΝΑΣΙΟΣ ΜΠΟΥΡΑΣ: Τα ξεχνάνε εύκολα αυτά.
      ΒΕΡΑ ΝΙΚΟΛΑϊΔΟΥ: Διότι εκτός από τότε συνεχίστηκε σε ημερίδες κ.λπ., αυτά είναι κατεγραμμένα, αλλά διαμαρτύρεστε λίγους μήνες αργότερα, γιατί και η Κυβέρνηση και ο Σ.Ε.Β., αξιοποιώντας τα τοπικά σύμφωνα απασχόλησης που εσείς νομοθετήσατε το 1998, επιχειρούν να βάλουν στην άκρη τις συλλογικές συμβάσεις.
      Τώρα, για να είμαστε ειλικρινείς, όσον αφορά το ποιος αντιγράφει ποιόν, μπορεί να μπερδεύετε ορισμένους, αλλά η αλήθεια είναι, ότι ο ένας κόβει, ο άλλος ράβει. Και οι δυο αντιγράφετε και εφαρμόζετε τις αντιλαϊκές ντιρεκτίβες των Βρυξελλών, στα πλαίσια της στρατηγικής της Λισαβόνας, όπου στην τωρινή Σύνοδο Κορυφής, η οποία ολοκληρώνεται στις Βρυξέλλες στις 23 Μάρτη, σίγουρα πάλι θα αποφασιστεί, όπως πέρσι, η επιτάχυνση των ανατροπών στα ασφαλιστικά και εργασιακά δικαιώματα.
      Η Λισαβόνα, αγαπητοί συνάδελφοι, απαιτεί από τα κράτη-μέλη, τη γενίκευση των ελαστικών μορφών εργασίας, με πρόσχημα τη δήθεν καταπολέμηση της ανεργίας.
      Κοιτάξτε, ένα τελευταίο θα σημειώσω, γιατί πραγματικά είναι πολύ περίεργο οι Υπουργοί της Ευρωπαϊκής Ένωσης και φυσικά και οι δικοί μας να μιλάνε,  ότι την τριετία του 2005-2007, θα δημιουργηθούν έξι εκατομμύρια νέες θέσεις εργασίας και ότι η ανεργία έχει πτωτική τάση. Από το 9% το 2004, θα φθάσει στην Ευρώπη γενικότερα το 2007 στο 8,1%.
      Ο Υπουργός, σήμερα, μας είπε ότι και στη χώρα μας έχει πτωτική τάση. Ειλικρινά, με τι μαθηματικά βγαίνει αυτή η πτωτική τάση; Καθημερινά κλείνουν εργοστάσια, μικρά ή μεγάλα, δεκάδες, εκατοντάδες, χιλιάδες οι άνεργοι στους δρόμους, κινητοποιήσεις. Άλλες μονάδες μεταφέρονται σε άλλες χώρες με φθηνότερα μεροκάματα. Εκτός αν δέχονται τη φιλοσοφία και τη λογική του κ. Μπαρόζο, ο οποίος διακηρύττει ότι  εργαζόμενος μπορεί και θεωρείται και αυτός που δουλεύει την εβδομάδα έστω και μία ώρα. Με αυτούς τους υπολογισμούς λέμε ότι υπάρχει πτωτική τάση.
      Σίγουρα οι εργαζόμενοι πρέπει να έχουν ένα κατά νου, ότι τα πάντα είναι ανοιχτά, συλλογικές συμβάσεις, κοινωνική ασφάλιση, μισθοί, ακρίβεια. Δε χρωστούν οι ίδιοι σε κανένα και δεν έχουν και υποχρέωση να κουβεντιάζουν, να χάσουν και αυτά που τους έχουν απομείνει. Kαι πραγματικά, εάν πιστεύουν ότι πρέπει να αντισταθούν στην Ευρωπαϊκή Ένωση, στους βιομήχανους, στην Κυβέρνηση, στο ΠΑ.ΣΟ.Κ., μία μόνο λύση υπάρχει στο να αντισταθούν, να διεκδικήσουν, να αντεπιτεθούν. Και πιστεύω ότι η προχθεσινή συγκέντρωση και οι κινητοποιήσεις που είναι σε εξέλιξη και προγραμματίζονται, είναι πολύ ενθαρρυντικές προς αυτή την κατεύθυνση. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κυρία συνάδελφε.
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, ενώ συζητάμε εμείς, έξω, τα Μέσα Μαζικής Επικοινωνίας αναφέρονται συνεχώς στις πληροφορίες ότι η Ολυμπιακή ανήκει στο παρελθόν, ότι ήδη άλλη εταιρεία δημιουργείται και από τους έξι χιλιάδες πεντακόσιους εργαζομένους θα παραμείνουν δύο χιλιάδες πεντακόσιοι. Οι άλλοι δεν ξέρω τι θα απογίνουν, αλλά θα πάρουν τη θέση όλων των άλλων εργαζομένων που μείνανε άνεργοι ή δεν ξέρω και εγώ σε ποια ταμεία μπορούν να παραπεμφθούν.
      Ζούμε σε μία εποχή, όπου υπάρχει μία ολόπλευρη επίθεση κατά των δικαιωμάτων των εργαζομένων, μέσα στο πλαίσιο της νεοφιλελεύθερης καπιταλιστικής παγκοσμιοποίησης, της θεοποίησης της οικονομίας της αγοράς και του κέρδους εν ονόματι της ανταγωνιστικότητας. Και στη χώρα μας αυτή η πολιτική εφαρμόζεται δέκα τόσα χρόνια, πριν από την κυβέρνηση του ΠΑ.ΣΟ.Κ., τώρα  από την Κυβέρνηση της Νέας Δημοκρατίας με ακόμη πιο έντονους και πιο, αν θέλετε, αντεργατικούς ρυθμούς. 
      Η Κυβέρνηση της Νέας Δημοκρατίας, στο μέσο περίπου της τετραετίας, συνεχίζοντας αυτές τις πολιτικές και υλοποιώντας τα πιο ακραία σενάρια του νεοφιλελευθερισμού, κατάργησε το οκτάωρο, απελευθέρωσε το ωράριο των εμπορικών καταστημάτων, μείωσε την αμοιβή για υπερωριακή απασχόληση,  με το νέο νόμο για τις Δ.Ε.Κ.Ο. διαχωρίζει τα εργασιακά δικαιώματα νέων και παλαιών εργαζομένων, καταργεί τη σταθερότητα της απασχόλησης για τους νεοπροσλαμβανόμενους στον ευρύτερο δημόσιο τομέα, επιχειρεί να καταργήσει τις συλλογικές διαπραγματεύσεις, να επιβάλλει με νόμο την αλλαγή στους κανονισμούς εργασίας στις επιχειρήσεις αυτές και καθορίζει και σε αυτές τις επιχειρήσεις το ύψος των αυξήσεων. 
      Αντιμετώπισε αντιδημοκρατικά και αυταρχικά, με την πολιτική επιστράτευση, την απεργία των ναυτεργατών. Με τη στάση της βοηθάει αντικειμενικά τον Σ.Ε.Β. εν όψει των διαπραγματεύσεων και βάζει πλάτη και βοηθάει τους τραπεζίτες για κατάργηση των κλαδικών συμβάσεων και απελευθέρωση του ωραρίου. 
      Επιχειρεί να ανοίξει εκ νέου το ασφαλιστικό, όχι όμως για να αντιμετωπίσει τα πραγματικά προβλήματα της κοινωνικής ασφάλισης, αλλά με κατεύθυνση την περαιτέρω μείωση των ασφαλιστικών δικαιωμάτων, την αύξηση των ορίων συνταξιοδότησης και την περαιτέρω μείωση των συντάξεων.
      Σ΄ αυτά θα πρέπει να προστεθεί ότι οι Ευρωβουλευτές της Νέας Δημοκρατίας ψήφισαν την οδηγία Μπολκενστάϊν, η οποία ανοίγει διάπλατα το δρόμο για το χτύπημα των εργατικών δικαιωμάτων και την πλήρη εμπορευματοποίηση κοινωνικών αγαθών και υπηρεσιών. Ενώ το ΠΑ.ΣΟ.Κ., παρά τους υψηλούς τόνους των διακηρύξεών του στην Ελλάδα, δεν καταψήφισε την οδηγία Μπολκενστάϊν, αλλά απείχε από την ψηφοφορία, διευκολύνοντας με αυτόν τον τρόπο την υπερψήφιση.
      Δεν θέλω να πάω στο παρελθόν και να αναφερθώ στις πολιτικές επιστρατεύσεις του ΠΑ.ΣΟ.Κ., στην ανασφάλιστη εργασία που διακήρυξε ο κ. Παπανδρέου στο Λαύριο και που επανέλαβε και πριν από λίγες μέρες εδώ στη Βουλή, παρά τις επιμέρους τροποποιήσεις. Παρ’ όλα αυτά εξακολουθεί να επιμένει στην ανασφάλιστη εργασία και δεν θα ξεχάσω και την έκπληξη των βουλευτών του ΠΑ.ΣΟ.Κ. όταν το έθεσε και πριν από μερικές μέρες εδώ στη Βουλή, επιμένοντας σε αυτή τη θέση. 
      Την ίδια ώρα συνεχίζεται και εντείνεται το κλείσιμο και η μετανάστευση επιχειρήσεων σε κρίσιμους κλάδους με αποτέλεσμα να χάνονται χιλιάδες θέσεις εργασίας. Η Kυβέρνηση παρακολουθεί σαν θεατής τις εξελίξεις. Και ο Σ.Ε.Β. «παίρνοντας την μπάλα» από την Κυβέρνηση μίλησε πρόσφατα για πάγωμα των κατώτατων μισθών σε ορισμένες περιοχές της χώρας και σε ορισμένους κλάδους, για μείωση των εργοδοτικών ασφαλιστικών εισφορών, για κατάργηση της προσαύξησης του μισθού λόγω τριετιών σε περίπτωση πρόσληψης ανέργου άνω των πενήντα ετών, εκθειάζοντας ταυτόχρονα τις προτάσεις Ντεβυλπέν για τις απολύσεις των νέων που έχουν ξεσηκώσει όλη τη γαλλική νεολαία. Και βέβαια ο κ. Κυριακόπουλος στην γαλαντομία του είπε «σας δίνουμε 2,8% αύξηση και πολύ σας πάει». Είναι, λέει, πολύ γενναιόδωρη αυτή η αύξηση με πληθωρισμό 4%. 
      Η σημερινή Κυβέρνηση όπως και η προηγούμενη του ΠΑ.ΣΟ.Κ. αλλά και ο Σ.Ε.Β., δεν αισθάνονται την ανάγκη να απολογηθούν για τους απολυμένους του Ομίλου Λαναρά στην Νάουσα, των Κλωστηρίων Πρεβέζης και βέβαια των τελευταίων μπαράζ των απολύσεων, της Sex Form, της Petit Elephant, της ΣΙΣΕΡ, της Palco, της Triumph, του Κεράνη, της ΓΙΟΥΛΑ, της Coca-Cola και πολλών άλλων επιχειρήσεων παρά το ότι οι αμοιβές και τα δικαιώματά τους είχαν συμπιεστεί. Αλλά αυτό δεν τις γλίτωσε από το κλείσιμο και την απόλυση των εργαζομένων. 
      Η κατάσταση αυτή θα πρέπει να αλλάξει και θα αλλάξει μόνο αν εφαρμοστεί μια άλλη πολιτική με τελείως διαφορετικές προτεραιότητες απ’ αυτές του ΠΑ.ΣΟ.Κ. και της Νέας Δημοκρατίας. Εμείς νομίζουμε ότι θα πρέπει να φύγουμε τελείως από τις  επικρατούσες λογικές και από την «δικτατορία των αγορών». Να περάσουμε στην δημοκρατία των πολιτών. Το συλλογικό συμφέρον να μπει πάνω από το ιδιωτικό, να μπουν οι άνθρωποι πάνω από τα κέρδη και να καταστεί πρώτο μέλημα και υποχρέωση η κοινωνική πολιτική. 
      Μου έκαναν εντύπωση μερικές από τις θέσεις που ανέπτυξε εδώ ο κ. Υπουργός Εργασίας. Μίλησε για τα χρήματα που  βάζουν –όσα χρήματα βάζουν- οι επιχειρήσεις, ενώ τους δίνονται γενναίες επιχορηγήσεις. «Οι χαμηλόμισθοι και οι χαμηλοσυνταξιούχοι», είπε, «ότι είχαν να δώσουν, το έδωσαν. Τώρα είναι η ώρα να δώσουν οι άλλοι». Αυτοί που κερδίζουν. Πόσα από τα κέρδη επενδύθηκαν; Πόσα πήγαν στην έρευνα; Αυτό αναρωτιόμαστε και εμείς, κύριε Υπουργέ. Αυτό όμως το λέτε εδώ στην Βουλή. Τι γίνεται στην πράξη; Τι κάνετε στην πράξη για να ξεπεραστεί αυτό;
      ΑΘΑΝΑΣΙΟΣ ΜΠΟΥΡΑΣ: Εννοούσε για είκοσι χρόνια. 
      ΑΘΑΝΑΣΙΟΣ ΛΕΒΕΝΤΗΣ: Τα δύο χρόνια δεν υπολογίζονται; Γιατί τα δυο είναι χειρότερα από τα είκοσι, κύριε Μπούρα, δυστυχώς. Αυτή είναι η πραγματικότητα και πρέπει να το παραδεχθείτε. Αντί να υπάρξει βελτίωση από τα είκοσι όπως διακηρύξατε έχουμε περαιτέρω επιδείνωση. Και εμείς αυτό καταγγέλλουμε. 
      «Η κοινωνική προστασία και ασφάλεια των εργαζομένων είναι αναπόσπαστα συστατικά του ευρωπαϊκού κοινωνικού μοντέλου», είπε ο κ. Υπουργός. Δεν διαφωνούμε καθόλου, αλλά δεν τα βλέπουμε να εφαρμόζονται. 
      Και επίσης, είπε ο κ. Υπουργός, ότι έγιναν κοινωνικές επιθεωρήσεις σε είκοσι οκτώ χιλιάδες περιπτώσεις. Αλλά εγώ, κύριε Υπουργέ, που κατάγομαι από την Ελευσίνα ξέρω ότι οι επιθεωρήσεις είναι απειροελάχιστες και μόνο επιφανειακές. Δυστυχώς δεν ελέγχονται οι παραβάσεις, οι παραβιάσεις, οι παρανομίες που κάνουν όλες αυτές οι επιχειρήσεις στην συντριπτική τους πλειοψηφία. Και ξέρετε ότι υπάρχουν πολλές αιτίες, μια από τις οποίες είναι ότι υπάρχει ανεπάρκεια προσωπικού για να κάνει αυτούς τους ελέγχους αλλά και από την άλλη διότι έχουν βρει τον τρόπο οι επιχειρήσεις και να προειδοποιούνται όταν πρόκειται να γίνουν έλεγχοι αλλά και επίσης να γλιτώνουν από τις συνέπειες. Δεν ξέρω πώς καταφέρνουν να εξασφαλίζουν την συναίνεση και την συγκατάβαση σε πολλές περιπτώσεις αυτών των επιθεωρήσεων. 
      Εμείς λοιπόν, από την πλευρά του Συνασπισμού Ριζοσπαστικής Αριστεράς πιστεύουμε ότι αν θέλουμε να υπάρξει…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα για ένα λεπτό την υπομονή σας, κύριε Πρόεδρε. Είστε πάντοτε προστάτης των μικρών κομμάτων. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε παρακαλώ. 
      ΑΘΑΝΑΣΙΟΣ ΛΕΒΕΝΤΗΣ: Εμείς λοιπόν ζητούμε να σταματήσει ο διαχωρισμός σε νέους και παλαιούς εργαζόμενους. Η σύγκλιση και η εξίσωση των εργατικών σχέσεων και δικαιωμάτων να γίνει με την αναβάθμιση των όρων εργασίας των εργαζομένων στον ιδιωτικό τομέα και ότι με την υποβάθμιση των όρων εργασίας των εργαζομένων στο δημόσιο και στον ευρύτερο δημόσιο τομέα. Να στηριχθούν οι εργατικές διεκδικήσεις για τις συλλογικές συμβάσεις εργασίας. Η Κυβέρνηση να πάψει να συμπεριφέρεται ως Πόντιος Πιλάτος καθώς και με την πρακτική του ζεστού-κρύου και να πάρει σαφή θέση στην άρνηση των τραπεζιτών να καθίσουν στο τραπέζι των διαπραγματεύσεων. 
      Να καταργηθεί το καθεστώς της πολιτικής επιστράτευσης των απεργών και φέρνει και πρόταση νόμου ο ΣΥ.ΡΙΖ.Α. γι’ αυτό το συγκεκριμένο θέμα. Θέλουμε δε να πιστεύουμε ότι θα γίνει αποδεκτή και από όλη την Αντιπολίτευση αλλά και από όλη την Κυβέρνηση.
      Να εφαρμοσθεί επιτέλους η εργατική νομοθεσία ώστε να σταματήσει η εργοδοτική αυθαιρεσία σε όλα τα μέτωπα που έχει πάρει δυστυχώς τη μορφή χιονοστιβάδας. Να θεσμοθετηθεί ενιαίος κατώτερος μισθός στον ιδιωτικό και δημόσιο τομέα της οικονομίας που να καλύπτει τις σύγχρονες ανάγκες των εργαζομένων για αξιοπρεπή διαβίωση και να συγκλίνει με το μέσο κατώτερο μισθό στη ζώνη του ευρώ.
      Σε ό,τι αφορά την ανεργία θα πρέπει στην επικείμενη αναθεώρηση του Συντάγματος να υπάρξει σαφής αναφορά για την υποχρέωση της πολιτείας για εξασφάλιση πλήρους απασχόλησης για όλους τους πολίτες. Ταυτόχρονα βέβαια και μέχρι να φθάσουμε εκεί θα πρέπει να θεσμοθετηθεί ο προϋπολογισμός της απασχόλησης. Δηλαδή μαζί με τον ετήσιο κρατικό προϋπολογισμό να υπάρχει συγκεκριμένη και καταγεγραμμένη πρόβλεψη για νέες θέσεις εργασίας. Και η εκάστοτε κυβέρνηση να ελέγχεται γι’ αυτό.
      Πέρα απ’ αυτό θα πρέπει να εφαρμοσθούν πολιτικές που θα στοχεύουν στη δημιουργία νέων θέσεων εργασίας, όπως η θέσπιση του τριανταπενταώρου, η μείωση του χρόνου εργασίας, η προστασία των θέσεων εργασίας, ανακούφιση των ανέργων σε περίπτωση που δεν είναι δυνατή η αποτροπή των απολύσεων και της ανεργίας, όπως η αύξηση επιδόματος ανεργίας, επιμήκυνση του χρόνου χορήγησης, η ένταξη σε προσυνταξιοδοτικό καθεστώς των ανέργων άνω των πενήντα πέντε ετών, η καθιέρωση ελάχιστου εγγυημένου εισοδήματος.
      Ο Συνασπισμός Ριζοσπαστικής Αριστεράς θεωρεί ότι μόνο στη βάση του τρίπτυχου βιώσιμη ανάπτυξη, πλήρης απασχόληση, αναδιανομή εισοδήματος υπέρ των εργαζομένων, μπορεί να γίνεται λόγος για συνολική αναβάθμιση της ποιότητας των εργασιακών σχέσεων και της θέσης των εργαζομένων γενικότερα.
      Ευχαριστώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να κάνω μια μικρή παρέμβαση.
      ΠΡΟΕΔΡΕΥΩΝ (Ιωάννης Τραγάκης): Θα κρατήσω όμως το χρόνο από τη δευτερολογία του κυρίου Υπουργού και θα σας πω το γιατί. Επειδή είναι Κοινοβουλευτικός Έλεγχος…
      ΕΥΑΓΓΕΛΟΣ ΒΕΝΙΖΕΛΟΣ: Ξέρουμε το γιατί…
      ΠΡΟΕΔΡΕΥΩΝ (Ιωάννης Τραγάκης): Εντάξει. Αλλά, στηριζόμενος στο άρθρο 66 παράγραφος 2 του Συντάγματος, στο άρθρο 167 παράγραφος 1 του Κανονισμού της Βουλής και στο άρθρο 135 παράγραφος 4 του Κανονισμού της Βουλής δίνουμε το λόγο στον κ. Γιακουμάτο για πέντε λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Δηλαδή, εάν είναι σαράντα Υπουργοί, θα πάρουν το λόγο επί σαράντα φορές; Αλλά…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εσείς, κύριε Βενιζέλο, θέλετε να πάρετε το λόγο;
      ΕΥΑΓΓΕΛΟΣ ΒΕΝΙΖΕΛΟΣ: …να πάρει το λόγο ο κ. Γιακουμάτος που είναι φίλος μας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριοι συνάδελφοι, θέλω πραγματικά να πω στον καθηγητή του Συνταγματικού Δικαίου κ. Βενιζέλο, ο οποίος πραγματικά είναι ένας από τους καλύτερους συνταγματολόγους, ότι το άρθρο 22 παράγραφος 2 του Συντάγματος αυτολεξεί λέει ότι με νόμο καθορίζονται οι γενικοί όροι εργασίας που συμπληρώνονται από τις συλλογικές συμβάσεις εργασίας συναπτόμενες με ελεύθερες διαπραγματεύσεις. Και αν αυτές αποτύχουν, κύριοι του ΠΑ.ΣΟ.Κ., το Σύνταγμα προβλέπει τους κανόνες που θέτει η διαιτησία. Και η Κυβέρνηση βεβαίως ενθαρρύνει, συμφωνεί και συναινεί να ασκήσει όλα τα περιθώρια που δίνει το Σύνταγμα για να υπάρχουν οι συλλογικές συμβάσεις.
      Εδώ όμως, κύριε Βενιζέλο, εγώ δεν σας κακίζω και δεν έχετε και εσείς ευθύνη. Δεν είναι συλλογική ευθύνη του ΠΑ.ΣΟ.Κ. Το ΠΑ.ΣΟ.Κ. έχει την ευθύνη τη δική του, του Σημίτη, του Παπανδρέου. 
      Όμως ο νόμος 1876/90, κύριε Βενιζέλο, προέβλεπε ότι οι τράπεζες θα πρέπει να έχουν απαρτία 70% για να κάνουν συλλογική σύμβαση. Έντεκα χρόνια δεν το ξέρατε; Δεν το βλέπατε; Γιατί δεν αλλάζατε αυτόν το νόμο και σήμερα φθάνουμε σε αυτήν την περίπτωση όπου οι τράπεζες συμφωνούν; Και βέβαια, αυτό είναι επιθυμία των τραπεζών. Εμείς πιστεύουμε και η Κυβέρνηση ενθαρρύνει, να υπάρξουν και εκεί συλλογικές συμβάσεις. Διότι είναι η πεμπτουσία της δημοκρατίας είναι το Σύνταγμα και οι συμβάσεις εργασίας.
      Και βέβαια και ο Υπουργός ο κ. Τσιτουρίδης και όλη η Κυβέρνηση έχει τοποθετηθεί για το 2,8 του κ. Κυριακόπουλου και έχει πει ότι αυτό είναι πράγματι κατώτερο των αναγκών των εργαζομένων. 
      Όμως, κυρίες και κύριοι συνάδελφοι, τις τελευταίες ημέρες γινόμαστε και μάρτυρες μιας κοινωνικής διαμάχης που έχει ξεσπάσει στη Γαλλία για την περιφρούρηση του κεκτημένου της εργασίας και των δικαιωμάτων των εργαζομένων στην ασφάλιση και στη σύνταξη. Για  τα γεγονότα όμως της Γαλλίας, που κάποιοι εκ του πονηρού προσπαθούν να τα προσαρμόσουν στην ελληνική πραγματικότητα,  πρέπει να στείλουμε ένα ξεκάθαρο μήνυμα και το έχουμε στείλει σε όλους τους τόνους. Ουδέποτε η Νέα Δημοκρατία ως κόμμα και ως Κυβέρνηση έχει προτείνει και έχει ταχθεί υπέρ τέτοιων μορφών απασχόλησης. Αντίθετα, τα γεγονότα της Γαλλίας αποτελούν διδαχή για τους επιμηθείς του παρελθόντος. Ουδέποτε υπήρξατε προμηθείς. 
      Σας θυμίζω ότι προεκλογικά το ΠΑ.ΣΟ.Κ. και προσωπικά ο Αρχηγός του κ. Γεώργιος Παπανδρέου, όχι μόνο στο Λαύριο αλλά και στην προ ημερησίας διατάξεως συζήτηση εδώ στη Βουλή για την ανεργία των νέων, έχει υιοθετήσει μια παραλλαγή του γαλλικού μοντέλου προτείνοντας δυσμενέστερες ρυθμίσεις με κορυφαίο την ανασφάλιστη εργασία των νέων. Τι είπατε τότε; Απόφοιτοι Λυκείου ή Τ.Ε.Ι. μέχρι είκοσι έξι ετών, ανασφάλιστη εργασία και να απολύονται και πανεπιστημιακής μόρφωσης, Π.Ε., μέχρι είκοσι εννέα ετών. Ξεπεράσατε κατά τρία χρόνια τον Ντε Βιλπέν. 
      ΒΑΣΙΛΕΙΟΣ ΜΑΓΓΙΝΑΣ: Είναι πρωτοπόρος ο κύριος Παπανδρέου…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βλέπουμε σήμερα το Σ.Ε.Β. να ακολουθεί κατά πόδας τη γαλλική πρόταση υιοθετώντας σχεδόν ταυτόσημες θέσεις για την απασχόληση μ’ αυτές του Παπανδρέου στο Λαύριο και στη Βουλή. 
      Κύριε Βενιζέλο, ενώ είστε καθηγητής του Συνταγματικού Δικαίου, δεν νομίζω ότι σύντομα θα γίνετε και καθηγητής του Εργατικού Δικαίου. Εδώ λίγο θα δυσκολευτείτε. Διότι έρχεστε και επικαλείσθε τον νόμο 3227 και την παράγραφο 2 που μιλάει για μείωση των εργοδοτικών εισφορών. Δεν μιλάει για ανασφάλιστη εργασία. Άλλο το ένα άλλο το άλλο. Άρα, λοιπόν, πώς μετατρέπετε ως Κίρκη την ανασφάλιστη μαύρη εργασία, που είναι 5.000.000.000,  όπως σας  είπε ο Υπουργός κύριος Τσιτουρίδης, όπως είναι 25% η μαύρη εργασία, περίπου 1.000.000, με εισφοροδιαφυγή τεράστια ποσά και έρχεστε σήμερα και λέτε αυτά τα πράγματα;
      Ο Σ.Ε.Β. κύριοι συνάδελφοι, μπορεί να μιλάει γαλλικά. Τα ξέρει τα γαλλικά ο κύριος Κυριακόπουλος. Στο θέμα όμως της απασχόλησης εμείς στην Κυβέρνηση σκεφτόμαστε και νομοθετούμε μόνο ελληνικά, κύριε Βενιζέλο. Δεν ξέρουμε και καλά γαλλικά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Δυστυχώς, όμως το κόμμα της Αξιωματικής Αντιπολίτευσης, όπως είδατε από τις αναφορές του Αρχηγού του, πορεύεται με αντιλήψεις και προτάσεις, που το μετατρέπουν στη συνείδηση του ελληνικού λαού και των εργαζομένων σε «παπαγαλάκι» του Σ.Ε.Β.. Προσέξτε το αυτό και θα το δείτε και στο μέλλον. Το ΠΑ.ΣΟ.Κ. για άλλη μια φορά αποδεικνύεται ανήμπορο να δώσει αξιόπιστο πολιτικό λόγο. Δεν ακούσαμε σήμερα μια πρόταση για την απασχόληση, για πολιτικές για την απασχόληση, μια πρόταση για την ανεργία. Παραμένετε προσκολλημένοι και αιχμάλωτοι στα βαρίδια του παρελθόντος. Και τι έκαναν αυτές οι αποτυχημένες πολιτικές του παρελθόντος; Έφεραν τη χώρα μας πρώτη στην ανεργία. Σήμερα λοιπόν δεν μπορεί να έρχεται το ΠΑ.ΣΟ.Κ. ως τιμητής ειδικά στο θέμα της ανεργίας. Αγνοείτε το έγκλημα που έχετε διαπράξει εις βάρος των ανέργων, όταν αποκρύπτατε εκατόν εβδομήντα χιλιάδες ανέργους. 
      Και σας θυμίζω κάτι, κύριε Βενιζέλο, επειδή στο Εργατικό Δίκαιο είστε νεοείσακτος.
      ΠΡΟΕΔΡΕΥΩΝ (Ιωάννης Τραγάκης): Και με αυτό θα κλείσετε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μισό λεπτό, κύριε Πρόεδρε. Τελειώνω. 
      ΠΡΟΕΔΡΕΥΩΝ (Ιωάννης Τραγάκης): Να κλείσετε μ’ αυτό, για να μείνει χρόνος και για τον Υπουργό. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είχατε πει οκτώ λεπτά και τώρα τα κάνατε πέντε. Καλύτερα να μην μιλάγαμε καθόλου. 
      ΠΡΟΕΔΡΕΥΩΝ (Ιωάννης Τραγάκης): Να μείνει χρόνος και για τον Υπουργό. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα μείνει χρόνος. Έχουμε δευτερολογία και τριτολογία.
      Κύριε Βενιζέλο ξεχάσατε, γιατί τότε ήσασταν Υπουργός Πολιτισμού, Ανάπτυξης, Δικαιοσύνης. Ποτέ δεν είχατε ασχοληθεί με τα εργασιακά. Και βέβαια το ΠΑ.ΣΟ.Κ. του Γεωργίου Παπανδρέου σάς έταξε κακή τη μοίρα στο εργατικό και στο ασφαλιστικό, ενώ στο συνταγματικό είστε καθηγητής από τους κορυφαίους.
      Ξεχάσατε, κύριε καθηγητά, ότι η απογραφή επί ΠΑ.ΣΟ.Κ. γινόταν με βάση την απογραφή του 1991 και όχι του 2001; Με την απογραφή του 1991 βγάζατε τα στοιχεία της ανεργίας.
      Αυτό, λοιπόν, έχει τελειώσει. Με τις εκλογές της 7ης Μαρτίου η Ελλάδα γύρισε σελίδα. Δώσαμε οριστικό τέλος και στον «Καραβίτη» και στις μετρήσεις της απογραφής του 1991 και στο πολιτικό και οικονομικό κατήφορο που οδηγήσατε τη χώρα.
      ΕΥΑΓΓΕΛΟΣ ΒΕΝΙΖΕΛΟΣ: Ο «Καραβίτης» τι είναι; Όπως ο «Μπαϊρακτάρης»; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας): Εμείς, σε συμφωνία με την πλατειά κοινωνική συμμαχία, έχουμε ένα νέο σχέδιο πορείας με αλλαγές και μεταρρυθμίσεις για την εξυγίανση της οικονομίας προς όφελος των Ελλήνων πολιτών και της κοινωνίας. Προερχόμαστε από την κοινωνία, πορευόμαστε με την κοινωνία και το όφελος είναι για τους πολλούς και όχι για τους ολίγους.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για να μη θυμίσω –και τελειώνω- κύριε Βενιζέλο, ότι στις εκλογές του 2000 τα ποσοστά της Εκάλης και της Φιλοθέης, των ολίγων και προνομιούχων που σας είπε ο Κοινοβουλευτικός Εκπρόσωπος, ήταν ποσοστά ΠΑ.ΣΟ.Κ., ημέρες και έργα Σημίτη, της κυβέρνησης τότε των ολίγων και των πλουσίων. Οι φτωχοί, φτωχότεροι και οι πλούσιοι, πλουσιότεροι. 
      Αυτή η συνταγή έχει αποτύχει. Γι’ αυτό προσπαθούμε και παλεύουμε καθημερινά ώστε να μπορέσουμε πραγματικά να δώσουμε τη θέση που αξίζει στον εργάτη, στον επιχειρηματία, σε όλους τους Έλληνες πολίτες, μια ποιότητα ζωής που τη στερήθηκαν τόσα πολλά χρόνια.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Η συνάδελφος κ Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι, προφανώς εγώ δεν θα απαντήσω. Θα αφήσω τον καθηγητή κ. Βενιζέλο και Εκπρόσωπό μας να απαντήσει σε όσα τον προκαλέσατε, κύριε Γιακουμάτο. Θα κάνω μόνο ένα σχόλιο, αφού σας απευθύνω και δύο ερωτήσεις.
      Το σχόλιο μου είναι το εξής. Είπατε ότι το ΠΑΣΟΚ έταξε τον κ. Βενιζέλο κακή τη μοίρα στα κοινωνικά. Αυτό ακριβώς αποδεικνύει τη σημασία που δίνει η Κυβέρνησή σας και η παράταξή σας στα κοινωνικά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό καταλάβατε;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μη με διακόπτετε. Δεν σας διέκοψα.
      Δεύτερον. Σας ερωτώ, κύριε Γιακουμάτο και τον παρακαθήμενο από εσάς Υπουργό: Ζητάτε σήμερα από το ΠΑ.ΣΟ.Κ. πρόταση για την ανεργία και την απασχόληση. Και σας ξαναρωτώ, όπως ρωτήσαμε γραπτώς με επερωτήσεις, με επίκαιρες ερωτήσεις, το δώσαμε στη «μαύρη βίβλο»: Η Κυβέρνησή σας, κύριε Γιακουμάτο, ποιο ένα μέτρο –αριθμός, ένα μέτρο- επί διετία έφερε για την ανεργία και την απασχόληση; Σας ρώτησα και πριν στην επίκαιρη. Ρώτησα και τον κύριο Υπουργό και απάντηση δεν πήραμε ποτέ. Ποιο είναι το ένα δικό σας πρόγραμμα; Και τι μας λέτε για τα δικά μας προγράμματα όταν εσείς με καθυστερήσεις, κακοποιήσεις και ρουσφετολογικές προσλήψεις προσπαθείτε κακήν κακώς να τα εφαρμόσετε, αντί –όπως σας είπα πριν- να κάνετε μία σοβαρή αξιολόγηση και να δείτε τι καινούργιο θα φέρετε στον ελληνικό λαό;
      Βεβαίως, ακούσαμε εδώ και τον κύριο Υπουργό να μας κατηγορεί για δημαγωγία και να μας ρωτάει και ο Κυβερνητικός Εκπρόσωπος της Νέας Δημοκρατίας «πώς μιλάμε». Ποιος και ποιοι; Αυτοί που προεκλογικά έταξαν στους πάντες τα πάντα. Σε τι δεν υπερθεματίσατε; Στους τρίτεκνους; Στους χαμηλοσυνταξιούχους, που μας τους λέτε σήμερα κι εσείς κύριε Υπουργέ κι εσείς κύριε Υφυπουργέ; Που μιλούσατε για κουλουράκια, τα 30 ευρώ και δίνετε μισό; Τι είναι λοιπόν; Και δεν θα τα συγκρίνω με 30 ευρώ. Διότι μη μου πείτε κι εσείς, κύριε Υπουργέ, όπως και ο προκάτοχός σας, ότι αυτά τα αφήσαμε για την επόμενη κυβέρνηση. 
      Εγώ θα σας πω ότι ο μέσος όρος της πενταετίας των αυξήσεων στο Ε.Κ.Α.Σ. ήταν από 10% έως 50% στις κυβερνήσεις του ΠΑ.ΣΟ.Κ.. Τολμάτε, μπορείτε να συγκριθείτε έστω στο μισό μαζί μας; 
      Τώρα, για τα όσα είπε ή δεν είπε ο κ. Αλογοσκούφης για το «σπαθί», εγώ θα κάνω μόνο ένα σχόλιο. 
      Απαντήσατε στη δευτερολογία σας, κύριε Υπουργέ, στον κ. Βενιζέλο ότι κατ’ ουσίαν τώρα μπήκαμε στην Ο.Ν.Ε.. Και ρωτώ εσάς, κύριε Υπουργέ, που έχετε τόσο μεγάλη εμπειρία από τα ευρωπαϊκά θέματα: Θα πάτε να το πείτε αυτό στην Ευρωπαϊκή Επιτροπή; Θα πείτε, κύριε Υπουργέ, ότι τώρα μπήκαμε στην Ο.Ν.Ε.; Ετεροχρονίσατε για χάρη πολιτικών σκοπιμοτήτων ακόμα και την είσοδο της χώρας στην Ο.Ν.Ε.; Τι κάνετε; Που οδηγείστε; Και εν πάση περιπτώσει, τις εσωτερικές σας διαφωνίες λύστε τις μόνοι σας.
      Μιλήσατε, κύριε Υπουργέ, επίσης, για τα κέρδη με κοινωνικούς αποδέκτες, μιμούμενος από εδώ τον κ. Καραμανλή, τον Πρωθυπουργό –για να ικανοποιήσω και τον κύριο Πρόεδρο- που είπε να μοιραστούν τα κέρδη δυο χρόνια μετά, έναν αναπτυξιακό νόμο μετά, ο οποίος δεν συνέδεσε τις επενδύσεις με θέσεις εργασίας και άρα με τη συμμετοχή όλων στην επένδυση και στο προσδοκώμενο κέρδος, ένα Πρωθυπουργό ο οποίος μαζί με τον Υπουργό Οικονομίας νομοθέτησε τις φοροελαφρύνσεις που σας είπα πριν στα διανεμόμενα κέρδη των επιχειρήσεων, χωρίς υποχρέωση των επιχειρηματιών να επενδύουν, χωρίς υποχρέωση να δημιουργούν νέες θέσεις εργασίας. Για ποιο πράγμα μιλάτε; Γιατί παραπλανάτε τον ελληνικό λαό; Για ποια κέρδη με κοινωνικούς αποδέκτες μιλάτε; 
      Και βεβαίως μετά τον κ. Καραμανλή, πριν πείτε σήμερα αυτό εσείς, κύριε Υπουργέ, βγήκε ο κ. Αράπογλου ο υπάλληλός του και μας είπε για τα μπόνους στην Εθνική Τράπεζα, κάτι που γίνεται κάθε χρόνο, δεν ανακοινώνεται ποτέ και αποτελεί ένα εσωτερικό ζήτημα της Εθνικής Τράπεζας.
      Μας είπατε, κύριε Υπουργέ, ότι δεν θα νομοθετήσετε άλλο, αλλά ότι συνεχίζετε και συνεχίσατε με την συναίνεση εργοδοτών και εργαζομένων. Τότε γιατί αν δεν υπάρχει αυτή η συναίνεση προβαίνετε σε τριμελείς επιτροπές με τη συμμετοχή του κράτους, παραπέμποντας –ξαναλέω- σε εποχές Λάσκαρη το σύστημα; Γιατί δεν προστρέχετε στο θεσμό της διαιτησίας, που προστατεύεται από το Σύνταγμα, για να πω και εγώ μετά τον κ. Γιακουμάτο δυο λογάκια για το Σύνταγμα; Έτσι δεν λέει το Σύνταγμα στο άρθρο 22; Γιατί νομοθετήσατε όχι μόνο αντισυνταγματικά αλλά και αντισυναινετικά και αν δεν συμφωνήσουν εκόντες άκοντες προσάγονται στην τριμελή επιτροπή; Αυτή είναι η συναίνεση εργοδοτών και εργαζομένων; 
      Και εγώ σας ζήτησα, κύριε Υπουργέ, δυο φορές να μας πείτε αν θα πάρετε πρωτοβουλία, έστω και τώρα, για να υπάρξει συναίνεση. Θα καλέσετε έστω τους τρεις διορισμένους, να τους δώσετε μια κατεύθυνση για να υπάρχει κλαδική σύμβαση στις τράπεζες; 
      Ένα σημείο ακόμα: Υπάρχει μια ατέλειωτη -το άκουσα και πριν από τον κ. Γιακουμάτο- πολιτική σπέκουλα για την περίφημη πρόταση του κ. Παπανδρέου. Φτάνει! Δεν σας τιμάει. Δείχνει τον πανικό σας. Έχετε βεβαίως και τη δεύτερη φωνή που σας κάνει το Κ.Κ.Ε. εν προκειμένω, γιατί το βολεύει αυτό να δείξει ότι το ΠΑ.ΣΟ.Κ. μιλάει για ανασφάλιστη εργασία.
      Τι ακριβώς πρότεινε ο κ. Παπανδρέου; Επειδή ήμουν στο Λαύριο, που είναι η εκλογική μου περιφέρεια, θα σας πω και πάλι ότι ο κ. Παπανδρέου είπε ότι επεκτείνουμε το νόμο που συζητούμε τώρα στο Κοινοβούλιο. Ήταν Φλεβάρης του 2004 και συζητείτο ο ν. 3227 εδώ σ’ αυτή την Αίθουσα. Μίλησε, λοιπόν, για επέκταση ο κ. Παπανδρέου. Στην ομιλία του εδώ στο Κοινοβούλιο είπε ότι αυτό που λέτε, ότι δηλαδή εμείς προτείνουμε ανασφάλιστη εργασία, είναι κατασυκοφάντηση. Δεν το κατανοείτε, διότι δεν κατανοείτε το ν. 3227 και το συγκεκριμένο άρθρο. 
      Και πάλι σας ρωτώ, γιατί δεν μου απαντήσατε ούτε εσείς ούτε ο κ. Γιακουμάτος στην ερώτηση μου: Θα εφαρμόσετε επιτέλους το ελάχιστο, που είναι ο ν. 3227, την ενίσχυση μέσω της κάλυψης των ασφαλιστικών εισφορών κατά 50% των ανέργων μητέρων και των ανέργων νέων και των μακροχρόνια ανέργων ηλικιωμένων σε φάση πριν τη συνταξιοδότηση; Θα το κάνετε; Γιατί δεν το κάνετε; Διότι κοστίζει και γιατί μπορούν οι επιχειρήσεις να το συμψηφίσουν. Γι’ αυτό δεν το κάνετε. Και το μόνο που σας μένει, είναι να κάνετε πολιτική σπέκουλα περί του Παπανδρέου και αυτά που είπε στο Λαύριο. Δεν έχετε τίποτε άλλο. Ξεχνάτε δε ότι οι ομογάλακτοί σας, το Ευρωπαϊκό Λαϊκό Κόμμα και η δεξιά Κυβέρνηση στη Γαλλία, είναι αυτοί που προωθούν την απορύθμιση. 
      Τέλος, μια πρόταση για το ασφαλιστικό. Βεβαίως, όπως σας είπαν και οι προλαλήσαντες συνάδελφοί μου και ο Κοινοβουλευτικός μας Εκπρόσωπος, μετά από πάρα πολύ καιρό και πολλές προσθαφαιρέσεις κατά το δοκούν, πότε τον φέρνατε το διάλογο, πότε δεν τον φέρνατε. Όποτε το θυμόσαστε και σας βόλευε, λέγατε διάλογο για το ασφαλιστικό. Εμείς προσπαθούμε να είμαστε δημιουργικοί και όχι καταστροφικοί όπως ήσασταν εσείς ως αντιπολίτευση, που δεν είπατε τίποτα και μηδενίζατε τα πάντα. Εγώ θα σας κάνω έξι ερωτήσεις, που θεωρώ ότι είναι πραγματικά το πλαίσιο εκείνο μέσα στο οποίο μπορεί να ευδοκιμήσει ο διάλογος. 
      Υπάρχει σήμερα, κύριε Υπουργέ, αποτίμηση της υπάρχουσας κατάστασης;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θέλω, κύριε Πρόεδρε, και εγώ την ανοχή σας, όπως και οι προηγούμενοι συνάδελφοι και ο κύριος Υφυπουργός. Ξέρω ότι δεν έχω άλλο χρόνο, αλλά δεν είχε ούτε η Κοινοβουλευτική Εκπρόσωπος του Κ.Κ.Ε. ούτε και ο κ. Γιακουμάτος. Ενάμισι λεπτό σας ζητώ, σας παρακαλώ πολύ, δώσατε τρία και τέσσερα. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό θα το έχετε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας παρακαλώ, κύριε Υπουργέ. Θα τελειώσω αυτό που λέω, τα έξι σημεία για το ασφαλιστικό. Δεν θα πάρει πάνω από ένα, δυο λεπτά. 
      Λοιπόν, πρώτο σημείο…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Με μαλώνετε;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ…
      ΠΡΟΕΔΡΕΥΩΝ (Ιωάννης Τραγάκης): Όχι Υπουργέ, κύριε Πρόεδρε να πείτε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, σας παρακαλώ πολύ.
      ΠΡΟΕΔΡΕΥΩΝ (Ιωάννης Τραγάκης): Σας είπα ότι θα σας δώσω το ένα λεπτό και εσείς θυμώνετε. Νόμιζα ότι είπατε ευχαριστώ.
      Συνεχίστε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, διαπίστωσα κάποια επιλεκτική μεταχείριση. Ούτε καν διακόπτατε τους προηγούμενους. Τους αφήνατε να μιλάνε. Θα είχα τελειώσει τώρα.
      Έξι ερωτήσεις έχω να κάνω.
      Όσον αφορά την υπάρχουσα κατάσταση, αναφέρθηκα ήδη.
      Εφαρμογή της ισχύουσας νομοθεσίας. Εδώ και ένα χρόνο μας λέτε ότι θα εφαρμόσετε, από τότε που φέρατε τις ρυθμίσεις -τον προηγούμενο χρόνο τις είχατε ξεχάσει τελείως- το ν.3029. Και νομοθετείτε καταστρατηγώντας το ν.3029. Λέτε ότι νομοθετείτε ένα νόμο για να εφαρμόσετε έναν άλλο νόμο. Πραγματικά, έστω και τώρα σας καλούμε να πάτε προς τα βήματα εφαρμογής του ν.3029, που είναι προϋπόθεση στο να πάμε στο μετέπειτα στάδιο.
      Τρίτη ερώτηση. Θα εκπληρώσετε τις θεσμοθετημένες υποχρεώσεις από τον προϋπολογισμό του 2006, χρηματοδότησης των ασφαλιστικών ταμείων; 
      Γνωρίζετε, κύριε Υπουργέ, πού ανέρχονται αυτές οι θεσμοθετημένες υποχρεώσεις; Στα 1,8 δισεκατομμύρια ευρώ. Θα τις καλύψετε, για να δούμε λοιπόν ποια είναι η υπάρχουσα κατάσταση και τι ακριβώς θα συζητήσουμε;
      Τέταρτον, θα μπείτε σε σοβαρή αναθεώρηση των ρυθμίσεων που έχετε φέρει για το ασφαλιστικό των τραπεζών, που όπως είδατε καρκινοβατεί; Και ξέρω ότι θα φέρετε νόμο για να παρατείνετε ακόμη τη δημιουργία του προεδρικού διατάγματος για το Ε.Τ.Α.Τ., διότι καρκινοβατεί, όπως σας είπα. 
      Πέμπτον, όσον αφορά την εθελουσία έξοδο του Ο.Τ.Ε., προσκρούει στο κοινοτικό δίκαιο και έχετε τα μύρια όσα προβλήματα, τα οποία αποκρύπτετε. Και ακόμη προχθές μου έλεγε ο κ. Αλογοσκούφης ότι υπογράφεται. Υπογράφτηκε; Για ενημερώστε μας. Θα αναθεωρήσετε λοιπόν τις ρυθμίσεις αυτές που εσείς οι ίδιοι καταλαβαίνετε ότι τις φέρατε υποτίθεται ως μεταρρυθμιστές και είναι και ανεφάρμοστες, αντισυνταγματικές και αντικοινοτικές; 
      Τέλος, θα εξασφαλίσετε, εσείς και η Κυβέρνησή σας, την ευρύτατη δυνατή συμμετοχή των κοινωνικών εταίρων; Το ΠΑ.ΣΟ.Κ. δεν έχει πει ποτέ όχι σε οιονδήποτε διάλογο. Αλλά για να ευδοκιμήσει ένας διάλογος χρειάζονται οι μίνιμουμ προϋποθέσεις. Και αυτήν τη στιγμή η χώρα βρίσκεται σε μία συγκρουσιακή δίνη με τα συνδικάτα. 
      Μήπως, κύριε Υπουργέ, θα πρέπει να κάνετε κάποιες κινήσεις; Και σας προκάλεσα στην πρωτολογία μου να κάνετε κάποιες και απαντήσατε γενικώς με μία πολύ ωραία ομιλία. Σε ορισμένα πράγματα απ’ αυτά που είπατε, θα μπορούσα και να ταυτιστώ. Θα προχωρήσετε πέρα από τα λόγια και σε πράξεις περί την κοινωνική συναίνεση και την αποδοχή των εργαζομένων μήπως και ευδοκιμήσει οιοσδήποτε διάλογος και μήπως ποτέ θυμηθείτε να φέρετε και καμία πρόταση για την απασχόληση; Γιατί ακούσαμε το Γενάρη από τον κ. Παναγιωτόπουλο τότε ότι…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: …ότι τότε συστήθηκε η τεχνοκρατική επιτροπή των κοινωνικών εταίρων να επεξεργαστεί προτάσεις για την απασχόληση. Επί δύο χρόνια δεν κάνατε τίποτα απολύτως.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο κύριος Υπουργός έχει το λόγο για έξι λεπτά.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα δώσω ορισμένες απαντήσεις στην κ. Χριστοφιλοπούλου.
      Ρώτησε τι κάναμε στα θέματα της απασχόλησης. Οι επιδοτούμενες θέσεις εργασίας από τον Ο.Α.Ε.Δ. δεν πηγαίνουν πλέον μόνο σε πέντε, έξι μεγάλες επιχειρήσεις όπως πήγαιναν επί πολλά χρόνια, αλλά διαχέονται στο σύνολο των μικρομεσαίων επιχειρήσεων.
      Οι προγραμματικές συμβάσεις εγγυημένης απασχόλησης εξασφαλίζουν άμεση σύνδεση της επαγγελματικής κατάρτισης με την αγορά εργασίας. 
      Η μετατροπή του επιδόματος ανεργίας σε επίδομα απασχόλησης είναι μία σημαντική πρωτοβουλία αυτής της Κυβέρνησης.
      Θα σας πω επίσης ότι στα προγράμματα «STAGE» τα οποία ξεκινήσατε, το 2003 εντάξατε είκοσι τρεις χιλιάδες νέους, το 2004 πήγαμε στις τριάντα τέσσερις χιλιάδες νέους, το 2005 πήγαμε στις ογδόντα χιλιάδες νέους και το 2006 πάμε στις ενενήντα χιλιάδες νέους. Αυτά είναι σημαντικά μέτρα τα οποία πήρε αυτή η Κυβέρνηση.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θα τα πούμε και σε άλλη επερώτηση πώς προσλαμβάνετε και πώς παίρνετε…
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Βεβαίως. Θα τα πούμε όλα. Εδώ είμαστε.
      Εν πάση περιπτώσει, έναν απηρχαιωμένο διοικητικό μηχανισμό τον βάζουμε στους δρόμους της εποχής μας. Άρα, λυπούμεθα πάρα πολύ που δεν μπορέσαμε να πετύχουμε σε δύο χρόνια αυτά τα οποία θέλαμε. Πάντως από εκεί που τον βρήκαμε, πολύ καλύτερα είναι σήμερα και πολύ καλύτερες επιδόσεις έχει. Θα τα πούμε, όμως, κάποια άλλη στιγμή.
      Αναφερθήκατε πολλές φορές –το είπε και ο κ. Βενιζέλος- στη μείωση της φορολογίας στις επιχειρήσεις. Ε, λοιπόν, επιχειρήσεις δεν είναι μόνο οι μεγάλες, αυτές που ήταν προνομιακές συνομιλήτριες του κ. Σημίτη επί πολλά χρόνια. Επιχειρήσεις για τις οποίες μειώθηκε η φορολογία είναι το τελευταίο εμπορικό κατάστημα στο Κιλκίς ή στη Θεσσαλονίκη, κυρίες και κύριοι, και στη βάση των στοιχείων που δεν είναι δικά μας η μείωση της φορολογίας έδωσε 0,8% στην αύξηση του Α.Ε.Π. την τελευταία χρονιά. Και εν πάση περιπτώσει, αφού θέλετε να κάνουμε την Ελλάδα χώρα ελκυστική σε ξένες επενδύσεις, όταν γύρω μας όλες οι άλλες χώρες είναι ελκυστικότερες στη φορολογία των επιχειρήσεων, θέλετε να αυξήσουμε τη φορολογία στις επιχειρήσεις; Κάντε μας πρόταση.
      Εμείς μειώσαμε τη φορολογία στις επιχειρήσεις, μειώνουμε τη φορολογία στα φυσικά πρόσωπα και το 2007-2008 επτά εκατομμύρια Έλληνες -φυσικά και νομικά πρόσωπα- θα πληρώνουν έως και 70% λιγότερους φόρους από αυτούς που κατέβαλλαν στα χρόνια των δήθεν σοσιαλιστικών κυβερνήσεων. Αυτή είναι η πραγματικότητα. Εμείς προχωρούμε στη μείωση της φορολογίας, όταν κυβερνήσεις πρωθυπουργών τους οποίους χειροκροτούσε ο κ. Παπανδρέου, σοσιαλιστικές κυβερνήσεις, αυξάνουν τη φορολογία σε όλη την Ευρώπη. Αν θέλετε να την αυξήσουμε και στα νομικά και στα φυσικά πρόσωπα, περιμένουμε τις προτάσεις σας. 
      Σε ό,τι αφορά το Λαύριο -μην γυρίζετε- έχω εδώ απομαγνητοφωνημένη τη δήλωση του κ. Παπανδρέου. Τι λέει; Γιατί τη διαβάζω; Ακούστε γιατί τη διαβάζω: «Για την καταπολέμηση της ανεργίας των νέων ηλικίας μέχρι είκοσι εννέα ετών που σημειωτέον στο Λαύριο υπολογίζονται σε εκατόν ενενήντα τρεις χιλιάδες πεντακόσια άτομα, ήτοι στο 49,3% της συνολικής ανεργίας, πρότεινα όλοι οι νέοι απόφοιτοι λυκείου μέχρι είκοσι πέντε ετών να μπορούν να προσλαμβάνονται από κάθε είδους επιχειρήσεις χωρίς οι επιχειρήσεις ή οι νέοι να υποχρεώνονται να καταβάλλουν ασφαλιστικές εισφορές».
      Δύο παρατηρήσεις: Είπε ο κ. Βενιζέλος ότι θα τις καταβάλλει ο δημόσιος κορβανάς, 5.000.000.000 ευρώ. Να μας πει και από πού έκανε πρόβλεψη τότε ο κ. Παπανδρέου, πού τα βρήκε τα 5.000.000.000 ευρώ. Θα προσθέταμε νέα ελλείμματα στα κρυφά βιβλία του ΠΑ.ΣΟ.Κ.; Θα συνεχίζαμε να εμπλουτίζουμε τα ψέματά μας στην Ευρωπαϊκή Επιτροπή; Όπως ομολογεί ο κ. Παπανδρέου, τον Ιανουάριο του 2004 οι άνεργοι νέοι ήταν εκατόν ενενήντα τρεις χιλιάδες πεντακόσια άτομα, ήτοι 49,3% της συνολικής ανεργίας. Σήμερα, δύο χρόνια μετά, είναι εκατόν εβδομήντα πέντε χιλιάδες πεντακόσια άτομα, ήτοι το 37,4% του συνόλου των ανέργων. Υπήρξε, λοιπόν, μια σημαντική μείωση. 
      Για το ασφαλιστικό θα σας απαντήσω: Αποτίμηση –το είπε και ο κ. Βενιζέλος- της υπάρχουσας κατάστασης κατά τέτοιο τρόπο και σε τέτοιο βαθμό που θα μας επιτρέψει να κάνουμε τη διάγνωση του προβλήματος δεν υπάρχει, υπάρχουν πολλές εκτιμήσεις όμως και θα πρέπει να ανταποκριθείτε όλοι στο κάλεσμα της Κυβέρνησης την αποτίμηση αυτή να την κάνουμε όλοι μαζί για να μην υπάρχει καχυποψία και στα επόμενα χρόνια για τις επόμενες κυβερνήσεις, όποιες και να είναι. Εμείς έχουμε άποψη για το ποια θα είναι η κυβέρνηση της επόμενης τετραετίας, αλλά να μην μαλώσουμε ξανά γι’ αυτό. Ελάτε να κάνουμε όλοι μαζί μια σοβαρή αποτίμηση και είναι χρέος αυτό και στη γενιά μας και στις γενιές που έρχονται. Θα εφαρμόσουμε την ισχύουσα νομοθεσία. 
      Τώρα μας λέτε εάν φέτος βάλουμε 1,8 δισεκατομμύρια ευρώ. Ποιος μιλάει! Τι βάζατε, κυρίες και κύριοι του ΠΑ.ΣΟ.Κ., όλα τα προηγούμενα χρόνια; Βεβαίως, εμείς ό,τι υποχρέωση έχουμε την τηρούμε. Για το ασφαλιστικό των τραπεζών θα έχετε αυτήν την εβδομάδα την τροπολογία για τον Ο.Τ.Ε. και την τροπολογία για το ασφαλιστικό των τραπεζών. Τελειώσαμε μια σειρά από νομικές ρυθμίσεις και εκκρεμότητες και θα συζητήσουμε στη Βουλή αυτήν την εβδομάδα και την άλλη. 
      Σε ό,τι αφορά τη συμμετοχή των κοινωνικών εταίρων, να ξεκαθαρίσουμε και πάλι ότι χωρίς την ενεργή συμμετοχή των κοινωνικών εταίρων δεν μπορούμε να προχωρήσουμε. Από εκεί και πέρα, η Κυβέρνηση και στον τομέα αυτό εφαρμόζει στο ακέραιο το δικό της ρόλο, εκτελεί τη δική της αποστολή. Δεν είμαστε εδώ να υποκαταστήσουμε τους κοινωνικούς εταίρους. Από το Βήμα της Βουλής και ο Πρωθυπουργός και ο προκάτοχός μου Υπουργός Απασχόλησης και ο κ. Αλογοσκούφης και εγώ απόψε επαναλαμβάνω την πρόσκληση προς όλους τους  κοινωνικούς εταίρους να καθίσουν γύρω από το τραπέζι των διαπραγματεύσεων, γιατί αυτό απαιτεί η ευθύνη την οποία πρέπει να έχουμε όλοι στα δύσκολα. Αυτή είναι η ξεκάθαρη θέση της Κυβέρνησης. Αν θέλετε, πάρτε μια νομοθετική πρωτοβουλία να βάλουμε την Κυβέρνηση στο ρόλο των κοινωνικών εταίρων, να αποφασίζει αυτή -αν θέλετε- ή να τους πιάνει από το αυτί τους κοινωνικούς εταίρους και να τους καθίζει στο σκαμνί να συζητάνε. Δεν είναι αυτή η πολιτική της Κυβέρνησης. Αν θέλετε, προτείνετέ το να το συζητήσουμε. 
      Θα τελειώσω, λέγοντας το εξής, επειδή πάλι προσπάθησαν κάποιοι να πουν: «Η πολιτική του ενός, η πολιτική του άλλου». Μια πολιτική έχουμε στη Νέα Δημοκρατία. Αν στο ΠΑ.ΣΟ.Κ. έχετε πολλές, μην προβάλλετε το δικό σας πρόβλημα στην πορεία της Κυβέρνησης. 
      Η Κυβέρνηση έχει ένα στόχο. Σε καιρούς δύσκολους να μπορέσουμε, όχι μόνο να επιβιώσουμε, αλλά και να πρωταγωνιστήσουμε ως κοινωνία και ως οικονομία σ’ ένα κόσμο του οποίου τα σύνορα ανοίγουν με διαρκώς εντεινόμενο ανταγωνισμό, διατηρώντας παράλληλα ένα υψηλό μοντέλο αξιακό και κοινωνικό. Ξέρετε ότι γι’ αυτό το στόχο, γι’ αυτήν την πορεία δεν υπάρχει μόνο ένας δρόμος. Καθημερινά υπάρχει η ευθύνη όλων μας να βρίσκουμε το χρυσό δρόμο, για να μπορέσουμε να πετύχουμε και τα δύο. Αυτό δεν είναι πολιτική ούτε του ενός Υπουργού, ούτε του άλλου. Είναι συνολικά πολιτική της Κυβέρνησής μας. Στο τέλος της τετραετίας, θα κριθούμε από τα αποτελέσματα της πολιτικής μας. Είμαστε αισιόδοξοι, διότι ήδη έχουμε αποτελέσματα στην πρώτη διετία ότι τα αποτελέσματα αυτής της πολιτικής θα διαχυθούν σε όλους τους Έλληνες που έχουν ανάγκη. 
      ΠΡΟΕΔΡΕΥΩΝ (Ιωάννης Τραγάκης): Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Θα αρχίσω λίγο χαλαρά, λέγοντας ότι τώρα που στο Υπουργείο Απασχόλησης υπάρχει ένας νέος Υπουργός ο οποίος είναι νομικός, μπορεί να εξηγήσει στον κ. Γιακουμάτο, ποιο είναι το γνωστικό αντικείμενο του συνταγματικού δικαίου, ώστε να με τιμά με την προσοχή του και στα θέματα των εργασιακών σχέσεων, γιατί όλο το εργατικό δίκαιο και ιδίως το συλλογικό εργατικό δίκαιο ανήκει στην ύλη του συνταγματικού δικαίου. Γι’ αυτό εδώ και πολλές δεκαετίες, είχα την τιμή να είμαι ενεργό μέλος της Εταιρείας Δικαίου Εργασίας και Κοινωνικών Ασφαλίσεων. Όταν δε ο κ. Τσιτουρίδης σας δώσει τον κατάλογο των έργων μου θα δείτε πόσα έργα αναφερόμενα στις συλλογικές εργασιακές σχέσεις υπάρχουν. Αυτά για να με τιμάτε με την προσοχή σας και ως επιστήμονα, όταν αναφέρομαι στα θέματα του αντικειμένου σας.
      Κύριε Πρόεδρε, ο κ. Τσιτουρίδης μας είπε πριν από λίγο ότι τις επόμενες εβδομάδες εδώ στη Βουλή θα τελέσουμε το κοινοβουλευτικό μνημόσυνο των δήθεν μεταρρυθμίσεων της Νέας Δημοκρατίας. Αναμένουμε τροπολογία για το νόμο για τις Δ.Ε.Κ.Ο. που είναι ανεφάρμοστος. Αναμένουμε τροπολογία για το ασφαλιστικό των τραπεζών, γιατί ο νόμος είναι ανεφάρμοστος. Αναμένουμε τροπολογία για τον Ο.Τ.Ε., γιατί ο νόμος είναι ανεφάρμοστος. Μόνο σήμερα ο κύριος Υπουργός εξήγγειλε τρεις τροπολογίες διορθωτικού χαρακτήρα λόγω του αδιεξόδου των νωπών νομοθετικών ρυθμίσεων της Κυβέρνησης. 
      Χρειάζεται περαιτέρω επιχειρηματολογία και απόδειξη από το ΠΑ.ΣΟ.Κ.; Αυτή είναι η ιλαροτραγωδία και το αδιέξοδο και το μπούμερανγκ των δήθεν μεταρρυθμίσεων που ανοίγουν το κοινωνικό μέτωπο και πυροδοτούν την ένταση, την ανασφάλεια και την φοβικότητα της κοινωνίας. 
      Ο κ. Μαγγίνας προηγουμένως ξύστηκε και αυτός στη γκλίτσα του τσοπάνη και είπε σε μία έκρηξη λαϊκισμού ή φιλολαϊκότητας, αν θέλετε, ότι δεν συμφωνεί με την πρόταση του Σ.Ε.Β. οι αυξήσεις να είναι 2,8% στη νέα εθνική γενική συλλογική σύμβαση εργασίας και ότι βεβαίως πρέπει να λάβουμε υπ’ όψιν και τον πληθωρισμό και τον ρυθμό ανάπτυξης της ελληνικής οικονομίας και τη συμβολή των εργαζομένων στην αύξηση της εθνικής παραγωγικότητας και να δούμε πώς αυξάνεται η παραγωγικότητα της εργασίας, χωρίς να αυξάνεται η μέση τιμή των αποδοχών των Ελλήνων μισθωτών σε σχέση με τον ευρωπαϊκό μέσο όρο.
Όμως πως τολμά να το λέει αυτό η κοινοβουλευτική Πλειοψηφία τη στιγμή που με βάση την επίσημη εισοδηματική πολιτική της Κυβέρνησης για τους δημοσίους υπαλλήλους και τους συνταξιούχους, η μέγιστη αύξηση είναι 3%; Όταν η Κυβέρνηση εκεί που η ίδια χειρίζεται το θέμα νομοθετικά στο δημόσιο, εξαγγέλλει αύξηση που ουσιαστικά είναι μείωση, πως είναι δυνατόν να λέει ότι ζητά από τους κοινωνικούς εταίρους να έχουν καλύτερη συμπεριφορά; Οι ίδιοι οι κοινωνικοί εταίροι πρέπει να έχουν διορατικότητα, σωφροσύνη και αίσθημα δικαιοσύνης για να αντιληφθούν ότι μόνο ο καλά και δίκαια αμειβόμενος εργαζόμενος είναι παραγωγικός και ότι μόνο αυτός μπορεί να συντελέσει στην αύξηση της ανταγωνιστικότητας της επιχείρησης και άρα όλης της εθνικής οικονομίας.
      Άκουσα επίσης, μία καινοφανή θεωρία για τις σχέσεις νόμου και συλλογικής σύμβασης. Και την άκουσα και από τους δύο παριστάμενους εκπροσώπους της Κυβέρνησης και από τον κύριο Υπουργό και από τον κύριο Υφυπουργό, ότι υπάρχει ο νόμος, η σύμβαση και αν αποτύχει η σύμβαση πάλι ο νόμος. Ε, δεν είναι έτσι. Στο πεδίο της συλλογικής αυτονομίας δεν μπορεί να υπεισέλθει ο νόμος και αν υπάρχει αποτυχία της σύμβασης τότε προβλέπεται η διαιτησία από το Σύνταγμα. Γι’ αυτό υπάρχει μεσολάβηση και διαιτησία. Αλλά η μεσολάβηση και η διαιτησία δεν είναι θεσμός πολιτικά και κρατικά ουδέτερος. Είναι κρατική αρμοδιότητα. Ο  Ο.Μ.Ε.Δ. δεν είναι ανώνυμη εταιρεία. Είναι ένα νομικό πρόσωπο κρατικό εν ευρεία εννοία που υποκαθιστά το ρόλο της Κυβέρνησης, του κράτους, της πολιτείας, που εγγυάται τη συλλογική αυτονομία και αυτό πρέπει να γίνει αντιληπτό και για το χώρο των τραπεζών. 
      Μας προκάλεσε προηγουμένως ο κύριος Υφυπουργός μιλώντας για την κλαδική συλλογική σύμβαση στις τράπεζες. Προβλέπει πράγματι ο ομόφωνα ψηφισμένος επί ημερών Οικουμενικής Κυβέρνησης νόμος για τις συλλογικές συμβάσεις και τον Ο.Μ.Ε.Δ. ότι ειδικά για τις τράπεζες η συλλογική σύμβαση συνάπτεται από εκπροσώπους του 70%. Γιατί; Γιατί οι τραπεζίτες πεισματικά δεν θέλουν να θεωρείται η ‘Ενωση Ελληνικών Τραπεζών εργοδοτικός φορέας. Όμως, ως εργοδοτικός φορέας η Ένωση Ελληνικών Τραπεζών μετέχει στην Ο.Κ.Ε. και δραστηριοποιείται σε πολλές άλλες περιπτώσεις. Και είναι καταχρηστική η θέση τους, ότι η Ένωση Ελληνικών Τραπεζών δεν είναι εργοδοτικός φορέας. Τι είναι; Φιλοτελικό σωματείο ή πολιτιστικό; Κατά την ίδια λογική αύριο μπορεί να έλθει και ο Σ.Ε.Β. και η Γ.Σ.Ε.Β.Ε.Ε. και η Εθνική Συνομοσπονδία Ελληνικού Εμπορίου και να πει ότι εγώ δεν είμαι εργοδοτική οργάνωση, δεν έχω εξουσιοδότηση από τα μέλη μου και να τιναχθεί στον αέρα ο θεσμός και της εθνικής συλλογικής σύμβασης και των κλαδικών και των ομοιοεπαγγελματικών. 
      Να προσέχει, λοιπόν, η Κυβέρνηση τι λέει και πώς το λέει και κανονικά θα έπρεπε και δικαστικά να αναγνωριστεί ότι η Ένωση Ελληνικών Τραπεζών είναι εργοδοτικός φορέας  και να καταδικαστεί στην υποχρέωση, στη δήλωση βούλησης να μετάσχει στη συλλογική διαπραγμάτευση. 
      Θα έπρεπε, λοιπόν, να είχατε παραπέμψει με το συνάδελφό σας κ. Σιούφα στην Επιτροπή Ανταγωνισμού την εναρμονισμένη πρακτική των τραπεζών, την ίδια μέρα με πανομοιότυπες επιστολές να προκαλούν το συνομιλητή τους που είναι η ομοσπονδία των τραπεζοϋπαλλήλων, η Ο.Τ.Ο.Ε., η οποία ήταν πάντα στην πρωτοπορία των μεγάλων θεσμικών μεταρρυθμίσεων, όπως για παράδειγμα το πενθήμερο. Όταν ξηλώνεται το πουλόβερ της συλλογικής αυτονομίας, τότε δε μένει τίποτα και ο βασιλιάς αποκαλύπτεται γυμνός. Η ευθύνη είναι πολιτική, γιατί η κοινωνική σύγκρουση μετατρέπεται σε πολιτική ευθύνη και καταλογίζεται, κύριοι Υπουργοί.
      Η απογραφή και το σπαθί. Ξέρετε στο σπίτι του κρεμασμένου δε μιλάνε για σχοινί. Όταν διενεργήθηκε η πρώτη φάση της απογραφής και φτάσαμε στο οριακό 2,99% με το διαφορετικό τρόπο υπολογισμού των εισπράξεων  του Φ.Π.Α. και με το διαφορετικό τρόπο υπολογισμού των μερισμάτων του κράτους από το Ταχυδρομικό Ταμιευτήριο,  τότε ο κ. Αλογοσκούφης έκανε την περιβόητη δήλωση για την Ελλάδα που μπήκε και είναι -επειδή μπήκε, είναι- με το σπαθί της στην Ο.Ν.Ε.. Στη συνέχεια ανακαλύψατε το εύφορο πεδίο των αμυντικών δαπανών. Γιατί; Για να ελαφρύνετε προληπτικά τα έτη πολιτικής και οικονομικής διαχείρισης της Νέας Δημοκρατίας επιβαρύνοντας αναδρομικά τα έτη οικονομικής και πολιτικής διαχείρισης του ΠΑ.ΣΟ.Κ.. Και έρχεται τώρα η EUROSTAT και ανατρέπει τη δική σας μέθοδο λογισμού των αμυντικών δαπανών. Και αντί να μου λέτε ιστορίες του παρελθόντος να μου απαντήσετε μετά την αναγκαστική υποχώρησή σας  να μην ενεργοποιήσετε την προαίρεση για τα δέκα πρόσθετα F-16, έστω, τα τριάντα F-16 με ποιο τρόπο θα λογιστούν στο δημοσιονομικό έλλειμμα και στο δημόσιο χρέος των επομένων ετών; Τι θα θεωρήσετε παραλαβή, τι θα θεωρήσετε αυτοτελές λειτουργικό τμήμα και πώς θα τα λογίσετε όλα αυτά στους επόμενους κρατικούς προϋπολογισμούς; Απαντήσετε για να δείτε ότι το ψέμα έχει κοντά ποδάρια και όλα εδώ πληρώνονται. Γιατί σκάψατε το λάκκο της απογραφής για να πέσει το ΠΑ.ΣΟ.Κ., ρίξατε μέσα τον εργαζόμενο, το νοικοκυριό, την οικονομία, την ανάπτυξη και πέσατε και εσείς  και τώρα κλείστε το καπάκι. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για να κλείσετε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Βεβαίως, κύριε Βενιζέλε, όλα εδώ πληρώνονται με μια σημαντική διαφορά. Τις υπέρμετρες, αδιαφανείς και αλόγιστες δαπάνες του πολεμικού εξοπλισμού, στις οποίες προχωρήσατε ως κυβέρνηση, καλούμεθα τώρα να τις πληρώσουμε εμείς από το 2006 και 2007. Όπως ξέρετε, κάποιος τα πληρώνει αυτά και γι’ αυτό χρειάζεται ιδιαίτερη ευθύνη στο τι γράφουμε, στο τι παραγγέλνουμε και στο τι επιχειρούμε να κρύβουμε. 
      Θα σας πω λοιπόν, μια και «ξαναξύνεστε» στο θέμα αυτό, ότι όπως προκύπτει από έκθεση της EUROSTAT –δεν είναι δική μας- οι πραγματικές πληρωμές για αμυντικές δαπάνες που είχαν πραγματοποιηθεί την περίοδο 1997-2003 ανήλθαν στο 15,3 δισεκατομμύρια ευρώ. Στο δημόσιο λογιστικό είχατε καταγράψει μόλις τα 6,6 δισεκατομμύρια ευρώ. Ως το Σεπτέμβριο του 2004, αυτά είχαν καταγραφεί. Αποκρύψατε αμυντικές δαπάνες γι’ αυτήν την περίοδο της τάξης των 8,7 δισεκατομμυρίων ευρώ. Θα συμφωνήσω λοιπόν και θα επαναλάβω ότι όλα εδώ πληρώνονται. Θα τα πληρώσουμε, αλλά μην «ξύνεστε» στο θέμα αυτό! Θα τα πληρώσουμε και εμείς αλλά και οι γενιές που έρχονται. Θα υπολογίσουμε και τις δαπάνες για τα F-16 και θα τις πληρώσουμε. Δεν κρύβουμε τίποτα! 
      Επειδή αναφερθήκατε στις Δ.Ε.Κ.Ο., στις τράπεζες και τον Ο.Τ.Ε., θα ήθελα να πω ότι στις τράπεζες το ποσό που καταβάλλεται από τα χρηματοπιστωτικά ιδρύματα καθορίζεται με νόμο. Η τροπολογία την οποία καταθέτουμε, θα ορίζει και το ποσό αυτό. Μην βιάζεστε λοιπόν, θα το συζητήσουμε, δεδομένου ότι πρόκειται για μια καλά δουλεμένη τροπολογία, της οποίας τη λογική εκτιμώ ότι θα καταλάβετε μέσα σ’ αυτήν την εβδομάδα.
      Όσον αφορά τον Ο.Τ.Ε., θα σας πω ότι υπήρξε συμφωνία μεταξύ της Διοίκησης του Ο.Τ.Ε. και του Ταμείου του Ο.Τ.Ε. ως προς το ποσό και τον τρόπο καταβολής αυτού του ποσού από τον Οργανισμό στο Ταμείο Ασφάλισης του Ο.Τ.Ε.. Ήταν μια διαπραγμάτευση η οποία πήρε χρόνο και η οποία έκλεισε επιτυχώς την εβδομάδα που πέρασε. Άρα, έχουμε εξέλιξη σε αυτά τα θέματα. 
      Επειδή αναφερθήκατε και στις Δ.Ε.Κ.Ο., θα ήθελα να πω ότι είναι λογικό να υπάρχει μια καθυστέρηση λόγω των διαπραγματεύσεων Σ.Ε.Β. – Γ.Σ.Ε.Ε.. Εμείς δεν αλλάζουμε την πορεία μας για την υλοποίηση των νέων αρχών. Ενδεχομένως βέβαια να υπάρξει ζήτημα κάποιων δικαιολογημένων τροποποιήσεων σε ό,τι αφορά το χρόνο. Πάντως, η πολιτική εφαρμόζεται. 
      Θα τελειώσω με μία παρατήρηση που έχει να κάνει με την εντύπωση που μου δημιούργησε η σύγκριση την οποία κάνετε ανάμεσα στο δημόσιο και τον ιδιωτικό τομέα, δηλαδή ότι αφού το κράτος δίδει τέτοιες αυξήσεις, τι πρέπει να κάνουν οι ιδιώτες. Το κράτος δεν έχει κέρδη. Ζημίες και χρέη μας παραδώσατε. Θα ήμασταν ευτυχείς αν μπορούσαμε από τον πρώτο και δεύτερο χρόνο να φέρουμε τους μισθούς και τις συντάξεις και του δημοσίου –όπως εκτιμώ ότι είναι ο στόχος και το όραμα όλων των πολιτικών και κοινωνικών δυνάμεων στον τόπο, αφού το κόστος ζωής είναι περίπου ίδιο με τα υπόλοιπα κράτη της Ευρωζώνης- στα ίδια επίπεδα. Όμως, είμαστε μακριά από το να πετύχουμε ακόμη αυτό το στόχο μας. Η δημοσιονομική κατάσταση την οποία μας παραδώσατε, δεν μας επιτρέπει στο δεύτερο χρόνο να κάνουμε αυτό το οποίο και εμείς θέλουμε, αλλά υποθέτω ότι και εσείς θέλετε. Θα γίνει όμως! Αυτή είναι η προοπτική αυτής της Κυβέρνησης!
      Σε ό,τι αφορά τώρα την εξέλιξη των συλλογικών συμβάσεων, πράγματι εκτιμούμε ότι με το βαθμό ευθύνης που διαπιστώνουμε ότι υπάρχει σ’ αυτούς τους δύο σημαντικούς εταίρους, θα βρεθεί μια ορθολογική λύση, η οποία θα είναι υψηλότερη απ’ αυτό που προτείνει σήμερα ο Σ.Ε.Β.. Θα είναι μία λύση η οποία θα μπορεί να ικανοποιεί και τις δύο πλευρές και θα πετυχαίνει το διττό στόχο τον οποίο προανέφερα, δηλαδή πώς θα μπορέσουμε να έχουμε μια ανταγωνιστική οικονομία, κρατώντας συγχρόνως ένα υψηλό επίπεδο κοινωνικής προστασίας και ασφάλισης για εκείνες τις κατηγορίες των εργαζομένων που έχουν ιδιαίτερα προβλήματα, όπως είναι οι Έλληνες εργαζόμενοι οι οποίοι εκπροσωπούνται από την κορυφαία συνδικαλιστική οργάνωση της χώρας. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε Υπουργέ. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Βενιζέλε! 
      ΕΥΑΓΓΕΛΟΣ ΒΕΝΙΖΕΛΟΣ: Έχω δικαίωμα τριτολογίας, κύριε Πρόεδρε! 
      ΠΡΟΕΔΡΕΥΩΝ (Ιωάννης Τραγάκης): Από πού το έχετε;
      ΕΥΑΓΓΕΛΟΣ ΒΕΝΙΖΕΛΟΣ: Από το άρθρο 100...
      ΠΡΟΕΔΡΕΥΩΝ (Ιωάννης Τραγάκης): Το άρθρο 100.., τόσα λέει, αλλά θα σας πω το εξής. Είπαμε ότι θα πάρετε το χρόνο και εδώ, έχω μετρήσει τους χρόνους όλων!
      ΕΥΑΓΓΕΛΟΣ ΒΕΝΙΖΕΛΟΣ: Εδώ μιλάμε για δικαίωμα, για φάση ολόκληρη! 
      ΠΡΟΕΔΡΕΥΩΝ (Ιωάννης Τραγάκης): Έχετε μιλήσει είκοσι δύο λεπτά...
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εγώ δεν εξάντλησα το χρόνο μου. Δίνω το ένα λεπτό που περίσσεψε στον κ. Βενιζέλο.
      ΠΡΟΕΔΡΕΥΩΝ (Ιωάννης Τραγάκης): Ναι, αλλά δεν θα απαντήσετε;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα πάρει μισό λεπτό εκείνος και μισό λεπτό εγώ.
      ΠΡΟΕΔΡΕΥΩΝ (Ιωάννης Τραγάκης): Εντάξει, άμα είναι από μισό λεπτό.
      Ορίστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Όμως, μην με αδειάζετε! Γιατί μου παίρνετε το χρόνο και μετά με καλοπιάνετε. Εγώ, όταν θα τελειώνει ο χρόνος, θα τελειώνω κιόλας. Από δύο λεπτά ο καθένας.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αφού ο κύριος Υπουργός Απασχόλησης ασχολείται τόσο πολύ με τα δημοσιονομικά θέματα και την απογραφή, καλό είναι να καταγράψει στις σημειώσεις του ότι το 1999 άλλαξε ριζικά στην Ευρωπαϊκή Ένωση ο τρόπος υπολογισμού των αμυντικών δαπανών στα δημοσιονομικά πράγματα. Διότι μέχρι το 1999 είχαμε τελείως διαφορετική αντιμετώπιση και δεν είχαμε λογισμό στα δημοσιονομικά μεγέθη των αμυντικών δαπανών. 
      Άρα, ας συνεννοηθεί με τον κ. Αλογοσκούφη και τον κ. Μεϊμαράκη τι θα κάνουν με τα F-16 και το αεροσκάφη τέταρτης γενιάς και μετά ξανασυζητούμε για το παρελθόν και τις αμυντικές δαπάνες. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Θα κρατήσω το χρόνο σας. Γιατί και εγώ δεν το έχω καταλάβει τόσο καιρό αυτό. Μιλάτε όλο για τις αμυντικές δαπάνες. Επειδή συνέβη κατά ένα ολόκληρο χρόνο να ασχολούμαι  με τις αμυντικές δαπάνες...
      ΕΥΑΓΓΕΛΟΣ ΒΕΝΙΖΕΛΟΣ: Μαζί...
      ΠΡΟΕΔΡΕΥΩΝ (Ιωάννης Τραγάκης): Μαζί ασχοληθήκαμε. Θέλω, λοιπόν, να καταλάβω το εξής: Τα 8,3 δισεκατομμύρια ευρώ, που δεν φαίνονται πουθενά, επληρώθησαν; 
      ΕΥΑΓΓΕΛΟΣ ΒΕΝΙΖΕΛΟΣ: Προφανώς. Δίνει κανείς τσάμπα;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Αφού δεν φαίνονται πουθενά, τότε πώς επληρώθησαν;
       ΕΥΑΓΓΕΛΟΣ ΒΕΝΙΖΕΛΟΣ: Δεν φαινόντουσαν, γιατί ως ένα χρονικό σημείο δεν υπήρχε υποχρέωση τα δάνεια που συνάπτονται για εξοπλισμούς των ενόπλων δυνάμεων να καταγράφονται στους λογαριασμούς αυτούς.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό ακόμα πάλι. Εγώ δεν...
      ΕΥΑΓΓΕΛΟΣ ΒΕΝΙΖΕΛΟΣ: Δείτε τις αποφάσεις της EUROSTAT διαδοχικά και θα καταλάβετε πώς έχει γίνει αυτό. 
      ΠΡΟΕΔΡΕΥΩΝ (Ιωάννης Τραγάκης): Επειδή εγώ το προκάλεσα...
      ΕΥΑΓΓΕΛΟΣ ΒΕΝΙΖΕΛΟΣ: Λοιπόν, μην λέμε ιστορίες τώρα! 
      ΠΡΟΕΔΡΕΥΩΝ (Ιωάννης Τραγάκης): Τι ιστορίες λέμε; 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ποτέ δεν καταγράφονταν! 
      ΕΥΑΓΓΕΛΟΣ ΒΕΝΙΖΕΛΟΣ: Επειδή κάνετε μια ωραία προσωπική συζήτηση, να σας πω και κάτι; Δεν βασανίστηκε ο τόπος με το αν έγινε σωστά η αγορά των TOR, των TPQ και τελικά όλα μέλι γάλα και προχωράμε αλόγιστα σε αεροσκάφη τρίτης γενιάς; Ανακαλούμε την απόφαση...
      ΠΡΟΕΔΡΕΥΩΝ (Ιωάννης Τραγάκης): Ένα λεπτό...
      ΕΥΑΓΓΕΛΟΣ ΒΕΝΙΖΕΛΟΣ: ...και δεν έχουμε καμία στρατηγική. 
      ΠΡΟΕΔΡΕΥΩΝ (Ιωάννης Τραγάκης): Εδώ τώρα μπαίνει η γκλίτσα. Μην με ξύνετε σε αυτά! 
      ΕΥΑΓΓΕΛΟΣ ΒΕΝΙΖΕΛΟΣ: Γι’ αυτό σας λέω: Από του ύψους της προεδρικής σας έδρας κάντε τους συστάσεις. 
      ΠΡΟΕΔΡΕΥΩΝ (Ιωάννης Τραγάκης): Να το κλείσουμε αυτό, αλλά εγώ δεν κατάλαβα πού πήγαν τα...
      ΕΥΑΓΓΕΛΟΣ ΒΕΝΙΖΕΛΟΣ: Μια φράση θα πω σε σχέση με τους νέους, γιατί εδώ έχουμε μια σειρά από νομοθετήματα της τελευταίας διετίας που  κάνουν δυσμενέστερη τη θέση των νέων: Νέος γενικός κανονισμός προσωπικού στον Ο.Τ.Ε. χειρότερος για τους νέους. Νέος νόμος για τις Δ.Ε.Κ.Ο. χειρότερος για τους νέους. Άρα, υπάρχει συνωμοσία εις βάρος των νέων.
      Το ερώτημα είναι πολύ απλό: Ο ν. 3227 ψηφίστηκε το Φεβρουάριο του 2004. Τον βρήκατε και δεν τον αλλάξατε. Εφαρμόσατε καθόλου το άρθρο 2; Βοηθήθηκε άνεργος νέος μέχρι είκοσι πέντε ετών, άνεργη μητέρα ανηλίκων παιδιών ή άτομο τρίτης ηλικίας στα όρια της συνταξιοδότησης; Πόσα λεφτά δαπανήσατε και πόσους ανθρώπους βοηθήσατε; Αυτό είναι το ερώτημα και θέλω μια απάντηση.
      ΠΡΟΕΔΡΕΥΩΝ (Ιωάννης Τραγάκης): Ορίστε η απάντηση. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ογδόντα χιλιάδες νέοι μέσα από τα προγράμματα «STAGE» το 2005...
      ΕΥΑΓΓΕΛΟΣ ΒΕΝΙΖΕΛΟΣ: Καμία σχέση! Είναι σύμβαση μαθητείας με λεφτά της Κοινότητας. 
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Θέσατε την ερώτηση. Παίρνετε την απάντηση. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Επαναλαμβάνω ότι ογδόντα χιλιάδες νέοι χρηματοδοτούνται φέτος από τα προγράμματα του Ο.Α.Ε.Δ. έναντι των είκοσι τριών χιλιάδων που βρήκαμε το 2003.
      Δύο πολύ σύντομες απαντήσεις, κύριε Πρόεδρε και κυρίες και κύριοι συνάδελφοι. Το πρόβλημά μας να το ξεκαθαρίσουμε εις ότι αφορά τις αμυντικές δαπάνες. Δεν είναι θέμα τρόπου ή χρόνου καταγραφής, όπως ισχυρίζεστε. Είναι θέμα πλήρους απόκρυψής τους. Κατά την οκταετία Σημίτη δεν ενεγράφη πουθενά, μα πουθενά το ήμισυ των αμυντικών δαπανών. Τελεία. 
      Δεν μαλώνουμε, λοιπόν, και δεν διαφωνούμε με το πότε θα έπρεπε να το εγγράψουμε και με ποιόν τρόπο το ποσό αυτό. Δεν ενεγράφη πουθενά. Αυτό είναι. 
      ΠΡΟΕΔΡΕΥΩΝ (Ιωάννης Τραγάκης): Τώρα κατάλαβα. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Και επειδή πολλή φασαρία γίνεται και πολλά λέγονται για την απογραφή, ε, λοιπόν, η απογραφή δεν ήταν ούτε του Αλογουσκούφη ούτε της Ε.Σ.Η.Ε.Α. ούτε του Καραμανλή! Ήταν απογραφή της EUROSTAT.
      Βλέπετε όμως πώς για μια απογραφή, την οποία έκανε ένας διεθνής οργανισμός, συνεχίζετε δύο χρόνια μετά να λέτε αυτά τα οποία λέτε.
      Για να μη διαφωνήσουμε, λοιπόν, σε κάτι το οποίο είναι σημαντικά σημαντικότερο –επιτρέψτε μου το νεολογισμό- από μία απογραφή, όπως είναι η διάγνωση για το ασφαλιστικό, για να μη λέμε στο μέλλον, κυρίες και κύριοι συνάδελφοι του ΠΑ.ΣΟ.Κ, αν η διάγνωση ήταν του Καραμανλή, ήταν του Παπανδρέου, ήταν του Τσιτουρίδη ή του Βενιζέλου, σας καλούμε την απογραφή στο κρίσιμο αυτό ζήτημα, τη διάγνωση να την κάνουμε όλοι μαζί. Όχι εμείς, όχι το ΠΑ.ΣΟ.Κ., όχι η Νέα Δημοκρατία, όλοι μαζί.
      ΠΡΟΕΔΡΕΥΩΝ (Ιωάννης Τραγάκης): Ωραία πρόταση.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ορίσουμε τους εκπροσώπους μας, ώστε η συζήτηση, η οποία θα αρχίσει αμέσως μετά τις επόμενες εκλογές, στις επόμενες τετραετίες, για να βρούμε τις λύσεις, να είναι μια συζήτηση η οποία θα εδράζεται σε μια διάγνωση του προβλήματος, η οποία δεν θα δημιουργεί τέτοια προβλήματα και τέτοιες διαφωνίες στο μέλλον.
      Ελπίζω να ανταποκριθείτε στην ξεκάθαρη και μακριά από κάθε καχυποψία πρόταση, την οποία σας κάνει η Κυβέρνηση. Θα την επαναλάβουμε σε λίγες μέρες μέσα από μια πολύ συντεταγμένη και ολοκληρωμένη πρόταση.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία, κλείσαμε με μια ωραία πρόταση.
      Κηρύσσεται περαιωμένη η συζήτηση επί της υπ’ αριθμόν 45/27/3-2-2006 επερώτησης Βουλευτών του ΠΑ.ΣΟ.Κ προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την πολιτική της Κυβέρνησης στην αγορά εργασίας.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 10 Μαρτίου 2006 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Παρασκευής 10 Μαρτίου επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 10.25΄ λύεται η συνεδρίαση για αύριο ημέρα Τρίτη 21 Μαρτίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η  ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ
Συνεδρίαση 20-3-2006	σελ. 2


