ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΛΣΤ’

Πέμπτη 24 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ειδικά θέματα, σελ.
2. ‘Αδεια απουσίας του Βουλευτή κ. Ι. Κουτσούκου, σελ.
3. Ανακοινώνεται ότι τη συνεδρίαση παρακολουθούν μαθητές από το Πανορμίτιο Γυμνάσιο Σύμης, το 11ο Γυμνάσιο Ιλίου Αθηνών και το Γυμνάσιο Αγ. Βλασίου Αιτωλοακαρνανίας, σελ.
4. Επί του Κανονισμού, σελ.
5. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει την Έκθεση στην αίτηση Εισαγγελικής Αργής για τη χορήγηση άδειας άσκησης ποινικής δίωξης κατά Βουλευτού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 25-11-2005, σελ.
4. Συζήτηση επικαίρων ερωτήσεων:
α. Προς τον Υπουργό Δικαιοσύνης:
i. σχετικά με την ίδρυση Εφετείου Ανατολικής Κρήτης, σελ.
ii. σχετικά με την ίδρυση Εφετείου στο Ηράκλειο, σελ.
β. Προς τον Υπουργό Εμπορικής Ναυτιλίας σχετικά με το νέο Προεδρικό Διάταγμα για τις τοποθετήσεις, μεταθέσεις και αποσπάσεις του προσωπικού του Λιμενικού Σώματος, σελ.
γ. Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με το κόστος συμμετοχής των υποψηφίων στις προκηρύξεις του ΑΣΕΠ κ.λπ., σελ.
δ. Προς τον Υπουργό Μεταφορών και Επικοινωνιών σχετικά με την αύξηση των τιμών πρόσβασης στο διαδίκτυο, σελ.
ε. Προς τον Υπουργό Αγροτικής Ανάπτυξης και Τροφίμων σχετικά με τη λήψη των αναγκαίων μέτρων, ώστε να επιδοτηθεί ολόκληρη η πραγματική παραγωγή βαμβακιού, σελ.
στ. Προς τον Υπουργό Ανάπτυξης σχετικά με τη λήψη των αναγκαίων μέτρων προστασίας των καταναλωτών από τα τρόφιμα με μεταλλαγμένα συστατικά κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Ανάπτυξης: «Γενικό Εμπορικό Μητρώο (Γ.Ε.Μ.Η.) και εκσυγχρονισμός της επιμελητηριακής νομοθεσίας», σελ.
2. Κατάθεση Εκθέσεων Διαρκών Επιτροπών:
α. Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στην πρόταση νόμου αρμοδιότητας του Υπουργείου Απασχόλησης και  Κοινωνικής Προστασίας: «Περί καταργήσεων των ειδικών νομοθετικών και άλλων ρυθμίσεων που διέπουν τις σχέσεις εργαζομένων σε Ν.Π.Ι.Δ. στα οποία διατηρεί ιδιοκτησιακά ή άλλα δικαιώματα το δημόσιο και επέκταση της ισχύος των κανόνων της εργατικής νομοθεσίας επί των σχέσεων αυτών», σελ.
β. Η  Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας», σελ.
γ. Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Δομή και λειτουργία της Εκκλησιαστικής Εκπαίδευσης», σελ.


ΟΜΙΛΗΤΕΣ
Α. Επί του Κανονισμού:
ΖΗΣΗ Ρ., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΣΙΟΥΦΑΣ Δ., σελ.
ΧΑΤΖΗΓΑΚΗΣ Ι., σελ.

Β. Επί των Επικαίρων Ερωτήσεων:
ΔΕΙΚΤΑΚΗΣ Γ., σελ.
ΔΡΑΓΑΣΑΚΗΣ Ι., σελ.
ΚΕΦΑΛΟΓΙΑΝΝΗΣ Ι., σελ.
ΚΟΝΤΟΣ Α., σελ.
ΜΠΑΝΤΟΥΒΑΣ Κ., σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΘΑΝΑΣΙΟΥ Ι., σελ.
ΠΑΠΑΛΗΓΟΥΡΑΣ Α., σελ.
ΠΑΥΛΟΠΟΥΛΟΣ Π., σελ.
ΣΚΥΛΛΑΚΟΣ Α., σελ.
ΤΖΕΚΗΣ Α., σελ.
ΧΑΙΔΟΣ Χ., σελ.

Γ. Επί του σχεδίου νόμου του Υπουργείου Ανάπτυξης:
ΑΛΙΒΙΖΑΤΟΣ Π.,σ ελ.
ΒΕΡΓΙΝΗΣ Ξ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΕΓΚΕΡΟΓΛΟΥ Β., σελ.
ΓΚΑΤΖΗΣ Ν., σελ.
ΔΕΝΔΙΑΣ Ν., σελ.
ΔΑΙΛΑΚΗΣ Ι., σελ.
ΖΗΣΗ Ρ., σελ.
ΚΑΚΛΑΜΑΝΗΣ  Α., σελ
ΚΑΡΑΜΑΡΙΟΣ Α., σελ.
ΚΟΣΜΙΔΗΣ Σ., σελ.
ΚΟΥΣΕΛΑΣ Δ., σελ.
ΜΠΑΝΤΟΥΒΑΣ Κ., σελ.
ΜΑΝΙΑΤΗΣ Ι., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΙΠΕΡΓΙΑΣ Δ., σελ.
ΠΑΠΑΘΑΝΑΣΙΟΥ Α., σελ.
ΠΡΩΤΟΠΑΠΑΣ Χ., σελ.
ΡΟΥΣΟΠΟΥΛΟΣ Θ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΤΣΟΧΑΤΖΟΠΟΥΛΟΣ Α., σελ.


     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΛΣΤ’
     Πέμπτη 24 Νοεμβρίου 2005
     Αθήνα, σήμερα στις 24 Νοεμβρίου 2005, ημέρα Πέμπτη και ώρα 10.34’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής, κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23 Νοεμβρίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΛΕ΄ συνεδριάσεώς του, της Τετάρτης 23 Νοεμβρίου 2005 σε ό,τι αφορά την ψήφιση στο σύνολο του σχεδίου νόμου: «Στρατολογία των Ελλήνων και άλλες διατάξεις».)
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Γεώργιο Δεικτάκη, Βουλευτή Ηρακλείου, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Συντονιστική Επιτροπή Αμοργιανών Συλλόγων ζητεί την προσέγγιση επιβατικών πλοίων στο λιμάνι Αιγιάλη της νήσου Αμοργού.
     2) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ και ο Γ’ Αντιπρόεδρος και Βουλευτής Β’ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Νομάρχης Κυκλάδων ζητεί να επισπευσθούν οι διαδικασίες για την έκδοση οικοδομικών αδειών στην Ερμούπολη Σύρου.
      3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων – Διαμερισμάτων Ελλάδος ζητεί τη ρύθμιση φορολογικών προβλημάτων των μελών της.
     4) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία Φορείς της νήσου Σύρου καταγγέλλουν ηχορύπανση και καυσαέρια από τη λειτουργία του εργοστασίου της Δ.Ε.Η. στην περιοχή Μάννα της νήσου Σύρου.
     5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Χριστοδούλου, συνταξιούχος ΙΚΑ, ζητεί να του χορηγηθούν φάρμακα με συμμετοχή 10%, λόγω χρόνιας πάθησης.
     6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Κερκίνη Καζόγλου ζητεί να της χορηγηθεί σύνταξη χηρείας και πολύτεκνης μητέρας από τον Ο.Γ.Α..
     7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ειρήνη Ισλαμίδου, κάτοικος Σκύδρας Πέλλης, ζητεί να της χορηγηθεί άδεια άσκησης επαγγέλματος οδοντοτεχνίτη.
     8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Νικόλαος Καρυπίδης, κάτοικος Πέλλης, ζητεί να του χορηγηθεί άδεια άσκησης επαγγέλματος οδοντοτεχνίτη.
     9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ιορδάνα Ζαχαριάδου ζητεί την επίλυση φορολογικού της προβλήματος με το Τελωνείο Θεσσαλονίκης.
     10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Πολύτεκνων Οικογενειών Νομού Φθιώτιδας ζητεί όταν σε οικογένεια πολύτεκνη, όλα τα μέλη είναι στις Ένοπλες Δυνάμεις, το ένα από αυτά να παραμένει σε μονάδα του τόπου διαμονής των γονέων του.
     11) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Πανελλήνιος Σύλλογος Φοιτητών Προπτυχιακού Προγράμματος Σπουδών «Ισπανικής Γλώσσας και Πολιτισμός» της Σχολής Ανθρωπιστικών Σπουδών του Ε.Α.Π. ζητεί την κατοχύρωση των σπουδών τους.
     12) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Πέτρος Κωτσονάρος, κάτοικος Άργους Αργολίδας, ζητεί τη μετεγγραφή της κόρης του, ως μέλος πολύτεκνης οικογένειας.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Αιγίου Αχαΐας ζητεί τη δημιουργία στο Αίγιο και δεύτερου τμήματος Τ.Ε.Ι..
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητούνται μέτρα στήριξης των πολύτεκνων οικογενειών.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους λατινικούς χαρακτήρες που κοσμούν την προτομή του Θερβάντες στην Πάτρα.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με ποσά που χορηγήθηκαν για ανύπαρκτες επενδύσεις.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται απευθείας αναθέσεις μελετών από τον Ο.Σ.Ε..
     18) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η μείωση του κόστους της κάρτας μεταφοράς μέσω ΚΤΕΛ των φοιτητών του Α.Ε.Ι. Ηρακλείου.
     19) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Πανελλήνιος Σύνδεσμος Εκτροφέων Γουνοφόρων Ζώων ζητεί τη λήψη μέτρων στήριξης του κλάδου του.
     20) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμος Αγίων Αναργύρων Καστοριάς ζητεί να παραχωρηθούν δικαιώματα από το εθνικό απόθεμα στους αγρότες της περιοχής του.
     21) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε δημοσίευμα εφημερίδας το οποίο αναφέρεται στο διαφορετικό ωράριο λειτουργίας των πρατηρίων βενζίνης στην Εθνική Οδό Πατρών – Αθηνών.
     22) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο κ. Ανδρέας Τσιμπούκης ζητεί τη χορήγηση σύνταξης Εθνικής Αντίστασης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1630/30-8-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1337/22-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας πληροφορούμε ότι το θιγόμενο θέμα δεν είναι αρμοδιότητας του ΥΠΕ.ΧΩ.Δ.Ε.. Η Εθνική οδός Θεσσαλονίκης-‘Εδεσσας-Φλώρινας μελετάται και κατασκευάζεται κατά τμήματα από τις Υπηρεσίες της Περιφέρειας Κεντρικής Μακεδονίας.
     Σύμφωνα με τα στοιχεία της ανωτέρω Περιφέρειας σας ενημερώνουμε για τα ακόλουθα:
     - Οι μελέτες για την κατασκευή των οδικών τμημάτων της παράκαμψης Γιαννιτσών και της προέκτασης της μέχρι τον οικισμό Παραλίμνη καθώς και των τμημάτων παράκαμψης Μαυροβουνίου και του τμήματος Μαυροβούνι αρχή παράκαμψης Έδεσσας, έχουν συμπεριληφθεί στο Πρόγραμμα ΣΑΜΠ 008/3 για το τρέχον έτος.
     - Η δημοπράτηση των παραπάνω τμημάτων θα είναι δυνατή μετά τη χρηματοδότηση και ολοκλήρωση των μελετών και ένταξη της χρηματοδότησης της κατασκευής τους σε πρόγραμμα.
     - Για το τμήμα Αγρας-Βρυτά έχουν συνταχθεί τεύχη δημοπράτησης και σχετικό τεχνικό δελτίο και αναμένεται η ένταξη του έργου σε πρόγραμμα χρηματοδότησης.
     - Για τα οδικά τμήματα που δημοπρατήθηκαν ή πρόκειται να δημοπρατηθούν προβλέπονται οι παρακάτω χρόνοι ολοκλήρωσης των εργασιών.
     * Παράκαμψη Πελλαίας Χώρας:  Συμβατική προθεσμία περαίωσης του έργου Μάρτιος 2007.
     * Τμήμα από κόμβο Πέλλας μέχρι Παραλίμνη:
     Συντάχθηκαν τεύχη δημοπράτησης και τεχνικό δελτίο, έχει γίνει η ένταξη του έργου σε πρόγραμμα χρηματοδότησης και αναμένεται η εντολή για δημοπράτηση του έργου.
     Το έργο. προβλέπεται να ολοκληρωθεί σε 750 ημερολογιακές ημέρες (2 χρόνια περίπου).
     * Παράκαμψη Έδεσσας: Το έργο δημοπρατήθηκε, αλλά έχουν γίνει προσφυγές στο ΣτΕ, οπότε αναμένεται η απόφαση επ΄ αυτών, για την κατακύρωση της δημοπρασίας. Το έργο προβλέπεται να ολοκληρωθεί σε 850 ημερολογιακές ημέρες (2 χρόνια και 4 μήνες).
     Ο Υφυπουργός
     ΘΕΜΙΣΤΟΚΛΗΣ . ΞΑΝΘΟΠΟΥΛΟΣ»
     2. Στην με αριθμό 1622/30-8-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1334/22-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σε ότι αφορά τις αρμοδιότητες του Υ.ΠΕ.ΧΩ.Δ.Ε., σας ενημερώνουμε ότι για το έργο «Μελέτη αγωγού σύνδεσης φράγματος Φανερωμένης με τα δίκτυα άρδευσης», που προβλέπει ουσιαστικά την αξιοποίηση του εν λόγω φράγματος, έχει εκδοθεί ήδη η αρ. προ 141409/8-06-05 θετική γνωμοδότηση, στα πλαίσια της Προκαταρκτικής Περιβαλλοντικής Εκτίμησης και Αξιολόγησης, υποβλήθηκε η Μελέτη Περιβαλλοντικών Επιπτώσεων του εν λόγω έργου στην ΕΥΠΕ/ΥΠΕΧΩΔΕ από το Τμήμα Εγγείων Βελτιώσεων της Περιφέρειας Κρήτης και μετά από αξιολόγηση του φακέλου της διαβιβάστηκε στους συναρμόδιους φορείς και Υπουργεία, προκειμένου να γνωμοδοτήσουν για το εν λόγω έργο, όπως ορίζει η σχετική ΚΥΑ.
     Κατά τα λοιπά η κατασκευή του έργου είναι αρμοδιότητα του Υπουργείου Αγροτικής Ανάπτυξης και Τροφίμων και της Περιφέρειας Κρήτης.
     Ο Υφυπουργός
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
     3. Στην με αριθμό 1603/30-8-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα, δόθηκε με το υπ’ αριθμ. 1330/21-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι το πρόβλημα ύδρευσης των Δήμων Σούρπης και Πτελεού ανήκει στην αρμοδιότητα της Περιφέρειας Θεσσαλίας.
     Σας επισυνάπτουμε το υπ΄ αρ. 6565/9.9.05 σχετικό έγγραφό της.
     Ο Υφυπουργός
     ΘΕΜΙΣΤΟΚΛΗΣ  ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     4. Στην με αριθμό 1806/6-9-05 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. Α.Π.Υ./1Α/29/22-9-05 έγγραφο από τον Υπουργό Επικρατείας  η ακόλουθη απάντηση:
     «Σχετικώς με την ανωτέρω ερώτηση, σε ό,τι μας αφορά, σας διαβιβάζουμε συνημμένως το υπ' αριθμ. πρωτ. 12107/8.9.2005 έγγραφο του Προέδρου του Εθνικού Συμβουλίου Ραδιοτηλεόρασης από το οποίο προκύπτει ότι, η αριθμ. 26/12.4.2005 βεβαίωση που εκδόθηκε από το Εθνικό Συμβούλιο Ραδιοτηλεόρασης, αφορά τη νόμιμη λειτουργία του Ραδιοφωνικού Σταθμού με το διακριτικό τίτλο «ΡΑΔΙΟ ΗΧΩ» και δεν έχει ισχύν αδείας. Η έγκριση για την εγκατάσταση της κεραίας του ανωτέρω ραδιοφωνικού σταθμού στο πάρκο κεραιών, είναι αρμοδιότητα του Υπουργείου Μεταφορών και Επικοινωνιών, στο οποίο κοινοποιείται το παρόν έγγραφο μαζί με φωτοαντίγραφο της ανωτέρω ερώτησης.
     Ο Υπουργός
     ΘΕΜΙΣΤΟΚΛΗΣ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 1722/1-9-05 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 86970/ΙΗ/23-9-05 έγγραφο από τον Υφυπουργό Εθνικής Παιδείας και Θρησκευμάτων  η ακόλουθη απάντηση:
     «Απαντώντας στην ερώτηση με αριθμό 1722/1-9-05, την οποία κατέθεσε η Βουλευτής κ. Χρύσα Μανωλιά και αφορά στο Δημοκρίτειο Πανεπιστήμιο Θράκης, σας γνωρίζουμε τα ακόλουθα:
     Η αρμόδια υπηρεσία του ΥΠ.Ε.Π.Θ, (ΕΠΕΑΕΚ) ενημέρωσε το Δημοκρίτειο Πανεπιστήμιο Θράκης στις.31/12/2004 σχετικά με την δυνατότητα κάλυψης των Διοικητικών Υπαλλήλων των 7 τμημάτων της Διεύρυνσης, για την περίοδο Ιανουάριος-Απρίλιος 2005. Τα σχετικά Τεχνικά Δελτία υποβλήθησαν από το Δημοκρίτειο Πανεπιστήμιο Θράκης προς έγκριση την Ειδική Υπηρεσία Διαχείρισης του ΕΠΕΑΕΚ στις 6/7/2005 εγκρίθηκαν στις 18/7/2005 και 17/8/2005.
     Επισημαίνεται ότι τα δεδουλευμένα στους συμβασιούχους του Δημοκρίτειου Πανεπιστήμιου Θράκης, θα καταβληθούν μόλις το Πανεπιστήμιο υποβάλλει αίτημα χρηματοδότησης των νέων εγκεκριμένων Τεχνικών Δελτίων.
     Σε ό,τι αφορά τη μετατροπή των συμβάσεων των εργαζομένων του προαναφερόμενου Ιδρύματος, σας γνωρίζουμε ότι η κάλμψη της δαπάνης θα αντιμετωπισθεί μετά την ολοκλήρωση των διαδικασιών μετατροπής των συμβάσεων σε συνεργασία με το Υπουργείο Οικονομίας και Οικονομικών.
     Τέλος για τη διευθέτηση του εργασιακού καθεστώτος μέσω του Α.Σ.Ε.Π., το YΠ.E.Π.Θ. δεν έχει καμία θεσμική δυνατότητα παρέμβασης για την επιτάχυνση της διαδικασίας ελέγχου, στην οποία προβαίνει η προαναφερθείσα ανεξάρτητη αρχή.
     Παρόλα αυτά, το YΠ.E.Π.Θ. έχει ήδη αλληλογραφήσει με τον Πρόεδρο του Α.Σ.Ε.Π. ζητώντας του να προταχθεί η αντιμετώπιση των συμβασιούχων των A.E.I.
     Ο Υφυπουργός
     ΣΠΥΡΙΔΩΝΑΣ. ΤΑΛΙΑΔΟΥΡΟΣ»
     6. Στην με αριθμό 4029/31-10-05 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. 581/21-11-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Πρόεδρος του Συνασπισμού Ριζοσπαστικής Αριστεράς και Βουλευτής κ.. Αλέξανδρος Αλαβάνος, σας πληροφορούμε τα εξής:
     Με την ολοκλήρωση των εργασιών κατάρτισης του Συστήματος Γεωγραφικών Πληροφοριών στον Ελαιοκομικό Τομέα, διαπιστώθησαν αποκλίσεις - προβλήματα που έχουν καταγραφεί και κατηγοριοποιηθεί, ώστε να αντιμετωπιστούν στο πλαίσιο της ενημέρωσης - τήρησης του Ελαιοκομικού Μητρώου. Για τη διευθέτηση των ανωτέρω αποκλίσεων, καταβάλλεται κάθε δυνατή προσπάθεια, έτσι ώστε να προκύψει ένα έγκυρο και αξιόπιστο, για την καταβολή των κοινοτικών ενισχύσεων, Ελαιοκομικό Μητρώο.
     Οι καλλιεργητές που δεν είχαν εγγραφεί στο Ε.Μ. ή που είχαν διαφορές στα στοιχεία των τεμαχίων τους με αυτά που περιέχονται στη βάση δεδομένων του Υπουργείου Αγροτικής Ανάπτυξης και Τροφίμων, είχαν τη δυνατότητα να υποβάλουν αίτηση νέας εγγραφής ή αίτηση τροποποίησης αντίστοιχα, για τις καλλιεργητικές περιόδους 2003/2004 - 2004/2005 στο Ε.Μ., σε προκαθορισμένες ημερομηνίες. Οι παραγωγοί αυτοί έχουν κατοχυρώσει το δικαίωμα συμμετοχής τους σε κοινοτικά προγράμματα και την καταβολή των κοινοτικών ενισχύσεων που αφορούν τις εν λόγω καλλιέργειες, με την επιφύλαξη της επεξεργασίας των δηλώσεών τους κατά την εγγραφή τους στο Σ.Γ.Π.Ε.Μ, ενώ από τον ΟΠΕΚΕΠΕ διευθετούνται οι διαδικασίες για τη χορήγηση των κοινοτικών ενισχύσεων.
     Παράλληλα, έχει ανατεθεί η διαδικασία αναδοχής του έργου σε εξειδικευμένες εταιρίες, που θα ασχοληθούν κυρίως με εργασίες, οι οποίες, εκ των πραγμάτων, θα συνδράμουν καίρια τις Νομαρχιακές Αυτοδιοικήσεις.
     Επίσης, έχει αναπτυχθεί μία δικτυακή εφαρμογή διαχείρισης των Μητρώων, η οποία περιλαμβάνει τη σύνδεση των γεωγραφικών πληροφοριών με την περιγραφική πληροφόρηση. Η εφαρμογή αυτή είναι ήδη διαθέσιμη στις Διευθύνσεις Αγροτικής Ανάπτυξης, οι οποίες, μέσω εξουσιοδοτημένων χρηστών, θα έχουν τη δυνατότητα:
     1. πρόσβασης στα στοιχεία των Μητρώων που αφορούν γεωγραφική και περιγραφική πληροφόρηση τόσο σε επίπεδο παραγωγού όσο και σε επίπεδο Νομού,
     2. ενημέρωσης της Βάσης σε κάθε περίπτωση μεταβίβασης είτε τεμαχίων είτε εκμεταλλεύσεων από παραγωγό σε παραγωγό, είτε για κάθε άλλη τροποποίηση μεταβολής στοιχείων που αιτείται ο παραγωγός,
     3. εντοπισμού και χαρτογράφησης νέων τεμαχίων και
     4. κατατμήσεων τεμαχίων.
     Για την καλύτερη κατανόηση της όλης διαδικασίας, πραγματοποιήθηκαν από υπαλλήλους της Δ/νσης Διαχείρισης Μητρώων εκπαιδευτικά σεμινάρια των Διευθύνσεων Αγροτικής Ανάπτυξης.
     Για τις πληρωμές της κατ' αποκοπή ενίσχυσης των ελαιώνων μικρών νησιών Αιγαίου, διαβιβάζεται συνημμένα το με αριθμ. πρωτ. 83235/8-11-05 έγγραφο του Προέδρου του ΟΠΕΚΕΠΕ.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     7. Στην με αριθμό 4513/14-11-05  ερώτηση  των Βουλευτών κ.κ. Αντωνίου Σκυλλάκου, Δημητρίου Τσιόγκα και Βέρας Νικολαϊδου δόθηκε με το υπ’ αριθμ. ΤΚΕ/Φ2/23799/23-11-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμ. 4513/14.11.2005 που κατέθεσαν στη Βουλή οι Βουλευτές κ.κ. Αντώνης Σκυλλάκος, Τάκης Τσιόγκας και Βέρα Νικολαϊδου, με θέμα «Προβλήματα εργαζομένων στα Κ.Ε.Π.», σας γνωρίζουμε ότι:
     Με το άρθρο 24 παράγραφος 3 του Ν. 3200/03, προβλέφθηκε η σύσταση θέσεων μονίμου προσωπικού για τις ανάγκες λειτουργίας των ΚΕΠ, με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών. Ήδη έχει εκδοθεί η αριθμ. ΔΟΝΦ.01/17058/05 κοινή απόφαση των Υφυπουργών ΕΣΔΔΑ και Οικονομίας και Οικονομικών με την οποία συνιστώνται οι θέσεις στα ΚΕΠ των ΟΤΑ α' βαθμού. Στο αμέσως επόμενο χρονικό διάστημα θα ακολουθήσει και απόφαση για τα ΚΕΠ των ΟΤΑ β' βαθμού.
     Για το θέμα της μονιμοποίησης των συμβασιούχων, σας πληροφορούμε ότι αμέσως μετά τις συμπληρωματικές αποφάσεις σύστασης θέσεων, θα ακολουθήσει η προκήρυξη, σε συνδυασμό βέβαια και με τις δημοσιονομικές συνθήκες της Χώρας.
     Καθόσον αφορά το θέμα της πληρωμής των συμβασιούχων, σας πληροφορούμε ότι για το θέμα αυτό έχουν αποσταλεί προς την αρμόδια Διεύθυνση Οικονομικών ΟΤΑ του ΥΠΕΣΔΔΑ, τα αριθμ. ΟΔΕΚΕΠ/8288/16-112005 και ΟΔΕΚΕΠ/8289/16-11-2005 έγγραφο του Υφυπουργού ΕΣΔΔΑ κ. Απόστολου Ανδρεουλάκου.
     Ως εκ τούτου, έχει ολοκληρωθεί η σχετική διαδικασία για τις πληρωμές των συμβασιούχων των ΚΕΠ, μέχρι και τον lούνιο του 2006 (ανάλογα βέβαια με την λήξη των συμβάσεων).
     Το ΥΠΕΣΔΔΑ, στα πλαίσια των αρμοδιοτήτων του, καταβάλλει κάθε δυνατή προσπάθεια για την ομαλή λειτουργία των ΚΕΠ, τα οποία έχουν καθιερωθεί στη συνείδηση των πολιτών. Στηρίζει τους υπαλλήλους των ΚΕΠ με κάθε τρόπο, καθώς αποδίδει ιδιαίτερη βαρύτητα στο έργο που αυτοί επιτελούν, για την εξυπηρέτηση των πολιτών και των επιχειρήσεων με σεβασμό και υπευθυνότητα και σε κάθε περίπτωση προωθεί τη λήψη μέτρων τα οποία να κατοχυρώνουν τους εργαζόμενους στα ΚΕΠ, εξασφαλίζοντας ομαλές και ποιοτικές συνθήκες εργασίας.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     8. Στην με αριθμό 4134/2-11-05 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 1111747/163/23-11-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. 4134/2-11-05 ερώτησης που κατέθεσε ο Βουλευτής κ. Πέτρος I. Κατσιλιέρης σχετικά με το ανωτέρω θέμα, σας γνωρίζουμε τα εξής:
     1.α) Σύμφωνα με τη γ' περίπτωση της παραγράφου 2 του άρθρου 10 του ν.3220/2004 για τη χορήγηση του στεγαστικού επιδόματος των φοιτητών θα πρέπει, μεταξύ άλλων, το ετήσιο οικογενειακό εισόδημα του προηγούμενου έτους, να μην υπερβαίνει τα τριάντα χιλιάδες (30.000) ευρώ προσαυξανόμενο κατά τρεις χιλιάδες (3.000) ευρώ για κάθε προστατευόμενο παιδί πέραν του ενός. Περίπτωση τροποποίησης της σχετικής διάταξης δεν αντιμετωπίζεται στην παρούσα φάση.
     β) Με τις διατάξεις του Ν.3296/2004 «Φορολογίας Εισοδήματος Φυσικών και Νομικών Προσώπων, Φορολογικοί Έλεγχοι και άλλες διατάξεις» που ψηφίστηκε στη Βουλή, προβλέπονται φορολογικές ρυθμίσεις που αποβλέπουν στη δικαιότερη κατανομή των φορολογικών βαρών και την ενίσχυση του εισοδήματος ευαίσθητων κοινωνικών ομάδων, όπως μισθωτών, συνταξιούχων.
     2. Οι όποιες αποφάσεις σχετικά με αλλαγές στο ύψος και τις προϋποθέσεις χορήγησης του στεγαστικού επιδόματος των φοιτητών αποτυπώνοντας στο σχέδιο προϋπολογισμού οικονομικού έτους 2006 και θα τεθούν υπόψη της Εθνικής Αντιπροσωπείας.
     Ο Υφυπουργός
     ΑΝΤΩΝΗΣ ΜΠΕΖΑΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 25 Νοεμβρίου 2005. 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής).
     1. Η με αριθμό 216/13/15-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Πρωθυπουργό, σχετικά με την κατάργηση της συνέντευξης στη διαδικασία των προσλήψεων κ.λπ.
     (Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης)
     2. Η με αριθμό 239/22-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Πολιτισμού, σχετικά με την επιχορήγηση των θιάσων του ελεύθερου θεάτρου κ.λπ.
     3. Η με αριθμό 238/22-11-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με τα προβλήματα στη στέγη του Ολυμπιακού Σταδίου κ.λπ. 
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 236/22-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Εμπορικής Ναυτιλίας, σχετικά με το Προεδρικό Διάταγμα για τις τοποθετήσεις, μεταθέσεις και αποσπάσεις του προσωπικού του Λιμενικού Σώματος.
     2. Η με αριθμό 240/22-11-2005 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τα προβλήματα που αντιμετωπίζουν οι εργαζόμενες στην Ε.ΥΔ.Α.Π., που συνταξιοδοτήθηκαν από το Ι.Κ.Α. λόγω θανάτου του συζύγου της κλπ.»
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 225/21/11/2005 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τον Υπουργό Δικαιοσύνης, σχετικά με την ίδρυση Εφετείου Ανατολικής Κρήτης.
     Η επίκαιρη ερώτηση του κ. Δεικτάκη έχει ως εξής:
      «Το πρόβλημα που ταλανίζει για πολλά χρόνια τους κατοίκους της Ανατολικής Κρήτης (400.000 άτομα) σας είναι απολύτως γνωστό λόγω των επανειλημμένων αναφορών σε αυτό.
     Η καθυστέρηση σαφών απαντήσεων και η έλλειψη χρονοδιαγράμματος στο τεράστιο αυτό πρόβλημα μας αναγκάζει να επανερχόμεθα και να ζητούμε πώς και πότε θα αρθεί η τεράστια αυτή αδικία.
     Ερωτάσθε, κύριε Υπουργέ:
     Αν και πότε προβλέπεται να έχουμε την οριστική απάντηση επί ενός θέματος που έχει εξαντλήσει την υπομονή και έχει βασανίσει χιλιάδες συνανθρώπους μας αλλά και το Δικηγορικό Σώμα, που καθημερινά βρίσκεται σε κίνδυνο στους ακατάλληλους δρόμους της Κρήτης.»
     Ο Υπουργός Δικαιοσύνης κ. Παπαληγούρας έχει το λόγο.
     ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, την ίδια ερώτηση έχει υποβάλει και ο συνάδελφος κ. Μπαντουβάς και νομίζω ότι πρέπει να μας απαντήσει από κοινού ο κύριος Υπουργός.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε και η δική μου παράκληση θα ήταν να απαντήσω από κοινού και στις δύο ερωτήσεις, οι οποίες άλλωστε έχουν το ίδιο περιεχόμενο.
     ΠΡΟΕΔΡΕΥΩΝ (Ιωάννης Τραγάκης): Θα συζητηθεί, λοιπόν, και η πρώτη με αριθμό 220/21.11.2005 επίκαιρη ερώτηση του δεύτερου κύκλου του Βουλευτή της Νέας Δημοκρατίας κ. Κωνσταντίνου Μπαντουβά προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο.
     Εδώ λείπουν οι ακατάλληλοι δρόμοι!
     Η επίκαιρη ερώτηση του κ. Μπαντουβά έχει ως εξής:
     «Ως γνωστόν εδώ και πολλά χρόνια εκκρεμεί το ζήτημα της ίδρυσης Εφετείου στο Ηράκλειο, που αποτελεί πάγιο αίτημα τόσο των φορέων της Δικαιοσύνης, όσο και όλων εκείνων των χιλιάδων πολιτών, που είτε ως διάδικοι είτε ως μάρτυρες ταλαιπωρούνται με την υποχρέωσή τους να μεταβαίνουν από το Ηράκλειο αλλά και από το Λασίθι στο μοναδικό Εφετείο του νησιού, στα Χανιά.
     Σημειωτέον ότι το Πρωτοδικείο Ηρακλείου είναι το μεγαλύτερο σε κίνηση περιφερειακό Πρωτοδικείο της χώρας και εν τούτοις δεν διαθέτει έδρα Εφετείου, με αποτέλεσμα να συσσωρεύεται στα πινάκια του Εφετείου Χανίων υπέρογκος αριθμός υποθέσεων, με αναπόφευκτη συνέπεια την επιβράδυνση των ρυθμών απονομής της Δικαιοσύνης.
     Κατόπιν των ανωτέρω ερωτάται ο κύριος Υπουργός Δικαιοσύνης:
     Ποιες είναι οι προθέσεις του Υπουργείου Δικαιοσύνης όσον αφορά την ίδρυση του Εφετείου Ηρακλείου και τι χρονοδιάγραμμα υλοποίησης προβλέπεται;»
     Κύριε Υπουργέ, έχετε το λόγο για τρία λεπτά. 
     Είναι και του Προεδρείου το αίτημα αυτό.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, το Υπουργείο Δικαιοσύνης μελετά την χωροταξική κατανομή των  δικαστηρίων με μεγάλη προσοχή και  με ιδιαίτερη ευαισθησία.
     Θέλω να σημειώσω, απευθυνόμενος στους αγαπητούς συναδέλφους, ότι η διεθνής και πάντως η ευρωπαϊκή τάση σχετικά με τα Εφετεία, είναι η μη αύξηση του αριθμού τους, αν όχι και η μείωση του αριθμού τους. Και αυτό ώστε να διασφαλίζεται ενιαία κρίση στα ανά την Επικράτεια δευτεροβάθμια δικαστήρια αλλά και ενότητα στη νομολογία.
     Δεν έχω δυσκολία να συνομολογήσω ότι στην χώρα μας είναι ενδεχόμενο να υπάρχει ανάγκη ίδρυσης ενός, δύο ή και τριών ακόμα Εφετείων, καθώς ο αρχικός σχεδιασμός αποδείχθηκε –θα το πω- μάλλον ανεπαρκής.
     Αντιλαμβάνεστε, όμως, ότι το πολύ κρίσιμο, το πολύ σοβαρό αυτό έργο δεν πρέπει να σχεδιασθεί αποσπασματικά. Αντιλαμβάνεστε την ανάγκη μιας συστηματικής, επιστημονικής προσέγγισης στο θέμα, με αμειγώς αντικειμενικά τα κριτήρια τα οποία θα πρυτανεύσουν στην απόφαση του εάν και ποια θα είναι τα Εφετεία που επιβάλλεται να ιδρυθούν το πρώτο.
     Αυτός είναι ο λόγος για τον οποίο, τον Ιούλιο του 2004, συνέστησα μία Ειδική Νομοπαρασκευαστική Επιτροπή, προκειμένου ακριβώς να ασχοληθεί με το θέμα του ορθολογικού χωροταξικού σχεδιασμού των δικαστηρίων. 
     Η Επιτροπή αυτή, με έγκριτο Αντιπρόεδρο του Αρείου Πάγου ως Πρόεδρό της και με μέλη ως επί το πλείστον Εφέτες, εργάζεται με πολύ μεγάλη ευσυνειδησία. Εξετάζει τον κύκλο εργασιών όλων των δικαστηρίων της χώρας –όχι μόνο των Εφετείων- και μάλιστα όλων των δικαιοδοσιών -και πολιτικών και ποινικών και διοικητικών δικαστηρίων. Συγκεντρώνει τα στατιστικά στοιχεία από τη δικαστηριακή κίνηση ενός εκάστου και τα συσχετίζει με τις γεωγραφικές και πληθυσμιακές ανάγκες ανά την Επικράτεια. 
     Είναι πράγματι ένα επίπονο έργο, έργο το οποίο αυτή την ώρα έχει διευρυνθεί, γιατί, πάλι με απόφαση δική μου, διευρύνθηκε το αντικείμενο, ώστε να μελετηθεί εξ υπαρχής και ο αριθμός των δικαστικών λειτουργών που πρέπει να υπηρετούν ανά δικαστήριο στην χώρα.
     Στόχος μας είναι να επιτύχουμε μια κατά το δυνατόν ορθολογική κατανομή και των δικαστικών λειτουργών ανά δικαστήριο. Αυτό το έργο δεν έχει ακόμα περατωθεί. 
     Όπως με διαβεβαίωσε ο Πρόεδρος της Επιτροπής, δηλαδή ο Αντιπρόεδρος του Αρείου Πάγου, ο κ. Μοσχολέας, η επιτροπή θα είναι κατά πάσα πιθανότητα έτοιμη να εισηγηθεί σχετικά την άνοιξη, δηλαδή σε τέσσερις περίπου μήνες από σήμερα.
     Έως τότε, κύριοι συνάδελφοι, πρόθεση του Υπουργείου είναι να μην ιδρυθεί κανένα νέο δικαστήριο. Και εξήγησα τους λόγους. Δεν μπορεί περιστασιακά να αντιμετωπίσουμε το όποιο αίτημα, όσο εύλογο και αν σε πρώτη ακοή ακούγεται. 
     Θα περιμένω την εισήγηση της σχετικής Επιτροπής, πριν πάρουμε την πολιτική απόφαση ως Κυβέρνηση για το ποια θα είναι τα δικαστήρια –μεταξύ αυτών ποια και τα Εφετεία- που θα ιδρυθούν το πρώτο.
     Είμαι πεπεισμένος, αγαπητοί συνάδελφοι, ότι θα είναι επιστημονικά τεκμηριωμένη η θέση της Επιτροπής. Και μπορώ από τώρα να σας πω ότι οπωσδήποτε και το Υπουργείο Δικαιοσύνης θα ανταποκριθεί στις προτάσεις της Επιτροπής αυτής.
     Να είστε βέβαιοι ότι η απόφαση την οποία τελικά θα λάβουμε, αφού η Επιτροπή –επαναλαμβάνω- ολοκληρώσει τις εργασίες της, θα συμβάλει στη δημιουργία ενός αντικειμενικού, ορθολογικού δικαστηριακού χάρτη της χώρας.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Ο κ. Δεικτάκης έχει το λόγο για δύο λεπτά.
     ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κύριε Υπουργέ, κύριοι συνάδελφοι, το θέμα που σήμερα τίθεται ενώπιόν μας, έχει τεθεί ξανά επί Υπουργίας κ. Σταθόπουλου και κ. Πετσάλνικου. Και ναι μεν οι απαντήσεις που είχαμε πάρει τότε ήταν με σαφές χρονοδιάγραμμα και θα ήταν θετικές, όπως τουλάχιστον μας είχαν υποσχεθεί, η κατάληξή τους ήταν δυστυχώς αρνητική. Οι λόγοι στους οποίους τότε αναφέρθηκαν ήταν πολιτικοί. 
     Σήμερα, κύριε Υπουργέ, βλέπετε ενώπιόν σας δύο Βουλευτές και τον Υπουργό κ. Κεφαλογιάννη, ο οποίος παράτησε το Υπουργείο και ήρθε εδώ, γιατί είναι ένα θέμα που ενδιαφέρει πραγματικά την Ανατολική Κρήτη. Και πριν καν ανοίξουμε το στόμα μας, ο Αντιπρόεδρος της Βουλής κ. Τραγάκης τέθηκε αλληλέγγυος, διότι και εκείνος καταλαβαίνει ως δικηγόρος ότι πραγματικά είναι μία μεγάλη αδικία, η οποία πρέπει επιτέλους να αποκατασταθεί. 
     Κύριε Υπουργέ, στην τριετία που πέρασε περίπου επτάμισι χιλιάδες υποθέσεις δικάστηκαν στο Εφετείο Χανίων. Και αν αφαιρέσουμε το 58% που αφορά την ανατολική Κρήτη, μένει ένα ποσοστό περίπου τρισήμισι χιλιάδων εκδικασθεισών υποθέσεων που αυτές υπερβαίνουν όλα τα άλλα Εφετεία της χώρας.
     Για παράδειγμα, τα Δωδεκάνησα δύο χιλιάδες διακόσια ογδόντα εννιά, της δυτικής Μακεδονίας τρεις χιλιάδες, το Εφετείο Λαμίας δυόμισι χιλιάδες. Αυτό σημαίνει ότι πάλι εμείς δεν βοηθούμε, ώστε να απενεργοποιηθεί η κάθε δραστηριότητα του Εφετείου Χανίων. Πάλι θα είναι βιώσιμη η ύπαρξή του και νομίζουμε ότι δεν πρέπει σε καμία περίπτωση να ληφθεί αυτό υπ’ όψιν. Οι αποφάσεις των δικαστών και εισαγγελέων –ομόφωνες- νομίζω ότι έχουν κατατεθεί σε εσάς και εσείς, κύριε Υπουργέ, πιστεύω ότι θα το δεχθείτε, όπως έχετε κάνει μέχρι σήμερα. 
     Κύριε Υπουργέ, όπως μέχρι σήμερα μας έχετε δείξει ότι οδηγείτε την κάθαρση στο Δικαστικό Σώμα σε ένα σωστό δρόμο και γι’ αυτό προσωπικά σας συγχαίρω, πιστεύω ότι και εδώ θα δείξετε την ανάλογη ευαισθησία, γιατί πραγματικά ταλαιπωρούνται χιλιάδες άνθρωποι από τη δυτική Κρήτη με κίνδυνο της ζωής τους στους δρόμους κάθε μέρα και με χιλιάδες ταλαιπωρίες στις οποίες πραγματικά η μεγάλη απόσταση τους υποβάλλει.
     Σας ευχαριστούμε εκ των προτέρων και εγώ τουλάχιστον μένω ικανοποιημένος από την απάντηση που μας έχετε δώσει μέχρι τώρα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Δεν μπορώ, κύριε Κεφαλογιάννη, να σας δώσω το λόγο. Ξέρω το ενδιαφέρον σας γι’ αυτό το θέμα, αλλά δεν προβλέπεται από τον Κανονισμό.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Συμπαρίσταμαι, κύριε Πρόεδρε, στους συναδέλφους, αλλά έχω και εγώ ερώτηση.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Μπαντουβάς.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
     Κύριε Υπουργέ, λυπάμαι αλλά δεν μειώνονται τα Εφετεία της χώρας μας. Έχει ιδρυθεί το Μεταβατικό Εφετείο της Χαλκίδας και της Λιβαδειάς εν τω μεταξύ, το δε θέμα του Εφετείου Ηρακλείου πάει από επιτροπή σε επιτροπή για χρόνια τώρα και δυστυχώς δεν γίνεται τίποτε άλλο από το να ταλαιπωρείται το 50% των κατοίκων της Κρήτης, που είναι οι κάτοικοι της ανατολικής Κρήτης, να χάνονται χιλιάδες εργατοώρες ετησίως και πολλά εκατομμύρια ευρώ από ανθρώπους που δυστυχώς δεν τους περισσεύουν τα ευρώ και πρέπει να σας πω ότι πολλοί προτιμούν να μην βρουν το δίκιο τους, να χάσουν το δίκιο τους, παρά να μπουν σ’ αυτήν την οικονομική αφαίμαξη και στην ψυχική αλλά και σωματική ταλαιπωρία για να φτάσουν στο Εφετείο Χανίων.
     Θέλω να σας τονίσω εδώ ότι ένας δικηγόρος της ανατολικής Κρήτης, του Λασιθίου παραδείγματος χάρη, αν πηγαίνει δύο φορές το μήνα στο Εφετείο Χανίων για δέκα χρόνια θα διανύσει 144.000 χιλιόμετρα και ένας Ηρακλειώτης δικηγόρος, αν πηγαίνει και αυτός δύο φορές το μήνα στο Εφετείο Χανίων για δέκα χρόνια, θα κάνει περίπου 80.000 χιλιόμετρα. Νομίζω, λοιπόν, ότι δικαιούται ο λαός της Ανατολικής Κρήτης -που είναι τριακόσιες εβδομήντα χιλιάδες έως τετρακόσιες χιλιάδες κάτοικοι επιτέλους- να του ιδρύσουμε ένα Εφετείο στο Ηράκλειο και να αποφύγει αυτήν την ταλαιπωρία. 
     Εμπαίζεται ο λαός, κύριε Υπουργέ, για πολλές δεκαετίες τώρα, διότι την ίδια ώρα ιδρύονται –όπως είπα πιο μπροστά– Εφετεία σε νομούς ή περιφέρειες με λιγότερο πληθυσμό, είτε με υπόδειξη της αρμόδιας επιτροπής είτε με υπουργική απόφαση, όπως είναι το Εφετείο της Καλαμάτας. Το Ηράκλειο το ξεχνούν οι πάντες πάντοτε, όταν έρχεται το θέμα στο προσκήνιο, παρά το γεγονός ότι όλοι οι φορείς συμφωνούν, όπως παραδείγματος χάρη, η Ένωση Δικαστικών και Εισαγγελέων.
     Όταν η επιτροπή επί κ. Σταθόπουλου ενέκρινε την ίδρυση του Εφετείου, κύριε Υπουργέ, κάποιες αόρατες δυνάμεις μπήκαν και βγήκαν στο Υπουργείο και ακύρωσαν την απόφαση αυτή της επιτροπής. Έχω την εντύπωση ότι και τώρα στο δικό σας Υπουργείο μπαινοβγαίνουν αόρατες δυνάμεις και σας ανάγκασαν να επαναφέρετε για δεύτερη φορά στην επιτροπή το θέμα του Εφετείου του Ηρακλείου. Και ξέρετε, κύριε Υπουργέ, ότι όταν ένας διψασμένος και ταλαιπωρημένος ζυγώνει κοντά στην πηγή να πιει νερό και κάποια αόρατη δύναμη του εξαφανίζει την πηγή, αυτός ο άνθρωπος και εκνευρίζεται και θυμώνει και γίνεται εκτός εαυτού και δεν λογαριάζει, κύριε Υπουργέ, ούτε Θεό ούτε άνθρωπο ούτε φίλους ούτε αδελφοποιτούς. Γι’ αυτό, κύριε Υπουργέ, θέλω να τονίσω ότι ο λαός της ανατολικής Κρήτης στο θέμα Εφετείου έχει φτάσει στα όριά του. Θέλω να σας παρακαλέσω να σταματήσουν αυτές οι πολύχρονες ομηρίες που του γίνονται. 
     Εξάλλου, κύριε Υπουργέ, ο λαός της ανατολικής Κρήτης έδειξε εμπιστοσύνη στη Νέα Δημοκρατία, έδειξε εμπιστοσύνη στον Πρωθυπουργό μας και Πρόεδρό μας, μας έδωσε δύο παραπάνω Βουλευτές, αισθάνεται αδικημένος στο θέμα Εφετείου από τις προηγούμενες κυβερνήσεις και ζητεί από τη νέα διακυβέρνηση και εσάς προσωπικά, κύριε Υπουργέ, να διορθώσετε αυτήν την αδικία που γίνεται τώρα χρόνια εις βάρος του και να ιδρύσετε το Εφετείο στην έδρα της περιφέρειας Κρήτης, στο Ηράκλειο. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Ορίστε, κύριε Υπουργέ, έχετε το λόγο.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αγαπητέ κύριε συνάδελφε, δεν υπάρχουν αόρατες δυνάμεις. Εγώ δεν είμαι οπαδός της θεωρίας της διεθνούς συνωμοσίας. 
     Τα πράγματα είναι πάρα πολύ απλά. Εγώ ο ίδιος συνομολόγησα στην πρωτολογία μου ότι ενδεχομένως, υπάρχει ανάγκη αύξησης του αριθμού των ανά την επικράτεια Εφετείων. Όμως, αυτή η αύξηση δεν θα γίνει αποσπασματικά, δεν θα γίνει με πολιτικά κριτήρια και, υπό αυτήν την έννοια, δεν πρέπει να κουβεντιάσουμε για το πόσοι είναι οι Βουλευτές της Νέας Δημοκρατίας, του ΠΑ.ΣΟ.Κ. ή άλλου κόμματος στο νομό σας. Δεν θα είναι πολιτικά τα κριτήρια τα οποία θα πρυτανεύσουν, προκειμένου να υπάρξει οριστική απόφαση σε σχέση με το εάν και πού χρειάζεται να ιδρυθούν νέα Εφετεία.
     Σας είπα ότι η επιτροπή εργάζεται συστηματικά. Είναι πολύς ο όγκος της εργασίας της, προκειμένου να γίνει μία σωστή χωροταξική κατανομή δικαστηρίων αλλά και δικαστών ανά την επικράτεια και δεν υπάρχει – σας διαβεβαιώνω -  καμία δεύτερη φορά, όπως ισχυριστήκατε, κατά την οποία τάχα επανεξετάζεται θέμα Ηρακλείου. Ευθύς εξ αρχής εξετάζεται το θέμα Ηρακλείου, όπως εξετάζεται και το αίτημα πολλών άλλων περιοχών. Δεν υπάρχει καμία εν τω μεταξύ απόφαση. Μόλις υπάρξει απόφαση – και σας είπα ότι περιμένω ότι περί την άνοιξη θα είναι ολοκληρωμένο το σχέδιο της χωροταξικής κατανομής των δικαστηρίων – τότε θα ακολουθήσει και η πολιτική απόφαση η οποία θα υιοθετήσει στο σύνολο ή στο μεγαλύτερο μέρος την επιστημονική εισήγηση που θα έχει στα χέρια της. 
     Αυτό που μπορώ να σας υποσχεθώ είναι ότι, αφ’ ης στιγμής υπάρξει η σχετική μελέτη η οποία θα δοθεί -και θα είναι δημόσια βεβαίως η έκθεση αυτή- δεν θα αργήσουμε. Άμεσα  δηλαδή θα πάρουμε και τις πολιτικές αποφάσεις, ώστε να προχωρήσουμε.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε, κύριε Υπουργέ.
     Η δεύτερη με αριθμό 221/21.11.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Οικονομίας και Οικονομικών σχετικά με τον επανακαθορισμό της οριογραμμής του παλαιού αιγιαλού στο Δημοτικό Διαμέρισμα Καλαμακίου του Δήμου Ζακύνθου κ.λπ. διαγράφεται λόγω κωλύματος του κυρίου Υπουργού.
     Θα συζητηθεί η τρίτη με αριθμό 231/21.11.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Εμπορικής Ναυτιλίας, σχετικά με το νέο Προεδρικό Διάταγμα για τις τοποθετήσεις, μεταθέσεις και αποσπάσεις του προσωπικού του Λιμενικού Σώματος.
     Η επίκαιρη ερώτηση του κυρίου συναδέλφου έχει ως εξής:
     «Η Κυβέρνηση διά του Υπουργού Εμπορικής Ναυτιλίας προχώρησε ερήμην των εργαζομένων και του συνδικαλιστικού τους κινήματος στη σύνταξη ενός νέου Π.Δ. που ρυθμίζει τις μεταθέσεις–μετακινήσεις του προσωπικού του Λιμενικού Σώματος. Το νέο Π.Δ. καταργεί ό,τι θετικό για τους εργαζόμενους προβλεπόταν από το ανεπαρκές, ισχύον ως πρόσφατα, Π.Δ.. Χαρακτηρίζεται από την αδιαφάνεια, τον υποκειμενισμό στα κριτήρια μεταθέσεων, την έλλειψη συμμετοχής των εργαζομένων και δικαιολογημένα ξεσήκωσε μεγάλες αντιδράσεις.
     Στο Λιμενικό Σώμα δεν εφαρμόστηκε ποτέ, ούτε από τις προηγούμενες κυβερνήσεις του ΠΑ.ΣΟ.Κ. και της Νέας Δημοκρατίας ούτε από τη σημερινή Κυβέρνηση, δημοκρατικός κανονισμός μεταθέσεων–μετακινήσεων του προσωπικού του. Ακόμη και αυτό το ισχύον ως πρόσφατα Π.Δ. του 2003 δεν εφαρμόστηκε ποτέ. Το προσωπικό του Σώματος, από την ίδρυσή του, στερήθηκε στοιχειώδεις κανόνες δημοκρατικής εσωτερικής λειτουργίας και συμμετοχής των εργαζομένων. Οι εκάστοτε κυβερνήσεις ήθελαν το προσωπικό εξαρτώμενο και δεμένο στην κυριολεξία, χωρίς ουσιαστικά δικαιώματα, έρμαιο των διαθέσεων της κάθε φορά πολιτικής και στρατιωτικής ηγεσίας.
     Η εξέλιξη αυτή είναι πολύ ανησυχητική. Αναδείχνει και σ’ αυτόν τον τομέα τις αρνητικές συνέπειες της κυβερνητικής πολιτικής.
     Ερωτάται ο κύριος Υπουργός: Θα προχωρήσει η Κυβέρνηση στην κατάργηση του συγκεκριμένου Π.Δ. 222/05 που βρίσκει αντίθετους τους εργαζόμενους;»
     Θα απαντήσει ο Υπουργός Εμπορικής Ναυτιλίας κ. Εμμανουήλ Κεφαλογιάννης.
     Ορίστε, κύριε Υπουργέ, έχετε το λόγο για τρία λεπτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Κύριε Πρόεδρε, στην ίδια ερώτηση θα απαντήσω αύριο και στον συνάδελφο κ. Διαμαντίδη. Θα έπρεπε είτε η συζήτηση να γίνει σήμερα είτε να γίνει αύριο, οπότε θα είχαν και οι συνάδελφοι περισσότερο χρόνο να αναπτύξουν την ερώτησή τους και ο Υπουργός για να απαντήσει σε ένα πραγματικά σημαντικό θέμα που αφορά τις μεταθέσεις του Λιμενικού Σώματος. 
     Αγαπητοί, κύριοι συνάδελφοι, όταν βρέθηκα στο Υπουργείο Εμπορικής Ναυτιλίας διαπίστωσα ότι σε πολλές περιπτώσεις, ιδιαίτερα στα νησιά όπου δεν επιθυμούν τα στελέχη του Λιμενικού Σώματος να μετατεθούν καλυπτόταν μόνο το 30% έως 40% των οργανικών θέσεων. Ενώ αντίθετα από το Βόλο μέχρι την Αλεξανδρούπολη υπηρετούσε ο διπλάσιος αριθμός από αυτόν που προβλέπεται στις οργανικές θέσεις.
     Συνάδελφος Βουλευτής ήρθε στο γραφείο μου και μου είπε κάποια στιγμή, ότι για κοινωνικούς λόγους να μετατεθεί ο τάδε λιμενοφύλακας από την τάδε περιοχή στη δείνα. Η απόσταση ήταν έξι χιλιόμετρα. Αναρωτήθηκα, λοιπόν, γιατί ζητούσε επιμόνως ο συγκεκριμένος λιμενοφύλακας να μετατεθεί έξι χιλιόμετρα. Και το βρήκα στο προεδρικό διάταγμα της προηγούμενης Κυβέρνησης. Διότι, αν η μετάθεση ήταν από το Ηράκλειο –για να αναφερθώ στη δική μου εκλογική περιφέρεια-  μέχρι τα Λινοπεράματα, που η απόσταση είναι τέσσερα χιλιόμετρα, ο μετατειθέμενος έχει αμετάθετο για οκτώ χρόνια. Εάν μετά οκτώ χρόνια πάρει μία μετάθεση από τα Λινοπεράματα στο Ηράκλειο έχει άλλα οκτώ χρόνια αμετάθετο, σύνολο δεκαέξι χρόνια. Αν ξαναγυρίσει πίσω, φτάνει τα είκοσι τέσσερα χρόνια και αποστρατεύεται.
     Λόγω της ενασχόλησης των στελεχών του Λιμενικού Σώματος, δεν επιτρέπεται να μένει κανείς τόσα χρόνια σε μία συγκεκριμένη περιοχή. Δημιουργούνται προσωπικές σχέσεις, κοινωνικές σχέσεις και κανείς δυσκολεύεται να κάνει καλά τη δουλειά του. Κι έχουμε τέτοια φαινόμενα: Κατάκωλο – Κυλλήνη, Κυλλήνη – Κατάκωλο, Πάτρα – Ρίο, Ρίο – Πάτρα. Και κάποιοι άλλοι, οι αδικημένοι, αυτοί που δεν έχουν μπάρμπα στην Κορώνη ή αυτοί που δεν έχουν συνδικαλιστή στην Κορώνη, αυτοί πηγαίνουν στα πλωτά του Λιμενικού Σώματος, αυτοί φυλούν τα Ίμια, αυτοί πηγαίνουν στην άγονη γραμμή. Πρέπει επιτέλους να υπάρξει δικαιοσύνη. 
     Δεν είδα, όμως, κανένα από τα στελέχη που διαμαρτύρονται σήμερα των συνδικαλιστικών οργανώσεων του Λιμενικού Σώματος, να μου θέσει αυτό το θέμα. Μάλιστα, η πολιτική ηγεσία του Υπουργείου Εμπορικής Ναυτιλίας πριν δημοσιευτούν οι μεταθέσεις, οι τακτικές μεταθέσεις, τους τις έδωσε για να πουν αν όντως κάποια στελέχη του Λιμενικού Σώματος αδικούνται. Ξέρετε ποιο είναι το αποτέλεσμα; Για να τα λέμε επιτέλους σ’ αυτή την Αίθουσα, κύριοι συνάδελφοι. Όλο το βράδυ τηλεφωνούσαν για να κάνουν δημόσιες σχέσεις με τους συναδέλφους, για να τους πουν πού πηγαίνει ο καθένας. Αντί να δουν ποια σημεία των μεταθέσεων δεν ήταν με αξιοκρατικά κριτήρια, κάνουν δημόσιες σχέσεις για την επανεκλογή. 
     Αυτή, λοιπόν, τη νοσηρή κατάσταση έρχεται το προεδρικό διάταγμα να διορθώσει. Και τι είπαμε; Το αυτονόητο: Να μη θεωρείται μετάθεση τα τέσσερα χιλιόμετρα από το Ηράκλειο στα Ελληνοπεράματα, από το Ρίο στο Αντίρριο ή από την Κυλλήνη στο Κατάκωλο. Πρέπει να υπάρχει μία χιλιομετρική απόσταση πενήντα χιλιομέτρων. Και αν κάποιο στέλεχος, λόγω αυτής της νοσηράς διαδικασίας έχει μείνει παραπάνω από δέκα χρόνια, ε, βρε αδελφέ, να πάει και αυτός να υπηρετήσει κάπου αλλού, για να μπορέσει να έρθει και κάποιος άλλος ο οποίος για χρόνια υπηρετεί στην άγονη γραμμή, να πάει στη θέση την οποία ζητά. Αυτό το απλό λύνει το προεδρικό διάταγμα. Επειδή, όμως, τη διαδικασία δεν την ελέγχουν οι συγκεκριμένες διαδρομές στο Υπουργείο Εμπορικής Ναυτιλίας, γίνεται αυτή η φασαρία. 
     Ευχαριστώ γι’ αυτήν την ερώτηση. Θα απαντήσω και με συγκεκριμένα στοιχεία αύριο στον αγαπητό συνάδελφο κ. Διαμαντίδη, για το τι συνέβαινε στο παρελθόν. Παρακαλώ πολύ τη συνεργασία και τη συνηγορία της Βουλής για να ξεκαθαρίσει επιτέλους η κόπρος του Αυγείου και στο Υπουργείο Εμπορικής Ναυτιλίας και στο θέμα των μεταθέσεων. 
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ.
     Ο κ. Σκυλλάκος έχει το λόγο δια δύο λεπτά. 
     ΑΝΤΩΝΗΣ ΣΚΥΛΛΑΚΟΣ: Ο κύριος Υπουργός δεν απάντησε στην ερώτηση. Εμείς βάζουμε ζήτημα για το νέο προεδρικό διάταγμα και τις συνέπειες που υπάρχουν ήδη και θα υπάρξουν ακόμη περισσότερες στην πορεία. Δεν είναι ευκαιρία εδώ για να επιτεθεί στο συνδικαλιστικό κίνημα των λιμενικών. Εν πάση περιπτώσει, το πρόβλημα δεν είναι ΠΑ.ΣΟ.Κ. ή Νέα Δημοκρατία. Αυταρχισμός υπήρχε και επί ΠΑ.ΣΟ.Κ., αυταρχισμός υπάρχει και επί Νέας Δημοκρατίας. 
     Πρώτα-πρώτα για ποιο δημοκρατισμό και διαφάνεια μιλάμε, όταν υπάρχει ακόμη η επιμονή στη στρατιωτικοποίηση, όταν απειλείται με τον στρατιωτικό ποινικό κώδικα ο λιμενικός; Πώς γίνονται οι κρίσεις και οι προαγωγές; Βεβαίως, το θέμα που θέτουμε με την επίκαιρη ερώτηση είναι οι μεταθέσεις. Όλο αυτό είναι ένα αντιδημοκρατικό πλέγμα. 
     Όσον αφορά τις μεταθέσεις, έγιναν αγώνες από το συνδικαλιστικό κίνημα του Σώματος αυτού και ανάγκασαν την Κυβέρνηση του ΠΑ.ΣΟ.Κ., που επί είκοσι χρόνια δεν έκανε τίποτα, να κάνει ένα προεδρικό διάταγμα το οποίο ήταν ατελές, ανεπαρκές, είχε πολλά παράθυρα. Αυτό το προεδρικό διάταγμα ποτέ δεν το υλοποίησε το ΠΑ.ΣΟ.Κ. Το βρήκατε στα συρτάρια σας, το παραμερίσατε και φέρνετε ένα άλλο που είναι ακόμη χειρότερο και το οποίο όχι μόνο δεν διορθώνει το προηγούμενο, αλλά ανατρέπει και κάποια ζητήματα τα οποία είχαν υιοθετήσει οι συνδικαλιστικές οργανώσεις, άσχετα αν δεν έγιναν πράξη. Και μιλάω εδώ για τα εξής ζητήματα: 
     Δεν πρέπει να υπάρχουν αντικειμενικά κριτήρια για τις μεταθέσεις; Εσείς στον κανονισμό που φτιάξατε, ερήμην των συνδικαλιστικών ηγεσιών, εν κρυπτώ, χωρίς να το ξέρουν –μόνο εσείς το ξέρατε και κάποια επιτροπή- καταργήσατε κάθε αντικειμενικό κριτήριο και μπήκαν οι γνώσεις, η εμπειρία και η απόδοση. Δεν είναι υποκειμενικά αυτά τα κριτήρια; Ό,τι θέλει θα κάνει το Υπουργείο και ο Υπουργός, αυτοί που κρίνουν την απόδοση κ.λπ. Εξαιρούνται μόνο αυτοί που δουλεύουν στα γραφεία σας ή οι εκλεκτοί που δουλεύουν σε κρίσιμες θέσεις. 
     Ο εκπρόσωπος των εργαζομένων δεν έχει δικαίωμα ψήφου και αν θα καλείται, όταν συζητούνται οι μεταθέσεις. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Καταργείται το αμετάθετο των πολυτέκνων. Καταργείται η υποχρεωτική συνυπηρέτηση των συζύγων και το αφήνετε μόνο για τις παραμεθόριες. Το κυριότερο έχει να κάνει με τις έκτακτες μεταθέσεις. Εκεί είναι το ζουμί της υπόθεσης. 
     Οι δυόμισι χιλιάδες λιμενικοί δεν καλύπτουν τις οργανικές θέσεις, υπάρχει έλλειψη προσωπικού. Δίνεται η δυνατότητα να ανατρέπονται τα πάντα, κάθε κανόνας με τις έκτακτες μεταθέσεις. Κάνατε δυόμισι χιλιάδες μεταθέσεις τον τελευταίο χρόνο, χωρίς κανέναν κανόνα. Κι έτσι πραγματικά γίνονται έρμαια της εκάστοτε πολιτικής και λιμενικής ηγεσίας. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     ΑΝΤΩΝΗΣ ΣΚΥΛΛΑΚΟΣ: Τελειώνω, κύριε Πρόεδρε.
     Να πω κατηγορηματικά ότι πρέπει να αποσυρθεί αυτό το προεδρικό διάταγμα. Να γίνει μία επιτροπή στην οποία να συμμετέχουν και τα συνδικάτα και οι υπηρεσίες για να βρεθεί η καλύτερη δυνατή λύση, να υπάρξει πραγματικός εκδημοκρατισμός και να υπάρξουν αντικειμενικά και μετρήσιμα κριτήρια, με τη συναίνεση όλων και διαφανώς. Αυτό είναι που ζητάμε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριε Υπουργέ, έχετε το λόγο για δύο λεπτά.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, όσον αφορά τον αριθμό των μεταθέσεων, εκτάκτων και αυτών που ορίζει ο νόμος ότι γίνονται κάθε χρόνο, όπως και των αποστρατειών, γενικώς θα σας πω –θα έχω την ευκαιρία και αύριο, σε κάποια άλλη αφορμή στην Επιτροπή Παραγωγής και Εμπορίου- ότι το 1/3 μόνο των μεταθέσεων που γίνονταν στο παρελθόν, έγινε την περίοδο από το 2004 μέχρι το 2005. Έχω συγκεκριμένα στοιχεία. Είναι στη διάθεσή σας. 
     ΝΙΚΟΛΑΟΣ ΓΚΑΤΖΗΣ: Αυτό είναι το πρόβλημα, κύριε Υπουργέ;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι. 
     Όσον αφορά τον αριθμό, προσπαθούμε να μη χαλάμε την ισορροπία την οικογενειακή των στελεχών του Λιμενικού Σώματος. Το αντίθετο μάλιστα. Σας λέω πολύ ανοιχτά και πολύ καθαρά -μας ακούν και οι εκπρόσωποι των στελεχών του Λιμενικού Σώματος- ότι πρόθεση είναι να υπάρξουν αντικειμενικά κριτήρια. Γι’ αυτό το λόγο ίσως η σημερινή πολιτική ηγεσία του Υπουργείου Εμπορικής Ναυτιλίας είναι η μόνη ηγεσία η οποία είπε στις προηγούμενες μεταθέσεις ότι από το Βόλο μέχρι την Αλεξανδρούπολη δεν θα πάει ούτε ένας λιμενοφύλακας. 
     Αντίθετα, με κόστος πολύ προσωπικό και προς τα στελέχη του Λιμενικού Σώματος και προς συναδέλφους και προς τις τοπικές κοινωνίες, το 30% των στελεχών που υπηρετούσαν σε αυτές τις υπεράριθμες περιοχές, πήγε σε άλλες περιοχές για να καλύψει πραγματικές ανάγκες. Και ποτέ δεν τέθηκε από το συνδικαλιστικό κίνημα ότι όντως υπάρχουν τέτοια προβλήματα στο προεδρικό διάταγμα και τέτοιες μεθοδεύσεις.
     Δεν μπορεί κάποιοι να κάνουν τους καλούς και κάποιοι άλλοι να έχουν το ανάθεμα διότι προσπαθούν να βάλουν μια τάξη εκεί που δεν υπάρχει.
     Υπάρχουν αντικειμενικά κριτήρια τα οποία καθορίζονται από την απόσταση από τα έτη υπηρεσίας και από την οικογενειακή κατάσταση. Πουθενά δε υπάρχουν υποκειμενικά κριτήρια. Υπάρχουν υπηρεσιακά κριτήρια και κοινωνικά. Στα υπηρεσιακά κριτήρια είναι η εμπειρία, οι ειδικές γνώσεις. Δηλαδή αν κάποιος έχει ένα διδακτορικό δεν θα τον αξιολογήσουμε; Αν κάποιος έρχεται από τις Βρυξέλλες, όπου τον είχε τοποθετήσει η προηγούμενη κυβέρνηση και είναι άξιο στέλεχος, δεν θα τον αξιοποιήσουμε κάπου;
     ΑΝΤΩΝΗΣ ΣΚΥΛΛΑΚΟΣ: Και η απόδοση; Είναι κατά την κρίση των ανωτέρω.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η υπηρεσιακή απόδοση και η επιβολή πειθαρχικών ποινών δεν είναι ένα θέμα; Αλλά αυτά είναι απειροελάχιστα μπροστά στη μοριοδότηση που τη γνωρίζει το κάθε στέλεχος του Λιμενικού Σώματος. Άρα, τα κριτήρια είναι συγκεκριμένα είναι μοριοδοτημένα και ο καθένας μπορεί με αυτήν την αξιολόγηση να πάρει τη μετάθεση την οποία επιθυμεί.
     Υπάρχουν και κοινωνικά κριτήρια. Δεν πρέπει να δούμε την οικογενειακή κατάσταση, τους αναπήρους, τους άγαμους γονείς, αυτούς που τελούν σε χηρεία, αυτούς που έχουν την επιμέλεια των τέκνων τους διότι είναι διαζευγμένοι; ‘Όλα αυτά προβλέπονται στο προεδρικό διάταγμα. Τα βασικά στοιχεία που άλλαξαν στο προεδρικό διάταγμα είναι αυτά που σας είπα. Η χιλιομετρική απόσταση. Και αυτό διότι είχαν μάθει κάποιοι να κάνουν αυτή τη δουλειά. Και δεν θέλω να ακούω αυτά που ακούγονται καμιά φορά στα συμβούλια, «έχει και κανένα ενδιαφέρον ο Υπουργός, να του το τακτοποιήσουμε, να τακτοποιήσουμε και τα δικά μας». Διότι, περί αυτού πρόκειται πολλές φορές. 
     ‘Όχι. Θα υπάρξουν αντικειμενικά κριτήρια και όπου πραγματικά –θέλω να το πω υπεύθυνα- δούμε με κλεισμένες τις μεταθέσεις που θα γίνουν ότι παρείσφρησε υποκειμενικό κριτήριο ή κάποια πράγματα πρέπει να διορθωθούν, εδώ είμαστε να τα διορθώσουμε γιατί όντως το Λιμενικό Σώμα κάνει πολύ σημαντική δουλειά. Έχει πολύ σημαντική αποστολή στην πάταξη της λαθρομετανάστευσης, των ναρκωτικών, του λαθρεμπορίου και στην προστασία των θαλασσίων συνόρων μας. Θέλουμε να δώσουμε ίσες ευκαιρίες σε όλους.
     Είμαι βέβαιος ότι η πολιτική ηγεσία του Υπουργείου Εμπορικής Ναυτιλίας, η στρατιωτική ηγεσία του Λιμενικού Σώματος σε συνεργασία με τους συνδικαλιστικούς φορείς θα κάνουν ό,τι είναι δυνατόν για να πρυτανεύσουν επιτέλους αντικειμενικά κριτήρια στις μεταθέσεις.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων εννέα μαθητές και μαθήτριες και δύο συνοδοί- καθηγητές από το Πανορμίτιο Γυμνάσιο Σύμης.
     Τους καλωσορίζουμε στο Κοινοβούλιο.
     (Χειροκροτήματα απ’ όλες τις πτέρυγες της Βουλής)
     Επίκαιρες ερωτήσεις δευτέρου κύκλου:
     Θα συζητηθεί η δεύτερη  με αριθμό 227/21.11.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Χάϊδου προς τους Υπουργούς Εσωτερικών, Δημόσιας Διοίκησης και Αποκέντρωσης και Υγείας και Κοινωνικής Αλληλεγγύης, σχετικά με το κόστος συμμετοχής των υποψηφίων στις προκηρύξεις του Α.Σ.Ε.Π. κ.λπ.
     Η επίκαιρη ερώτηση του κ. Χάϊδου είναι η εξής:
     «Πριν ένα χρόνο η Κυβέρνηση με την υπ’ αριθμόν ΔΙΠΠ/ΦΑΣ.5/ΟΙΚ23483 Κοινή Υπουργική Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών που δημοσιεύτηκε 1674/11.11.2004, αύξησε το παράβολο υποβολής αίτησης από 5 σε 15 ευρώ (200% αύξηση). Ταυτόχρονα τους τελευταίους μήνες διαπιστώνεται ότι ο αριθμός των προκηρύξεων μέσω Α.Σ.Ε.Π. αυξάνεται υπερβολικά παρ’ ότι ο συνολικός αριθμός των προσλήψεων μέσω Α.Σ.Ε.Π. μειώνεται λόγω του κατακερματισμού των εγκεκριμένων για κάλυψη θέσεων σε πολλές προκηρύξεις που η κάθε μια περιλαμβάνει πολύ λίγες θέσεις. Αναφέρω χαρακτηριστικά τις πολλές προκηρύξεις του Υπουργείου Υγείας για νοσηλευτικό προσωπικό κατά το τελευταίο χρονικό διάστημα οι οποίες περιλαμβάνουν από δύο έως πέντε θέσεις η καθεμία με αποτέλεσμα κάποιος ενδιαφερόμενος να χρειάζεται μερικές χιλιάδες ευρώ για να συμμετέχει στην αξιολόγηση για πρόσληψη στις εγκεκριμένες για πλήρωση μέσω Α.Σ.Ε.Π. κενές οργανικές θέσεις που θα απαιτήσουν εκατοντάδες διαγωνισμούς.
     Τα ανωτέρω δεδομένα σε συνδυασμό με τα προστιθέμενα ταχυδρομικά έξοδα αποστολής της αίτησης δημιουργούν υπέρογκο και απαγορευτικό κόστος συμμετοχής στη συντριπτική πλειοψηφία των άνεργων νέων. Αυτή η κατάσταση σε καιρούς ανέχειας προκαλεί ανισότητες για τους οικονομικά αδύναμους άνεργους νέους και φέρνει προβληματισμό και ανησυχία για την σκοπιμότητα αυτών των πολιτικών επιλογών μετά την αλλοίωση του Α.Σ.Ε.Π. και την εφαρμογή της συνέντευξης.
     Κατόπιν των ανωτέρω ερωτώνται οι Υπουργοί:
     1. Ποια είναι η σκοπιμότητα αυτών επιλογών που δημιουργούν ανισότητες και προκαλούν βάσιμες ανησυχίες για ενίσχυση της αδιαφάνειας και ρουσφετολογικών διορισμών μετά την αλλοίωση του Α.Σ.Ε.Π. μεταξύ μικρότερου αριθμού υποψηφίων αφού οι πολλοί αδυνατούν οικονομικά να καταθέσουν συχνά αιτήσεις.
     2. Προτίθεται η Κυβέρνηση να μειώσει το παράβολο αίτησης και να ομαδοποιήσει τις υπό κάλυψη θέσεις ή κατά κλάδο ή κατά περιφέρεια ή κατά Υπουργείο ή κατά μεγαλύτερα χρονικά διαστήματα ή συνδυάζοντας τα ανωτέρω ώστε να μειωθεί ο συνολικός τους αριθμός και να αρθούν οι ανισότητες και οι αδυναμίες που δημιουργούνται για τους οικονομικά αδύναμους άνεργους νέους;»
     Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, γνωρίζετε ότι η αναμόρφωση του συστήματος που αφορά το παράβολο για διαγωνισμούς του Α.Σ.Ε.Π. έχει επέλθει από το Νοέμβριο του 2004. Σε αυτό το χρονικό διάστημα δε νομίζω ότι είδατε να δημιουργηθούν προβλήματα, σαν αυτά που αναφέρονται στην ερώτησή σας. Παρ’ όλα αυτά είμαι έτοιμος να απαντήσω. Το παράβολο αυτό είναι όταν μεν μετέχει κανείς σε διαγωνισμό με κριτήρια, στα 15 ευρώ, και όταν ο διαγωνισμός είναι γραπτός, στα 20 ευρώ.
     Είναι γνωστό ότι το Α.Σ.Ε.Π., όταν κάνει τους διαγωνισμούς και ιδίως μεγάλους όσον αφορά στον αριθμό των προσερχόμενων, κάνει τη δουλειά του σύμφωνα με τον αριθμό των υποψηφίων. Παρατηρήθηκε όμως ότι σε πάμπολλες περιπτώσεις, και ιδίως σε γραπτούς διαγωνισμούς, το 50% των υποψηφίων να μην προσέρχεται. 
     Καταθέτω τα σχετικά στοιχεία για τα Πρακτικά.
     (Στο σημείο αυτό ο Υπουργός κ. Παυλόπουλος καταθέτει για τα Πρακτικά τα προαναφερθέντα στοιχεία τα οποία έχουν ως εξής: 
     (Να φωτογραφηθεί η σελίδα 30)
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Από αυτά τα στοιχεία αποδεικνύεται ότι ένας πολύ μεγάλος αριθμός δεν πάει να δώσει εξετάσεις. Παρ’ όλα αυτά το Α.Σ.Ε.Π. κάνει τη δουλειά του. Καθυστερούν οι διαδικασίες πολλές φορές από αιτήσεις ανθρώπων οι οποίες γίνονται χωρίς να υπάρχει σοβαρή πρόθεση να συμμετάσχουν στους διαγωνισμούς. Το αποτέλεσμα είναι να έρχεται το Α.Σ.Ε.Π., να επιβαρύνεται και να επιβαρύνεται και το ελληνικό δημόσιο, δηλαδή ο φορολογούμενος, αφού αυτός πληρώνει τις δημόσιες υπηρεσίες. Γιατί κάποιοι κάνουν μια αίτηση μόνο και μόνο γιατί λένε «ας την κάνουμε και θα δούμε». 
     Πιστεύετε σοβαρά ότι είναι μεγάλο ποσόν τα 15 ευρώ για τους διαγωνισμούς με κριτήρια και τα 20 ευρώ για τους γραπτούς διαγωνισμούς για έναν άνθρωπο που έχει σοβαρή πρόθεση να συμμετάσχει; Επιβαρύνει ή αποθαρρύνει αυτό κάποιον να μετάσχει σε διαγωνισμό; Και δεν σας απασχολεί περισσότερο το γεγονός  ότι υπάρχουν άνθρωποι που έκαναν τις αιτήσεις όπως τους άρεσε χωρίς να έχουν καμία πρόθεση, με αποτέλεσμα σοβαρές υποψηφιότητες να καθυστερούν, οι διαδικασίες να καθυστερούν και να επιβαρύνεται το Α.Σ.Ε.Π..;
     Σχετικά με αυτά που είπατε για το θέμα των προσλήψεων και της διαφάνειας δεν καταλαβαίνω πως είναι δυνατόν να συνδέεται αυτό που λέτε στην ερώτησή σας με το θέμα της διαφάνειας στις προσλήψεις. Το τι συνέβη επί των ημερών μας σας το είπε προχθές το Α.Σ.Ε.Π.. Η καλύτερη έκθεση που έγινε στη δεκαετία ήταν το 2004, την πρώτη χρονιά της Κυβέρνησης Καραμανλή. Κάνετε τη σύγκριση με τα έργα και τις ημέρες σας, όπου βοούσαν οι εκθέσεις του Α.Σ.Ε.Π. για το τι παρατυπίες γίνονταν εκείνο τον καιρό. Θα δείτε και την έκθεση του 2005 για να πάρετε ακόμα μια απάντηση. 
     Κατά τα λοιπά στο δεύτερο σκέλος της ερώτησής σας λέτε ότι χρειάζεται κάποιος υποψήφιος χιλιάδες ευρώ για να μετάσχει σε διαγωνισμούς. Για να γίνουν χιλιάδες αυτά τα ευρώ ένας υποψήφιος πρέπει να μετάσχει σε πάνω από εκατό διαγωνισμούς! Αν αναφέρεσθε σε υποψηφίους που βάζουν εκατό υποψηφιότητες τότε ελάτε να μου σταθμίσετε τη σοβαρότητα αυτών των υποψηφιοτήτων. Εσείς προβάλλετε αυτήν τη διαμόρφωση συνθηκών υποβολής υποψηφιοτήτων, όπου επιβαρύνεται ο ελληνικός λαός, από εκείνους που δεν έχουν καμία σοβαρή πρόθεση να μετάσχουν σε διαγωνισμούς. Απλώς και μόνον μετέχουν επειδή τους δίνεται η ευκαιρία. Προσέρχονται όμως επιβαρύνοντας διαδικασίες οι οποίες αφορούν άλλους που και σοβαρή πρόθεση έχουν και σωστή προετοιμασία έχουν κάνει; 
     ΠΡΟΕΔΡΕΥΩΝ (Ιωάννης Τραγάκης): Ο κ. Χάϊδος έχει το λόγο.
     ΧΡΗΣΤΟΣ ΧΑΙΔΟΣ: Ο κύριος Υπουργός έθεσε μια παράμετρο του ζητήματος και δεν αναφέρθηκε στην ουσία του που είναι το υπέρογκο κόστος συμμετοχής στις προκηρύξεις του Α.Σ.Ε.Π. το οποίο προκύπτει από τον συνδυασμό της αύξησης του παραβόλου κατάθεσης αίτησης και από την αύξηση του αριθμού των προκηρύξεων λόγω του κατακερματισμού σε πολλές προκηρύξεις των εγκεκριμένων θέσεων. ‘Ετσι ενώ παλαιότερα χρειαζόντουσαν πέντε ευρώ για να θέσεις υποψηφιότητα για εκατοντάδες θέσεις τώρα χρειάζονται εκατοντάδες ή και χιλιάδες ευρώ για να καταθέσεις υποψηφιότητα για τον ίδιο αριθμό θέσεων. 
     Θα καταθέσω στα Πρακτικά της Βουλής τρεις παλαιότερες αντιπροσωπευτικές προκηρύξεις. Η μία περιέχει 1.400 θέσεις, η δεύτερη 530 και η τρίτη 230. Γι’ αυτές τις θέσεις θα χρειαστούν εκατοντάδες προκηρύξεις.
     Χαρακτηριστικά αναφέρω ότι για τις 2.000 και περισσότερες θέσεις, για τις οποίες ανέφερε ο Υπουργός, ο κ. Κακλαμάνης ότι θα προκηρυχτούν για νοσηλευτικό προσωπικό, με αυτό το ρυθμό θα χρειαστούν εκατοντάδες προκηρύξεις. Θα καταθέσω επίσης στα Πρακτικά της Βουλής δεκατέσσερις προκηρύξεις που έχουν από μία έως πέντε θέσεις. Με αυτό το ρυθμό οι 2.000 και περισσότερες θέσεις δεν θα χρειαστούν εκατοντάδες προκηρύξεις; Και μάλιστα αυτές οι προκηρύξεις γίνονται περίπου στο ίδιο χρονικό διάστημα, για να απαντήσω και στον κ. Υπουργό πώς ένας υποψήφιος θα κάνει ταυτόχρονα σε πολλές προκηρύξεις αιτήσεις. Όταν, λοιπόν, οι προκηρύξεις γίνονται περίπου στο ίδιο χρονικό διάστημα, χωρίς να έχουν ανακοινωθεί τα αποτελέσματα από τον προηγούμενο διαγωνισμό, είναι υποχρεωμένος να καταθέσει. Έτσι, γίνεται υπέρογκο το κόστος.
     Στο ερώτημά μου γιατί επιλέξατε αυτή την οδό, η απάντηση είναι ότι με αυτό τον τρόπο αποτρέπονται οι πολλοί να καταθέσουν αιτήσεις. Έτσι, μεταξύ μικρότερου αριθμού υποψηφίων για λιγότερες θέσεις μέσω και της συνέντευξης μπορείτε να ελέγξετε καλύτερα το σύστημα και να κάνετε καλύτερα τις ρουσφετολογικές προσλήψεις. Αυτό ισχυρίζομαι. Για να το καταρρίψετε, για να πείσετε τους αδύναμους άνεργους νέους, πρέπει να συμπτύξετε τις προκηρύξεις, όπως σας λέω, κατά κλάδο, κατά τομέα, κατά Υπουργείο, κατά περιφέρεια ή σε συνδυασμό αυτών, έτσι ώστε ισοδύναμα και ισότιμα όλοι οι άνεργοι νέοι να μπορούν να καταθέσουν αιτήσεις για περισσότερες θέσεις.
     Ευχαριστώ.
     (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κύριε Υπουργέ, έχετε το λόγο για δύο λεπτά.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ και πάλι, κύριε Πρόεδρε.
     Κύριε συνάδελφε, σε ό,τι αφορά τη συνέντευξη μάλλον σας έχει μείνει η κεκτημένη ταχύτητα του κόμματός σας. Δεν έχετε δει ότι και ο Αρχηγός σας, ο κ. Παπανδρέου, άλλαξε μοτίβο γιατί κατάλαβε, επιτέλους, ότι η συνέντευξη γίνεται όταν το θέλει το Α.Σ.Ε.Π. και από το Α.Σ.Ε.Π.; Μάλιστα φθάσατε στο σημείο, επειδή το Α.Σ.Ε.Π. δεν έχει κρίνει ότι χρειάζεται να γίνει καμία διαγωνιστική διαδικασία με συνέντευξη, να λέτε ότι έρχεται τώρα το Α.Σ.Ε.Π. και αρνείται στον Υπουργό τη δυνατότητα της συνέντευξης. Όταν καθορίσαμε εδώ, μέσα σ’ αυτήν την Αίθουσα, την αρμοδιότητα να την έχει το Α.Σ.Ε.Π. όποτε θέλει. Αποφασίστε τι θέλετε, επιτέλους. Ξέρετε ότι η συνέντευξη δεν έχει γίνει καθόλου και θα κρίνει το Α.Σ.Ε.Π. αν τη χρειάζεται. Επομένως, πώς συνδυάζεται αυτή η συνέντευξη; Φοβάμαι πολύ ότι η λογική σας είναι «ράβδος στη γωνία, άρα βρέχει». Τουλάχιστον ο Αρχηγός σας το άλλαξε λιγάκι και πάει προς άλλη κατεύθυνση. Αλλάξτε το κι εσείς. 
     Στο άλλο που μου είπατε τώρα: Όλοι οι διαγωνισμοί γίνονται οργανωμένα και υπάρχουν προκηρύξεις, οι οποίες αφορούν πάρα πολλές θέσεις, ώστε δεν χρειάζεται η επανάληψη. Πού συμβαίνει το πρόβλημα; Σ’ αυτό έχει δώσει απάντηση άλλωστε και ο κ. Κακλαμάνης. Συμβαίνει μόνο στο χώρο της υγείας. Με το νέο σύστημα κάθε νοσοκομείο κάνει την προκήρυξη, όταν εκείνο κρίνει. Και είναι λογικό. Διότι οι προηγούμενες κυβερνήσεις άφησαν όλα τα νοσοκομεία να βρίσκονται σε μια κατάσταση αποσύνθεσης. Το αποτέλεσμα ήταν ότι τα νοσοκομεία, μεταξύ τους, έχουν διαφορετικές ανάγκες. Και πολύ περισσότερο διαφορετικές ανάγκες έχουν τα νοσοκομεία του κέντρου από τα νοσοκομεία της περιφέρειας. Υποχρεούνται, λοιπόν, τα νοσοκομεία να κάνουν τις προκηρύξεις σύμφωνα με τις ανάγκες τους και ανάλογα με τις εγκρίσεις που παίρνουν. Διότι αντιλαμβάνεσθε, με την κατάσταση που υπάρχει, ότι δεν είναι δυνατόν να γίνουν συλλήβδην εγκρίσεις για χιλιάδες θέσεις στα νοσοκομεία.
     Πήρατε, λοιπόν, αυτό το παράδειγμα που αφορά τον τομέα της υγείας, το οποίο οφείλεται, όπως σας είπα, στην ιδιομορφία των νοσοκομείων και το έχετε αναγάγει σε κανόνα. 
     Σας διαβεβαιώ, κύριε συνάδελφε, ότι μία σοβαρή υποψηφιότητα ενός ανθρώπου μπορεί να υποβληθεί, και μάλιστα με ελάχιστο κόστος. Και αν αναλογισθείτε –και το λέω με απόλυτη ειλικρίνεια, κύριε συνάδελφε, πιστέψτε με- τι επιβαρύνεται ο Έλληνας φορολογούμενος και τι επιβαρύνεται το Α.Σ.Ε.Π. με διαδικασίες, οι οποίες είναι ατέρμονες γιατί είναι χιλιάδες οι υποψηφιότητες, θα το αντιληφθείτε. Διότι, όταν το Α.Σ.Ε.Π. παίρνει, για παράδειγμα, εκατό και εκατόν πενήντα χιλιάδες αιτήσεις, είναι υποχρεωμένο να οργανώσει το διαγωνισμό με αυτό τον τρόπο: αίθουσες, προσωπικό που εποπτεύει κ.λπ.. Όλα αυτά τα πράγματα πρέπει να γίνουν. Από τι; Από υποψηφιότητες που δεν υποβάλλονται σοβαρά.
     Προκρίνετε εσείς ότι μπορεί να συνεχιστεί αυτή η κατάσταση και να έρχεται να επιβαρύνεται και διαδικαστικά, αλλά ιδίως ουσιαστικά, το κράτος και στην τελική ανάλυση ο φορολογούμενος πολίτης; Και υπάρχει πρόβλημα επειδή έχουμε, για το γραπτό διαγωνισμό, 20 ευρώ το παράβολο συμμετοχής ενός υποψηφίου; Και αυτό είναι εκείνο που δημιουργεί θέματα αντικινήτρων στο φτωχό εργαζόμενο; Φοβάμαι πολύ ότι με τη λογική αυτή ο καταμερισμός του κόστους θα είναι να επιβαρύνονται οι Έλληνες φορολογούμενοι, που στο κάτω-κάτω δεν μετέχουν σε διαγωνιστική διαδικασία, για τις προθέσεις εκείνων, οι οποίοι προσέρχονται στις διαδικασίες από λόγους αμηχανίας ή επειδή σκέπτονται ότι «αφού μας δίνεται μια ευκαιρία και δεν κοστίζει τίποτα, γιατί να μην το κάνουμε;». 
     Επειδή έχουμε διαφορετική λογική για τον ιδρώτα και το χρήμα του Έλληνα φορολογούμενου, γι’ αυτό κάνουμε εκείνο, το οποίο όχι μόνο δεν αποτρέπει τους υποψηφίους να μετέχουν στους διαγωνισμούς, αλλά αντιθέτως τους επιτρέπει να μετέχουν σε διαφανείς διαγωνισμούς, οι οποίοι μάλιστα τελειώνουν και γρήγορα. Για να μη συμβαίνει αυτό που συνέβαινε στο παρελθόν: ατέρμονες διαδικασίες, οι οποίες επιβαρύνουν και το δημόσιο και την κοινωνία. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Εισερχόμαστε στη συζήτηση της τέταρτης επίκαιρης ερώτησης του πρώτου κύκλου με αριθμό 228/21.11.2005, του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Μεταφορών και Επικοινωνιών, σχετικά με την αύξηση των τιμών πρόσβασης στο διαδίκτυο.
     Η επίκαιρη ερώτηση του κ. Δραγασάκη έχει ως εξής:
     «Σύμφωνα με ανακοίνωση του Ο.Τ.Ε., το κόστος της πρόσβασης στο Internet μέσω του Ενιαίου Πανελλαδικού Αριθμού Κλήσης (συνδέσεις dial-up) θα διαμορφωθεί από τον επόμενο μήνα στα 0,6 ευρώ ανά ώρα από 0,34 ευρώ που είναι σήμερα, δηλαδή κατά 75% ακριβότερα. Επιπλέον, καταργούνται τα φθηνά νυχτερινά τιμολόγια (20.00 μ.μ.-08.00 π.μ.), τα οποία ως σήμερα στοίχιζαν το μισό, ενώ τα σχετικά ποσοστά αύξησης που ανακοινώθηκαν φθάνουν ως το 240%!
     Ο  Ο.Τ.Ε., ο οποίος έχει το μονοπώλιο στην αγορά για τη συγκεκριμένη υπηρεσία, καθώς δεν υπάρχει καμιά άλλη τηλεπικοινωνιακή εταιρεία για χρήση των εν λόγω αριθμών κλήσεων, υποστηρίζει ότι επιδιώκει να στρέψει το καταναλωτικό κοινό (γύρω στους 500.000 πελάτες) προς τις συνδέσεις του γρήγορου internet.  Ωστόσο, το λεγόμενο γρήγορο Internet, αφενός δεν είναι διαθέσιμο σε όλη την επικράτεια, αφετέρου η τιμή του είναι υπερδιπλάσια του μέσου όρου των χωρών της Ευρώπης, ακόμη και μετά την πρόσφατη μείωση των τιμών.
     Ερωτάται ο κύριος Υπουργός: 
     Ήταν ενήμερος για τις αιφνιδιαστικές και παράλογες αυξήσεις των τιμολογίων αναφορικά με τις απλές συνδέσεις Internet; Αν ναι, τι εισηγήθηκε; Αν όχι, σε ποιες ενέργειες θα προβεί προκειμένου όχι μόνο να μην εγκριθούν οι νέες τιμές, αλλά να μειωθούν δραστικά; Σε ποιο στάδιο υλοποίησης βρίσκονται οι επανειλημμένες εξαγγελίες του Πρωθυπουργού και άλλων κυβερνητικών στελεχών για φθηνή πρόσβαση στο διαδίκτυο σε όλους τους φοιτητές;
     Δεδομένου ότι η Ελλάδα εμφανίζεται πρώτη στο κόστος και τελευταία στη διάδοση του Internet στην Ευρώπη, τι μέτρα προτίθεται να λάβει το Υπουργείο ώστε να διασφαλιστούν για τους Έλληνες χρήστες ίσοι όροι πρόσβασης στο διαδίκτυο;».
     Το λόγο έχει ο κ. Νεράντζης για τρία λεπτά.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Η παροχή τέτοιων υπηρεσιών, κύριε συνάδελφε, είναι κοστοστρεφής. Αυτό σημαίνει ότι πρέπει να διατίθενται στο κόστος. Μέχρι τώρα, ο Ο.Τ.Ε. παρείχε τις υπηρεσίες του με αντίτιμο, το οποίο ήταν σημαντικά κάτω από το κόστος. Με άλλα λόγια χρηματοδοτούσε, επιδοτούσε τους χρήστες της υπηρεσίας αυτής ο Ο.Τ.Ε.. Ο ίδιος έχει αποτιμήσει σε 500.000.000 ευρώ το ύψος της επιδοτήσεως αυτής, που έκανε. 
     	Αύξηση είχε να δοθεί από το 1999. Από την άλλη πλευρά, σημειωνόταν μία στρέβλωση του ανταγωνισμού, διότι οι υπόλοιποι εναλλακτικοί πάροχοι δεν μπορούσαν να πουλήσουν σε τόσο χαμηλή τιμή αυτές τις ίδιες υπηρεσίες, με αποτέλεσμα η μονοπωλιακή κατάσταση να συνεχίζεται και να είμαστε σε αντίθεση προς το Κοινοτικό Δίκαιο. 
     Ο Ο.Τ.Ε., λοιπόν, αποφάσισε να προτείνει μία αύξηση, η οποία ήταν πράγματι σημαντική. Όμως, και με αυτή τη σημαντική αύξηση, ο Ο.Τ.Ε. εξακολουθεί να είναι κάτω από το κόστος. Η Ε.Ε.Τ.Τ. δεν μπορούσε να έχει δραστική παρέμβαση, γιατί, θεσμικά, η Εθνική Επιτροπή Τηλεπικοινωνιών και Ταχυδρομείων, που είναι ανεξάρτητη αρχή, μπορεί να παρεμβαίνει μόνο όταν οι πάροχοι πουλάνε πάνω από το κόστος. Ο  Ο.Τ.Ε., όμως,  εξακολουθούσε να πωλεί κάτω από το κόστος. Το Υπουργείο δεν μπορούσε επίσης να παρέμβει θεσμικά, διότι ο Ο.Τ.Ε., όπως ξέρετε, με νόμο, έχει φύγει εντελώς από το δημόσιο τομέα και είναι ανώνυμη εταιρεία εισηγμένη στο Χρηματιστήριο. Το μόνο λοιπόν που απέμενε είναι να γίνει εξωθεσμικά μία φιλική παρέμβαση–σύσταση του Υπουργείου μας προς τους δύο αυτούς φορείς, ούτως ώστε αυτό το εφάπαξ ποσό, αυτό δηλαδή το ποσό της αυξήσεως, το οποίο σας λέω και πάλι ότι είναι κάτω του κόστους, να καθιερωθεί τμηματικά. Προς αυτήν την κατεύθυνση και ο Ο.Τ.Ε. φαίνεται ότι συναίνεσε -έβγαλε και ανακοίνωση γι’ αυτό- να είναι κλιμακωτή η αύξηση αυτή. Θέλω να διευκρινίσω ότι η αύξηση αυτή δεν επηρεάζει καθόλου το φθηνό διαδίκτυο των φοιτητών.
     Και μια που με ρωτάτε σε ποιο σημείο βρίσκεται, σας λέω ότι εντός των δύο προσεχών ημερών, φαντάζομαι εντός της εβδομάδος, θα ανακοινωθεί επισήμως, με κάθε λεπτομέρεια αυτό, το σχέδιο, το οποίο έχει τα στοιχεία που εξήγγειλε, κατ’ αρχήν ο Πρωθυπουργός και στη συνέχεια εγώ στη Βουλή, σε παρόμοια ερώτηση. Δηλαδή, δεν θα υπάρχει ογκοχρέωση γι’ αυτούς τους φοιτητές και αναμένεται φοιτητές, οι οποίοι είναι προπτυχιακοί, μεταπτυχιακοί και υποψήφιοι διδάκτορες να ωφεληθούν κατά 50%. 
     Νομίζω ότι απήντησα στα ερωτήματά σας. Αν υπάρχει κάποιο άλλο, θα απαντήσω στη δευτερολογία μου. 
     	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     	Κύριε Δραγασάκη, έχετε το λόγο για δύο λεπτά.
     ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, να σας ευχαριστήσω για την ειλικρίνεια της απάντησής σας, αλλά με τρομάζουν αυτά που είπατε. Συμφωνείτε ότι ως χώρα είμαστε τελευταίοι στην Ευρώπη και όχι μόνο όσον αφορά στη χρήση του διαδικτύου; Τίνος ευθύνη είναι η υπέρβαση αυτής της καθυστέρησης; Του κ. Βουρλούμη ή της Κυβέρνησης; Εδώ μας περιγράψατε ένα ανεύθυνο κράτος. Το διαδίκτυο δεν είναι παιχνίδι. Είναι μέσο εργασίας, εργαλείο δουλειάς, δείκτης τεχνολογικής προόδου και ανάπτυξης. 
     Κύριε Πρόεδρε, ποιος έχει την ευθύνη -η Ε.Ε.Τ.Τ., ο Ο.Τ.Ε. η Ευρωπαϊκή Ένωση;- για το γεγονός ότι η χώρα μας σ’ αυτόν τον τομέα είναι πίσω από τη Βουλγαρία, τη Ρουμανία, τη Τσεχία, την Εσθονία, τη Λετονία, ακόμα και από την Αίγυπτο σε ορισμένες πλευρές; Θέλετε να μου πείτε ότι ο Ο.Τ.Ε., η Ε.Ε.Τ.Τ., η Κυβέρνηση δεν έχουν θεσμικό τρόπο να παρέμβουν; 
     Θέλω να πιστεύω ότι ενδεχομένως δεν αντιληφθήκατε ότι εγώ δεν έφερα εδώ το θέμα για να αναδείξω την τεράστια ασυνέπεια, σε σχέση αυτά που λέγατε προεκλογικά, ούτε το έφερα μόνο ως θέμα τιμολογιακής πολιτικής. Το έφερα, διότι θεωρώ ότι στην εποχή μας, όπως πριν από πενήντα χρόνια η σύνδεση με τη ΔΕΗ και το ηλεκτρικό ήταν δείκτης δυνατοτήτων οικονομικής, κοινωνικής, πολιτισμικής ανάπτυξης, έτσι είναι σήμερα η πληροφορική και το διαδίκτυο.
     Επομένως, σας παρακαλώ, κύριε Υπουργέ, εάν θέλετε, πείτε μου εάν η Κυβέρνηση προτίθεται να διαμορφώσει ένα ολοκληρωμένο σχέδιο, μία στρατηγική, η οποία θα εξασφαλίσει ότι η Ελλάδα δε θα είναι ουραγός σ’ αυτόν τον τομέα. Αυτό είναι το ερώτημα. 
     Πρώτον, γιατί να μην έχουμε δωρεάν ΕΠΑΚ, όπως υπάρχει σε όλη την Ευρώπη; Τι προτίθεστε να κάνετε; Δεύτερον, πότε οι φοιτητές θα αποκτήσουν δωρεάν πρόσβαση, όπως εσείς λέγατε στο προεκλογικό σας πρόγραμμα; Τρίτον, πότε οι ειδικές κατηγορίες πληθυσμού, όπως τα άτομα με ειδικές ανάγκες, θα αποκτήσουν μια ανάλογη δυνατότητα; Τέταρτον, πότε θα καλυφθεί η χώρα με ευρυζωνικά δίκτυα και πώς θα εξασφαλιστεί η πρόσβαση των πολιτών, όπως και το Σύνταγμα σε τελευταία ανάλυση επιτάσσει, σ’ αυτά τα δίκτυα;
     Κύριε Πρόεδρε, εκφράζω τη διαμαρτυρία μου για την ισχνότητα της απάντησης της Κυβέρνησης στην ερώτησή μου –όχι την ανακρίβεια ή οτιδήποτε άλλο. Εδώ μιλάμε για ένα τεράστιο, στρατηγικής σημασίας θέμα και ο κύριος Υφυπουργός ήρθε να μου πει να ρωτήσουμε, στην ουσία, τι κάνει ο Ο.Τ.Ε. και τι κάνει ο κ. Βουρλούμης.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Κύριε Υφυπουργέ, έχετε το λόγο για δύο λεπτά.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Λάθος ανάγνωση των όσων λέω, επιχειρήσατε και προς λάθος κατεύθυνση απευθύνατε το φιλιππικό σας. 
    Ρωτήσατε ποιος φταίει για το ότι ευρωζωνικά είναι 0,8% ο συντελεστής. Αυτοί που κυβέρνησαν τον τόπο επί είκοσι έτη. Σε εμάς το απευθύνετε αυτό; Τότε δεν έβλεπα το κόμμα σας να φωνάζει.
    ΙΩΑΝΝΗΣ ΔΡΑΓΑΣΑΚΗΣ:  Εσείς έχετε την ευθύνη…
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Σας παρακαλώ! Εγώ σας άκουσα με προσοχή.
     Πρώτον, ευθύνονται γι’ αυτά τα έσχατα σημεία, στο βυθό στον οποίο βρίσκεται το διαδίκτυο, αυτοί που κυβέρνησαν τον τόπο αυτό.
     Δεύτερον, δεν ήρθα εδώ να σας πω τι είπε ή τι δεν είπε ο Ο.Τ.Ε., αλλά αγνοείτε το θεσμικό πλαίσιο της Ευρωπαϊκής Ένωσης. Δηλαδή, τι θέλετε; Να παρέμβουμε στην Ε.Ε.Τ.Τ., που είναι ανεξάρτητη συνταγματική αρχή, και να της πούμε κάνε αυτό που σε διατάζουμε εμείς; Θα μας κατηγορήσετε, όπως το κάνατε στο παρελθόν, ότι παρεμβαίνουμε στην Ε.Ε.Τ.Τ. και δεν την αφήνουμε να κάνει τη δουλειά της, δεν την αφήνουμε να παίξει το ρυθμιστικό της ρόλο. Επιτέλους, διαλέξτε τι θέλετε. Και με τον «αστυφύλαξ» και με τον «χωροφύλαξ» δεν μπορεί να είστε. 
     Έρχομαι τώρα επί της ουσίας των ερωτημάτων. Είναι πολύ σωστό αυτό που λέτε ότι είμαστε τελευταίοι και εγώ θα το προεκτείνω. Είχαμε τον Ιούλιο του 2004, 0,8% συντελεστή διεισδυτικότητας στα ευρωζωνικά, όταν ο μέσος ευρωπαϊκός όρος ήταν 7,8%. 
     Ακούστε, λοιπόν, τι κάναμε εμείς που δεν το έκαναν οι άλλοι. Ήδη έφυγε προ τριών ημερών, επιτέλους, στην Ευρώπη το δικό μας σχέδιο –θα σας πω σε τρεις γραμμές τι λέει- για το οποίο έχουμε πάρει, για πρώτη φορά, ένα πράσινο φως. Τούτο προβλέπει, πρώτον, κάλυψη σε τρία χρόνια του 60% στο σύνολο της Ελλάδος. Σήμερα έχουμε 13%. Δεύτερον, προβλέπει 90% πληθυσμιακή κάλυψη. Σήμερα έχουμε 60%. Τρίτον, προβλέπει 7,5% ποσοστό διεισδύσεως, ενώ σήμερα έχουμε 0,8%. Προϋπολογισμός έργου γύρω στα 200.000.000 ευρώ. 
     Πιστεύω, λοιπόν, ότι, οσονούπω, έρχεται η επίσημη έγκριση της Ευρωπαϊκής Ένωσης. Επιτέλους θ’ αποκτήσει η Ελλάδα πολιτική στα ευρωζωνικά. Θα πάψουμε να είμαστε ουραγοί, γιατί ενώ είναι βέβαιο ότι η Ευρώπη σ’ αυτήν την τριετία θα αυξήσει το ποσοστό της, το βέβαιο εξίσου είναι ότι η διαφορά μας δεν θα είναι επτά μονάδες που είναι σήμερα, αλλά θα είναι δύο ή τρεις μονάδες, στη χειρότερη περίπτωση για εμάς. 
     Να, λοιπόν, ποια είναι ή πολιτική την οποία ακολουθήσαμε και να γιατί ήρθαμε εδώ. Να, γιατί τα πυρά σας έπρεπε αλλού να στραφούν, και όχι απέναντι στην Κυβέρνηση, η οποία δεν έχει καμία ανάμειξη. Αντίθετα, τώρα έχει εκπονήσει στρατηγική, η οποία βρίσκεται στην Ευρωπαϊκή Ένωση.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Θα συζητηθεί η τρίτη με αριθμό 230/21.11.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με τη λήψη των αναγκαίων μέτρων, ώστε να επιδοτηθεί ολόκληρη η πραγματική παραγωγή βαμβακιού.
     Η επίκαιρη ερώτηση του κυρίου συναδέλφου έχει ως εξής:
     «Συνεχίζοντας τις μεθοδεύσεις της προηγούμενης κυβέρνησης του ΠΑ.ΣΟ.Κ., το Υπουργείο Αγροτικής Ανάπτυξης και Τροφίμων με εντελώς αυθαίρετο τρόπο, αφήνει χωρίς επιδότηση σημαντικές ποσότητες βαμβακιού, περίπου εκατό χιλιάδων τόνων, με αποτέλεσμα η εμπορική τιμή να μην καλύπτει το κόστος παραγωγής και το εισόδημα των βαμβακοπαραγωγών να αποδεκατίζεται.
     Το πρόβλημα είναι πιο οξυμένο, αν ληφθεί υπόψη ότι άλλοι είκοσι χιλιάδες τόνοι περίπου περσινής εσοδείας, που με τον ίδιο αυθαίρετο τρόπο εξαιρέθηκαν από την επιδότηση, βρίσκονται στις αποθήκες των βαμβακοπαραγωγών περιμένοντας καλύτερες μέρες. 
     Ερωτάται ο κύριος Υπουργός τι ενέργειες θα κάνει, για να επιδοτηθεί ολόκληρη η πραγματική παραγωγή βαμβακιού».
     Θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
     Ορίστε, κύριε Υφυπουργέ, έχετε το λόγο για τρία λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, είναι γνωστό ότι ο κανονισμός για το βαμβάκι, ένας όντως πολύ κακός κανονισμός, που ξεκίνησε από την εσοδεία του 2002, δημιούργησε και δημιουργεί σωρεία προβλημάτων στους βαμβακοπαραγωγούς, ισχύει για τελευταία χρονιά φέτος.
     Εκείνο, λοιπόν, που προσπαθήσαμε και κάνουμε στο Υπουργείο Αγροτικής Ανάπτυξης και Τροφίμων, είναι να πετύχουμε την καλύτερη δυνατή διαχείριση ενός κακού κανονισμού και μάλιστα, να συναποφασίσουμε με τους εκπροσώπους των βαμβακοπαραγωγικών περιοχών τον τρόπο διαχείρισης του κανονισμού αυτού τη χρονιά που διανύουμε. 
     Αποφασίστηκε, λοιπόν, να υπολογιστεί για τον κάθε παραγωγό ο μέσος όρος της προηγούμενης πενταετίας. Επίσης, αποφασίστηκε να αλλάξει ο τρόπος μέτρησης της υγρασίας και να εφαρμόσουμε ένα καθαρά αντικειμενικό τρόπο μέτρησής της. Αποφασίστηκε και προβλέφθηκε ότι η παραγωγή θα είναι στο ένα εκατομμύριο εκατό χιλιάδες τόνους, παραγωγή με την οποία πετυχαίνουμε τις μεγαλύτερες δυνατές εισροές από την Ευρωπαϊκή Ένωση. Θέλω να σας πω ότι πέρυσι για πρώτη φορά όλα τα αιτήματα που έβαλε η Ευρωπαϊκή Ένωση στη Διαχειριστική Επιτροπή για το Βαμβάκι έγιναν αποδεκτά και στη χώρα είχαμε τις μεγαλύτερες δυνατές εισροές για τους βαμβακοπαραγωγούς από την Ευρωπαϊκή Ένωση.
     Βέβαια, πρέπει να ξεκαθαρίσουμε και να πούμε ότι η κοινή υπουργική απόφαση και ο κανονισμός ρητά καθορίζουν ποιες είναι οι επιλέξιμες και ποιες είναι οι μη επιλέξιμες ποσότητες. Ζητάτε με την ερώτησή σας όλες οι ποσότητες που έχουν παραχθεί στη χώρα, ανεξάρτητα εάν είναι ή δεν είναι επιλέξιμες, να επιδοτηθούν. 
     Γνωρίζετε, όμως, πολύ καλά ότι η χώρα μας δεν είναι δυνατό να δίνει εθνικές ενισχύσεις. Το θέμα, δηλαδή, το πάτε πάλι στην καταβολή εθνικών ενισχύσεων, κυρίως, γιατί θα έχουμε καταλογισμούς από την Ευρωπαϊκή Ένωση. Όμως, το σημαντικότερο είναι ότι εάν πάμε σε λογική εθνικών ενισχύσεων, τότε αποδυναμώνεται σε πολύ μεγάλο βαθμό η διαπραγματευτική δυνατότητα που έχουμε για τους νέους κανονισμούς που έρχονται. Σήμερα συζητιέται στην Ευρωπαϊκή Ένωση ο νέος κανονισμός για τα ζαχαρότευτλα και έχουμε και τα οπωροκηπευτικά. Αντιλαμβάνεστε, λοιπόν, ότι δεν μπορούμε να πηγαίνουμε στην Ευρωπαϊκή Ένωση και να ζητούμε νέους κανονισμούς και ενισχύσεις και παράλληλα να δίνουμε και εθνικές ενισχύσεις.
     Σας λέω, λοιπόν, ότι φέτος γίνεται μια πολύ καλή διαχείριση του βαμβακιού. Σας λέω ότι ο κανονισμός αυτός ισχύει για τελευταία χρονιά και από του χρόνου έχουμε ένα εντελώς διαφορετικό καθεστώς. Επίσης οι βαμβακοπαραγωγοί στη χώρα είναι ικανοποιημένοι από τον τρόπο που διαχειριζόμαστε τον κακό αυτό κανονισμό και σας τονίζω ότι και φέτος θα πετύχουμε τις μεγαλύτερες δυνατές εισροές υπέρ των βαμβακοπαραγωγών από την Ευρωπαϊκή Ένωση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
    Κύριε Τζέκη, έχετε το λόγο για δύο λεπτά.
     ΑΓΓΕΛΟΣ ΤΖΕΚΗΣ:  Ευχαριστώ, κύριε Πρόεδρε.
     Πραγματικά ήταν πολύ ευνοϊκές οι καιρικές συνθήκες για την παραγωγή βαμβακιού. Επειδή, λοιπόν, η παραγωγή ήταν καλή για τους αγρότες, ήρθε η Κυβέρνηση και είπε ότι στο πλαίσιο ενός κακού κανονισμού, για τον οποίο φταίνε οι προηγούμενοι, εμείς αποφασίσαμε στο ένα εκατομμύριο εκατό χιλιάδες τόνους.
     Και βέβαια εδώ είναι ακριβώς το ζήτημα ότι βάσει του κανονισμού βγήκε και το πατρόν, έκοβε και έραβε η προηγούμενη κυβέρνηση και κόβει και ράβει και η σημερινή Κυβέρνηση στα δεδομένα και στα μέτρα που αποφάσισαν μαζί στην Ευρωπαϊκή Ένωση για τον κανονισμό του βαμβακιού. Και αντί, λοιπόν, αυτή η καλή παραγωγή να αμειφθεί, έρχεται η Κυβέρνηση και λέει: «Σας τιμωρώ. Δεν θα σας πάρω όλη την ποσότητα. Γιατί τι να κάνω; Φταίνε οι προηγούμενοι». Φταίτε, όμως και εσείς, γιατί πιστεύουμε, κύριε Πρόεδρε, το εξής, ότι η Κυβέρνηση χρησιμοποιώντας διάφορες πάλι αλχημείες, όπως και η προηγούμενη, τι έκανε; Πετσόκοψαν τη βαμβακοκαλλιέργεια υπολογίζοντας την ηρτημένη παραγωγή με ξεχωριστές ζώνες ανά χωριό και μάλιστα χρησιμοποιώντας και άλλα τερτίπια του ποσοστού της υγρασίας για να το φέρει στο ένα εκατομμύριο εκατό χιλιάδες τόνους την παραγωγή. 
     Και εδώ ακριβώς είναι το ζήτημα. Λέει ότι δεν μπορούν να δώσουν επιδοτήσεις. Να θυμίσω, κύριε Πρόεδρε, όμως, ότι το αγροτικό κίνημα μέσα από αγώνες ανάγκασε την προηγούμενη κυβέρνηση να δώσει επιδότηση. Αυτό σημαίνει ότι μετά ήρθαμε εδώ μέσα στη Βουλή και νομοθετήσαμε να εξασφαλιστεί αυτή η επιδότηση. Αυτό σημαίνει ότι δεν μπορεί η Κυβέρνηση να επικαλείται συνέχεια το ότι δεν μπορεί να δίνει επιδοτήσεις. Εμείς λέμε ότι μπορεί να δοθεί επιδότηση. Γιατί στο κάτω-κάτω, κύριε Πρόεδρε, δεν μπορεί να είναι ικανοποιητική η τιμή που θα βγάλει ο παραγωγός, 300 δραχμές το στρέμμα περίπου, όταν γνωρίζουμε ότι το κόστος παραγωγής είναι τρεις και τέσσερις φορές επάνω. Αυτό σημαίνει ότι αυτή τη τιμή που ήταν πριν από δεκαπέντε και είκοσι χρόνια έρχεται τώρα η Κυβέρνηση και τα αγροτοσυνδικαλιστικά στελέχη που υποστηρίζουν την Κυβέρνηση να πουν ότι είναι μια καλή τιμή. Μα, πώς είναι δυνατόν να γίνει καλή η τιμή; 
     Και εδώ είναι το ζήτημα. Γιατί να μη δοθούν 360 δραχμές, κύριε Υπουργέ; Υπολογίζοντας το κόστος, το αγωνιζόμενο αγροτικό κίνημα έκατσε και έβγαλε τιμή: 362 δραχμές το κιλό, για να μπορεί να βγάλει το κόστος παραγωγής και να ζήσει με αξιοπρέπεια αυτός και η οικογένειά του. Δεν κατάλαβα δηλαδή. Στις επιδοτήσεις που γίνονται μέσα από τον κρατικό προϋπολογισμό στους βιομηχάνους, στους εμπόρους, στους μεταποιητές, εκεί πώς μπορείτε; 
     Και κλείνω μ’ αυτό το στοιχείο για να σας πω το εξής. Η Επιτροπή Γεωργίας του Ευρωκοινοβουλίου για το 1997-2004 λέει το εξής: Η τιμή παραγωγού έχει μειωθεί κατά 1,1%. Αντίθετα, κύριε Πρόεδρε, η τιμή καταναλωτή αυξήθηκε κατά 10,8%. Καταλαβαίνετε δηλαδή τι παιχνίδι παίζεται σε βάρος των αγροτών της μικρομεσαίας αγροτιάς, αλλά και του καταναλωτή. Φθηνή πρώτη ύλη, μένει ο έμπορος στο κύκλωμα, μπαίνει ο μεταποιητής-βιομήχανος. Άρα, το ζήτημα είναι να αμειφθεί ο κόπος, ο ιδρώτας, ο μόχθος του βαμβακοπαραγωγού και όλων των αγροτών, όπως λέμε εμείς. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, έχουμε μία εντελώς διαφορετική αντίληψη και φιλοσοφία, αν θέλετε, με το συνάδελφο. Εμείς λέμε μέσα στην Ευρωπαϊκή Ένωση να δώσουμε τη μάχη. Εσείς λέτε να αποδυναμώσουμε τη θέση της χώρας και πολλές φορές κατηγορείτε και την Ευρωπαϊκή Ένωση, η οποία μας δίνει 1.000.000.000.000 δραχμές το χρόνο περίπου για επιδοτήσεις και για ενίσχυση των αγροτικών προϊόντων. 
     ΑΓΓΕΛΟΣ ΤΖΕΚΗΣ: Και μας παίρνει 2,5 δισεκατομμύρια για εισαγωγές. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν λέτε, όμως, ότι φέτος για πρώτη φορά γίνεται απόλυτα σωστή διαχείριση ενός πολύ κακού κανονισμού. Έγινε πέρσι μια μεγάλη προσπάθεια που την απεδέχθησαν οι βαμβακοπαραγωγοί και φέτος έχει βελτιωθεί σε πολύ μεγάλο ποσοστό ο κανονισμός αυτός με κοινές υπουργικές αποφάσεις για να πετύχουμε τη μεγαλύτερη δυνατή στήριξη των Ελλήνων βαμβακοπαραγωγών.
     ΑΓΓΕΛΟΣ ΤΖΕΚΗΣ: Η συμβιβασμένη ηγεσία τα συμφώνησε. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν λέτε ότι φέτος για πρώτη φορά έχουμε αλλάξει τον τρόπο που μετράμε την υγρασία. Και τι σημαίνει αυτό; Αυτό σημαίνει απλά ότι αυτοί που επί σειρά ετών ωφελούνταν με διάφορα τερτίπια σε βάρος των σωστών και των έντιμων βαμβακοπαραγωγών φέτος βρέθηκαν στη γωνία και είναι εκτός συστήματος πλέον. 
     ΑΓΓΕΛΟΣ ΤΖΕΚΗΣ: Για τις διακόσιες χιλιάδες βαμβάκι και πάνω τι θα γίνει; 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν λέτε ότι πέρσι για πρώτη φορά αυτή η Κυβέρνηση έδωσε μάχη στις Βρυξέλλες και πέτυχε για τους βαμβακοπαραγωγούς τις μεγαλύτερες δυνατές εισροές. Και ήταν η πρώτη φορά που η Ευρωπαϊκή Ένωση έκανε αποδεκτές στο σύνολό της, τις προτάσεις της ελληνικής Κυβέρνησης. Στο παρελθόν πηγαίναμε στις διαχειριστικές επιτροπές, καταθέταμε στοιχεία και απορρίπτονταν τα στοιχεία αυτά. 
     Συνηθίζετε να λέτε για τους βιομηχάνους και τον έναν και τον άλλο. Ξέρετε πολύ καλά, όμως, ότι αυτή η Κυβέρνηση είναι που δίνει τη μάχη για τη μείωση του κόστους παραγωγής των αγροτικών προϊόντων αδιαφορώντας και πηγαίνοντας κόντρα με οργανωμένα συμφέροντα. Και υπάρχουν ανακοινώσεις από την πλευρά οργανωμένων συμφερόντων που λυμαίνονταν επί σειρά το χώρο των αγροτικών εφοδίων που μας καταγγέλλουν και έρχονται σε ρήξη μαζί μας. 
     Αυτά, βέβαια, πρέπει κάποτε να τα αποδεχτείτε και να τα παραδεχτείτε, ότι γίνεται μια πολύ σοβαρή δουλειά στο χώρο της ελληνικής γεωργίας, ότι μειώνεται το κόστος παραγωγής, ότι φέτος για το βαμβάκι και θα πάρουμε υψηλή επιδότηση και θα πάρουμε πολύ μεγαλύτερη εμπορική αξία και εμπορική τιμή από τα προηγούμενα χρόνια, διότι ξεκαθαρίσαμε τους όρους του παιχνιδιού όσον αφορά τους εκκοκκιστές, κάναμε σαφές ότι δεν θα δεχτούμε πανωγραψίματα, διπλοζυγίσματα και όλα τα υπόλοιπα. Πείτε, λοιπόν, έστω και μια φορά: «Κάνετε καλή δουλειά. Προχωρείτε καλά. Εμείς στηρίζουμε την προσπάθειά σας».
     ΠΡΟΕΔΡΕΥΩΝ (Ιωάννης Τραγάκης): Θα συζητηθεί η τέταρτη με αριθμό 232/21-11-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τον Υπουργό Ανάπτυξης, σχετικά με τη λήψη των αναγκαίων μέτρων προστασίας των καταναλωτών από τα τρόφιμα με μεταλλαγμένα συστατικά κ.λπ..
     Η επίκαιρη ερώτηση της κ. Ξηροτύρη έχει ως εξής:
     «Το 14% των προϊόντων στα ράφια των σούπερ μάρκετ περιέχουν έστω και ίχνη κάποιου γενετικά τροποποιημένου (Γ.Τ.) συστατικού. Το στοιχείο αυτό αποδεικνύει ότι τα μεταλλαγμένα τρόφιμα διεισδύουν ταχύτατα στην ελληνική αγορά, παρά τις απαγορεύσεις είτε μέσω των τροφίμων που φτάνουν στο τραπέζι του καταναλωτή είτε μέσω των ζώων που τρέφονται με γενετικά τροποποιημένες τροφές. Είναι χαρακτηριστικό ότι το 50% έως 60% της εισαγόμενης σόγιας, που αποτελεί τη βάση για τις ζωοτροφές, είναι μεταλλαγμένη και επ’ αυτού του θέματος δεν υπάρχει η συγκεκριμένη κοινοτική ρύθμιση. 
     Σε ό,τι αφορά τα τρόφιμα ανθρώπινης κατανάλωσης, σύμφωνα με την ισχύουσα νομοθεσία, επιβάλλεται να υπάρχει σήμανση, όταν περιέχουν γενετικά τροποποιημένα συστατικά σε ποσοστό άνω του 0,9%. Η νομοθεσία αυτή επιτρέπει στα κράτη-μέλη να προστατεύσουν με τις δικές τους ρυθμίσεις τους καταναλωτές. Στη χώρα μας (παρά τη νομοθετική ρύθμιση) εξακολουθεί να υπάρχει κενό ως προς τη σήμανση και δι’ αυτής ενημέρωση του καταναλωτή. Στη σχετική συζήτηση του νόμου είχαμε επιμείνει στο θέμα αυτό και είχαμε προτείνει μάλιστα να υπάρχει ειδικό ράφι στα σούπερ μάρκετ για τα τρόφιμα με τη σήμανση του 0,9%, ώστε να γνωρίζει ο καταναλωτής τι προϊόν θα επιλέξει. 
     Ερωτάται ο κύριος Υπουργός:
     1. Από την ψήφιση του νόμου μέχρι σήμερα τι ενέργειες έχουν γίνει, ώστε τα εν λόγω τρόφιμα να φέρουν την υποχρεωτική σήμανση να διασφαλιστεί η ενημέρωση του καταναλωτή; 
     2. Με ποια άμεσα μέτρα και ποιους μηχανισμούς ελέγχου τρόφιμα εισαγόμενα ή παραγόμενα στη χώρα μας θα φέρουν την ειδική σήμανση για την περιεκτικότητά τους σε γενετικά τροποποιημένα συστατικά;».
     Το λόγο έχει ο κύριος Υφυπουργός για τρία λεπτά. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ο Ε.Φ.Ε.Τ. στο πλαίσιο των εθνικών προγραμμάτων επισήμου ελέγχου τροφίμων διενεργεί από το 2000 σε ετήσια βάση επίσημο έλεγχο για την παρουσία γεννητικά τροποποιημένων οργανισμών στα τρόφιμα και στα συστατικά των τροφίμων. Τα αποτελέσματα των ελέγχων αυτών σε δείγματα που ελήφθησαν μετά τον Απρίλιο του 2004, οπότε είναι σε ισχύ οι πιο πρόσφατοι κανονισμοί 1829/2003 και 1830/2003 που επιβάλουν την υποχρεωτική επισήμανση γενετικά τροποποιημένων τροφίμων, έδειξαν ότι για το έτος 2004 το ποσοστό των δειγμάτων τροφίμων που βρέθηκαν να περιέχουν, να αποτελούνται ή να παράγονται από γενετικά τροποποιημένα συστατικά χωρίς να φέρουν τη σχετική επισήμανση είναι στο 7,1%. 
      Επίσης, τα δείγματα που έχουν ληφθεί μέχρι σήμερα από το αντίστοιχο πρόγραμμα επισήμου ελέγχου του έτους 2005, τα οποία αφορούν τη σόγια και προϊόντα σόγιας -σόγια-κιμάς, σόγια-κεμπάπ, πρωτεΐνη, σόγια, σπόροι σόγιας- καθώς και καλαμπόκι και προϊόντα του –ζυμαρικά, ποπ-κόρν, νιφάδες καλαμποκιού κ.λπ.- δεν έχει ανιχνευτεί η παρουσία γενετικά τροποποιημένων οργανισμών. 
     Επιπλέον, από το έτος 2005 στα προγράμματα του επισήμου ελέγχου τροφίμων συμπεριλαμβάνεται και ο έλεγχος της ιχνηλασιμότητας των γενετικά τροποποιημένων οργανισμών σε εφαρμογή της κοινοτικής νομοθεσία που ισχύει από 18 Απριλίου 2004, έλεγχος ο οποίος δεν επιβαλλόταν από τη μέχρι τότε υφιστάμενη νομοθεσία. 
     Επομένως, οι εντατικοί έλεγχοι έχουν οδηγήσει στην εν γένει εφαρμογή της νομοθεσία, καθώς από τα αποτελέσματα των ελέγχων φαίνεται ότι η κυκλοφορία στην ελληνική αγορά τροφίμων ανθρώπινης κατανάλωσης που περιέχουν, αποτελούνται ή παράγονται από γενετικά τροποποιημένους οργανισμούς είναι περιορισμένοι και οι επιχειρήσεις ανταποκρίνονται στην απαίτηση των Ελλήνων καταναλωτών να μην καταναλώνουν γενετικά τροποποιημένα τρόφιμα. Στις μεμονωμένες εκείνες περιπτώσεις ή σε όσες περιπτώσεις ανιχνεύεται παρουσία γενετικής τροποποίησης σε τρόφιμα η οποία δεν επισημαίνεται, όπως θα έπρεπε, ο Ε.Φ.Ε.Τ. κινεί από το νόμο τις προβλεπόμενες διαδικασίες συμπεριλαμβανομένης και της αλλαγής επισήμανσης, προκειμένου να προϊόντα αυτά να τίθενται σε κυκλοφορία. 
     Σημειώνεται ότι ο Ε.Φ.Ε.Τ. δίνοντας βάρος στον έλεγχο των γενετικά τροποποιημένων τροφίμων από την έναρξη της λειτουργίας του διενήργησε το έτος 2000 ελέγχους σε διακόσια σαράντα ένα προϊόντα σε μία προσπάθεια να διερευνήσει την εισβολή γενετικά τροποποιημένων προϊόντων στην ελληνική αγορά. Για το έτος 2000 ανιχνεύτηκε η παρουσία γενετικής τροποποίησης χωρίς να υπάρχει σχετική επισήμανση σε ποσοστό 12% των δειγμάτων. 
     Το 2001 ανιχνεύθηκε παρουσία γενετικής τροποποίησης σε ποσοστό 25% των δειγμάτων. Η αύξηση αυτή των μη κανονικών ποσοστών οδήγησε σε διπλασιασμό του αριθμού των δειγμάτων κατά το έτος 2002, οπότε με τους αυστηρότερους ελέγχους ανιχνεύθηκε γενετική τροποποίηση μόνο σε 5% των δειγμάτων. Κατά το έτος του 2003 το 100% των δειγμάτων, συνολικά είκοσι πέντε, δηλαδή, βρέθηκε να συμμορφώνεται με την κείμενη νομοθεσία. Και φαίνεται ότι από τη χρονική περίοδο 2001-2003 το ποσοστό των δειγμάτων στα οποία ανιχνεύεται γενετική τροποποίηση μειώνεται συνεχώς, γεγονός που αντικατοπτρίζει και τη διάθεση των επιχειρήσεων να ανταποκριθούν στην απαίτηση του καταναλωτικού κοινού για τη μη χρήση μεταλλαγμένων ουσιών στα τρόφιμα αλλά και τα αποτελέσματα των εντατικών ελέγχων που περνάνε αυτό το μήνυμα  στην αγορά.
     Έχοντας υπόψη τα ανωτέρω ο Ε.Φ.Ε.Τ. συνέχισε και κατά την ολυμπιακή χρονιά του 2004 όπου το βάρος των ελέγχων να έπεφτε σε άλλα είδη τροφίμων, τους ελέγχους για γενετικά τροποποιημένα τρόφιμα και μόνο ένα από τα δεκατέσσερα δείγματα που ελέχθησαν βρέθηκε μη συμμορφούμενο με την κοινοτική νομοθεσία. Νομίζω ότι αυτό δείχνει ότι οι έλεγχοι συνεχίζονται και είναι εντατικοί και ότι το μήνυμα το οποίο περνάει πέρα από τους ελέγχους, αλλά και από την ευαισθησία που δείχνουν οι πολίτες είναι ότι οι γενετικά τροποποιημένοι οργανισμοί με κανένα τρόπο δεν είναι αποδεκτοί από τους Έλληνες καταναλωτές.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Η κ. Ξηροτύρη έχει το λόγο για δύο λεπτά.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, τα δικά μας στοιχεία είναι εντελώς αντίθετα και θα πρέπει να ανησυχήσετε. Οι έλεγχοι μειώνονται δραστικά από την πολιτεία, ενώ το ποσοστά των μεταλλαγμένων προϊόντων αυξάνονται. 
     Η δέσμευση που ισχύει για τις χώρες-μέλη της Ευρωπαϊκής Ένωσης, όπως γνωρίζετε για την ανάλογη σήμανση, δεν ισχύει για τις χώρες ΗΠΑ, Καναδά, Αργεντινή κ.λπ., όπου τα μεταλλαγμένα κυκλοφορούν ελεύθερα χωρίς περιορισμούς. Οι εισαγωγές προϊόντων, όμως γίνονται από αυτές τις χώρες στη χώρα μας, χωρίς να προβλέπονται τα απαιτούμενα πιστοποιητικά. 
     Τι γίνεται με τους ελέγχους του Ε.Φ.Ε.Τ.. Έχουν περιοριστεί δραστικά σε σχέση με το παρελθόν. Εμείς ξέρουμε ότι ήταν δεκατέσσερις οι έλεγχοι το 2004. Επομένως το να λέτε ότι το 2004 δεν ανιχνεύθηκε ή ανιχνεύθηκε μικρό ποσοστό, είναι σαν να μιλάμε επί μηδενικών ελέγχων. Άρα δεν έχετε ποσοστά. Το 2000 έγιναν διακόσιοι σαράντα ένα έλεγχοι. Και βέβαια το 2000, όπως είπατε και εσείς, το ποσοστό των μεταλλαγμένων προϊόντων ήταν στο 15%. Σήμερα το 2005 εμείς έχουμε καταγράψει ότι έχουν γίνει μόλις εβδομήντα πέντε έλεγχοι. Άρα τα στοιχεία τα οποία έχετε δεν οδηγούν σε καμία περίπτωση στο συμπέρασμα ότι υπάρχει αυτή η μείωση. Εκεί που μας οδηγούν είναι σε αυτό που παραδέχεται και ο πρόεδρος του Ε.Φ.Ε.Τ. ο κ. Βλέμας, όπου δηλώνει ότι από τη στιγμή που υπάρχουν χώρες οι οποίες επιτρέπουν αυτά τα προϊόντα, αυτά τα προϊόντα κυκλοφορούν και στη χώρα μας. Η δέσμευση η οποία υπάρχει με βάση την κοινοτική νομοθεσία είναι η αναγραφή ότι στο συγκεκριμένο τρόφιμο περιέχεται γενετικά τροποποιημένος οργανισμός ή στα προϊόντα τους. 
     Επομένως, εν ολίγοις ο κ. Βλέμας δηλώνει ότι είναι πάρα πολύ δύσκολο το σύστημα του ελέγχου και γι’ αυτό πρέπει να το οργανώσετε καλύτερα, θα πρέπει να το οργανώσετε γρήγορα και σωστά και να δράσετε. Δεν είναι σωστά τα στοιχεία που έχετε.
     Από την άλλη πλευρά γνωρίζετε πάρα πολύ καλά και το γνωρίζει και το Υπουργείο Αγροτικής Ανάπτυξης ότι ο δούρειος ίππος για την εισαγωγή των μεταλλαγμένων εν αγνοία των καταναλωτών, αποτελούν τα ζωϊκά προϊόντα. Οι μεταλλαγμένες ζωοτροφές κυκλοφορούν ελεύθερα και στην Ελλάδα. Ενώ τα προϊόντα που προέρχονται από ζώα που τρέφονται από αυτές, όπως γάλα, τυρί, αυγά, δεν υποχρεούνται σε σχετική σήμανση. 
     Οι έρευνες έχουν δείξει ότι οι μεταλλαγμένες ζωοτροφές επηρεάζουν τα ζωϊκά παράγωγα και είναι ακόμα αυτές οι έρευνες στην Αθήνα. Άρα δεν πρέπει να εφησυχάζουμε σε τίποτα όσον αφορά είτε τις μεταλλαγμένες ζωοτροφές, αλλά είτε και αυτές τις υποχρεώσεις που έχει η χώρα μας σύμφωνα με την οδηγία της Ευρωπαϊκής Ένωσης μέσω της σήμανσης του ελέγχου στα προϊόντα που προέρχονται από μεταλλαγμένες ουσίες και να υπάρχει περιεκτικότητα μόνο 0,5%.
     Εμείς θεωρούμε ότι αδυνατείτε όπως και το Υπουργείο Αγροτικής Ανάπτυξης από το οποίο έχουμε ζητήσει στοιχεία, να μας δώσετε ακριβή στοιχεία για το τι συμβαίνει με τα προϊόντα που έχουν περιεκτικότητα σε μεταλλαγμένες ουσίες και γενικότερα με τις εισαγωγές μεταλλαγμένης σόγιας, καλαμποκιού κ.λπ. που έρχονται στην Ελλάδα.
     Σε μία επερώτηση που είχε γίνει στο Υπουργείο Αγροτικής Ανάπτυξης από το Κομμουνιστικό Κόμμα Ελλάδος πριν από λίγους μήνες είχε παραδεχθεί το Υπουργείο Αγροτικής Ανάπτυξης ότι στην Ελλάδα το 2004 έχουν εισαχθεί 500.000 τόνοι μεταλλαγμένων προϊόντων μέσω ελληνικών εταιρειών. Παρ’ όλα αυτά, όμως, για το πού πήγαν αυτοί οι 500.000 τόνοι, για το εάν έχουν διεισδύσει στην ανθρώπινη κατανάλωση κ.ο.κ. δεν έχουν στοιχεία. 
     Θα σας παρακαλούσα, κύριε Υπουργέ, να δώσετε μεγαλύτερη προσοχή σε αυτό το θέμα και να βρείτε τρόπους να ενημερώνεται ο Έλληνας καταναλωτής και στα σούπερ-μάρκετ αλλά και μέσω της ενημέρωσης με άλλους τρόπους, με ευθύνη του αρμόδιου Υπουργείου κ.λπ.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για δύο λεπτά.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρία Ξηροτύρη, κανείς δεν υποστηρίζει ότι δεν υπάρχει πρόβλημα, ότι εφησυχάζουμε ότι δεν πρέπει να γίνουν έλεγχοι ή ότι δεν υπάρχει κίνδυνος. Το αντίθετο. Αλλά δεν είναι αλήθεια ότι δεν γίνονται έλεγχοι. Εν σχέσει με το 2003 οι έλεγχοι έχουν τριπλασιαστεί, εν σχέσει με το 2004 έχουν πενταπλασιαστεί. 
     Διευκρινίζω, όσον αφορά το όριο του 0.9% που λέτε, ότι το όριο αυτό δεν είναι όριο υπέρβασης ώστε να απαιτεί την υποχρεωτική επισήμανση των γενετικά τροποποιημένων τροφίμων. Γιατί σύμφωνα με την κείμενη ευρωπαϊκή νομοθεσία, -είναι οι κανονισμοί 1829/2003 και 1830- τα τρόφιμα που σκόπιμα περιέχουν, αποτελούνται ή παράγονται από γενετικά τροποποιημένους οργανισμούς οφείλουν να φέρουν τη σχετική επισήμανση ανεξάρτητα από το ποσοστό στο οποίο αυτοί ανιχνεύονται. 
     Ωστόσο εάν μπορεί να αποδειχθεί τυχαία η τεχνικώς αναπόφευκτη παρουσία γενετικής τροποποίησης σε ποσοστό μικρότερο από 0.9%, τότε ο παρασκευαστής ή συσκευαστής δεν υποχρεούται σε επισήμανση του προϊόντος. 
     Επομένως θα συμφωνήσω μαζί σας ότι μόνο οι συνεχιζόμενοι και επισταμένοι έλεγχοι, που διενεργούνται από τους φορείς ελέγχου συμπεριλαμβανομένων και των ελέγχων των συνοδευτικών εγγράφων –και αυτό είναι σωστό- και οι οποίοι όπως φαίνεται είναι αποδοτικοί, μπορούν να οδηγήσουν στην προστασία του καταναλωτή, ο οποίος διαβάζοντας την επισήμανση των τροφίμων θα ενημερώνεται για το προϊόν το οποίο επιλέγει να καταναλώσει.
     Ο κ. Βλέμας που είπατε ότι αναφέρθηκε σε αυτό το θέμα ούτε προσπάθησε να ωραιοποιήσει καταστάσεις, ούτε έχει αυτό το σκοπό, διότι το πρόβλημα είναι κοινό. Αυτό δεν είναι αντικείμενο για αντιπολίτευση και σωστά το επισημαίνετε. Το πρόβλημα είναι υπαρκτό και οι έλεγχοι πρέπει να πολλαπλασιαστούν. Πράγματι, θα ήταν πολύ θετικό να μπορούμε να κάνουμε πολύ περισσότερους ελέγχους. 
     Πάντως γι’ αυτό που μπορώ να σας διαβεβαιώσω είναι ότι αυτήν την κατεύθυνση έχει ο Ε.Φ.Ε.Τ. και θα εντείνει τους ελέγχους προς πάσα κατεύθυνση, ώστε τελικά να περάσει το μήνυμα –το επαναλαμβάνω και επιμένω σε αυτό- να είναι οι έλεγχοι αυστηρότεροι. Το θέμα δεν είναι πόσους παρανομούντες πιάνεις, αλλά να περάσεις το μήνυμα ότι γίνονται αυστηροί έλεγχοι προκειμένου να αποφεύγονται οι τυχόν παρανομίες, διότι η εκ των υστέρων «σύλληψη» των παρανομούντων, νομίζω ότι έχει πολύ μικρότερη σημασία από την πρόληψη. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουρέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Γενικό Εμπορικό Μητρώο (Γ.Ε.ΜΗ.) και Εκσυγχρονισμός της Επιμελητηριακής Νομοθεσίας», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
     Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μία συνεδρίαση ενιαία, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις τους, με τις τροπολογίες. Υπάρχουν πέντε τροπολογίες Υπουργών και δύο τροπολογίες Βουλευτών.
     Η Διάσκεψη των Προέδρων αποφάσισε να διατεθεί συνολικός χρόνος έξι ωρών, τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής.
     Κύριε Υπουργέ, έχετε να κάνετε συμπληρώσεις ή βελτιώσεις;
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, στη διάρκεια της συζήτησης που είχε γίνει στην επιτροπή, είχα επιφυλαχθεί για ορισμένες αλλαγές-βελτιώσεις κατά τη σημερινή συνεδρίαση. 
     Θα καταθέσω λοιπόν -και έχω ζητήσει να φωτοτυπηθούν για να μοιραστούν στους συναδέλφους- ορισμένες αλλαγές που είχαν ζητηθεί και τις οποίες θα αναφέρω επιγραμματικά. 
     Η πρώτη αφορά τη διάσπαση, που λέγαμε, για τα Επιμελητήρια. Η Κεντρική Ένωση Επιμελητηρίων δεν κάνει πρόταση, διότι ετέθη το ζήτημα ότι αν η Κεντρική Ένωση Επιμελητηρίων κάνει πρόταση, αυτή μπορεί να μην εκπροσωπεί την άποψη και των τοπικών φορέων. Γι’ αυτό, ζητάμε γνώμη και από την Κεντρική Ένωση Επιμελητηρίων και από τα κατά τόπους επιμελητήρια και από τους κατά τόπους φορείς. 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
     Η δεύτερη αλλαγή αφορά το γεγονός ότι ζητήθηκε να μη δημιουργούνται γραφεία μόνο εκεί που υπάρχουν Πρωτοδικεία, αλλά το Επιμελητήριο να έχει το δικαίωμα να ιδρύει γραφεία και σε άλλες πόλεις και όχι μόνο εκεί που υπάρχουν Πρωτοδικεία. 
     Η τρίτη αλλαγή αφορά το ότι συμπεριλαμβάνουμε και τα Δωδεκάνησα στη ρύθμιση που ορίζει ότι στα διοικητικά συμβούλια των Eπιμελητηρίων Αθήνας, Πειραιά κ.λπ. εκλέγονται εξήντα ένα μέλη, όπως κάναμε και για τις Κυκλάδες. 
     Η τέταρτη αλλαγή αφορά το θέμα των συνταξιούχων. Σβήνουμε τελείως την τετραετία  Είχε τεθεί το ζήτημα αν θα έχουν δύο ή τρία χρόνια ή καθόλου, ενώ εμείς είχαμε βάλει τέσσερα. Άρα, οι συνταξιούχοι δεν είναι εκλόγιμοι. 
     Το επόμενο ζήτημα αφορά την αναδιατύπωση που είχε θέσει ο κ. Κεγκέρογλου όσον αφορά τη διάρκεια της θητείας των συμβούλων. Εδώ, λοιπόν, διευκρινίζεται ότι λήγει με τη λήξη της θητείας του διοικητικού συμβουλίου, για να μην υπάρχει καμιά παρερμηνεία, παρά το γεγονός ότι αυτό αποτελούσε και την αρχική σκέψη μας. 
     Το άλλο θέμα αφορά την Επιτροπή Ανταγωνισμού για την οποία δεν είχε τεθεί θέμα. Στο άρθρο 26 είχαμε δύο παρεμβάσεις για την Επιτροπή Ανταγωνισμού και εδώ συμπληρώνουμε και τη δυνατότητά της να καθορίζει τις αμοιβές των μετακινούμενων εκτός έδρας –όπως γίνεται και στην Επιτροπή Τηλεπικοινωνιών- διότι σήμερα με τις σημερινές διαδικασίες δεν είναι δυνατή η διεκπεραίωση του έργου της Επιτροπής Ανταγωνισμού εκτός Αθηνών, λόγω του τρόπου με τον οποίο καθορίζονται τα οδοιπορικά. 
     Τέλος, έχουμε μία μικρή παρέμβαση στο άρθρο 28, το οποίο αποτελεί μία από τις τρεις τροποποιήσεις που είχε φέρει ο Υπουργός σχετικά με τα καύσιμα. 
     .ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ να κατατεθούν για να διανεμηθούν στους συναδέλφους. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα διανεμηθούν, κυρία Πρόεδρε.
      (Στο σημείο αυτό, ο Υφυπουργός Ανάπτυξης καταθέτει τις νομοτεχνικές βελτιώσεις, οι οποίες έχουν ως εξής:
     (Να μπει η σελίδα 70)
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, θα ήθελα να εφιστήσω την προσοχή σας για το γεγονός ότι συζητούμε το νομοσχέδιο σε ενιαία συζήτηση επί όλων των άρθρων συμπεριλαμβανομένων και των τροπολογιών. Δηλαδή, αν κάποιοι συνάδελφοι θέλουν να δώσουν έμφαση στις τροπολογίες, πρέπει να το κάνουν κατά την ομιλία τους –τη μοναδική που θα κάνουν- επί του συνόλου του νομοσχεδίου. 
     Κύριοι συνάδελφοι, σας ανακοινώθηκαν οι χρόνοι. Εάν υπάρξει ανάγκη κάποιας παράτασης του χρόνου λόγω των τροπολογιών, θα το αποφασίσουμε κατά τη διάρκεια της συζήτησης. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ας το εκτιμήσουμε στη συνέχεια, κυρία Πρόεδρε. 
     ΠΡΟΕΔΡΟΣ (Άννα Μπενάκη-Ψαρούδα): Αν χρειαστεί παράταση, θα πρέπει κάποια στιγμή να προσθέσουμε μία ώρα. 
     ΝΙΚΟΛΑΟΣ ΓΚΑΤΖΗΣ: Κυρία Πρόεδρε, νομίζω ότι θα πρέπει να το εκτιμήσουμε τώρα, γιατί οι Εισηγητές –τουλάχιστον εγώ- πέρα από την εισήγηση και για τις δύο τροπολογίες οι οποίες έχουν συζητηθεί στην επιτροπή και ενσωματώθηκαν, έχουν να μιλήσουν και  για τις νέες τροπολογίες, στις οποίες αν δεν αναφερθώ –τουλάχιστον εγώ- στην εισήγηση με τους συγκεκριμένους χρόνους που έχετε, δεν θα έχω τη δυνατότητα να αναφερθώ διεξοδικά παρά πέρα. Είναι πολλές οι τροπολογίες.
     ΠΡΟΕΔΡΟΣ (Άννα Μπενάκη-Ψαρούδα): Θέλετε δηλαδή, να ξέρετε εξ αρχής το χρόνο;
     ΝΙΚΟΛΑΟΣ ΓΚΑΤΖΗΣ: Θέλω, κυρία Πρόεδρε, να ξέρουμε εξ αρχής τον χρόνο. Να αυξήσουμε το χρόνο τουλάχιστον στους εισηγητές, προκειμένου να αναφερθούν και στις τροπολογίες.
     ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, δεν θα υπάρξει αύξηση του χρόνου του κάθε ομιλητή.
     ΝΙΚΟΛΑΟΣ ΓΚΑΤΖΗΣ: Για τους εισηγητές μιλάω, κυρία Πρόεδρε. Εγώ τουλάχιστον ζητάω χρόνο.
     ΠΡΟΕΔΡΟΣ (Άννα Μπενάκη-Ψαρούδα): Αυτή είναι μία άλλη πρόταση. Αντί να δώσουμε δεκαπέντε λεπτά στους εισηγητές, ας δώσουμε παραπάνω χρόνο ο οποίος θα αφαιρεθεί από το συνολικό χρόνο για τον οποίο θα αποφασίσουμε στην πορεία αν θα παραμείνει στις τέσσερις ώρες ή θα σας δοθεί περισσότερος.
     Κύριε Καστανίδη, ζητήσατε το λόγο. Σας ακούμε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, εγώ αντιλαμβάνομαι το αίτημα του κ. Γκατζή. Πράγματι, θα μπορούσαμε να δείξουμε μεγαλύτερη ευελιξία στο χρόνο των εισηγητών, χωρίς να αφαιρέσουμε από το συνολικό χρόνο που έχουμε στη διάθεσή μας. Πιστεύω ότι σε ό,τι αφορά το κύριο σώμα του νομοσχεδίου –επειδή υπάρχει μια γενική συμφωνία- θα χρειαστούμε ίσως λιγότερο χρόνο απ’ αυτόν που αναμένουμε και ενδέχεται να χρειαστεί περισσότερος χρόνος για τις τροπολογίες.
     Συνεπώς, ας δείξουμε μια ευελιξία για τους εισηγητές. Πιστεύω ότι θα μας χρειαστεί λιγότερος χρόνος για το νομοσχέδιο και περισσότερο για τις τροπολογίες. 
     ΠΡΟΕΔΡΟΣ (Άννα Μπενάκη-Ψαρούδα): Δεν θα μπούμε ξεχωριστά στις τροπολογίες, κ. Καστανίδη, δεδομένου ότι συζητούνται μαζί.
     ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, η συζήτηση είναι ενιαία, αλλά κανείς δεν εμποδίζεται να δώσει έμφαση στις τροπολογίες.
     ΠΡΟΕΔΡΟΣ (Άννα Μπενάκη-Ψαρούδα): Τότε, να αποφασίσουμε ότι θα δοθεί άνεση στους εισηγητές, χωρίς να αλλάξει ο συνολικός χρόνος και κατά την πορεία και αν υπάρξει ενδιαφέρον, θα υπάρξει ανάλογη άνεση και στους επιμέρους ομιλητές. Επιπλέον πιστεύουμε ότι δεν θα παραβιαστούν οι χρόνοι στο σύνολό τους.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και μαθήτριες και δύο συνοδοί-καθηγητές από το 11ο Γυμνάσιο Ιλίου Αθηνών.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Επίσης, θα ήθελα να σας ανακοινώσω ότι ως Κοινοβουλευτικοί Εκπρόσωποι ορίζονται από τον κ. Ορέστη Κολοζώφ, ο κ. Νικόλαος Γκατζής και από το Συνασπισμό ο κ. Αλέξανδρος Αλαβάνος ορίζει ως ειδική αγορήτρια την κ. Ασημίνα Ξηροτύρη-Αικατερινάρη.
     Εισερχόμαστε στη συζήτηση του νομοσχεδίου, δίνοντας το λόγο στο Βουλευτή της Νέας Δημοκρατίας κ. Πέτρο Αλιβιζάτο.
     ΠΕΤΡΟΣ – ΠΑΥΛΟΣ ΑΛΙΒΙΖΑΤΟΣ: Κυρίες και κύριοι συνάδελφοι, σήμερα έρχεται προς συζήτηση στην Ολομέλεια της Βουλής το νομοσχέδιο για τη θεσμοθέτηση του Γενικού Εμπορικού Μητρώου -το οποίο για οικονομία χρόνου εφεξής θα το ονομάζω Γ.Ε.ΜΗ. – και τον εκσυγχρονισμό της επιμελητηριακής νομοθεσίας στην τελική της μορφή, όπως αυτή προέκυψε μετά τη συζήτηση που έγινε στην αρμόδια Επιτροπή Παραγωγής και Εμπορίου της Βουλής και την προώθηση των νομοτεχνικών βελτιώσεων και τροποποιήσεων που πρότεινε η πολιτική ηγεσία του Υπουργείου Ανάπτυξης, καθώς και οι Βουλευτές-μέλη της Επιτροπής. 
     (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Με την εισαγωγή του νομοσχεδίου και την ψήφισή του από τη Βουλή, η Ελλάδα θα αποκτήσει επιτέλους Γενικό Εμπορικό Μητρώο αν και στο σημείο αυτό θα πρέπει για λόγους ιστορικής ακρίβειας να επισημάνω ότι δεν είναι σήμερα η πρώτη φορά που στη χώρα μας θεσπίζεται Γενικό Εμπορικό Μητρώο. Αυτό συνέβη το 1841 στο Ηνωμένο Κράτος των Ιονίων Νήσων, την Ιόνιο Πολιτεία, και ειδικά στην Κεφαλλονιά.
     Αυτή η μικρή επικράτεια, όπως αναφέρει ο σύγχρονος ιστορικός Αγγελοδιονύσης Δεμπόνους, έχει το προνόμιο να κατέχει το πρώτο στην Ευρώπη και τον κόσμο ολόκληρο Εμπορικό Μητρώο που θεσπίστηκε με τα άρθρα 3 έως 6 του Εμπορικού Κώδικα. 
     Ο Γερμανικός Εμπορικός Κώδικας θέσπισε Εμπορικό Μητρώο το 1861. Η πρωτοπορία των Ιονίων Νήσων, θα ήθελα να είναι καταγεγραμμένη στα Πρακτικά της Βουλής των Ελλήνων και τεκμηριωμένη πέραν αμφισβητήσεως και προς τούτο, καταθέτω σχετικό αντίγραφο από το σύγγραμμα του Δεμπόνου στα Πρακτικά με τίτλο «Η Κεφαλλονιά στον Αστερισμό της Παρθένου».
     (Στο σημείο αυτό ο Βουλευτής κ. Πέτρος Αλιβιζιάτος καταθέτει για τα Πρακτικά το προαναφερθέν σύγγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Πέραν όμως της αποκατάστασης αυτής της ιστορικής αλήθειας, είναι αδιαμφισβήτητο ότι ο από τη θεσμοθέτηση του Γ.Ε.ΜΗ. και τον εκσυγχρονισμό της επιμελητηριακής νομοθεσίας, τα οφέλη που θα προκύψουν για την ελληνική οικονομία και τις ελληνικές επιχειρήσεις είναι πολλές και σημαντικές.
     Από τη συζήτηση του νομοσχεδίου για τη θεσμοθέτηση του Γενικού  Εμπορικού Μητρώου και τον εκσυγχρονισμό της επιμελητηριακής νομοθεσίας, είναι καταφανές ότι σήμερα η Βουλή προχωρά σε μία σημαντική νομοθετική πρωτοβουλία.
     Η θεσμοθέτηση του Γ.Ε.ΜΗ. και ο εκσυγχρονισμός της επιμελητηριακής νομοθεσίας εξυπηρετεί ένα μεγάλο εθνικό στόχο, που έχουμε θέσει ως χώρα και ως κοινωνία, που είναι να καταστήσουμε την ελληνική οικονομία και τις ελληνικές επιχειρήσεις περισσότερο ανταγωνιστικές. Να δημιουργήσουμε ένα περιβάλλον περισσότερο φιλικό προς την επιχειρηματικότητα, να ενισχύσουμε τη διαφάνεια των συναλλαγών, να καταπολεμήσουμε τη γραφειοκρατία, να δημιουργήσουμε τις κατάλληλες συνθήκες για την προσέλκυση νέων επενδύσεων.
     Με τη θεσμοθέτηση του Γ.Ε.ΜΗ. και τον εκσυγχρονισμό της επιμελητηριακής νομοθεσίας που προωθούμε με το παρόν νομοσχέδιο, ενισχύεται ουσιαστικά η διαφάνεια των συναλλαγών μεταξύ των επιχειρήσεων. Δίδεται ένα αποφασιστικό χτύπημα στη γραφειοκρατία. Αναβαθμίζεται ουσιαστικά ο ρόλος των επιμελητηρίων, εμπλουτίζεται ο σκοπός τους και επεκτείνονται οι αρμοδιότητές τους. Ο εκσυγχρονισμός της λειτουργίας των επιμελητηρίων θα τους επιτρέψει να καταστούν πραγματικοί αρωγοί της επιχειρηματικής κοινότητας.
     Με την πρωτοβουλία μας αυτή ικανοποιείται ένα χρόνιο αίτημα των παραγωγικών φορέων, οι οποίοι ζητούσαν τη θεσμοθέτηση του Γ.Ε.ΜΗ., αφού σε αντίθεση με τις υπόλοιπες ευρωπαϊκές χώρες που το Γ.Ε.ΜΗ. αποτελεί θεσμό στην Ελλάδα, μέχρι τώρα υπήρχε τεράστια δυστοκία στην υλοποίησή του, με αποτέλεσμα να αναπτύσσονται πρακτικές που επέτρεπαν καταχρηστικές συμπεριφορές.
     Κυρίες και κύριοι συνάδελφοι,  με τη θεσμοθέτηση του ΓΕΜΗ δημιουργείται ένα νέο καθεστώς διαφάνειας στην άσκηση της εμπορικής δραστηριότητας και εμπεδώνεται η ασφάλεια των συναλλαγών. Εξυπηρετείται η δημοσιότητα στις εμπορικές συναλλαγές με τον πλέον αποτελεσματικό τρόπο και ενισχύεται αποφασιστικά η διαφάνεια και η ταχύτητα. 
     Εξασφαλίζονται οι προϋποθέσεις άσκησης και προστασίας της νόμιμης εμπορικής δραστηριότητας και δίδεται ένα αποφασιστικό χτύπημα στη γραφειοκρατία, αφού πλέον όλες οι υποχρεώσεις δημοσιότητας οι οποίες επιβάλλονται από το νόμο στους εμπόρους, φυσικά ή νομικά πρόσωπα, συγκεντρώνονται σ’ ένα σημείο, ενώ παράλληλα εναρμονίζονται οι απαιτήσεις δημοσιότητας της εμπορικής δραστηριότητας με τις οδηγίες 2003/58 και 1968/51.
     Η δημοσιότητα είναι σημείο κλειδί, γιατί με τον τρόπο αυτό ενισχύεται η ασφάλεια των συναλλαγών. Μέσω της δημοσιότητας κάθε συναλλασσόμενος μπορεί να αποκτά πρόσβαση στο ελάχιστο ως αναγκαίο σύνολο πληροφοριών, που θα του επιτρέψει να γνωρίζει με ποιον συναλλάσσεται, ποιος εκπροσωπεί αυτόν που συναλλάσσεται, ποια είναι τα θεμελιώδη οικονομικά στοιχεία των συναλλασσομένων, αν βρίσκεται εν λειτουργία ή όχι μία επιχείρηση, με την οποία θέλει να συνεργαστεί, ποια είναι η πραγματική οικονομική της θέση και αν υπάρχουν οι προϋποθέσεις που εγγυώνται την ασφάλεια μιας συναλλαγής μαζί της. 
     Μιλάμε ουσιαστικά για ένα σύνολο χρήσιμων και αναγκαίων πληροφοριών στο οποίο μέχρι σήμερα η πρόσβαση ήταν τουλάχιστον δυσχερής εξ αιτίας του γεγονότος ότι ο όγκος αυτών των απαραίτητων πληροφοριών είναι λιγότερο ή περισσότερο δυσπρόσιτος και διάσπαρτος. 
     Με τη θεσμοθέτηση του Γ.Ε.ΜΗ. όλες αυτές οι πληροφορίες συγκεντρώνονται σ’ ένα σημείο, στα κατά τόπους επιμελητήρια, τα οποία θα είναι πλέον αρμόδια για τη λειτουργία του Γ.Ε.ΜΗ. και με τελικό προορισμό την Κεντρική Ένωση Επιμελητηρίων.
     Επιτυγχάνεται η δυνατότητα ταχείας εξυπηρέτησης των επιχειρήσεων με μία μόνο στάση, το περίφημο one stop shop και η υπηρεσία μιας στάσης στα επιμελητήρια εξασφαλίζει στον διοικούμενο έμπορο, αλλά και σε όλους όσους έχουν έννομο συμφέρον την ταχεία και πλήρη ενημέρωση για μία επιχείρηση με την οποία συναλλάσσονται από ένα κέντρο και άρα με σημαντική εξοικονόμηση σε χρήμα και χρόνο, αλλά και με μεγαλύτερη ασφάλεια. 
     Καθιερώνεται ένα απλοποιημένο και ελκυστικό πλαίσιο υποδοχής στη χώρα μας οργανωμένων εμπορικών δραστηριοτήτων από κράτη – μέλη της Ευρωπαϊκής Ένωσης και τρίτες χώρες, ευνοείται το επιχειρηματικό κλίμα και ενθαρρύνονται επενδύσεις σε δυναμικούς τομείς της ελληνικής μας οικονομίας.
     Κυρίες και κύριοι συνάδελφοι, η θεσμοθέτηση του Γ.Ε.ΜΗ. συνδέεται με μία στρατηγική επιλογή της Κυβέρνησης που είναι η αναβάθμιση του επιμελητηριακού θεσμού. Και πράγματι αναβαθμίζεται ο θεσμός των επιμελητηρίων με την υποχρεωτική συμμετοχή στο Γ.Ε.ΜΗ. όλων των φορέων που ασκούν εμπορική δραστηριότητα. 
     Κεντρική πολιτική επιλογή της Κυβέρνησης είναι να μειώσει αποφασιστικά τη γραφειοκρατία και να επιτρέψει στους μηχανισμούς αυτορύθμισης των εμπόρων να συμμετέχουν στις διαδικασίες που αφορούν τους ίδιους με τρόπο ενεργό, αναλαμβάνοντας και αντίστοιχες υποχρεώσεις και ευθύνες. 
     Η επιλογή αυτή συνιστά από μόνη της μία πολύ μεγάλη μεταρρύθμιση και ένα ουσιαστικό βήμα ανάπτυξης της αμεσότερης λειτουργίας της δημοκρατίας. Συνδέεται άμεσα με την αύξηση της συμμετοχής του διοικούμενου στη ρύθμιση των θεμάτων που τον αφορούν. Και επιτυγχάνεται η αποκέντρωση και ο περιορισμός της γραφειοκρατίας, αλλά και η προσπελασιμότητα των εχόντων έννομο συμφέρον σε κάθε πληροφορία αναγκαία για την άσκηση της δραστηριότητάς τους.
     Στο νομοσχέδιο που συζητούμε προβλέπονται σημαντικές διατάξεις και για τον εκσυγχρονισμό της επιμελητηριακής νομοθεσίας. Μετά την υπερδεκαετή εφαρμογή του ν. 2081/92 και την εν τω μεταξύ μεταβολή των συνθηκών, είναι απολύτως αναγκαία η προσαρμογή του νόμου αυτού στα σύγχρονα δεδομένα. 
     Οι βασικότερες καινοτομίες – άξονες της νέας επιμελητηριακής νομοθεσίας προβλέπουν μεταξύ άλλων ότι διευρύνεται και εμπλουτίζεται σημαντικά ο σκοπός των επιμελητηρίων και επεκτείνονται οι αρμοδιότητές τους σε νέους τομείς. 
     Προσδίδονται στο σκοπό των επιμελητηρίων χαρακτηριστικά πολιτιστικής και κοινωνικής δράσης και ενισχύεται ο ρόλος της περιφερειακής δραστηριότητάς τους. Θεσμοθετούνται παρεμβάσεις των επιμελητηρίων για την επίτευξη στόχων της ελληνικής οικονομίας. Με αποφάσεις του διοικητικού συμβουλίου των επιμελητηρίων οι οποίες υπόκεινται στην έγκριση του Υπουργού Ανάπτυξης αυτά μπορούν να συνιστούν ή να συμμετέχουν σε κεφαλαιουχικές εταιρείες η δραστηριότητα των οποίων εξυπηρετεί ιδιαίτερο δημόσιο συμφέρον. 
     Αναδιαρθρώνονται τα Τμήματα των Επιμελητηρίων σε νέες βάσεις που ανταποκρίνονται στις σημερινές μορφές οικονομικής δραστηριότητας και εισάγεται και καθιερώνεται για πρώτη φορά, ένας νέος τομέας, αυτός των υπηρεσιών. 
     Με μία σειρά ρυθμίσεων βελτιώνεται το σύστημα διοίκησης και εσωτερικής λειτουργίας των επιμελητηρίων με σκοπό την εύρυθμη και παραγωγική λειτουργία τους. Παράλληλα θεσμοθετούνται νέοι πόροι που εγγυώνται την οικονομική αυτοτέλεια των επιμελητηρίων. Η είσπραξη των συνδρομών τους θα είναι δυνατόν να ανατίθεται σε τρίτα φυσικά ή νομικά πρόσωπα με σύμβαση μίσθωσης έργου ή και αμοιβής σε ποσοστά. 
     Βελτιώνεται το πλαίσιο της λειτουργίας των αλλοδαπών επιμελητηρίων και ενισχύεται ο θεσμός των ελληνικών επιμελητηρίων στην αλλοδαπή. Τα επιμελητήρια θα μπορούν να επιχορηγούν πρωτοβουλίες που συμβάλλουν στην οικονομική ανάπτυξη της περιφέρειάς τους και να ενισχύουν οικονομικά υπαλληλικούς συλλόγους και εργοδοτικές οργανώσεις. 
     Δίδεται η δυνατότητα στα επιμελητήρια να μπορούν με απόφαση του διοικητικού τους συμβουλίου να προσλαμβάνουν ειδικό επιστημονικό προσωπικό, καθώς και ειδικούς συμβούλους με σχέση εργασίας ιδιωτικού δικαίου και να καθορίζουν τους όρους εργασίας και αμοιβής. 
     Συνιστάται νομικό πρόσωπο δημοσίου δικαίου με την επωνυμία Κεντρική Ένωση Επιμελητηρίων με έδρα την Αθήνα, με μέλη όλα τα επιμελητήρια της χώρας και σκοπό την αντιπροσώπευση στο εξωτερικό των ελληνικών επιμελητηρίων, τη μελέτη θεμάτων ανάπτυξης της ελληνικής οικονομίας και την παροχή προς τις δημόσιες αρχές γνωμοδοτήσεως για κάθε θεσμό που αφορά τους σκοπούς των επιμελητηρίων.
     Τέλος, ορίζεται στο νομοσχέδιο ότι με την έναρξη τήρησης του Γ.Ε.ΜΗ. οι καταχωρίσεις σ’ αυτό υπερισχύουν κάθε άλλης καταχώρισης, καθώς και ότι κατά την έναρξη ισχύος του νόμου αυτού η διεξαγωγή των εκλογών για την ανάδειξη των οργάνων των επιμελητηρίων θα γίνει το πρώτο πενθήμερο του Ιουνίου του 2006. Παράλληλα, προβλέπεται παράταση της θητείας των λειτουργούντων οργάνων της διοίκησης των επιμελητηρίων μέχρι την ανάδειξη νέων.
     Ανάλογες ρυθμίσεις προβλέπονται και για την ανάδειξη των οργάνων της Διοίκησης της Κεντρικής Ένωσης των Επιμελητηρίων, που θα διεξαχθούν το πρώτο δεκαπενθήμερο του Δεκεμβρίου 2006. 
     Από τα άρθρα που αναφέρονται σε τροποποιήσεις διατάξεων θα ήθελα να σταθώ σ’ αυτό με το οποίο ρυθμίζονται ζητήματα που αφορούν τη λειτουργία και το πλαίσιο του ωραρίου λειτουργίας των πρατηρίων υγρών καυσίμων, με τρόπο που να ανταποκρίνεται στις ανάγκες των τοπικών κοινωνιών και των καταναλωτών. Στο άρθρο αυτό επαναδιατυπώνεται και συμπληρώνεται το άρθρο 22 του ν. 3054/2002, με σκοπό την άρση εγγενών αδυναμιών των αρχικών διατάξεων, εξαιτίας της ασάφειας και της μη πληρότητας των οποίων οι διατάξεις αυτές είχαν καταστεί κατ’ ουσίαν ανενεργείς. 
     Εξαιτίας των ανωτέρω αδυναμιών ματαιωνόταν ο έλεγχος στη ζωτική αγορά των καυσίμων και παρείχετο πρόσφορο έδαφος στην ανάπτυξη κάθε μορφής παρανόμων δραστηριοτήτων, χωρίς τη δυνατότητα καταστολής τους και την επιβολή του δικαίου.
     Στο νομοσχέδιο αυτό έχει προστεθεί μία σειρά από τροπολογίες, όπως η τροπολογία σύμφωνα με την οποία θα δίδεται στους δήμους η δυνατότητα να προσδιορίζουν διοικητικούς χώρους για τη λειτουργία προτύπων αγορών βιολογικών προϊόντων, καθώς και το ωράριο και την ημέρα λειτουργίας των αγορών αυτών, πάντα σε συνεννόηση με τους φορείς των παραγωγών βιολογικών προϊόντων. Και αυτό είναι ένα σημαντικό βήμα για την προώθηση των βιολογικών προϊόντων, αλλά και τη διευκόλυνση των καταναλωτών να έχουν πρόσβαση στις αγορές και τα προϊόντα αυτά.
     Μία ακόμη σημαντική τροπολογία είναι αυτή που αφορά την αύξηση του ανταποδοτικού τέλους της Ε.Ρ.Τ.. Η τελευταία προσαρμογή του συγκεκριμένου τέλους είχε γίνει την 1.7.2003. Με δεδομένο ότι η Ε.Ρ.Τ. καλείται να χρηματοδοτήσει μία σειρά από νέες δράσεις, όπως η δημιουργία τριών νέων προγραμμάτων μέσω πιλοτικού σχεδίου εκπομπής επίγειας ψηφιακής τηλεόρασης, ο εκσυγχρονισμός του εξοπλισμού και η ποιοτική αναβάθμιση του προγράμματός της, αλλά και να αντιμετωπίσει την επιβάρυνση του προϋπολογισμού της, που προέκυψε από την τακτοποίηση του συμβασιούχων και το κόστος που προκαλεί σε ετήσια βάση η εθελουσία έξοδος που ολοκληρώθηκε το Δεκέμβριο του 2003. Για όλους αυτούς τους λόγους κρίθηκε αναγκαία η αναπροσαρμογή του παγίου τέλους. Το ποσό που ορίστηκε είναι 4,24 ευρώ μηνιαίως και είναι χαμηλότερο από το αντίστοιχο τέλος της χώρας της Ευρωπαϊκής Ένωσης.
     Θα πρέπει να σημειωθεί ότι ορίζεται πως το ανταποδοτικό τέλος δεν επιβάλλεται για τους μετρητές από τους οποίους ηλεκτροδοτούνται οι κοινόχρηστοι χώροι των πολυκατοικιών, ανεξάρτητα ποια είναι η χρήση τους. Θα πρότεινα να συμπεριληφθούν σ’ αυτό και οι τάφοι στα κοιμητήρια, που ως γνωρίζετε χρεώνονται με τέλη για την Ε.Ρ.Τ..
     Επίσης, προστέθηκε μία τροπολογία με την οποία ολοκληρώνεται η οργάνωση και διάρθρωση της Γενικής Γραμματείας Έρευνας και Τεχνολογίας, καθορίζονται η αρμοδιότητα και ο αριθμός των οργανικών θέσεων κατά κατηγορία κλάδου και ειδικότητας, χωρίς όμως να αυξάνεται ο συνολικός αριθμός των οργανικών θέσεων της Γενικής Γραμματείας. Με τις ρυθμίσεις αυτές διασφαλίζεται η εύρυθμη και παραγωγική λειτουργία της Γενικής Γραμματείας.
     Τα παραπάνω στοιχεία αποδεικνύουν ότι σήμερα η Βουλή έχει τη δυνατότητα να προχωρήσει μακριά από μικροκομματικές σκοπιμότητες στην ψήφιση ενός νομοσχεδίου που εξυπηρετεί μόνο το εθνικό συμφέρον, που είναι η ενίσχυση της διαφάνειας και της επιχειρηματικότητας στον τόπο μας.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Το λόγο έχει ο συνάδελφος εισηγητής του ΠΑ.ΣΟ.Κ. κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, οι ταχύτατες τεχνολογικές εξελίξεις, η έντονη επίδραση της γνώσης στις παραγωγικές και κοινωνικές διεργασίες και η ίδια η διαδικασία της παγκοσμιοποίησης έχουν ενισχύσει σημαντικά τους ρυθμούς των οικονομικών και κοινωνικών αλλαγών σε παγκόσμια κλίμακα.
     Ο οικονομικός ανταγωνισμός οξύνεται καθημερινά. Οι μεγάλες πολυεθνικές επιχειρήσεις συνεχώς ενισχύονται και επεκτείνονται, αναζητώντας νέες κερδοφόρες αγορές. Η Ευρωπαϊκή Ένωση από το 2000 έθεσε τους στόχους της Λισαβόνας έχει και τη στρατηγική για την ενίσχυση της ανταγωνιστικότητας της ευρωπαϊκής οικονομίας. Αναπόσπαστο τμήμα αυτής της στρατηγικής αποτέλεσε ο ευρωπαϊκός χάρτης για τις μικρομεσαίες επιχειρήσεις, με τον οποίο αναγνωρίζεται ότι αυτές αποτελούν τη ραχοκοκαλιά της ευρωπαϊκής οικονομίας και πρέπει κάθε φορά που νομοθετούμε να λαμβάνεται ιδιαίτερη μέριμνα γι’ αυτές.
     Κυρίες και κύριοι συνάδελφοι, είναι αναμφισβήτητο γεγονός ότι τα τελευταία χρόνια η ελληνική οικονομία είχε μια περίοδο υψηλών ρυθμών ανάπτυξης. Η χώρα μας είχε στην Ευρωπαϊκή Ένωση τη μεγαλύτερη αύξηση στην παραγωγικότητα της εργασίας, τη δεύτερη μεγαλύτερη αύξηση του κατά κεφαλήν Α.Ε.Π. και την τρίτη θέση στις επιχειρηματικές επενδύσεις ως ποσοστό του Α.Ε.Π.. 
     Αυτή η θετική πορεία της οικονομίας ήταν αποτέλεσμα συγκεκριμένου σχεδίου και συγκεκριμένων αποτελεσματικών πολιτικών που εφαρμόστηκαν. Όμως, η έντονη αυτή οικονομική ανάπτυξη της χώρας ανέδειξε παράλληλα την ύπαρξη σημαντικών προβλημάτων, όπως του χαμηλού ποσοστού επενδύσεων για την έρευνα, του χαμηλού ποσοστού απασχόλησης των γυναικών, τη μακροχρόνια ανεργία και κυρίως την αδυναμία του συγκεντρωτικού διοικητικού συστήματος να παρακολουθήσει και να στηρίξει τις εξελίξεις αυτές και να αντεπεξέλθει στους υψηλούς ρυθμούς ανάπτυξης.
     Μετά το Μάρτη του 2004 η εικοσάμηνη διακυβέρνηση της χώρας από τη Νέα Δημοκρατία χαρακτηρίζεται από παντελή έλλειψη σχεδίου και στρατηγικής. Αφού αθετήθηκαν όλες οι προεκλογικές υποσχέσεις και δεσμεύσεις και ανατράπηκε ο υποτιθέμενος σχεδιασμός, οι αποφάσεις λαμβάνονται σε όλους τους τομείς με την τακτική του «βλέποντας και κάνοντας».
     Οι νομοθετικές πρωτοβουλίες του Υπουργείου Ανάπτυξης παρά τα πολλά θέματα, όπως έχω πει κατ’ επανάληψη, που άνοιξαν και ανοίγουν δεν κατάφεραν μέχρι σήμερα να δώσουν κάτι καινούργιο και γι’ αυτό δύο είναι κυρίως οι λόγοι που δεν είχαμε αποτέλεσμα.
     Ο πρώτος λόγος αφορά το γενικότερο αρνητικό οικονομικό περιβάλλον που διαμόρφωσε και συνεχίζει να διαμορφώνει η Κυβέρνηση με τις αντιφατικές πολιτικές και τις λαθεμένες επιλογές της.
     Θυμίζω την αδιαφανή απογραφή που οδήγησε στην επιτήρηση, τη μείωση της αξιοπιστίας της χώρας, αφού επτά φορές έχουν αναθεωρηθεί τα στοιχεία του 2004 και ακόμη δεν έχουν καταλήξει σε συμφωνία με την Ευρωπαϊκή Ένωση, την ουσιαστική αναστολή του αναπτυξιακού νόμου που μέχρι σήμερα δεν έχει απορροφήσει ούτε ένα ευρώ.
     Αναφέρω και θα καταθέσω στα Πρακτικά στο σημείο αυτό, κύριε Υπουργέ, την απάντησή σας σε σχετική ερώτηση, η οποία όχι μόνο επιβεβαιώνει αυτό το οποίο λέω, αλλά ακούστε τι λέει: 
     «Σχετικά με την καταβολή της προκαταβολής για τον αναπτυξιακό νόμο, σημειώνουμε ότι υπάρχει σχετική πίστωση στο πρόγραμμα δημοσίων επενδύσεων, αλλά αποτελεί απαραίτητη προϋπόθεση η έκδοση τόσο του υποδείγματος όσο και της αντίστοιχης απόφασης, όπως προαναφέραμε.» 
     Αναφέρεται, επίσης, ότι το Υπουργείο Ανάπτυξης σε συνεργασία με το Υπουργείο Οικονομικών θα προβεί άμεσα σε έκδοση υποδείγματος εγγυητικής επιστολής, καθώς επίσης και σε έκδοση απόφασης για τα απαραίτητα δικαιολογητικά που απαιτούνται. Η απάντηση αυτή, αγαπητοί συνάδελφοι, έχει ημερομηνία 31.10.2005, δηλαδή δεκαοκτώ μήνες μετά την ψήφιση του νέου αναπτυξιακού νόμου.
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Το Υπουργείο Οικονομικών απαξίωσε να απαντήσει. Το Υπουργείο Ανάπτυξης έβαλε σ’ ένα δρόμο –έστω μετά από δεκαοκτώ μήνες- την έκδοση της υπουργικής απόφασης.
     Άλλη αιτία είναι τα έκτακτα αναπτυξιακά μέτρα, τα οποία λάβατε τον περασμένο Απρίλιο και οπωσδήποτε η αδυναμία σύνταξης αξιόπιστων και υλοποιήσιμων κυρίως προϋπολογισμών.
     Ο δεύτερος λόγος αφορά την έλλειψη συνεκτικότητας και συνέργιας ανάμεσα στις πολιτικές άλλων Υπουργείων και στις νομοθετικές πρωτοβουλίες του Υπουργείου Ανάπτυξης. Έτσι, φαίνεται να μοιάζουν αυτές οι πρωτοβουλίες περισσότερο με κεράμους ατάκτως ερριμένους στο πουθενά, παρά με τμήματα και πρωτοβουλίες του ίδιου σχεδίου και της ίδιας κυβερνητικής πολιτικής. 
     Όσο περνάει ο καιρός, φαίνεται ότι η απόφαση για το 2005, που όλοι χαιρετίσαμε ως έτος ανταγωνιστικότητας, παρέμεινε γράμμα κενό. Αντί να γίνουν ανταγωνιστικότερες οι επιχειρήσεις, αναγκάζονται να μετακομίσουν. Αντί να ενισχυθούν οι επενδύσεις, υπάρχει στασιμότητα και μείωση. Αντί να ενισχυθεί η απασχόληση, η πραγματική ανεργία αυξάνεται. Η ακρίβεια εξανεμίζει το οικογενειακό εισόδημα, που συνεχώς μειώνεται. Η αγορά ασφυκτιά, η ρευστότητα μειώνεται και οι ακάλυπτες επιταγές φθάνουν σε πρωτοφανή επίπεδα. 
     Πρέπει να αναληφθούν πρωτοβουλίες κύριε Υπουργέ. Το αρνητικό οικονομικό κλίμα, που διαμορφώνεται, επηρεάζει όλες τις επιχειρήσεις και κυρίως τις πολύ μικρές και τις μικρομεσαίες. Οι προσδοκίες των επιχειρηματιών, αλλά και των νοικοκυριών, βρίσκονται στο πιο χαμηλό επίπεδο των τελευταίων ετών. 
     Πέρυσι φέρατε και ψηφίσατε ένα νομοσχέδιο -σας στηρίξαμε επί της αρχής- με στόχο την απλοποίηση στις διαδικασίες αδειοδότησης και ίδρυση επιχειρήσεων. Δεν κάνατε, όμως, δεκτές τις επιμέρους προτάσεις μας και το αποτέλεσμα ήταν να αυξηθεί η γραφειοκρατία. Ακόμη δεν έχετε εκδώσει τις απαραίτητες κοινές υπουργικές αποφάσεις και τα υπουργικά διατάγματα που χρειάζονται για να εφαρμοστεί αυτός ο νόμος. 
     Με την έλλειψη του ενιαίου σχεδίου και στρατηγικής, που προανέφερα για όλη τη χώρα συνολικά, για την οικονομία, για την ανταγωνιστικότητα, για την επιχειρηματικότητα, καταφέρατε να πάτε τη χώρα εννέα θέσεις πίσω στο δείκτη ανταγωνιστικότητας, από την τριακοστή έβδομη στην τεσσαρακοστή έκτη. 
     Έτσι, φαίνεται ότι κανένας στόχος από αυτούς τους οποίους θέσατε δεν επιτυγχάνεται, παρ’ ότι θεσμοθετήσατε σωρεία συμβουλίων, επιτροπών και αρχών. Στελεχώσατε το δημόσιο με αρκετές εκατοντάδες θέσεις ειδικών συμβούλων, με τις γνωστές βέβαια μεθόδους. Αυτό που έμεινε ήταν η οπισθοχώρηση εννέα θέσεων στην ανταγωνιστικότητα. 
     Η μόνη πολιτική που φαίνεται να εφαρμόζεται με επιτυχία είναι αυτή της στήριξης των ισχυρών. Με τις επιλογές της Κυβέρνησης ενισχύεται μονομερώς η ανταγωνιστικότητα των πολύ μεγάλων επιχειρήσεων, του μεγάλου εισαγωγικού κεφαλαίου, στηρίζονται τα υπερκέρδη των τραπεζών εις βάρος φυσικά των μικρομεσαίων επιχειρήσεων, οι οποίες θα οδηγούνται σε αδιέξοδο. 
     Με το διευρυμένο ωράριο και την απελευθέρωση ίδρυσης πολυκαταστημάτων τι έγινε; Προωθήθηκε η ανακατανομή των μεριδίων της αγοράς από τις πολύ μικρές και μικρές επιχειρήσεις στις μεγαλύτερες και στις πολύ μεγαλύτερες. 
     Με το φορολογικό νόμο τι έγινε; Ελαφρύνθηκαν κατά 1.000.000.000 ευρώ οι μεγάλες επιχειρήσεις και οι τράπεζες και τα ζητάτε αυτήν τη στιγμή από τις πολύ μικρές και τις μικρές επιχειρήσεις. Καμία μικρή επιχείρηση δεν μπορεί να αξιοποιήσει τις διατάξεις για τη διευθέτηση του χρόνου εργασίας και τις φθηνές υπερωρίες που θεσμοθετήσατε.
     Κυρίες και κύριοι συνάδελφοι, όταν η Κυβέρνηση αδυνατεί να οδηγήσει τη χώρα αποφασιστικά μπροστά και μένει κολλημένη στο παρελθόν, εμείς πρέπει να αγωνιστούμε για το παρόν και να προτείνουμε για το μέλλον.
     Το δικό μας σχέδιο για κάθε τομέα και για τη χώρα συνολικά, αλλά και για τη βιώσιμη ανάπτυξη, την απασχόληση, την κοινωνική αλληλεγγύη και συνοχή, το θέτουμε σε διάλογο. Προβάλλουμε και αναδεικνύουμε τη δική μας πρόταση για την ανταγωνιστικότητα, την κοινωνικά υπεύθυνη ανταγωνιστικότητα που βασίζεται στην αναβάθμιση των εργαζομένων, στην επένδυση στον άνθρωπο, στη γνώση, στην καινοτομία, στην παιδεία, στην αξιοποίηση των νέων τεχνολογιών, στη νέα επιχειρηματικότητα. Προβάλλουμε την ανάγκη για ολική αποκέντρωση και για απελευθέρωση και στήριξη όλων των δημιουργικών δυνάμεων της ελληνικής περιφέρειας. 
     Καταθέτουμε τη δική μας πρόταση για τα νέα επιμελητήρια, τη θεσμική αναβάθμιση των επιμελητηρίων και της κεντρικής ένωσής τους, τη δυνατότητα ανάπτυξης διεπιμελητηριακών δράσεων σε τοπικό, περιφερειακό, εθνικό και υπερεθνικό, όμως, επίπεδο, τη θεσμοθέτηση του ειδικού αναπτυξιακού κεφαλαίου από τα επιμελητήρια με τη συγχρηματοδότηση του κρατικού προϋπολογισμού, το σχεδιασμό μέτρων και δράσεων τα οποία θα εξασφαλίζουν οριζόντια χαρακτηριστικά στο σύνολο των επιμελητηρίων της χώρας την ενίσχυση της διοικητικής ευελιξίας και αυτοτέλειας όλων των επιμελητηρίων.
     Η συνολική αναμόρφωση και η ενδυνάμωση του επιμελητηριακού θεσμού, σύμφωνα με αυτές τις προτάσεις, είναι επιτακτική. Οι μεγάλες αλλαγές που συντελούνται παγκοσμίως, όπως προανέφερα, σε όλους τους τομείς της οικονομίας, το επιβάλλουν. Οι ελληνικές επιχειρήσεις πρέπει να μείνουν στην τροχιά των εξελίξεων με την ενίσχυση της ανταγωνιστικότητάς τους. Τα νέα επιμελητήρια πρέπει να είναι βασικός μοχλός στη διαμόρφωση και στην άσκηση της αναπτυξιακής πολιτικής της χώρας, ως πραγματικός σύμβουλος της πολιτείας και ως ουσιαστικός εταίρος στον κοινωνικό διάλογο, αλλά προπάντων και ως καθημερινός σύμβουλος των επιχειρήσεων με την ολοκληρωμένη παροχή υπηρεσιών προς τα μέλη-επιχειρήσεις για την πληροφόρηση, τη συμβούλευση, την εκπόνηση σχεδίων, την επαγγελματική κατάρτιση. 
     Κυρίες και κύριοι συνάδελφοι, το νομοσχέδιο που συζητάμε σήμερα αποτελείται από τέσσερις ουσιαστικά ενότητες:
      Η πρώτη αφορά τη θεσμοθέτηση του Γενικού Εμπορικού Μητρώου, στην οποία έχουμε ήδη τοποθετηθεί θετικά. 
     Η δεύτερη τροποποιεί την επιμελητηριακή νομοθεσία και ουσιαστικά το ν. 2081/1992. 
     Η τρίτη αποτελεί από μόνη της ένα μικρό πολυνομοσχέδιο. Περιλαμβάνει διατάξεις που τροποποιούν διάφορους νόμους που ψηφίζαμε μέχρι και προχθές και αφορούν το υπαίθριο εμπόριο, την Επιτροπή Ανταγωνισμού -τροποποιήσαμε το ν. 703 πρόσφατα και μάλιστα μας φέρνει ρυθμίσεις για αποδοχές- τον οργανισμό ταμείου λαϊκών αγορών –πρόσφατα ψηφίσαμε το νόμο- τον Ε.Φ.Ε.Τ  -δημιουργεί νέες διευθυντικές θέσεις- το συνήγορο του καταναλωτή, δημιουργία τριάντα πέντε ακόμα θέσεων για συμβούλους κ.λπ. 
     Και η τέταρτη που αφορά τις τροπολογίες που καταθέσατε στην επιτροπή, αλλά και στην Ολομέλεια. 
     Παρά το γεγονός ότι οι δύο πρώτες ενότητες αφορούν το θεσμό του επιμελητηρίου, δεν έχουν τύχει ενιαίας επεξεργασίας, όπως ζητήσαμε. 
     Το νομοσχέδιο φαίνεται να αποτελεί συρραφή χωριστών νομοσχεδίων, χωρίς ενιαίο στόχο. Προκειμένου να εφαρμοστεί, χρειάζονται εξήντα υπουργικές αποφάσεις, κοινές υπουργικές και προεδρικά διατάγματα που αυξάνονται με τις τροπολογίες και έτσι προδικάζεται ότι θα είναι ανταγωνιστικότερος σε αναποτελεσματικότητα απ’ ό,τι το προηγούμενο. 
     Το Γενικό Εμπορικό Μητρώο ήταν αίτημα των επιμελητηρίων της χώρας, των εργαζομένων σε αυτά που πρωτοστάτησαν από το 1999 με ημερίδες και συνέδρια και όλου του επιχειρηματικού κόσμου. Η έως σήμερα απουσία του, σίγουρα αποτελεί το μεγάλο έλλειμμα σε επίπεδο οριζόντιας επιχειρηματικής τεκμηρίωσης. 
     Την επεξεργασία του θεσμικού πλαισίου για το Γ.Ε.ΜΗ. είχε ξεκινήσει και ολοκληρώσει σ’ ένα βαθμό η κυβέρνηση του ΠΑ.ΣΟ.Κ.. Οι επιμελητηριακοί φορείς, οι εργαζόμενοι, συμμετείχαν ουσιαστικά με τις θέσεις και τις προτάσεις στη διαμόρφωση του σχεδίου νόμου που προανέφερα. Παράλληλα το Υπουργείο Ανάπτυξης είχε εκπονήσει μελέτες για την εφαρμογή του.
     Κυρίες και κύριοι συνάδελφοι, το ραγδαία μεταβαλλόμενο διεθνές και ευρωπαϊκό οικονομικό περιβάλλον καθιστά αναγκαία, περισσότερο από ποτέ, τη διαρκή ενίσχυση της ανταγωνιστικότητας όλων των επιχειρήσεων. 
     Ορισμένες από τις βασικές προϋποθέσεις γι’ αυτό είναι η διαμόρφωση ευνοϊκού και απλοποιημένου επιχειρηματικού περιβάλλοντος, η διευκόλυνση των επιχειρήσεων στις συναλλαγές τους με το δημόσιο, η διαφανής και ασφαλής κίνηση  εμπορικών δραστηριοτήτων και συναλλαγών,  η αποτελεσματική δημοσιοποίηση των δραστηριοτήτων των επιχειρήσεων και η δημιουργία μιας πιστοποιημένης τράπεζας πληροφοριών με αξιόπιστη και αποτελεσματική λειτουργία, με εύκολη πρόσβαση για τις επιχειρήσεις και όλους τους ενδιαφερόμενους. 
     Στην επίτευξη αυτών των προϋποθέσεων μπορεί να συμβάλει αποφασιστικά η θεσμοθέτηση του Γενικού Εμπορικού Μητρώου, που αποτελεί παράλληλα και μία πράξη εναρμόνισης της ελληνικής νομοθεσίας με την οδηγία 58/2003, σχετικά με τις απαιτήσεις για δημοσιοποίηση των επιχειρηματικών δραστηριοτήτων. 
     Η θεσμοθέτηση ενός Γενικού Ενιαίου Επιχειρηματικού Μητρώου, με βάση τη διεθνή εμπειρία, θα μπορούσε να αποτελέσει πράγματι ένα σημαντικό εργαλείο για την ενίσχυση της επιχειρηματικότητας, την υποδοχή και ενθάρρυνση και πραγματοποίηση νέων επενδύσεων στη χώρα μας, εφόσον όμως αυτό συνδυαζόταν με μια ουσιαστική παρέμβαση για την απλοποίηση των διαδικασιών και τη δημιουργία υπηρεσιών μιας τάσης. 
     Το συγκεκριμένο νομοσχέδιο προχωρεί στη δημιουργία του Γ.Ε.ΜΗ, χωρίς να αντιμετωπίζει την πολυδιάσπαση των αρμοδιοτήτων και την πληθώρα των υπηρεσιών που εμπλέκονται στις σχέσεις των επιχειρήσεων από το δημόσιο. 
     Δεν είναι υπηρεσία μιας τάσης αυτό που θεσμοθετείται, αφού δεν προβλέπεται καμιά ουσιαστική διασύνδεση, ούτε του μητρώου επωνυμιών που τηρείται σήμερα στο κάθε επιμελητήριο με το ίδιο το τμήμα Γ.Ε.ΜΗ που θα ιδρυθεί στο ίδιο επιμελητήριο. Δεν προωθεί αποφασιστικά στη διευκόλυνση των επιχειρήσεων, ούτε στη μείωση της γραφειοκρατίας, καθώς οι εμπλεκόμενοι φορείς, Υπουργείο Ανάπτυξης, Νομαρχίες, Πρωτοδικεία κ.λπ. διατηρούν  ακαίρεες τις δικαιοδοσίες τους. 
     Μια ακόμη μεγάλη διαρθρωτική αλλαγή, που θα μπορούσε να μειώσει περαιτέρω το μέσο χρόνο ίδρυσης και μεταβολής σε μια επιχείρηση, αναβάλλεται. Το κόστος συντήρησης και λειτουργίας του Γ.Ε.ΜΗ. δεν επιμερίζεται αναλογικά στις επιχειρήσεις. 
     Θεσμοθετείται το τέλος καταχώρισης, το τέλος μεταβολής, το τέλος έκδοσης πιστοποιητικών που καταβάλλονται από όλες τις επιχειρήσεις ως κεφαλικός φόρος, χωρίς καμία διάκριση μικρών, μικρομεσαίων και μεγάλων επιχειρήσεων. Έτσι επιβαρύνονται κυρίως οι μικρές, οι οποίες δεν θα έχουν άμεση ωφέλεια από το Γ.Ε.ΜΗ. Πρέπει να εξαιρεθούν κατά την άποψή μας από την υποχρέωση καταβολής -καταχώρισης και να έχουν μόνο την υποχρέωση που αφορά έκδοση πιστοποιητικών. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα ήθελα λίγο χρόνο ακόμη, κύριε Πρόεδρε.
     Πρέπει να ιδρυθούν υπηρεσίες Γ.Ε.ΜΗ. στα νησιά και όπου υπάρχει γραφείο ή παράρτημα επιμελητηρίου. Η στελέχωση όλων των υπηρεσιών Γ.Ε.ΜΗ. πρέπει να γίνει με τις διαδικασίες που προβλέπονται με την κάλυψη των κενών οργανικών θέσεων των οργανισμών των επιμελητηρίων. Η ανάθεση της αρμοδιότητας στην Κ.Ε.Ε., για την οργάνωση και εποπτεία της βάσης και των υπηρεσιών Γ.Ε.ΜΗ., πρέπει να παραμείνει στην Κ.Ε.Ε. και χωρίς τη θέλησή της, τη σύμφωνη γνώμη της, να μην ανατεθεί πουθενά αλλού. 
     Όπως φαίνεται, κυρίες και κύριοι συνάδελφοι, οι ρυθμίσεις του νομοσχεδίου αυτού, ιδιαίτερα της δεύτερης ενότητας, απέχουν πολύ από τις ριζικές αλλαγές που απαιτούνται στον επιμελητηριακό θεσμό. Είναι απλές διευθετήσεις εκκρεμοτήτων και ορισμένες από αυτές, όπως τονίσαμε και στην επιτροπή, οδηγούν στην οπισθοδρόμηση του επιμελητηριακού θεσμού. Κάποιοι προσπάθησαν να καταργήσουν το αυτοδιοίκητο των επιμελητηρίων, που είναι κατοχυρωμένο εδώ και πάρα πολλά χρόνια, όπως και τις αιρετές διοικήσεις. Κάποιοι άλλοι προσπάθησαν να συνταξιοδοτήσουν τις διοικήσεις.
     Είναι θετικό που έστω και την τελευταία στιγμή στην επιτροπή, αλλά ακόμα και σήμερα, αποσύρθηκαν οι σχετικές διατάξεις. Όμως δεν είναι καθόλου θετικό ότι επιμένετε σε άλλες διατάξεις, κύριε Υπουργέ, όπως αυτή που προωθεί και ενθαρρύνει τη διάσπαση των επιμελητηρίων, όπως οι διατάξεις που επιβαρύνουν τις μικρές ή πολύ μικρές επιχειρήσεις και όλες εκείνες οι διατάξεις που καθηλώνουν τα επιμελητήρια, χωρίς να τους δίνουν τη δυνατότητα να αναπτυχθούν και να στηρίξουν τις επιχειρήσεις.
     Ζητούμε να αποσυρθεί η τροποποίηση της διάταξης που απαγορεύει στα βιοτεχνικά επιμελητήρια να έχουν επαγγελματικό τμήμα και το αντίστροφο. Να θεσμοθετηθεί η υποχρέωση των αστικών και κεφαλαιουχικών επιχειρήσεων των επιμελητηρίων για απολογισμό. Είναι θετικό βήμα ότι τα επιμελητήρια μπορούν να συμμετέχουν στην ίδρυσή τους, μετά από μελέτη βιωσιμότητας αλλά με την προϋπόθεση ότι θα καταθέτουν τον προϋπολογισμό και τον απολογισμό τους στο διοικητικό συμβούλιο του επιμελητηρίου.
     Διαφωνούμε με το μεγάλο αριθμό συμβούλων και ειδικών επιστημόνων, πέρα από τις απολύτως απαραίτητες θέσεις που θεσμοθετούνται. Ζητούμε, όπως είπα, να καλυφθούν οι κενές οργανικές θέσεις. 
     Θεωρούμε πολύ σημαντική την πρότασή μας για ίδρυση σε κάθε επιμελητήριο ενιαίου κέντρου διατυπώσεων και εξυπηρέτησης των επιχειρήσεων, η υλοποίηση της οποίας πρέπει σε πρώτη φάση να συνοδεύεται από κρατική ενίσχυση, όπως τουλάχιστον είχε δεσμευθεί και είχε προτείνει στον ελληνικό λαό προεκλογικά η σημερινή Κυβέρνηση, αλλά αθέτησε,  όπως έχει κάνει και με τόσα άλλα. 
     Ζητούμε την αποδοχή των προτάσεων των εργαζομένων, οι οποίες έχουν κατατεθεί στην επιτροπή. Θεωρούμε ότι πολλές από αυτές θα συμβάλουν στην πιο εύρυθμη λειτουργία των επιμελητηρίων και στην αναβάθμιση του προσωπικού. 
     Πρέπει να επισημάνω ότι μας χαροποίησε το γεγονός ότι οι εκπρόσωποι των φορέων των επιμελητηρίων, της κεντρικής ένωσης, εξέφρασαν θέσεις που συνηγορούν με τους προβληματισμούς μας και θέσεις που προβάλαμε για τον επιμελητηριακό θεσμό και όχι μόνο. Επίσης, πολλοί συνάδελφοι από τη Νέα Δημοκρατία έκαναν θετικές παρεμβάσεις, μαζί με τις δικές μας προτάσεις και ο ίδιος, ο αγαπητός φίλος εισηγητής της πλειοψηφίας έκανε σημαντικές προτάσεις. 
     Ας έλθουμε τώρα στις τροπολογίες ώστε με αυτές να ολοκληρώσω. Η έννοια του άρθρου 70 παράγραφος 2 του Συντάγματος, κύριε Υπουργέ, νομίζω ότι είναι αντίθετη η προσπάθεια που κάνετε σήμερα να καταθέσετε επιπλέον τροπολογίες στην ολομέλεια και μάλιστα ορισμένες από αυτές είναι άσχετες. Στην επιτροπή δίνει το βάρος η σχετική διάταξη για συζήτηση, ανάλυση και τροποποίηση του νομοσχεδίου. Προς τι λοιπόν οι τροπολογίες στην ολομέλεια και δη οι άσχετες;
     Όσον αφορά την τροπολογία που αφορά τη Ε.Ρ.Τ., εμείς δεν θα συναινέσουμε στα 70.000.000 ευρώ χαράτσι σε μια περίοδο που αρνείται η Κυβέρνηση ουσιαστικές αυξήσεις στους συνταξιούχους. Πρέπει να την αποσύρετε. Το επιχείρημα ότι χρειάζεται τεχνολογικός εκσυγχρονισμός της Ε.Ρ.Τ. δεν ευσταθεί. Ο όλος εκσυγχρονισμός έγινε πέρυσι με την ευκαιρία των Ολυμπιακών Αγώνων. 
     Στην τροπολογία που αφορά τη Γενική Γραμματεία Έρευνας και Τεχνολογίας για τη δημιουργία μιας ακόμα θέσης γενικού διευθυντή, την ίδια ώρα που υπάρχει Γενική Γραμματεία Έρευνας και Τεχνολογίας και από κάτω μία μόνο διεύθυνση, σας λέω ότι εμείς δεν θα συναινέσουμε στη δημιουργία ενός υφισταμένου στον οποίο θα προΐσταται ένας προϊστάμενος.
     Στις άλλες δύο ρυθμίσεις που αφορούν η μία τη Δ.Ε.Η. Πάτρας και η άλλη τις προσωποπαγείς θέσεις και την κατάργηση αυτών των θέσεων λόγω συνταξιοδότησης ή ορισμού σε άλλα συμβούλια, συμφωνούμε επί της ουσίας, αλλά διαφωνούμε με τη διαδικασία να τις φέρετε στην Ολομέλεια.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΒΑΣΙΛΕΙΟΣ ΚΕΓΚΕΡΟΓΛΟΥ: Η τροπολογία για τον Ε.Ο.Τ. θεωρούμε ότι είναι άσχετη με το νομοσχέδιο, αν και μπορεί να πει κανείς ότι είναι σχετική, γιατί έχει ξεχαστεί στο Υπουργείο Ανάπτυξης μία αρμοδιότητα που έπρεπε να ανήκει στο Υπουργείο Τουρισμού. Πάλι καλά! Πέρασαν δεκαοκτώ μήνες για να καταλάβει το Υπουργείο Τουρισμού ότι του έλειπαν τα γραφεία τουρισμού του εξωτερικού. Η προχειρότητα της  νομοθετικής πρωτοβουλίας αντικατοπτρίζεται σε αυτήν τη διαδικασία. 
     Τέλος, η δική μας τροπολογία, που αφορά τις βιολογικές αγορές και αποτελεί αντικείμενο του Υπουργείου Ανάπτυξης και η οποία κατατέθηκε στην επιτροπή, μπορεί να ενσωματωθεί στο νομοσχέδιο γιατί λύνει σημαντικά θέματα που έχουν ζητήσει οι ίδιοι οι παραγωγοί και εξουσιοδοτεί ουσιαστικά την ηγεσία του Υπουργείου Ανάπτυξης να προχωρήσει σε διάλογο μαζί τους για τις επιμέρους ρυθμίσεις που απαιτεί αυτή η τροπολογία. 
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ο επιπλέον χρόνος θα αφαιρεθεί από τη δευτερολογία σας.
     ΧΡΗΣΤΟΣ ΠΡΩΤΟΠΑΠΑΣ: Συμφωνήθηκε με την Πρόεδρο της Βουλής η παράταση του χρόνου.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ο συνάδελφος κ. Κουτσούκος ζητεί άδεια ολιγοήμερης απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια.
     Ο συνάδελφος κ. Γκατζής έχει το λόγο, ως Κοινοβουλευτικός Εκπρόσωπος του Κομμουνιστικού Κόμματος Ελλάδος.
     ΝΙΚΟΛΑΟΣ ΓΚΑΤΖΗΣ: Κυρίες και κύριοι συνάδελφοι, εμείς στα νομοσχέδια που έρχονται να ρυθμίσουν είτε διαδικαστικά είτε λειτουργικά θέματα των επιμελητηρίων, σωματείων, εργαζομένων κ.λπ., το πρώτο που κοιτάμε είναι η κατεύθυνσή τους. Παραδείγματος χάρη, το συγκεκριμένο νομοσχέδιο βοηθάει στο να ξεπεράσουν σήμερα οι αυτοαπασχολούμενοι και οι μικρομεσαίες επιχειρήσεις μεγάλα καυτά κοινωνικά και επαγγελματικά προβλήματα που αντιμετωπίζουν; 
     Σωρεία οι δικαστικές αγωγές ενάντια στους μικρομεσαίους, οι οποίοι δεν έχουν να πληρώσουν τα ασφαλιστικά τους ταμεία. Σωρεία οι χρεοκοπίες. Γίνεται μία προλεταριοποίηση των μικρομεσαίων σε τέτοιους γρήγορους ρυθμούς, ενώ τα προηγούμενα χρόνια γινόταν πολύ λιγότερο. 
     Θα έρθω τώρα συγκεκριμένα στο νομοσχέδιο. Κατά την άποψή μας στόχος του νομοσχεδίου, κυρίες και κύριοι Βουλευτές, είναι να κάνει ακόμα πιο ασφυκτικό τον έλεγχο των επιμελητηρίων από την κάθε κυβέρνηση, για να περνάει η πολιτική που υπαγορεύεται από τους μονοπωλιακούς ομίλους πιο εύκολα και χωρίς αντιδράσεις. 
     Οι συντάκτες με βαρύγδουπες εκφράσεις μιλούν για κοσμογονία, γιατί καθιερώνεται το Γ.Ε.ΜΗ., το οποίο γίνεται κατ’ επιταγή –θέλουμε να το σημειώσουμε- της Ευρωπαϊκής Ένωσης, με τη γνωστή οδηγία που αναφέρεται και στο νομοσχέδιο. 
     Ποιοι όμως εργαζόμενοι αυτοαπασχολούμενοι Ε.Δ.Ε. δεν έχουν διαπιστώσει ότι η έως τώρα πολιτική του μονοπωλιακού κεφαλαίου, με εργαλείο την Ευρωπαϊκή Ένωση, επιδιώκει να απαλλάξει την αγορά από τα βαρίδια της μικρής επιχείρησης; 
     Από την άλλη η καθιέρωση του Γ.Ε.ΜΗ. είναι φανερό ότι θα διευκολύνει την Κυβέρνηση για πιο άγρια φορομπηχτική πολιτική απέναντι στους μικρούς επιχειρηματίες, αφού τώρα θα τους φακελώνει και μέσα από το Γ.Ε.ΜΗ. Η τροποποίηση του ν.2801/92 για τα επιμελητήρια, που γίνεται με το συζητούμενο νομοσχέδιο, επιδεινώνει τη θέση των μελών του.
     Η θεσμοθέτηση εισόδου των επιμελητηρίων σε επιχειρηματικές κεφαλαιουχικές εταιρείες και στη διά βίου κατάρτιση των μελών τους με αντίστοιχα ιδρύματα εκτός των άλλων έχουν σκοπό να ξεκοκαλίσουν μερικοί ημέτεροι –οι γνωστοί πάντοτε ημέτεροι των κυβερνήσεων- τα αποθεματικά του κεφαλαίου που υπάρχουν σήμερα –τα αποθέματα που έχουν τα επιμελητήρια- και που δημιουργήθηκαν από τις συνδρομές των αυτοαπασχολούμενων και μικρών Ε.Β.Ε., οι οποίοι είναι κατά συντριπτική πλειοψηφία τα μέλη τους, καθώς και τεράστια κονδύλια, αγαπητοί συνάδελφοι, από τη μέθοδο της κατάρτισης και τη δημιουργία προφανώς Κ.Ε.Κ., όπως έχει και η Γ.Σ.Ε.Δ..Ε.Ε.
     Είναι βέβαιο πως δεν θα γίνει γόνιμη και παραγωγική καμία εμπορική δραστηριότητα, γιατί καθιερώνεται το Γ.Ε.ΜΗ., ούτε τελικά θα αυξηθεί ο τζίρος.
     Εξάλλου, όλες οι έως τώρα αποφάσεις της Ευρωπαϊκής Ένωσης –οδηγίες διακυβερνητικές, Πρωθυπουργών ή Υπουργών- ήταν σε βάρος των λαϊκών συμφερόντων και σε όφελος των μεγάλων επιχειρήσεων. 
     Κύριοι Βουλευτές, επιδιώκεται μέσα από το νομοσχέδιο η ιδεολογική ενσωμάτωση των αυτοαπασχολούμενων και των μικρών Ε.Β.Ε. στην αντίληψη ότι τα επιμελητήρια αποτελούν ένα αξιόπιστο συνομιλητή με την κρατική εξουσία και εκπροσωπούν τις επιχειρήσεις, τους φορείς άσκησης της κυβερνητικής πολιτικής.
     Δεύτερον, η δημιουργία αυταπατών για την ενότητα του επιχειρηματικού κόσμου, ότι δηλαδή οι επιχειρήσεις, μικρές ή μεγάλες, έχουν τα ίδια συμφέροντα, που μπορούν να συστεγαστούν κάτω από την ομπρέλα των επιμελητηρίων.
     Ο άγριος καπιταλιστικός ανταγωνισμός, που στη συγκεκριμένη περίπτωση στοχεύει στο ξεκλήρισμα των μικρομεσαίων Ε.Β.Ε. από την αγορά, αγιοποιείται ή στην καλύτερη περίπτωση, περνά σε δεύτερο επίπεδο μπροστά στη δήθεν ενότητα των συμφερόντων όλων των επιχειρήσεων, μικρών και μεγάλων. 
     Αν είναι δυνατόν, κύριοι Βουλευτές, μέσα στο σκληρό αγώνα του ανταγωνισμού στο καπιταλιστικό σύστημα το μεγάλο ψάρι να σταματήσει να τρώει το μικρό.
     Τρίτον, η υπόθαλψη συντεχνιακών και τοπικιστικών αντιλήψεων που αλλοιώνουν την ουσία των προβλημάτων που αντιμετωπίζουν οι μικρές επιχειρήσεις και τη διοχετεύουν σε ανώδυνα κανάλια κλαδικών ή τοπικών αντιθέσεων.
     Η εμπειρία από τη λειτουργία των επιμελητηρίων συνοψίζεται σε δύο χαρακτηριστικά παραδείγματα. Το Εμπορικό και Βιομηχανικό Επιμελητήριο της Αθήνας, το μεγαλύτερο της χώρας, που είναι ο αυθεντικότερος εκφραστής των συμφερόντων του μεγάλου κεφαλαίου μετά τον Σ.Ε.Β. και το Βιοτεχνικό Επιμελητήριο Αθήνας, το αμέσως επόμενο από άποψη μελών, που υπερασπίζεται κατά κύριο λόγο τα συμφέροντα ενός λεπτού στρώματος μεσαίων επιχειρήσεων.
     Κύριοι Βουλευτές, δεν είναι το Εμπορικό Επιμελητήριο που έλειπε στις επιχειρήσεις των αυτοαπασχολούμενων και μικρών Ε.Β.Ε., που μέρα με τη μέρα χειροτερεύουν τη θέση τους στην παραγωγή και την αγορά. Μέτρα ενάντια στα μονοπώλια χρειάζονται και κίνητρα για εκσυγχρονισμό, συνένωση και συνεταιριστικοποίηση. Να νιώσουν ασφάλεια για το παρόν και το μέλλον τους.
     Το Γ.Ε.ΜΗ. ήταν αίτημα των μεγαλεμπόρων, που δυστυχώς κυριαρχεί και στο συνδικαλιστικό κίνημα και στα επιμελητήρια. Δεν ήταν αίτημα και ούτε ενδιαφέρει τον μικρέμπορα επαγγελματία, τον αυτοαπασχολούμενο. Ούτε ήταν αίτημα η αλλαγή του ωραρίου λειτουργίας των καταστημάτων, όπως απέδειξε η μέχρι τώρα συμπεριφορά των μικρομεσαίων και επαγγελματιών, που δεν συμμορφώθηκαν με τις οδηγίες.
     Το βέβαιο είναι ότι με το Γ.Ε.ΜΗ. θα βελτιωθούν μερικοί μεγαλόσχημοι ημέτεροι και μάλιστα με πολύ καλές παροχές.
     Το βασικό και κυρίαρχο σημείο, όμως, του νομοσχεδίου εκτός των άλλων, κύριοι Βουλευτές, είναι η αντικατάσταση του άρθρου 2 του ν.2801/1992 για τις αρμοδιότητες των επιμελητηρίων, που συντελείται εδώ με το άρθρο 20.
     Το επιμελητήριο εδώ αναγορεύεται ως ο μεγαλύτερος συντελεστής κεφαλαιουχικής, επιχειρηματικής δραστηριότητας σε κάθε περιοχή σε όφελος όχι –τουλάχιστον- όλων των μικρών και κυρίως όχι των πολύ μικρών επιχειρηματιών, των αυτοαπασχολούμενων.
     Με τίνος χρήματα γίνονται αυτές οι ενέργειες, αυτές οι επιχειρηματικές δραστηριότητες; Το είπαμε προηγούμενα. Μπαίνει στο σύστημα –και ιδιαίτερα στον τομέα παραγωγής και αναπαραγωγής- φτηνών εργατικών χεριών με την κατάρτιση και επανακατάρτιση. 
     Και προηγούμενα τα επιμελητήρια είχαν αυτήν τη δυνατότητα, κύριοι Βουλευτές, να οργανώσουν σεμινάρια. Τώρα πάμε σε μία νέα γενιά Κέντρων Εκπαίδευσης - Κατάρτισης. Και πριν υπήρχε η δυνατότητα για συμμετοχή σε εταιρείες μη κερδοσκοπικού χαρακτήρα, μόνο σε αυτές. Τώρα, όμως, με τις συγκεκριμένες διατάξεις διαφαίνεται η προσπάθεια του μεγάλου κεφαλαίου να βάλει χέρι στα αποθεματικά που έμειναν νεκρά για κάθε αξιοποίηση.
     Σκοπός των επιμελητηρίων –λέει το νομοσχέδιο- είναι η προστασία και η ανάπτυξη του εμπορίου, της βιομηχανίας, της βιοτεχνίας, των επαγγελμάτων, του τομέα παροχής υπηρεσιών, σύμφωνα με τα συμφέροντα και τους στόχους της εθνικής οικονομίας. 
     Δεν είναι τυχαίο πως έτσι ορίζεται ο σκοπός, όπως ήταν και στα προηγούμενα νομοσχέδια για τα επιμελητήρια, ως όργανα για την ανάπτυξη και την πρόοδο της εθνικής οικονομίας. Τώρα το ποιοι νοούνται από αυτήν την άνοδο της εθνικής οικονομίας ή της ισχυρής Ελλάδας, που έλεγε η προηγούμενη κυβέρνηση και ποιοι από τη σημερινή Κυβέρνηση και τη δημοσιονομική αναπτυξιακή και φορολογική πολιτικής της ευνοούνται, είναι φανερό. Δεν ευνοούνται οι μικροί Ε.Β.Ε., δεν ευνοούνται οι αυτοαπασχολούμενοι, τα μικρομεσαία στρώματα, τα οποία συνεχίζουν να είναι τα υποζύγια στη φορομπηξία της πολιτικής, όπως και με τα άλλα μέτρα που παίρνονται, με το ωράριο, το ασφαλιστικό κ.λπ..
     Αναγορεύουν τα επιμελητήρια σε μόνο αξιόπιστο φορέα έκφρασης και βούλησης των μικρομεσαίων και αυτοαπασχολούμενων. Πώς είναι δυνατόν τα ίδια συμφέροντα με τους μεγαλοκαρχαρίες να έχουν και οι μικροί, να έχουν τα ίδια δικαιώματα με το σύστημα, να μετέχουν όλοι –και μάλιστα υποχρεωτικά- στο ίδιο επιμελητήριο; 
     Καθιερώνονται και στα επιμελητήρια οι διαδικασίες της επιχειρηματικής δραστηριότητας με συμπράξεις για τη διαχείριση επιχειρήσεων. Στην ουσία δηλαδή μπαίνουν στην υπηρεσία των άλλων φορέων, που δεν είναι άλλοι από τους μεγαλοκαρχαρίες, αλλά που και εδώ τα αποθεματικά των επιμελητηρίων θα ληστεύσουν ορισμένοι ιδιώτες, όπως γίνεται με τις συμπράξεις και στον υπόλοιπο πλούτο του στενού και ευρύτερου δημόσιου τομέα.
     Μπορούν ακόμα να συνιστούν επιχειρήσεις και να λαμβάνουν και τη διά βίου εκπαίδευση – κατάρτιση.
     Κύριε Πρόεδρε, είχαμε ζητήσει από τον κύριο Υπουργό και στη συζήτηση στην επιτροπή να κάνει μία έρευνα τι γίνεται με τα Κ.Ε.Κ., τα οποία έχει σήμερα η Γ.Σ.Ε.Β.Ε.Ε. Εκεί δεν γίνεται τίποτα άλλο παρά ένα βρώμικο παιχνίδια διάβρωσης συνειδήσεων, μαζί με ορισμένους συνδικαλιστές και να τρώγονται αρκετά χρήματα.
     Κύριοι Βουλευτές, εμείς προτείνουμε μία σειρά από ρυθμίσεις, οι οποίες κατά την άποψή μας έχουν ουσιαστικό περιεχόμενο. Γιατί σήμερα ενώ τα επιμελητήρια αναγορεύονται ουσιαστικά σαν ο υπ’ αριθμόν ένας δερβέναγας στη διαχείριση και των οικονομικών αλλά και άλλων προβλημάτων που αντιμετωπίζουν οι μικρομεσαίοι επαγγελματίες, δεν αλλάζει τίποτα το ουσιαστικό στη μέχρι σήμερα λειτουργία. Γίνεται πιο αυταρχικό, πιο βίαιο, πιο εξουθενωτικό για τις μικρομεσαίες επιχειρήσεις.
     Παραδείγματος χάρη μπαίνει πλαφόν στις επιχορηγήσεις των επιμελητηρίων προς τις συνδικαλιστικές οργανώσεις των Ε.Β.Ε. και το Ταμείο Πρόνοιας Υπαλλήλων κ.λπ.. Κανένας έλεγχος που πάνε αυτά τα λεφτά, πώς τα διαχειρίζονται κ.λπ.. Το 8% έπαιρνε η Γ.Σ.Ε.Δ.Ε.Ε., με βάση τον αριθμό των μελών των επιμελητηρίων. Χρηματοδοτούσε, όμως, τα σωματεία με βάση τον αριθμό ψηφισάντων. Δείτε τη διαφορά. Τα άλλα τα χρήματα τι γίνονταν; Το είχαμε θέσει αρκετές φορές.
     Μειώνονται οι θέσεις στα διοικητικά συμβούλια στα επιμελητήρια, εκτός Αθήνας, Πειραιά και Θεσσαλονίκης. Κατεβαίνουν στα τριάντα ένα μέλη. Εμείς λέμε εκείνα τα οποία έχουν προϋποθέσεις λειτουργίας να μην μικραίνουν. 
     Γίνεται τέσσερα χρόνια η θητεία του Διοικητικού Συμβουλίου. Εμείς λέμε ότι είναι πάρα πολύ. Τα τρία χρόνια είναι αρκετά. 
     Εξακολουθεί η Κεντρική Επιτροπή Επιμελητηρίων να μην έχει αντιπροσωπευτικές συνελεύσεις, αλλά να απαρτίζεται από Προέδρους των επιμελητηρίων. 
     Τα χρόνια για την απόκτηση δικαιώματος εκλογής είναι πάρα πολλά. Νομίζουμε ότι πρέπει τελικά να συμπίπτει με το δικαίωμα της ψήφου. 
     Στη Διοικητική Επιτροπή μπορούν να εκλέγονται μόνο Πρόεδροι επιμελητηρίων. Μέχρι τώρα δεν υπήρχε αυτός ο περιορισμός. 
     Κυρίες και κύριοι Βουλευτές, ο προϋπολογισμός, παραδείγματος χάρη, των επιμελητηρίων δεν εγκρίνεται αν δεν έχει δώσει αυτά τα επιδόματα που ορίζει ο νόμος. Δεν μπορεί ένας επαγγελματίας να πάρει φορολογική ενημερότητα αν δεν έχει πληρώσει τη συνδρομή του. Δεν πληρώνουν συνδρομή με βάση το τζίρο, τα κέρδη, που έχουν, αλλά είναι ενιαία η συνδρομή για όλους, μικρούς, μεγάλους, μεγαλοκαρχαρίες και πάει λέγοντας.
     Εμείς, κύριοι Βουλευτές, καταψηφίζουμε το νομοσχέδιο, γιατί δεν προσφέρει τίποτα στους μικρούς επιχειρηματίες, στους αυτοαπασχολούμενους. Αντίθετα, εκσυγχρονίζει, διευκολύνει τις επιδιώξεις του μεγάλου κεφαλαίου και των μονοπωλίων να μπουν στη διαχείριση των αποθεματικών των επιμελητηρίων.
     Για το Κομμουνιστικό Κόμμα τα επιμελητήρια μπορούν να παίξουν ρόλο υπεράσπισης των συμφερόντων των μικρών επιχειρήσεων με τις παρακάτω προϋποθέσεις: Την προώθηση σε μόνιμο στόχο των συνεταιρισμών μικρών επιχειρήσεων σε γραμμή άμυνας απέναντι στην επιθετικότητα του μεγάλου κεφαλαίου και των μονοπωλίων, την προώθηση κλαδικών πολιτικών σε τομείς που δραστηριοποιείται μεγάλος αριθμός επιχειρήσεων. Να αποτελέσουν κρίκο δημοκρατικού προγραμματισμού για μια φιλολαϊκή ανάπτυξη της χώρας. Να αποτελέσουν στήριγμα στην πάλη του συνδικαλιστικού κινήματος και στην τεκμηρίωση και καλύτερης επεξεργασίας των θέσεών του. Για ένα τέτοιο προσανατολισμό χρειάζεται η πάλη του συνδικαλιστικού κινήματος με βάση τους παρακάτω άξονες θέσεων:
     Διαχωρισμός των επιμελητηρίων των μικρών επιχειρήσεων από αυτά των μεσαίων και μεγάλων επιχειρήσεων. Κατάργηση της υποχρεωτικής συνδρομής. Μόνο η εθελοντική συμμετοχή μπορεί να συγκεντρώσει τις δυνάμεις αυτές που ενδιαφέρονται για την πραγματική λύση του προβλήματος. Ο εξαναγκασμός με συμμετοχή δεν έχει σαν αποτέλεσμα την ίδια συμμετοχή, αλλά πολλές φορές φέρνει ακριβώς το αντίθετο αποτέλεσμα -την απάθεια, την αδιαφορία- και αλλοιώνει τους συσχετισμούς δύναμης προς όφελος των συντεχνιακών αντιλήψεων. Η υποχρεωτική συνδρομή μοιάζει σαν ένας ακόμη φόρος. Ακόμη, συνδρομή ανάλογη με τα κέρδη κάθε επιχείρησης.
     Τρίτον, η εκλογή των οργάνων των επιχειρήσεων των επιμελητηρίων να γίνεται με το σύστημα της απλής αναλογικής σε όλες τις βαθμίδες, από τα διοικητικά συμβούλια έως την Κεντρική Ένωση Επιμελητηρίων με τρόπο ανάλογο με αυτόν που ισχύει σήμερα στο συνδικαλιστικό κίνημα. Θεσμοθέτηση οργάνων ελέγχου, αντιπροσωπευτικές γενικές συνελεύσεις σε όσα επιμελητήρια υπάρχει μεγάλος αριθμός μελών. Κατάργηση των ορίων για τη συγκρότηση ψηφοδελτίων. Συμμετοχή με απλή αναλογική των τμημάτων στα διοικητικά συμβούλια των μεικτών επιμελητηρίων: επαγγελματικά, βιοτεχνικά, εμπορικά τμήματα, κ.λπ..
     Ακόμη, εκπροσώπηση των συνδικαλιστικών και συνεταιριστικών οργανώσεων και των οργάνων των εργαζομένων στα διοικητικά συμβούλια των επιμελητηρίων χωρίς δικαίωμα ψήφου. Δικαίωμα του εκλέγειν και εκλέγεσθαι χωρίς χρονικούς περιορισμούς σε όλα τα ταμειακώς εντάξει μέλη.
     Έρχομαι τώρα στις τροπολογίες.
     Θα έρθω, κυρίες και κύριοι Βουλευτές, στην πρώτη τροπολογία που αφορά το τέλος για την Ε.Ρ.Τ.. 
     Κύριε Υπουργέ, με το τέλος αυτό θα εισπράξει επιπλέον έσοδα απ’ αυτά που εισπράττει η Ε.Ρ.Τ. 69.782.000 ευρώ.
     ΑΓΓΕΛΟΣ ΤΖΕΚΗΣ: Μέσα στο 2005.
     ΝΙΚΟΛΑΟΣ ΓΚΑΤΖΗΣ: Το τέλος είναι ανταποδοτικό. Δεν φαίνεται από πουθενά τι ανάγκες θα καλύψει. Αναφέρεται μόνο, αλλά δεν φαίνεται το κόστος. Έχουμε δηλαδή μία αύξηση με το ένα ευρώ 30%. 
     Γίνεται στην εισηγητική έκθεση της τροπολογίας μία σύγκριση με τις ευρωπαϊκές χώρες. Δυστυχώς, όσες συγκρίσεις γίνονται μέχρι τώρα σ’ αυτή τη Βουλή και από την προηγούμενη κυβέρνηση και απ’ αυτή με τις ευρωπαϊκές χώρες κοιτάμε πάντοτε τι παραπάνω ισχύει στην Ευρωπαϊκή Ένωση. Σ’ αυτά που συμφέρει την είσπραξη φόρων, τελών, κ.λπ.. Δεν είδαμε ποτέ να γίνεται μία σύγκριση με το μεροκάματο, με τους μισθούς, τις συντάξεις. Δεν είδαμε να γίνεται μία σύγκριση με την κοινωνική πρόνοια. Αντίθετα, λέμε: «Εδώ πληρώνουμε λιγότερα. Εκεί πληρώνουν περισσότερα. Ας το ανεβάσουμε κι εδώ».
     Θα ήθελα ακόμα να πω, κύριε Υπουργέ, ότι ανεξαρτήτως από το τι ψηφίζουν οι πολίτες, όλοι πληρώνουν το ανταποδοτικό αυτό τέλος. Όμως η κρατική μεταχείριση της Ε.Ρ.Τ., των κρατικών καναλιών, γίνεται εις βάρος μεγάλης μερίδας του ελληνικού λαού. Όταν κυριαρχούν τα δύο μεγάλα κόμματα με ποσοστό 1,59% για το Κ.Κ.Ε., χρονική μέτρηση συμμετοχής στα κανάλια, όπου γίνονται συζητήσεις, κ.λπ., αλλά και στις ειδήσεις, καταλαβαίνετε ότι εδώ υπάρχει μία εκμετάλλευση του ελληνικού χρήματος προς όφελος του δικομματισμού. Το ένα είναι αυτό.
     Το δεύτερο: Έχει δημοσιοποιηθεί και προχωράει, κύριε Υπουργέ, μία μελέτη για να αναλάβει η Ε.Ρ.Τ. ένα πρόγραμμα επίγειας ψηφιακής σύνδεσης της τηλεόρασης. Απ’ αυτά τα τέσσερα προγράμματα, έξι κανάλια μπορεί να συμπεριλάβει αυτό το πρόγραμμα. Συμπεριλαμβάνει τέσσερα προς το παρόν. Είναι το Ρ.Ι.Κ., το ποδόσφαιρο, είναι οι ειδήσεις, η ψυχαγωγία, κ.λπ.. Λείπει όμως το κανάλι της Βουλής. Είναι ένα σοβαρό πρόβλημα. Εμείς καταψηφίζουμε αυτήν την τροπολογία. 
     Θα συμφωνήσουμε με τα βιολογικά προϊόντα στην τροπολογία 496/37, για τις φιάλες του υγραερίου, που γίνεται αυτή η μείωση από 50.000 σε 30.000. Δεν θα συμφωνήσουμε όμως με τα βενζινάδικα στην τροπολογία αυτή.
     (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
     Κύριε Υπουργέ, δεν μπορεί με υπουργική απόφαση να καθορίζετε το ωράριο εσείς, όταν βγαίνουν τα σωματεία και λένε ότι «εμείς συμφωνούμε με το ωράριο που υπάρχει», οι ίδιοι οι επαγγελματίες, οι ίδιοι οι βενζινοπώλες, τα πρατήρια. Είδατε τι έγινε με το ωράριο που θεσπίσατε στα καταστήματα. Δεν το εφαρμόζουν. Γιατί δεν αφήνετε οι άνθρωποι αυτοί, η αγορά, να ρυθμίσουν το ωράριό τους, όπως ακριβώς θέλουν, ενώ καλύπτονται και οι Κυριακές και οι αργίες και όλα πάνε καλά; Δεν την ψηφίζουμε την τροπολογία αυτή.
     Για την τροπολογία με αριθμό 500/39 για τις θέσεις διευθυντικών στελεχών σε ερευνητικά κέντρα. Εμείς θα την ψηφίσουμε αυτή την τροπολογία.
     Κι ερχόμαστε στην ερανική εισφορά των ναών.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, κύριε συνάδελφε.
     ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. Δύο τροπολογίες είναι ακόμα.
     ΠΡΟΕΔΡΕΥΩΝ (Σωτήρης Χατζηγάκης): Το θέμα δεν είναι οι δύο τροπολογίες. Το θέμα είναι ο χρόνος.
     ΝΙΚΟΛΑΟΣ ΓΚΑΤΖΗΣ: Συμφωνήσαμε να πάρω μια παράταση, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Πέντε λεπτά, κύριε συνάδελφε. Ολοκληρώστε.
     ΝΙΚΟΛΑΟΣ ΓΚΑΤΖΗΣ: Μου φάγατε μια τροπολογία τώρα, κύριε Πρόεδρε. Τελειώνω.
     Κύριε Υπουργέ, αυτή η ερανική εισφορά που ίσχυε για τους ναούς και ιδιαίτερα για το ναό της Πάτρας, που αναφέρεται, λειτουργεί από το 1955. Ήρθε πάρα πολύ αργά να ακυρωθεί. Και τίθεται το ερώτημα: Γίνεται κανένας έλεγχος πού πήγαν αυτά τα χρήματα που πήρε η ερανική αυτή επιτροπή ανέγερσης του ναού; Πρέπει εδώ να μας απαντήσετε. Την ψηφίζουμε φυσικά.
     Έχουμε και τη σύσταση του γενικού διευθυντού στη Γενική Γραμματεία Έρευνας και Τεχνολογίας.
     Κύριε Υπουργέ, ακούγεται συνήθως ότι η Κυβέρνηση θα κάνει οικονομίες, κλπ. Εδώ κάνετε μία πρόσληψη και θα παίρνει 55.000 ευρώ το χρόνο. Δεν είναι μία δαπάνη σημαντική και μάλιστα πολύ;
     Για τον Ε.Ο.Τ.: Δεν συμφωνούμε με την τροπολογία για τον Ε.Ο.Τ., όπως και με την προηγούμενη που ανέφερα για την πρόσληψη. 
     Δεν συμφωνούμε επίσης με την τροπολογία 503/42. Συνέχεια, κύριοι Βουλευτές, ο Ε.Ο.Τ. υποβαθμίζεται. Εδώ έγινε με βάση το νόμο που ψηφίστηκε για τη συγκρότηση ουσιαστικά του Υπουργείου, δεν υπάρχει κανένα οργανωτικό μέτρο, ο ΕΟΤ υποβαθμίζεται, τον χρησιμοποιούμε και σήμερα για να λύσει προβλήματα του Υπουργείου, κ.λπ.. Και οι συνέπειες αυτής της υποβάθμισης έχουν σχέση και με τα προβλήματα που αυξάνονται και συσσωρεύονται, τόσο των εργαζομένων στον Ε.Ο.Τ. όσο φυσικά και αυτό που εμείς λέμε λαϊκός παραθερισμός, φτηνές διακοπές των εργαζομένων. 
     ΠΡΟΕΔΡΕΥΩΝ (Σωτήρης Χατζηγάκης): Κλείστε όμως, κύριε Γκατζή.
     ΝΙΚΟΛΑΟΣ ΓΚΑΤΖΗΣ: Κύριοι Βουλευτές, καταψηφίζουμε το νομοσχέδιο και όσες τροπολογίες σας ανέφερα ότι τις καταψηφίζουμε.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ για την κατανόηση.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για ένα λεπτό, κύριε Πρόεδρε.
     Επειδή και ο συνάδελφος της Αξιωματικής Αντιπολίτευσης, ο κ. Κεγκέρογλου, όπως και ο Κοινοβουλευτικός Εκπρόσωπος του Κομμουνιστικού Κόμματος Ελλάδας, στη σύσταση θέσης Γενικού Διευθυντού στη Γενική Γραμματεία Έρευνας και Τεχνολογίας, οφείλω να ενημερώσω την Εθνική Αντιπροσωπεία για το τι είναι το Υπουργείο Ανάπτυξης.
     Το Υπουργείο Ανάπτυξης είναι ένα Υπουργείο, όπου σε συσκευασία του ενός ήταν πέντε Υπουργεία: το τέως Υπουργείο Εμπορίου, το τέως Υπουργείο Βιομηχανίας, το τέως Υπουργείο Ενέργειας, το τέως Υπουργείο Έρευνας και Τεχνολογίας και μέχρι πέρυσι και το νυν Υπουργείο Τουριστικής Ανάπτυξης.
     Όταν γίνονταν αυτές οι συνενώσεις, που εξακολουθούν, δυστυχώς, και σήμερα να υπάρχουν, οι δομές διοίκησης των Γενικών Γραμματειών οδήγησαν στο να υπάρχουν τέσσερις Γενικοί Διευθυντές Διοικητικού, τέσσερις Διευθύνσεις Διοικητικού και τέσσερις Διευθύνσεις Οικονομικών Υπηρεσιών, δηλαδή, όχι απλά πολυτέλεια, αλλά ουσιαστικά αδιοίκητο.
     Δεν καταλογίζω ευθύνες. Έχει συσταθεί μία επιτροπή, η οποία εξετάζει τη γενική αναμόρφωση, όχι μόνο για οικονομίες κλίμακος, αλλά για ουσιαστική και αποτελεσματική λειτουργία. Σκεφτείτε ότι σήμερα εάν υπάρχει ανάγκη να πάρει κάποιος ένα διευθυντή από τον τομέα του εμπορείου, για να τον πάει στον τομέα της ενέργειας, δεν μπορεί να το κάνει. Είναι ένα κλειστό σύστημα, όπου τέσσερα Υπουργεία λειτουργούν μέσα σ’ ένα.
     Έρχομαι τώρα στη Γ.Γ.Ε.Τ.. Ενώ τα τρία άλλα Υπουργεία έχουν τις Διευθύνσεις τους, το Γενικό Διευθυντή, το Γενικό Γραμματέα και τον Υπουργό, στη Γ.Γ.Ε.Τ. έχουμε έξι ή επτά διευθύνσεις. Μέσα στην επόμενη ώρα θα ξέρουμε ακριβώς πόσες διευθύνσεις είναι. 
     Δεν είναι μόνο μία η διεύθυνση, κύριε Κεγκέρογλου. Ο τελευταίος που θα έφερνε μία τέτοια ρύθμιση, θα ήμουν εγώ. Άλλωστε, υπάρχει πρώην Υπουργός και Επίτροπος, η κ. Διαμαντοπούλου, που πέρασε από αυτό το Υπουργείο.
     ΑΝΝΑ ΔΙΑΜΑΝΤΟΠΟΥΛΟΥ: Υπάρχει ολοκληρωμένη μελέτη για τη συγχώνευση. Πάρτε υπ΄ όψιν όλη την προεργασία
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Λαμβάνουμε υπ΄ όψιν αυτή τη μελέτη, η οποία έγινε και τη βρήκαμε στο Υπουργείο.
     Τι γίνεται με τη Γ.Γ.Ε.Τ.; Έχει τους διευθυντές. Πάνω από τους διευθυντές είναι ο γενικός γραμματέας και πάνω από το γενικό γραμματέα είναι ο Υπουργός. Πυραμίδα της διοικητικής ιεραρχίας δεν υπάρχει. Ενώ έχουμε τρεις γενικούς διευθυντές στον τομέα του εμπορίου, τρεις γενικούς διευθυντές στον τομέα της βιομηχανίας, τρεις γενικούς διευθυντές στον τομέα της ενέργειας και του ορυκτού πλούτου, δεν υπάρχει γενικός διευθυντής στη Γ.Γ.Ε.Τ.. Δεν διοικείται το σύστημα και αυτός είναι ο λόγος που οδηγεί στο να υπάρξει μία κορυφή στην πυραμίδα και στη Γ.Γ.Ε.Τ. για αποτελεσματικότερη διοίκηση.
     Και δεν είναι μία η διεύθυνση, κύριε Κεγκέρογλου. Ο τελευταίος που θα έφερνε μία τέτοια ρύθμιση, είμαι εγώ. Θα σας δώσω από τον οργανισμό της Γ.Γ.Ε.Τ. τον αριθμό των διευθύνσεων, που επιβάλλουν τη σύσταση της θέσης γενικού διευθυντή.
     ΒΑΣΙΛΕΙΟΣ ΚΕΓΚΕΡΟΓΛΟΥ: Η γενική διεύθυνση είπα ότι θα είναι μία.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μία! Δεν υπάρχει άλλη. Μία γενική διεύθυνση μ΄ ένα γενικό διευθυντή. Τέλος!
     Σε ό,τι αφορά το τέλος για την Ελληνική Ραδιοφωνία και Τηλεόραση και την αύξησή του, θα έρθει ο αρμόδιος Υπουργός, που εισηγείται αυτό το θέμα. Η Κυβέρνηση είναι σύμφωνη. Κράτησα καλές σημειώσεις από τις τοποθετήσεις που έκανε ο συνάδελφος του Κ.Κ.Ε. και θα ενημερώσω τον κ. Ρουσσόπουλο που θα έρθει μετά από λίγο για να απαντήσει. 
     Εδώ αξίζει έπαινος και στην προηγούμενη κυβέρνηση, που από την καταβολή του τέλους της Ε.Ρ.Τ. είχε εξαιρέσει σειρά από υπόχρεους και είχε μείνει μόνο μία περίπτωση, αυτή των μετρητών στις πολυκατοικίες για τα κοινόχρηστα, την οποία, όπως βλέπετε, την εξαιρούμε, διότι δεν ήταν λογικό να πληρώνεται τέλος Ε.Ρ.Τ.. Σε αρκετές περιπτώσεις, δε, υπήρχαν ναοί που πλήρωναν το τέλος, χωρίς να χρησιμοποιούν την τηλεόραση. Όμως, για το ότι πρέπει να υπάρχει κρατική τηλεόραση και ως αντιστάθμιση στο ραδιοτηλεοπτικό τοπίο, πιστεύω να είστε όλοι απολύτως σύμφωνοι, αφού αυτό γίνεται σε όλο τον κόσμο.
     Επίσης, κράτησα την επισήμανση που κάνατε για την ψηφιακή πλατφόρμα και θα ενημερωθεί ο κ. Ρουσσόπουλος, ο οποίος θα δώσει απαντήσεις.
     Και οι υπόλοιπες τροπολογίες κινούνται στην ίδια κατεύθυνση. Δεν ρυθμίζουν προσωπικά ζητήματα. Κινούνται στην κατεύθυνση να ενισχύσουν ακόμη περισσότερο την αποτελεσματικότητα του τρόπου με τον οποίο λειτουργεί το Υπουργείο. 
     Σε ό,τι αφορά τη λειτουργία των πρατηρίων καυσίμων, να φύγουν όλα τα κενά, που έδιναν περισσότερα σε ορισμένους και δια της καταφυγής τους στα δικαστήρια απέφευγαν τη γενική ρύθμιση και την ισχύ του κανόνα, που πρέπει να ισχύει για όλους.
     Όταν θα φτάσουμε στη συζήτηση, εξετάζω και την περίπτωση της εξαίρεσης των τριών νήσων του Ιονίου, δηλαδή της Κεφαλλονιάς, της Λευκάδας και της Ζακύνθου, που θα πηγαίνουν με το υπόλοιπο σύστημα, το οποίο ισχύει για τις Κυκλάδες και τα υπόλοιπα νησιά για τη λειτουργία των πρατηρίων καυσίμων.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Απλώς για την ενημέρωση του Σώματος, θα ήθελα να πω ότι η συζήτηση των τροπολογιών θα γίνει ενιαίως. Ακολουθείται μία ειδική διαδικασία.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το ξέρω, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Απλώς για να το αντιληφθούν και οι συνάδελφοι.
     Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρίες και κύριοι συνάδελφοι, είναι γεγονός ότι στο χώρο της εμπορικής και επιχειρηματικής δραστηριότητας έχει διαπιστωθεί η ανάγκη οργάνωσης και αποτελεσματικής λειτουργίας όλων των φορέων, των επιχειρήσεων, μικρών και μεγάλων, και των επαγγελματιών, που ασκούν εμπορική δραστηριότητα. 
     Έχει διαπιστωθεί ότι και σε αυτόν τον τομέα, η χώρα απέχει κατά πολύ από τις άλλες χώρες και κυρίως τις χώρες της Ευρωπαϊκής Ένωσης και ότι απαιτείται ένα καθεστώς διαφάνειας κατά την άσκηση της εμπορικής δραστηριότητας με την ταυτόχρονη εξασφάλιση της νόμιμης εμπορικής δραστηριότητας και των συναλλαγών γενικότερα.
     Έχει διαπιστωθεί ότι υπάρχουν πάρα πολλές ελλείψεις μέχρι σήμερα, προκειμένου τα επιμελητήρια να επιτύχουν το θεσμικό ρόλο που έχουν, αλλά και γενικότερα για να λειτουργήσουν αποδοτικά για τα μέλη τους. Αυτές είναι οι γνωστές αιτίες (χαμηλή χρηματοδότηση, κακή οργάνωση, υποστελέχωση των υπηρεσιών που τα υποστηρίζουν, μικρές δυνατότητες στην απορρόφηση των όποιων κοινοτικών κονδυλίων έχουν) για τις οποίες και άλλοι φορείς και άλλα νομικά πρόσωπα δεν μπορούν να λειτουργήσουν αποδοτικά. Θα έλεγε κάποιος ότι οι περιορισμένες αυτές δυνατότητες, η οργάνωσή τους και πολλές φορές η έλλειψη προσωπικού δεν έχει δώσει μέχρι σήμερα τη δυνατότητα στα επιμελητήρια και ιδιαίτερα στα περιφερειακά να επιτελέσουν και να ολοκληρώσουν αυτόν τον πολύ βασικό ρόλο που έχουν.
     Δημιουργήθηκαν, λοιπόν, σημαντικές δυσκολίες στη λειτουργία τους και στην απόδοσή τους, ώστε να λειτουργήσουν καθοριστικά για τα θέματα των μελών τους, αλλά και γενικότερα για τα θέματα της επιχειρηματικής και εμπορικής δραστηριότητας, προς όφελος πάντα του γενικότερου δημοσίου συμφέροντος και της οικονομίας της χώρας.
     Κατά τη λειτουργία τους ασχολήθηκαν κυρίως με θέματα διοικητικού χαρακτήρα, όπως ήταν η τήρηση του Μητρώου των μελών τους, η τήρηση του Πρωτοκόλλου Επωνυμιών, η χορήγηση πιστοποιητικών, η διενέργεια πραγματογνωμοσιών κ.λπ.. Γι’ αυτό και σε αυτόν τον τομέα θα έλεγε κανείς ότι έχουν μία καλή στελέχωση και καλά διοικητικά τμήματα.
     Η καθυστέρηση στη διαμόρφωση ενός θεσμού, όμως, όπως είναι το Γενικό Εμπορικό Μητρώο που συζητάμε σήμερα, το οποίο ήταν και ένα πάγιο αίτημα του εμπορικού κόσμου της χώρας, είναι χαρακτηριστική και προσδιορίζει την έλλειψη πολιτικής βούλησης. Η προηγούμενη κυβέρνηση δεν αντιμετώπισε αποτελεσματικά τα προβλήματα οργάνωσης των επιμελητηρίων και δεν επιχείρησε να βελτιώσει τον τρόπο λειτουργίας τους. 
     Η σημερινή Κυβέρνηση φέρνει ένα νομοσχέδιο κατά τη συνήθη νοοτροπία και τακτική της, στο παρά πέντε, προκειμένου να είναι εντός της προθεσμίας που θέτει η Ευρωπαϊκή Ένωση, για την εναρμόνιση των διατάξεων των κρατών-μελών πριν τις 31.12.2005, σύμφωνα με την οδηγία 203/58.
     Χωρίς να υπάρχει ουσιαστική καταγραφή των πραγματικών αναγκών της ελληνικής εμπορικής και επιχειρηματικής δραστηριότητας, οδηγείται σήμερα στη σύνταξη ενός νομοσχεδίου από το οποίο δεν γίνεται φανερό εάν και κατά πόσο οι προωθούμενες ρυθμίσεις θα εξυπηρετήσουν τους στόχους που τίθενται στην εισηγητική του έκθεση. 
     Το σχέδιο αφήνει πολλά ερωτηματικά και σε τελική ανάλυση προβληματίζει και τους ίδιους τους ενδιαφερόμενους, αν πρόκειται δηλαδή να χαθεί μία ακόμη ευκαιρία για να εφαρμοστεί ένα κανονιστικό και συνάμα ένα εξυγιαντικό πλαίσιο της λειτουργίας των ελληνικών επιχειρήσεων, αν δηλαδή επιτυγχάνεται ο γενικός στόχος του νομοθέτη για τη θέσπιση ενός γενικού εμπορικού μητρώου, που θα συμβάλει στη γόνιμη και παραγωγική εμπορική και επιχειρηματική δραστηριότητα, θα δημιουργήσει συνθήκες διαφάνειας κατά την άσκηση αυτής της δραστηριότητας και θα εμπεδώνεται με τον τρόπο αυτό η ασφάλεια του δικαίου στις εν γένει συναλλαγές και εάν από την άλλη πλευρά, κατά το δεύτερο μέρος του νομοσχεδίου, οι τροποποιήσεις της ισχύουσας επιμελητηριακής νομοθεσίας θα σηματοδοτήσουν μία αναβάθμιση και ανάπτυξη του επιμελητηριακού θεσμού της χώρας μας, θα βελτιώσουν τη δομή και τη λειτουργία των επιμέρους επιμελητηρίων, όπως και τη διαδικασία ανάδειξης και λειτουργίας των οργάνων διοίκησης.
     Για το πρώτο μέρος, λοιπόν, του σχεδίου νόμου, που αναφέρεται στη θέσπιση του Γενικού Εμπορικού Μητρώου, υπάρχουν ερωτηματικά που εξακολουθούν, όπως είπα και στην επιτροπή, να παραμένουν αναπάντητα. Καθίσταται σαφές ότι το Γ.Ε.ΜΗ. δεν θα υποκαταστήσει τα υφιστάμενα μητρώα των επιμελητηρίων, αλλά θα λειτουργήσει ως ανεξάρτητη ειδική υπηρεσία εντός των επιμελητηρίων με δικούς του πόρους. Από το 1986 τηρείται ένα εμπορικό μητρώο των ανώνυμων εταιρειών, το Γενικό Κεντρικό Μητρώο στη Γενική Διεύθυνση Εμπορίου της Γενικής Γραμματείας Εμπορίου του Υπουργείου Ανάπτυξης και τα Ειδικά Μητρώα στις Νομαρχιακές Αυτοδιοικήσεις.
     Με το υπό συζήτηση νομοσχέδιο όλες οι αρμοδιότητες ελέγχου καταχώρησης και εποπτείας μετακινούνται από τις νομαρχιακές αυτοδιοικήσεις,  τα πρωτοδικεία κλπ. αποκλειστικά στις υπηρεσίες Γ.Ε.ΜΗ. των επιμελητηρίων. Επιπλέον, καθιερώνεται διαφορετική αντιμετώπιση των ανωνύμων εταιρειών που εποπτεύονται από το Υπουργείο Ανάπτυξης με τη δημιουργία αυτοτελούς τμήματος Γ.Ε.ΜΗ. στο Υπουργείο Ανάπτυξης. 
     Είναι γεγονός, κύριοι συνάδελφοι, ότι όλοι συμφωνούμε με την αναγκαιότητα τήρησης γενικού εμπορικού μητρώου στη χώρα, το οποίο θα καλύπτει όλες τις εταιρείες και τις ατομικές επιχειρήσεις και θα διέπεται από ένα πλαίσιο που θα εξασφαλίζει διαφάνεια κατά την άσκηση της εμπορικής δραστηριότητας, αποτελεσματικό μηχανισμό δημοσιότητας των επιχειρήσεων, ασφάλεια στις συναλλαγές. Παράλληλα, όμως, θα πρέπει να εξασφαλίζεται και  ένας ουσιαστικός διοικητικός έλεγχος, μία ουσιαστική κρατική εποπτεία και μία αποτελεσματική λειτουργία και διάχυση, όλων αυτών των πληροφοριών που θα πρέπει να δίδει το Μητρώο προς όλους τους ενδιαφερόμενους, προς όλους τους συναλλασσόμενους με τα θέματα αυτά πολίτες. 
     Για το θέμα αυτό της κρατικής εποπτείας επί των επιμελητηρίων που θα τηρούν αυτά τα Γενικά Μητρώα, διαπιστώνονται ορισμένα κενά. Η Οικονομική Κοινωνική Επιτροπή σημειώνει ότι υπάρχει έλλειψη της κρατικής εποπτείας και μερικές φορές σχεδόν ταυτίζεται ο ελεγκτής με τον ελεγχόμενο. 
     Εκείνο, όμως, που πρέπει να επισημάνω -και είναι ένα ερώτημα που κάθε φορά προκύπτει από νομοθετικές πρωτοβουλίες που πραγματικά προσπαθούν να συμπληρώσουν και να εκσυγχρονίσουν το πλαίσιο των υπηρεσιών των επιμελητηρίων κ.λπ. - είναι το εξής: Κάθε φορά δεν εξασφαλίζονται μέσα από τις διατάξεις των νομοσχεδίων τα μέσα εκείνα, παραδείγματος χάρη το ανθρώπινο δυναμικό με τεχνογνωσία και κατάρτιση, που θα μπορούν να κάνουν -σ’ αυτήν την περίπτωση τα επιμελητήρια- να αντεπεξέλθουν στα νέα τους καθήκοντα, στη νέα δομή. 
     Παράλληλα το κόστος λειτουργίας των τμημάτων των Γ.Ε.ΜΗ. στα επιμελητήρια δημιουργεί ανησυχία, μήπως είναι μεγάλο και δυσβάσταχτο για τις μικρές επιχειρήσεις, για τους επαγγελματίες, που έχουν ήδη σημαντικές συνδρομές να καταβάλουν μέχρι σήμερα για τη λειτουργία των επιμελητηρίων. Γι’ αυτό θα πρέπει να υπάρξει μία ρύθμιση  αναλογική ή να απαλλαγούν εντελώς από το χρέος αυτό του Μητρώου, οι μικρές επιχειρήσεις, που δεν μπορούν πράγματι στο δύσκολο αυτό περιβάλλον να αντέξουν πρόσθετα τέλη.
     Η θέσπιση, λοιπόν, του Γενικού Εμπορικού Μητρώου, ανεξαρτήτως του βαθμού εμπλοκής των επιμελητηρίων στην τήρησή του, υπαγορεύει τον επαναπροσδιορισμό του ρόλου και της λειτουργίας των επιμελητηρίων και απαιτεί τον εκσυγχρονισμό τους. Είναι ευκαιρία για τον επιμελητηριακό θεσμό η ριζική και εκ βάθρων αναδιοργάνωση των επιμελητηρίων, ώστε να μπορέσουν να ανταποκριθούν αποτελεσματικά στο θεσμικό τους ρόλο και να αναδειχθούν σε δομές στήριξης της επιχειρηματικότητας. 
     Ιδιαίτερα στο ζήτημα των απαιτήσεων δημοσιότητας για ορισμένες μορφές εταιρειών και τη χρήση νέων τεχνολογιών, της πληροφορικής και των τηλεπικοινωνιών, το σχέδιο νόμου δεν θα έλεγα ότι καλύπτει επαρκώς όλους αυτούς τους τομείς, παρά την εκτεταμένη αναφορά που γίνεται στη σχετική ευρωπαϊκή οδηγία. Δεν εξασφαλίζονται, δηλαδή, όλα αυτά τα μέσα που θα πρέπει να υπάρξουν για να μπορέσει πραγματικά να λειτουργήσει σωστά και σύγχρονα ένα Γενικό Εμπορικό Μητρώο.
     Το δεύτερο μέρος του νομοσχεδίου θέτει ένα σημαντικό ερώτημα: Τελικά με αυτές τις πρόσθετες δραστηριότητες θα αναβαθμιστεί και θα βελτιωθεί η λειτουργία των επιμελητηρίων; Δηλαδή, έχοντας ήδη σημαντικές θεσμικές, αλλά και επιχειρηματικής κατεύθυνσης δραστηριότητες μέχρι σήμερα τα επιμελητήρια κι αν προστεθεί ότι θα συνιστούν και νομικά πρόσωπα μη κερδοσκοπικού χαρακτήρα και το βασικότερο ότι σε συνεργασία με άλλους φορείς -που δεν προσδιορίζεται πλέον αν θα είναι δημόσιοι φορείς- θα μπορούν να συνιστούν κεφαλαιουχικές εταιρείες ή να συμμετέχουν σ’ αυτές, επιτελείται ο βασικός στόχος της αναβάθμισης της λειτουργίας των επιμελητηρίων; Ο ασαφής όρος ότι η δραστηριότητα αυτή θα εξυπηρετεί τον ειδικό σκοπό του δημοσίου συμφέροντος, διασφαλίζει έστω και στο παρά μικρό –κατά τη δική μας άποψη, όχι- ότι δεν θα μετατραπούν σε καθαρές επιχειρήσεις τα επιμελητήρια, ανταγωνιστικές προς τις επιχειρήσεις αυτών των μελών τους; 
     Η πρόβλεψη του νομοσχεδίου, λοιπόν, για σύσταση κεφαλαιουχικών εταιρειών από τα επιμελητήρια ή συμμετοχής τους σε αυτές με άλλες εταιρείες, όχι μόνο δεν έχει καμία σχέση με το θεσμικό ρόλο των επιμελητηρίων, αλλά και δεν συμβάλλει στο βασικό σκοπό τους που είναι η προστασία και ανάπτυξη του εμπορίου, της βιοτεχνίας, της βιομηχανίας, των επαγγελμάτων. Και αυτή είναι η βασική τους προϋπόθεση  για να συμβάλλουν στην ανάπτυξη της περιοχής τους και να βοηθήσουν πραγματικά τις επιχειρήσεις, τις μικρές αλλά και τις μεγάλες, στην άσκηση της επιχειρηματικής τους δραστηριότητας. 
     Να δούμε μέχρι τώρα το ιστορικό αυτής της λειτουργίας των επιμελητηρίων. Ήδη με τον ν.1089/80 δόθηκαν πολλές δυνατότητες στα επιμελητήρια: και μελέτες επιχειρηματικού περιβάλλοντος να κάνουν και υπηρεσίες κατά τη φάση της ανάπτυξης μιας επιχείρησης μέσω πληροφόρησης και επιμόρφωσης να μπορούν να δίνουν στα μέλη τους. 
     Ο ν.1746/88 αναφέρεται στη δυνατότητα εκπόνησης τεχνοοικονομικών μελετών για λογαριασμό τρίτων και στη στήριξη των επιχειρήσεων στη φάση της ίδρυσής τους. 
     Επίσης, ο ν.1089/80 δίδει τη δυνατότητα στα επιμελητήρια να δραστηριοποιηθούν στον τομέα της κατάρτισης και της επιμόρφωσης, ιδρύοντας δομές κατάρτισης. Υπάρχουν ήδη στα επιμελητήρια πολλές δυνατότητες να δημιουργήσουν νέες δομές, μη κερδοσκοπικές επιχειρήσεις, από μόνα τους ή με δημόσιους φορείς. 
     Να δούμε, λοιπόν, με όλες αυτές τις δυνατότητες, τι έχει γίνει μέχρι τώρα: Από έρευνες που έχουν γίνει, αποδεικνύεται ότι ενώ συστήθηκαν σε όλα τα επιμελητήρια αναπτυξιακές εταιρείες, δεν λειτούργησαν, δεν έχουν δηλαδή βιωσιμότητα. Από την άλλη πλευρά, παρ’ όλες αυτές τις αναπτυξιακές δυνατότητες οι οποίες έχουν δοθεί, δεν έχουν τελικά αναδειχθεί τα επιμελητήρια σε ουσιαστικές δομές στήριξης της επιχειρηματικότητας, σε ουσιαστικές δομές κατάρτισης, πληροφόρησης. Και τελικά δεν ήταν βιώσιμες αυτές οι δραστηριότητες. Εγώ λέω ότι πρέπει πράγματι να υποστηριχθούν και να αναβαθμιστούν. Αλλά μέχρι εδώ. Είναι ήδη πάρα πολλές.
     Το συμπέρασμα είναι ότι η δυνατότητα των επιμελητηρίων να συνιστούν αυτοτελείς αναπτυξιακές δυνατότητες δεν οδήγησε μέχρι τώρα στην αναβάθμισή του και μερικές φορές θα έλεγα ότι οδήγησε σε συρρίκνωση και απορύθμιση του ρόλου τους. Το ζητούμενο είναι ότι τα ίδια τα επιμελητήρια θα πρέπει να λειτουργούν μεν αναπτυξιακά αλλά και να επιτελούν το φυσικό τους ρόλο που απορρέει από το νομικό πλαίσιο που διέπει τη λειτουργία τους. 
     Κατά τη δική μας άποψη ο θεσμικός τους ρόλος είναι πράγματι η εξυπηρέτηση των μελών τους αλλά και η προστασία και η στήριξη του εμπορίου, της βιομηχανίας, της βιοτεχνίας, των επαγγελμάτων, με γνώμονα πάντοτε την εξυπηρέτηση του δημόσιου συμφέροντος. Μερικές φορές αναλογίζεται κανείς: Με αυτές τις πρόσθετες δραστηριότητες μήπως τελικά τα επιμελητήρια, με το να δημιουργούν εταιρείες κεφαλαιοτικού χαρακτήρα, θα έρχονται σε αντιπαράθεση με αυτές τις ίδιες δραστηριότητες των μελών τους;
     Νομίζω ότι ως προς το πρώτο μέρος του νομοσχεδίου ήταν απαραίτητη η ύπαρξη και η τήρηση Γενικού Εμπορικού Μητρώου. Είμαστε λοιπόν σύμφωνοι επί της αρχής δημιουργίας αυτού του μητρώου. Είχαμε προτείνει στην επιτροπή ορισμένες διορθώσεις στα άρθρα και ίσως έχουν γίνει κάποιες σημαντικές διορθώσεις σε αυτόν τον τομέα. Δεν συμφωνούμε όμως με το δεύτερο μέρος, με τις πρόσθετες δραστηριότητες που δίδονται στα επιμελητήρια και που εμφανίζονται ότι αφορούν τον εκσυγχρονισμό της επιμελητηριακής νομοθεσίας.
     Εμείς θέλουμε να ενισχύσουμε όλες εκείνες τις διατάξεις που θα κατοχυρώσουν το σημαντικό ρόλο των επιμελητηρίων στον οικονομικό τομέα της χώρας, στα μέλη τους, όλες εκείνες τις διατάξεις που θα κατοχυρώσουν το σημαντικό ρόλο της Κεντρικής Ένωσης Επιμελητηρίων, των οργάνων της, ιδιαίτερα της γενικής της συνέλευσης, με τη συμμετοχή των εκλεγμένων αντιπροσώπων, όλες εκείνες τις διατάξεις με τις οποίες θα διασφαλίζεται η ισότιμη συμμετοχή όλων των επιμελητηρίων της χώρας και η αναλογική τους εκπροσώπηση, έτσι ώστε να συμβάλλουν πραγματικά και ουσιαστικά στο δεύτερο μεγάλο θεσμικό τους ρόλο που είναι η ανάπτυξη της περιοχής τους, η ανάπτυξη των περιφερειών, η στήριξη των μικρομεσαίων –κυρίως- επιχειρήσεων και των επαγγελμάτων αλλά και των εργαζόμενων σε αυτές, ιδιαίτερα στις περιφέρειες όπου δραστηριοποιείται και το μεγάλο ποσοστό που αντιμετωπίζει τα τεράστια προβλήματα και από την έλλειψη υποδομών και περιφερειακών δομών αλλά και από τον ασφυκτικό κλοιό που δέχονται από τις πολυεθνικές εταιρείες, από τις μεγάλες εταιρείες, από τα μεγάλα καταστήματα. Έχουμε συζητήσει πολλές φορές σε τι κατάσταση βρίσκονται αυτές οι μικρότερες επιχειρήσεις και ιδιαίτερα οι επιχειρήσεις της περιφέρειας.
     Από την άλλη πλευρά βέβαια πρέπει να μπορούν μέσω των επιμελητηρίων τους να στηριχθούν για να μπορέσουν να αντεπεξέλθουν, να οργανωθούν καλύτερα και να αντεπεξέλθουν στο γενικότερο βάρβαρο, ανταγωνιστικό περιβάλλον το οποίο δημιουργούν οι όλο και περισσότερες νεοφιλελεύθερες πολιτικές επιλογές που εφαρμόζονται και στη δική μας χώρα. Εκεί θέλουμε να ενισχυθεί ο ρόλος των επιμελητηρίων. Εκεί πονάνε τελικά τα πράγματα για τις πολλές επιχειρήσεις, για τους πολλούς εργαζόμενους στις επιχειρήσεις αυτές.
     Όσον αφορά τις τροπολογίες, για το μεν ωράριο των πρατηρίων υγρών καυσίμων που ενσωματώθηκε ως άρθρο έχουμε ορισμένες βασικές παρατηρήσεις, τις οποίες θα επεξηγήσω στη δευτερολογία μου. 
     Για την τροπολογία που κατατέθηκε για τους παραγωγούς, τις αγορές βιολογικών προϊόντων και τις λοιπές ρυθμίσεις για τα βιολογικά προϊόντα ήδη πριν ένα μήνα σας είχα κάνει αντίστοιχη ερώτηση, κύριε Υπουργέ, επισημαίνοντας όλα αυτά τα θέματα. Άρα, θα συμφωνήσουμε με την ανάγκη αυτής της τροπολογίας.
     Για την τροπολογία για το ανταποδοτικό τέλος υπέρ της Ε.Ρ.Τ. θα ήθελα να πω ότι, όπως σωστά επισημαίνεται από την αιτιολογική έκθεση, είναι μεγάλη ανάγκη να αναπροσαρμοστεί, γιατί όντως εμείς θέλουμε η Ελληνική Ραδιοφωνία Τηλεόραση να παίξει το βασικό της ρόλο στην ελληνική της κοινωνία. 
     ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε, παρακαλώ.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το θέλουμε περισσότερο από ποτέ μετά από αυτήν την κατάσταση που υπάρχει σήμερα και από αυτόν τον αποκλεισμό που υπάρχει σήμερα για τα μικρότερα κόμματα, από τη μη δημοκρατική λειτουργία των Μέσων Μαζικής Ενημέρωσης. Δεν το λέμε μόνο για την παρουσίαση αλλά και για την παρουσίαση των βασικών θεμάτων που απασχολούν την ελληνική κοινωνία, τους εργαζόμενους, την ανάπτυξη του τόπου, την ανάπτυξη των περιφερειών. Δεν υπάρχουν τέτοια θέματα. Ακόμη-ακόμη λείπουν και από την κρατική τηλεόραση αυτά τα ζητήματα.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνοντας, θέλω να πω επίσης ότι πράγματι η ελληνική τηλεόραση έχει αυτήν τη στιγμή τα μικρότερα ποσά για να αντεπεξέλθει στα μεγάλα έξοδά της και στο σημαντικό της ρόλο από τις άλλες χώρες της Ευρωπαϊκής Ένωσης. Με κάποιες επισημάνσεις που θα κάνω στη δευτερολογία μου είμαστε θετικοί σ’ αυτήν την κατεύθυνση. Για τις άλλες τροπολογίες θα μιλήσω στη δευτερολογία μου.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
     Κυρίες και κύριοι συνάδελφοι, εισερχόμαστε στον κατάλογο των ομιλητών. Επειδή, όπως όλοι γνωρίζουμε, η συζήτησή μας έχει συγκεκριμένα χρονικά όρια, παρακαλώ πάρα πολύ όλους τους συναδέλφους να είναι στα πλαίσια του χρόνου που δικαιούνται, έτσι ώστε να μπορέσουν να μιλήσουν όλοι οι συνάδελφοι. 
     ΧΡΗΣΤΟΣ ΠΡΩΤΟΠΑΠΑΣ:  Μπορούμε, κύριε Πρόεδρε, αλλά έχει και έξι τροπολογίες! Ας μην έφερνε τροπολογίες η Κυβέρνηση!
     ΠΡΟΕΔΡΕΥΩΝ (Σωτήρης Χατζηγάκης): Αυτό είναι άλλο θέμα, κύριε Πρωτόπαπα. Μπορείτε μέσα στην συζήτηση να αναπτύξετε και τις τροπολογίες. Άλλωστε δώσαμε πάρα πολύ χρόνο στους εισηγητές.
     Το λόγο έχει ο κ. Δένδιας.
     ΝΙΚΟΛΑΟΣ ΔΕΝΔΙΑΣ: Κύριε Πρόεδρε, συζητάμε ένα πολύ σημαντικό νομοθέτημα και -αν μου επιτρέπετε- ίσως η ταχύτητα της συζητήσεως αδικεί τη σπουδαιότητά του. Εγώ πολύ λίγα έχω να προσθέσω σε όσα ιδιαιτέρως σημαντικά και αναλυτικά είπε ο επιμελής εισηγητής μας κ. Πέτρος Αλιβιζάτος. Αυτό το νομοσχέδιο αναλύεται σε δύο βασικά τμήματα. Το ένα τμήμα αφορά το Γενικό Εμπορικό Μητρώο και το άλλο τμήμα αφορά τον εκσυγχρονισμό των επιμελητηρίων, δηλαδή τις τροποποιήσεις του ν. 2081/92.
     Θα μου επιτρέψετε να σας πω το εξής: Στα μέσα της δεκαετίας του ΄80 είχα την εξής εμπειρία. Ο Κωνσταντίνος Καραμανλής τότε, ο οποίος δεν ήταν πλέον Πρόεδρος της Δημοκρατίας μετά τη συμπεριφορά που του επεφύλαξε το ΠΑ.ΣΟ.Κ., ήλθε στην Κέρκυρα για τις γιορτές του Πάσχα. Ζήτησε λοιπόν για να δει διακριτικά την Ανάσταση να του δοθεί μία αίθουσα του Επιμελητηρίου Κερκύρας από την οποία έβλεπε την πλατεία. Κατά το μικρό διάστημα της παραμονής του εκεί περίπου μισή ώρα πριν από την Ανάσταση είχα την ευκαιρία, τη μοναδική στη ζωή μου, να ακούσω μερικές σκέψεις του και θυμάμαι το εξής: Μιλώντας στη διοικητική επιτροπή του επιμελητηρίου τους είπε ότι τα χρήματα, τον πλούτο στα κράτη δεν τον δημιουργεί η δουλειά. Και στην Αλβανία δουλεύουν οι άνθρωποι και στη Βουλγαρία δουλεύουν οι άνθρωποι, αλλά πλούτος δεν δημιουργείται. Τον πλούτο τον δημιουργεί ο εκσυγχρονισμός και το σύστημα. 
     Το λέω αυτό γιατί; Το λέω γιατί αυτό λοιπόν που απαιτείται στην Ελλάδα σήμερα είναι ο εκσυγχρονισμός του συστήματος. Το νομοθέτημα αυτό για το Γενικό Εμπορικό Μητρώο, σε επιμέρους διατάξεις του οποίου μπορούν να λεχθούν πράγματα και να υπάρξει και διαφορετική τοποθέτηση, είναι ένα πολύ σημαντικό βήμα. 
     Η τωρινή Αξιωματική Αντιπολίτευση τον πολύ μακρό χρόνο που διοίκησε τον τόπο άφησε πάρα πολύ πίσω τις θεσμικές μεταρρυθμίσεις που απαιτούσε το δίκαιο. Για να μην πολυλογούμε, ο βασικός νόμος περί ανωνύμων εταιρειών παραμένει, παρά τις τροποποιήσεις που έγιναν εξαιτίας της Ευρωπαϊκής Ένωσης, ο ν. 2190 –αν αγαπάτε- του 1920. Ο νόμος περί εταιρειών περιορισμένης ευθύνης είναι ο ν. 3190 του 1955. Ο νόμος περί ξένων επενδύσεων είναι ο ν. 2867 του 1953 με Υπουργό Συντονισμού το Σπύρο Μαρκεζίνη. Ο νόμος περί ξένων εταιρειών στην Ελλάδα είναι ο ν. 8967, ο νόμος περί αθέμιτου ανταγωνισμού είναι ο ν. 146 του 1914.  Δεν ξέρω αν ξέχασα κάποιον.
     Το πτωχευτικό δίκαιο που είναι επίσης, ιδιαιτέρως, σημαντικό είναι προπολεμικό, το εξαιρετικό, το λαμπρό σύγγραμμα του Κωνσταντίνου Ρόκα. Πολύ φοβάμαι ότι σήμερα νεοέλληνας απόφοιτος λυκείου δεν μπορεί να το αναγνώσει στη γλώσσα που είναι γραμμένο. Το δε δίκαιο των προσωπικών εταιρειών σαν τελευταία ρύθμιση έχει τη ρύθμιση του Αστικού Κώδικα του 1946. 
     Το ΠΑ.ΣΟ.Κ. πέρασε διατάξεις, αλλά πέρασε διατάξεις μόνο κυρίως για δίκαιο ειδικού σκοπού ανωνύμων εταιρειών, όχι πάντοτε ιδιαιτέρως επιτυχής και όχι με φιλοσοφία πίσω τους, για τα λέμε σωστά, κάποιες διατάξεις για τις ΝΕΠΑ, κάποιες ειδικές εταιρείες σκαφών αναψυχής και τίποτε πέραν αυτού. 
     Ανοίγεται, λοιπόν, για την Κυβέρνηση της Νέας Δημοκρατίας, για τον Πρωθυπουργό Κώστα Καραμανλή και για τον Υπουργό κ. Σιούφα και τον παριστάμενο Υφυπουργό ένας λαμπρός χώρος άσκησης νομοθετικής δραστηριότητας, την οποία ελπίζω ότι ξεκινούν με την καθιέρωση του Γενικού Εμπορικού Μητρώου. Γιατί εάν δούμε αποκομμένα και μόνο το Γενικό Εμπορικό Μητρώο ως ένα κενό της νομοθεσίας, τότε πολύ λίγα πράγματα θα πετύχουμε. Άλλωστε το ξέρουμε όλοι ότι η Ελλάδα μπήκε στον 21ον αιώνα λίγο ποιητική αδεία, λίγο με τις μπάντες αν μου επιτρέψετε να το πω, γιατί δεν έχουμε χωροταξικό σχέδιο, δεν έχουμε δασολόγιο, δεν έχουμε κτηματολόγιο, δεν έχουμε εμπορικό μητρώο κ.λπ.. 
     Όμως, το Εμπορικό Μητρώο θα πρέπει να το δούμε σαν ένα παράθυρο, σε μία συνολική ανάγκη τροποποίησης της νομοθεσίας του Εμπορικού Δικαίου. Και θα πρέπει να το συσχετίσουμε με αυτές τις μεγάλες τροποποιήσεις που πρέπει να γίνουν. Και το ξαναλέω, δεν είναι τυπικές τροποποιήσεις νόμων οι οποίες συζητούνται σ’ αυτήν την Αίθουσα και ίσως αποτελούν ενδιαφέρον κάποιων λίγων καθηγητών του Εμπορικού Δικαίου στα πανεπιστήμια και μερικών δικηγόρων που ασχολούνται με αυτά. Αντίθετα είναι η πόρτα και η πύλη για την ανάπτυξη του τόπου, σαν σημαντικές μεταρρυθμίσεις που θα αντιμετωπίσουν τις αγκυλώσεις, την ανεργία, την έλλειψη επιχειρηματικής δραστηριότητας. Έτσι πρέπει να τις δούμε, έτσι πρέπει να τις αντιμετωπίσουμε και μόνο έτσι αποκτούν τη μεγάλη σημασία τους. 
     Από εκεί και πέρα είναι σημαντική η τροποποίηση του ν. 2081 περί επιμελητηρίων, ο οποίος εν πάση περιπτώσει έχει περάσει δεκατρία χρόνια ζωής και αυτό δείχνει ότι όταν έγινε ήταν εν πολλοίς μία επιτυχής νομοθετική μεταβολή. Και τώρα αυτό που είναι σημαντικό σ’ αυτό το νομοθέτημα -και δεν θα μπω στις επιμέρους διατάξεις, το ξαναλέω ότι υπήρξε εξαιρετικά επιμελής ο εισηγητής μας ο κ. Αλιβιζάτος σ’ αυτό- είναι η διάταξη που αναφέρεται στην εισαγωγή του τομέα των υπηρεσιών στα επιμελητήρια. 
     Δεν μπορούμε να βλέπουμε την ελληνική οικονομία με τα κριτήρια που ίσχυαν πριν από είκοσι, τριάντα χρόνια. Οι υπηρεσίες, εκεί ακριβώς είναι η βάση της Ελλάδας, εκεί είναι η ελπίδα μας για ένα καλύτερο μέλλον.
     Εμπεριέχοντας, λοιπόν, σ’ αυτό το νομοθέτημα τη δημιουργία τμήματος υπηρεσιών στα επιμελητήρια, αυτό που δείχνει το Υπουργείο Ανάπτυξης, ο Υπουργός και ο παριστάμενος Υφυπουργός, είναι ότι αντιλαμβάνονται τα μηνύματα των καιρών που έρχονται.
     Εγώ ειλικρινά περιμένω από αυτούς με μεγάλη αγωνία τη νομοθετική πρωτοβουλία που θα εκδηλωθεί στην τροποποίηση του νόμου περί ανωνύμων εταιρειών και όλων των επομένων νομοθετημάτων. Είναι η ώρα, είναι ο καιρός να αφήσουν εποχή. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ κύριε Δένδια και ευχαριστώ και για την χρονική κατανόηση.
     Ο κ. Πρωτόπαπας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ο εισηγητής μας ο κ. Κεγκέρογλου πιστεύω ότι κατά τον καλύτερο τρόπο περιέγραψε τις θέσεις μας τόσο για το Γενικό Εμπορικό Μητρώο όσο και για τις αλλαγές στην επιμελητηριακή νομοθεσία και δεν θα κάνω κατάχρηση του χρόνου επαναλαμβάνοντάς τα. Νομίζω ότι η ανάλυσή του ήταν πλήρης και μας καλύπτει όλους. 
     Θέλω, όμως, να επισημάνω ότι χάρη στον πραγματικά σημαντικό διάλογο ο οποίος έγινε στην Επιτροπή Παραγωγής και Εμπορίου είχαμε μία σειρά αλλαγών στο αρχικό κείμενο του νόμου, οι οποίες αλλαγές αναμφίβολα βρίσκονται σε θετική κατεύθυνση και καθιστούν δυνατή την ψήφιση επί της αρχής και στο σύνολο βεβαίως, με τη διαδικασία που μπαίνει, του σχετικού σχεδίου νόμου και από τη δική μας πλευρά.
     Θέλω να πω, κύριε Υφυπουργέ, ότι εκφράζουμε την ικανοποίησή μας γι’ αυτό.  Αλλαγές όπως η κατάργηση των ex officio στις δίκες των επιμελητηρίων είναι σαφώς η δημοκρατική κατεύθυνση. Δεν είναι δυνατόν να είναι περισσότεροι ex officio, εγώ θα έλεγα κανένας όπως ακριβώς μπήκε τώρα, από τους εκλεγμένους. Αυτό θα ήταν μία σαφής παράβαση της αρχής της δημοκρατικότητας στη διοίκηση των επιμελητηρίων. Θεωρώ θετικό ότι δεν μπορεί να εκλεγεί συνταξιούχος. Ήταν απαράδεκτη η αρχική αναφορά. Θεωρώ σημαντικό βεβαίως και το όλο ζήτημα του Γενικού Εμπορικού Μητρώου. Νομίζω όμως, ότι πρέπει να τακτοποιηθεί οριστικά και το θέμα της διάσπασης των επιμελητηρίων. Είδα ότι κάνετε μία προσπάθεια και προς αυτήν την κατεύθυνση. Νομίζω ότι πρέπει να ολοκληρωθεί προκειμένου να μην υπάρχουν οι φόβοι –και λέω οι φόβοι γιατί δεν θέλω να σας καταλογίσω προθέσεις- ότι πάμε σε μία λογική ότι ό,τι δεν ελέγχουμε το διασπάμε ή το αποδυναμώνουμε.
     Έρχομαι όμως σε ορισμένα άλλα ζητήματα.
     Κατ’ αρχάς, κύριε Υπουργέ, πρέπει να εκφράσουμε τη διαμαρτυρία μας, νομίζω ότι έχει μπει και από τον Κοινοβουλευτικό μας Εκπρόσωπο στη Διάσκεψη των Προέδρων, για ένα φαινόμενο το οποίο πραγματικά απασχολεί. Δεν είναι δυνατόν να συνεδριάζει η Επιτροπή Παραγωγής και Εμπορίου στον πρώτο όροφο και ταυτόχρονα να αρχίζει η συζήτηση για νομοσχέδιο αρμοδιότητας της Επιτροπής Παραγωγής και Εμπορίου στην Ολομέλεια. Θα έλεγα ότι δεν ήταν τόσο επείγοντα τα πράγματα για να πηγαίνουμε με τους ρυθμούς που πηγαίνουμε. Και εν πάση περιπτώσει κάνατε χρήση του άρθρου 70, παράγραφος 2 του Συντάγματος, κάναμε χρήση και εμείς, προβλέπεται από τον Κανονισμό της Βουλής, αλλά ας γίνεται μόνο όταν υπάρχει ειδική ανάγκη. Το φυσικό αέριο για παράδειγμα μπορεί να μπει με άνεση χρόνου, να προχωρήσουμε και τη συζήτηση με όλες τις διαδικασίες που πρέπει της σχετικής νομοθεσίας και να μην επαναληφθούν φαινόμενα σαν το σημερινό. 
     Βέβαια, όταν ψηφίζουμε σύμφωνα με το άρθρο 70, παράγραφος 2 του Συντάγματος, κάνουμε τις διαδικασίες στην επιτροπή, τις κάνουμε για να επεξεργαστούμε πλήρως το νομοσχέδιο. Δεν μπορεί, λοιπόν, να ερχόμαστε στην Ολομέλεια και ξαφνικά να βλέπουμε πέντε τροπολογίες και μάλιστα μία από τις τροπολογίες αυτές παντελώς άσχετη –το τονίζω- με το νομοσχέδιο. Αναφέρομαι στην τροπολογία της Ε.Ρ.Τ.. Ας διάλεγε ο κ. Ρουσόπουλος ένα άλλο νομοσχέδιο να το βάλει όπου θα υπήρχε η δυνατότητα, κύριε Υπουργέ, να συζητήσουμε χωριστά το θέμα της Ε.Ρ.Τ. με τη συνήθη διαδικασία ώστε οι τροπολογίες που μπαίνουν στα νομοσχέδια να συζητούνται κανονικά. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, μπορώ να σας διακόψω;
     ΧΡΗΣΤΟΣ ΠΡΩΤΟΠΑΠΑΣ: Να με διακόψετε, ευχαρίστως. Αλλά δεν καταλαβαίνω γιατί ήταν τόσο επείγον. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν είναι άσχετη η τροπολογία….
     ΧΡΗΣΤΟΣ ΠΡΩΤΟΠΑΠΑΣ: Ασχετότατη ήταν.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  …γιατί είναι εκείνη η οποία εισπράττει το τέλος αυτό υπέρ της Ε.Ρ.Τ. και η Δ.Ε.Η. εποπτεύεται από το Υπουργείο Ανάπτυξης. Και χωρίς την υπογραφή του Υπουργού Ανάπτυξης αυτό δεν θα μπορούσε να προχωρήσει σε οποιοδήποτε άλλο νομοσχέδιο. 
    ΧΡΗΣΤΟΣ ΠΡΩΤΟΠΑΠΑΣ: Και όλες οι τροπολογίες, κύριε Υπουργέ, ως γνωρίζετε υπογράφονται από τον Υπουργό Οικονομικών. Άρα, στο νομοσχέδιό του μπορεί να βάλουν τριακόσια θέματα. Δεν είναι λογική αυτή! Κατ’ αρχάς δεν είναι εδώ ο κ. Ρουσόπουλος. Αναθέτει σε εσάς να υπερασπιστείτε τη σχετική τροπολογία.      
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Κύριε Πρωτόπαπα, δήλωσα στην Εθνική Αντιπροσωπεία, ο κύριος Πρόεδρος μπορεί να σας το βεβαιώσει ότι ο κ. Ρουσόπουλος θα έρθει την ώρα που θα αρχίσει η συζήτηση της τροπολογίας. 
    ΧΡΗΣΤΟΣ ΠΡΩΤΟΠΑΠΑΣ: Δεν θα αρχίσει, κύριε Υπουργέ.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Μα, αφού θα αφιερωθεί μία ώρα όπως είπε ο κύριος Πρόεδρος.
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, θα έπρεπε να γνωρίζετε γιατί είστε παλιός κοινοβουλευτικός ότι η συζήτηση γίνεται ενιαία.
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρωτόπαπα, το ξέρει αυτό ο κύριος Υπουργός. Έκανα εγώ ενημέρωση για τη Βουλή και ο Υπουργός είπε ότι είναι γνωστό, ότι το γνωρίζει.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Θέλετε να έρθει τώρα ο κ. Ρουσόπουλος; Να έρθει τώρα! Αλλά εγώ έμεινα με την εντύπωση ότι θα αφιερωνόταν και μία ώρα για τις τροπολογίες. 
     ΠΡΟΕΔΡΕΥΩΝ (Σωτήρης Χατζηγάκης): Εν πάση περιπτώσει, κύριε Πρωτόπαπα, η Κυβέρνηση εκπροσωπείται.
     ΧΡΗΣΤΟΣ ΠΡΩΤΟΠΑΠΑΣ: Η Κυβέρνηση εκπροσωπείται αλλά δεν θα ακούσει ο κ. Σιούφας πράγματα που δεν πρέπει να ακούσει σε τελική ανάλυση. Πώς θα γίνει; 
     ΠΡΟΕΔΡΕΥΩΝ (Σωτήρης Χατζηγάκης): Δεν μπορεί να είναι όλο το Υπουργικό Συμβούλιο εδώ για να σας ακούσει.  Έτσι δεν είναι; 
     ΧΡΗΣΤΟΣ ΠΡΩΤΟΠΑΠΑΣ: Συζητάμε, κύριε Υπουργέ τροπολογία αρμοδιότητας…
     ΠΡΟΕΔΡΕΥΩΝ (Σωτήρης Χατζηγάκης): Υπάρχουν οι Υπουργοί, καταγράφουν τις απόψεις σας…
     ΧΡΗΣΤΟΣ ΠΡΩΤΟΠΑΠΑΣ:  Χάρη μάς κάνετε, κύριε Πρόεδρε; Εγώ το θεωρώ αυτονόητο ότι πρέπει να είναι ο Υπουργός εδώ όταν συζητάμε τροπολογία αρμοδιότητός του. Και αν δεν μπορεί ο Υπουργός να έρθει ο Υφυπουργός. Και δεν υπάρχει Υφυπουργός στη συγκεκριμένη περίπτωση.
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, ο Κανονισμός λέει αυτά που λέω εγώ. Από εκεί και πέρα και από απόψεως ουσίας, είναι δύο Υπουργοί που σας παρακολουθούν. 
     ΧΡΗΣΤΟΣ ΠΡΩΤΟΠΑΠΑΣ: Εντάξει, με τον Κανονισμό είστε καλυμμένος κύριε Πρόεδρε, αλλά δεν είστε καθόλου καλυμμένος στο θέμα της ουσίας, η Κυβέρνηση εννοώ. 
     ΠΡΟΕΔΡΕΥΩΝ (Σωτήρης Χατζηγάκης): Θα καταγράψουν αυτά που λέτε και θα σας απαντήσει ο κ. Ρουσόπουλος. 
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, η ουσία είναι  και το γνωρίζετε πάρα πολύ καλά γιατί είστε πολύ έμπειρος και πολύ ικανός, ότι η Κυβέρνηση είναι εν αδίκω αυτή τη στιγμή. Μην προσπαθείτε να την καλύψετε. Δεν μπορεί να συζητάμε στην επιτροπή σύμφωνα με το άρθρο 70, παράγραφος 2 του Συντάγματος, που έδωσα συγχαρητήρια προσωπικά και όλοι οι Βουλευτές του ΠΑ.ΣΟ.Κ. στον πρόεδρο της επιτροπής για τον τρόπο που έγινε η συζήτηση, να έχει συμβάλει ο κύριος Υπουργός –και δεν το λέμε πάντα αυτό ως γνωρίζετε, το λέμε όταν πρέπει- στην κοινοβουλευτική διαδικασία του διαλόγου και ξαφνικά να εμφανίζονται τροπολογίες, μία εκ των οποίων παντελώς άσχετη με το νομοσχέδιο. Δηλαδή, όταν δεν μπορώ εγώ να μιλήσω χωριστά για την Ε.Ρ.Τ. και υποχρεώνομαι να μιλάω ταυτόχρονα για το Γενικό Εμπορικό Μητρώο και για την Ε.Ρ.Τ.. Είναι δυνατόν; 
     Πέραν, λοιπόν, από το σημείο αυτό που για μένα ήταν ουσία και όχι διαδικασία, υπάρχει ένα ζήτημα με δύο ακόμα θέματα που είχαμε θίξει με την ευκαιρία της συζήτησης στην επιτροπή. Το ένα αφορά το θέμα των εργαζομένων. Είχε δεσμευθεί ο κύριος Υπουργός και ο κύριος Υφυπουργός μετά τη διεξοδική και πλούσια συζήτηση που έγινε με την ομοσπονδία εργαζομένων στα επιμελητήρια, ότι θα δει κάποιο από τα θέματά τους. Ελπίζω, κύριε Υφυπουργέ, επειδή δεν είδα αλλαγές ότι η δέσμευσή σας όπως και οι άλλες θα ισχύσει.
     Επειδή δεν είδα αλλαγές, ελπίζω, κύριε Υπουργέ, ότι η δέσμευσή σας θα ισχύσει. Ζητάμε όμως, να λυθούν ορισμένα προβλήματα –δίκαια όπως αναγνωρίσατε- τα οποία η ομοσπονδία των εργαζομένων στα επιμελητήρια έθεσε κατά τη διάρκεια της συζήτησης. Επίσης ζητάμε να υιοθετήσετε την τροπολογία στην οποία αναφέρθηκε και ο κ. Κεγκέρογλου για το θέμα των βιολογικών προϊόντων. Δώσατε κάποιες εξηγήσεις στην επιτροπή, αλλά πιστεύω ότι αυτή η τροπολογία λύνει οριστικά τα προβλήματα χωρίς να εντάσσεται στο πνεύμα της τοποθέτησής σας. Λέει να αναγνωρίσουμε ότι θα υπάρξει λύση, ότι θα έχουμε πρότυπες αγορές για βιολογικά προϊόντα, ότι θα υπάρχει διευκόλυνση των καταναλωτών και να σας εξουσιοδοτήσουμε με υπουργική απόφαση να λύσετε τα επιμέρους προβλήματα. Το χρωστάμε σ’ αυτούς τους ανθρώπους. Είναι ένα θέμα που απασχολεί όλη την Ευρώπη αυτή τη στιγμή. Εντάσσεται στα ζητήματα της αειφόρου ανάπτυξης και των καλλιεργειών που έχουν άμεση και φιλική σχέση με το περιβάλλον. Νομίζω ότι αξίζει να δώσουμε μία θετική διέξοδο οικονομικού χαρακτήρα σ’ αυτούς τους ανθρώπους οι οποίοι ασχολούνται μ’ αυτές τις καλλιέργειες.
     Έρχομαι στο θέμα της Ε.Ρ.Τ.. Δυστυχώς πρέπει να τοποθετηθώ τώρα, απόντος του αρμοδίου Υπουργού. Έχουν γίνει πολλές αυξήσεις του ανταποδοτικού τέλους της Ε.Ρ.Τ. στο παρελθόν. Αυτό είναι γεγονός. Όμως αυτή η αύξηση είναι πολύ μεγάλη. Μιλάμε για 70.000.000 ευρώ. Είναι μια αύξηση της τάξης του 30%. Ερωτώ γιατί 30% αύξηση στο ανταποδοτικό; Θα μπορούσε να πει κάποιος να γίνει μια αύξηση στο όριο του πληθωρισμού. Τότε να το δούμε. Αλλά αύξηση 30% πώς δικαιολογείται; Λέει εδώ ο κ. Ρουσόπουλος «στον αναγκαίο εκσυγχρονισμό του εξοπλισμού της για την πλήρη και άρτια μετάδοση του προγράμματος». Μα είναι πρόσφατος ο εκσυγχρονισμός του εξοπλισμού της Ε.Ρ.Τ. για να μπορέσει να μεταδώσει τους Ολυμπιακούς Αγώνες. Κατά κοινή ομολογία τους μετέδωσε άρτια. Γι’ αυτό δόθηκαν τότε δισεκατομμύρια δραχμές τα οποία διετέθησαν με διαφανείς τρόπους. Ουδείς το αμφισβήτησε. Ο εξοπλισμός αγοράστηκε. Έγινε ο σύγχρονος τρόπος μετάδοσης. Πήραμε το μπράβο απ’ όλο τον κόσμο. Νέος εξοπλισμός τώρα; Δεν υπάρχει τέτοια επείγουσα ανάγκη. Και ακόμη λέει ότι μέσα στο 2006 εκπονείται μελέτη και ότι θα γίνουν προγράμματα εκπομπής επίγειας ψηφιακής. Αυτά θα γίνουν αφού γίνει μελέτη. Κάνετε όμως την αύξηση από τώρα. Δεν κάνετε την αύξηση όταν θα έχει ολοκληρωθεί η μελέτη και θα χρειάζεται να έρθει ρευστό προκειμένου να στηρίξει την προσπάθεια. 
     Επειδή η πολιτική είναι και σύμβολα πολλές φορές είναι και εικόνα, κοιτάξτε την εικόνα. Χθες η Κυβέρνηση συναντήθηκε με τους συνταξιούχους και είπε ότι δεν μπορεί να δώσει σημαντικές αυξήσεις στις συντάξεις. Σήμερα έρχεται εδώ να συζητήσει μια τροπολογία που θα κοστίσει στον απλό πολίτη και επομένως στον φτωχό συνταξιούχο 70.000.000 ευρώ. Γιατί; Για να αγοραστούν μηχανήματα που δεν χρειάζονται ή για να μπορέσουμε να διοργανώσουμε κατά ρωμαϊκό τρόπο το φεστιβάλ της EUROVISION το 2006; Τι απ’ τα δύο ισχύει;
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Όλα.
     ΧΡΗΣΤΟΣ ΠΡΩΤΟΠΑΠΑΣ: Αν ισχύουν όλα, κακώς ισχύουν, κύριε Μπαντουβά. Διότι ρωμαϊκές φιέστες δεν χρειάζεται αυτή τη στιγμή η Ελλάδα όταν δεν έχετε να δώσετε αυξήσεις στους χαμηλοσυνταξιούχους. Κατόπιν τούτου είναι σαφές ότι αυτή η τροπολογία δεν μπορεί να γίνει αποδεκτή ως έχει, γι’ αυτό και την καταψηφίζουμε. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Μπαντουβάς έχει το λόγο.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κυρίες και κύριοι συνάδελφοι, το υπό συζήτηση νομοσχέδιο έρχεται να υλοποιήσει άλλο ένα πάγιο αίτημα του εμπορικού κόσμου, τη νομοθετική καθιέρωση του θεσμού του Γενικού Εμπορικού Μητρώου, του Γ.Ε.ΜΗ., το οποίο θα τηρείται υπό την εποπτεία της Κεντρικής Ένωσης Επιμελητηρίων. Αποδεικνύεται για άλλη μια φορά ο αγώνας δρόμου της νέας διακυβέρνησης για να γεμίσει όλα εκείνα τα κενά που άφησαν οι προηγούμενες κυβερνήσεις στο νομοθετικό έργο σε σημαντικά θέματα. 
     Με την εισαγωγή του Γ.Ε.ΜΗ. που ειρήσθω εν παρόδω αποτελεί θεσμό με μακρά παράδοση στις υπόλοιπες ευρωπαϊκές χώρες διασφαλίζονται όλες οι απαραίτητες προϋποθέσεις δημοσιότητας, διαφάνειας και ταχύτητας στις εμπορικές συναλλαγές, προϋποθέσεις αναγκαίες για την προσέλκυση νέων επενδυτών ιδιαίτερα ξένων κεφαλαίων που έχει ανάγκη η εθνική μας οικονομία. Με τη λειτουργία του Γ.Ε.ΜΗ. εξασφαλίζονται οι απαιτήσεις και οι διατυπώσεις δημοσιότητας για την ίδρυση και λειτουργία εταιρειών ή φυσικών προσώπων που ασκούν εμπορική δραστηριότητα διασφαλίζοντας έτσι την ασφάλεια του δικαίου και των συναλλαγών ειδικότερα στις σχέσεις των εμπόρων έναντι των τρίτων συναλλασσομένων μ΄ αυτούς. Αυτό σημαίνει ότι η απόκτηση νομικής προσωπικότητας των υποχρέων να εγγραφούν στο Γ.Ε.ΜΗ. όπως ορίζεται στο άρθρο 1, εκκινεί ακριβώς από την εγγραφή τους σ’ αυτό και οποιαδήποτε μεταγενέστερη μεταβολή ισχύει από την καταχώρησή της σ’ αυτό όπως ορίζεται στο άρθρο 15 και επίσης στο άρθρο 16 που προβλέπει την εφαρμογή της αρχής της δημοσιότητας προς κάθε ενδιαφερόμενο.
     Όλα τα στοιχεία μιας επιχείρησης που έως τώρα ήταν διάσπαρτα σε δεκάδες φορείς και οργανισμούς του δημοσίου, νομαρχίες, Εθνικό Τυπογραφείο, Υπουργείο Ανάπτυξης, πρωτοδικεία, επιμελητήρια εφεξής θα συγκεντρώνονται στα κατά τόπους επιμελητήρια τα οποία θα τηρούν το Γ.Ε.ΜΗ.. Έτσι οποιοσδήποτε τρίτος ενδιαφερόμενος μπορεί να προστρέξει στο αρχείο του Γ.Ε.ΜΗ. και να λάβει ακριβείς πληροφορίες και συνολική εικόνα για την επιχείρηση με την οποία θέλει να συνεργαστεί ή στην οποία θέλει να επενδύσει.
     Καθιερώνεται με άλλα λόγια, το one stop shopping, υπηρεσία μιας στάσης σ’ αυτές τις διαδικασίες εξοικονομώντας πολύτιμο χρόνο και χρήμα στους ενδιαφερόμενους. Το γεγονός αυτό σε συνδυασμό με την πλήρη αξιοποίηση και χρήση των νέων τεχνολογιών της πληροφορικής θα συμβάλει καίρια και αποφασιστικά στην καταπολέμηση της γραφειοκρατίας. Απλοποιούνται έτσι τυπικές διαδικασίες έναρξης και άσκησης της εμπορικής δραστηριότητας και συνακόλουθα απλοποιείται το πλαίσιο υποδοχής στη χώρα μας αλλοδαπών επιχειρήσεων και εν γένει εμπορικών δραστηριοτήτων διαμορφώνοντας ένα πιο ελκυστικό πλαίσιο για την ανάπτυξη επενδυτικών πρωτοβουλιών που τόσο έχουμε ανάγκη.
     Γίνεται φανερό ότι με το Γ.Ε.ΜΗ. ενισχύεται αποφασιστικά και ουσιαστικά ο ρόλος των επιμελητηρίων και επιτυγχάνεται σε μέγιστο βαθμό η αποκέντρωση και ο περιορισμός της γραφειοκρατίας που μέχρι σήμερα αποτελεί δυστυχώς ανασχετικό παράγοντα των επιχειρηματικών επενδύσεων και της οικονομικής ανάπτυξης. Χαρακτηριστικό παράδειγμα αποτελεί η πρόβλεψη στο δεύτερο μέρος του νομοσχεδίου, ότι τα ίδια τα επιμελητήρια με την εφαρμογή των νέων τεχνολογιών της πληροφορικής θα έχουν τη δυνατότητα κατόπιν αιτήσεως των μελών τους να τους παραδίδουν κάθε πιστοποιητικό ή άλλο έγγραφο το οποίο εκδίδεται από αρμόδιες κρατικές αρχές, αρχές Τοπικής Αυτοδιοίκησης ή δικαστικές αρχές. Είναι στο άρθρο 20, εδάφιο η΄. 
     Περαιτέρω στο δεύτερο μέρος του εν λόγω νομοσχεδίου περιλαμβάνονται σημαντικές ρυθμίσεις που αφορούν στην εν γένει λειτουργία και στις αρμοδιότητες των επιμελητηρίων με τις οποίες διευρύνεται, εμπλουτίζεται και γενικά αναβαθμίζεται καίρια και αποφασιστικά ο ρόλος τους. 
     Με τις εν λόγω διατάξεις επεκτείνονται οι αρμοδιότητες των επιμελητηρίων σε νέους τομείς όπως η διά βίου εκπαίδευση των μελών τους, άρθρο 20, παράγραφος 2, εδάφιο ε΄ και στ΄ η αυτοτελής διαχείριση και εφαρμογή κοινοτικών προγραμμάτων, άρθρο 20 παράγραφος 2, η ανάπτυξη πρωτοβουλιών κοινωνικού και πολιτιστικού περιεχομένου άρθρο 20 παράγραφος 2. Επίσης παρέχεται στα επιμελητήρια η δυνατότητα να συνιστούν τα ίδια νομικά πρόσωπα κερδοσκοπικού ή μη χαρακτήρα ή να συμμετέχουν σε σχήματα μη κερδοσκοπικών νομικών προσώπων ή κεφαλαιουχικών εταιρειών για την ανάπτυξη των ως άνω δραστηριοτήτων τους, στο άρθρο 20, παράγραφος 2, εδάφιο ε΄.
     Τα επιμελητήρια μπορούν να ενισχύουν οικονομικά τα ασφαλιστικά ταμεία των υπαλλήλων και να καλύπτουν ή να δανειοδοτούν τα ελλείμματα ή μέρος των ελλειμμάτων του Ταμείου Προνοίας των υπαλλήλων τους. Θεσμοθετούνται νέοι πόροι όπως θέλει η καταχώριση στο πρωτόκολλο επωνυμιών και οι επιχορηγήσεις από κοινοτικά προγράμματα που εγγυώνται την οικονομική αυτοτέλεια των επιμελητηρίων στο άρθρο 24.
     Κυρίες και κύριοι συνάδελφοι, με το παρόν νομοσχέδιο το Υπουργείο Ανάπτυξης και η Κυβέρνηση πραγματοποιούν ένα ακόμα βήμα προς τον εκσυγχρονισμό του κράτους, ένα ακόμα βήμα προς τη διοικητική αποκέντρωση, την ενίσχυση της Αυτοδιοίκησης των φορέων και παραγόντων της αγοράς και την καταπολέμηση της γραφειοκρατίας. 
     Με το παρόν νομοσχέδιο γίνονται επιτέλους πράξη αυτά που στην υπόλοιπη Ευρώπη είναι αυτονόητα εδώ και πολλά χρόνια και που αποτελούσαν πάγια αιτήματα των ενδιαφερομένων φορέων της αγοράς και της οικονομίας. 
     Η Κυβέρνηση αποδεικνύει για άλλη μια φορά ότι αφουγκράζεται τις ανάγκες της κοινωνίας και της αγοράς και προχωρεί άμεσα και με τόλμη στις αλλαγές και τις αναγκαίες μεταρρυθμίσεις που θα δώσουν επιτέλους ώθηση στην ελληνική οικονομία.
     Γι’ αυτό, κυρίες και κύριοι συνάδελφοι της Αντιπολίτευσης, σας καλώ να ψηφίσετε το νομοσχέδιο του Υπουργείου Ανάπτυξης για το Γ.Ε.ΜΗ. και τον εκσυγχρονισμό της επιμελητηριακής νομοθεσίας. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, έντεκα μαθητές και μαθήτριες και πέντε συνοδοί-καθηγητές από το Γυμνάσιου Αγίου Βλασίου Αιτωλοακαρνανίας.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Το λόγο έχει ο κ. Μανιάτης.
     ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, το νομοσχέδιο που συζητάμε σήμερα, το νομοσχέδιο για το Γ.Ε.ΜΗ. και για τον εκσυγχρονισμό της επιμελητηριακής νομοθεσίας, είναι ένα νομοσχέδιο που νομίζω ότι στη διάρκεια της συζήτησης τόσο στην επιτροπή όσο και σήμερα συζητήθηκε με ουσιαστικούς όρους δημοκρατίας και διαλόγου. Αυτό είναι κάτι που πρέπει να το αναγνωρίσουμε.
     Ο Υπουργός, στη διάρκεια της συζήτησης στην επιτροπή πραγματικά αποδέχθηκε πολλές από τις προτάσεις μας και έτσι έχουμε μπροστά μας σήμερα στην Ολομέλεια ένα νομοσχέδιο που πηγαίνει έστω κι ένα βήμα παραπέρα το χώρο των μικρομεσαίων επιχειρήσεων. Παρ’ όλα αυτά, όπως θα πω στη συνέχεια, θα έπρεπε να έχουν γίνει περισσότερα. 
     Το νομοσχέδιο αυτό πέρα από τις επιμέρους διατάξεις του στην πραγματικότητα έρχεται να ρυθμίσει τις διαδικασίες θεσμικής εκπροσώπησης των επτακοσίων τριάντα χιλιάδων μικρομεσαίων επιχειρήσεων της χώρας. Στην πραγματικότητα έρχεται να ρυθμίσει τον τρόπο με τον οποίο αυτές οι επτακόσιες τριάντα χιλιάδες επιχειρήσεις της χώρας θα μπορούσαν να βρουν υποδομές, προγράμματα και υποστήριξη για να γίνουν ακόμα ανταγωνιστικότερες.
     Ο χώρος των μικρομεσαίων επιχειρήσεων γνωρίζετε πάρα πολύ καλά, ότι είναι ένας χώρος ο οποίος και σε επίπεδο Ευρωπαϊκής Ένωσης έχει την πρώτη προτεραιότητα. Μιλάμε σε επίπεδο Ευρώπης για περίπου είκοσι πέντε εκατομμύρια επιχειρήσεις και ενενήντα πέντε εκατομμύρια απασχολούμενους. Είναι η πηγή αυτές οι επιχειρήσεις της καινοτομίας, της επιχειρηματικής ευελιξίας και της δημιουργίας νέων θέσεων εργασίας.
     Το 2000 οι αρχηγοί των κρατών και οι επικεφαλείς των κυβερνήσεων, το Συμβούλιο Κορυφής υιοθέτησε την ευρωπαϊκή χάρτα για τις μικρομεσαίες επιχειρήσεις, μία χάρτα η οποία δεν είναι γνωστή στη χώρα μας και η οποία περιλαμβάνει την περίφημη αρχή της προτεραιότητας στις μικρές επιχειρήσεις. Είναι μία αρχή, σύμφωνα με την οποία, αναγνωρίζεται θεσμικά και οριζόντια ο σημαντικός ρόλος των ευρωπαϊκών μικρομεσαίων επιχειρήσεων στην ανάπτυξη της ανταγωνιστικότητας της Ευρώπης. Δυστυχώς όμως, ερχόμενοι στη χώρα μας, πρέπει να πούμε ότι ενώ διανύουμε το 2005 που έχει χαρακτηριστεί ως έτος ανταγωνιστικότητας σύμφωνα με τα στοιχεία που δημοσίευσε πριν ελάχιστους μήνες το παγκόσμιο οικονομικό forum, μειώθηκε μέσα στο 2005 η ανταγωνιστικότητα της ελληνικής οικονομίας κατά εννέα μονάδες και έτσι από την τριακοστή έβδομη θέση που ήμασταν πέσαμε στην τεσσαρακοστή έκτη θέση. Ταυτόχρονα απαιτείται να παρθούν σοβαρές πρωτοβουλίες, κάτι που δεν έχει κάνει μέχρι τώρα η Κυβέρνηση για το παρεμπόριο, το οποίο ουσιαστικά απειλεί το νόμιμο εμπόριο, τη νόμιμη αγορά. Ταυτόχρονα στο χώρο του λιανικού εμπορίου, διαπιστώνουμε όλοι ότι παρουσιάζεται μία υπερσυγκέντρωση δραστηριοτήτων και κύκλου εργασιών από τα μεγάλα υπερκαταστήματα, τα οποία λειτουργούν σε βάρος των μικρομεσαίων επιχειρήσεων. Η λογική αυτή μαζί με την τελευταία ρύθμιση για το περίφημο ωράριο καταστημάτων δυστυχώς έχει λειτουργήσει απολύτως σε βάρος των μικρομεσαίων. 
     Υπάρχει κι ένα τελευταίο χαρακτηριστικό πριν μπει κανείς σε επιμέρους παρατηρήσεις για το νομοσχέδιο. Η Κυβέρνηση σε κάθε ευκαιρία προσπαθεί να μας πείσει ότι το πρόβλημα της ανταγωνιστικότητας της ελληνικής οικονομίας θα λυθεί αν γίνουμε χώρα χαμηλού εργατικού κόστους. Αν, δηλαδή, γίνουμε μια χώρα που θα έχει σαν υπόδειγμα τη Βουλγαρία, τη Ρουμανία ή ακόμα και την Κίνα. 
     Κυρίες και κύριοι συνάδελφοι, πρέπει να σας πω κάτι το οποίο δεν ξέρω αν είναι ευρύτερα γνωστό. Για τον παγκόσμιο ανταγωνισμό ακόμη και η Κίνα έχει αρχίσει να θεωρείται ακριβή. Η Κίνα, η κοινωνία του ενός δολαρίου μεροκάματο, τον τελευταίο καιρό δίνει υπεργολαβίες στο Βιετνάμ, σε μια κοινωνία μισού δολαρίου μεροκάματου. Το αναφέρω αυτό για να δείξω ότι η πολιτική της Κυβέρνησης τού να γίνει η χώρα μας χαμηλού εργατικού κόστους είναι απολύτως αδιέξοδη.
     Έρχομαι τώρα στο συζητούμενο νομοσχέδιο και στις επιμέρους ρυθμίσεις του.
     Όλοι οι άνθρωποι των επιμελητηρίων και όλοι οι μικρομεσαίοι είχαν εδώ και χρόνια ένα πάγιο αίτημα: την ισότιμη συμμετοχή των επιμελητηρίων στον κοινωνικό διάλογο με τον Σ.Ε.Β., την ισοτιμία της μεγάλης επιχείρησης με τη μικρή. Δυστυχώς αυτό, με το συγκεκριμένο νομοσχέδιο, δεν κατοχυρώνεται. 
     Είχαν και ένα δεύτερο βασικό αίτημα: την ισότιμη συμμετοχή τους σε περιφερειακό επίπεδο, σε επίπεδο κάθε νομού, εκεί όπου δραστηριοποιείται το κάθε επιμελητήριο με τους υπόλοιπους κοινωνικούς εταίρους.
     Θέλω να σας θυμίσω ότι προ δεκαετίας θεσμοθετήθηκε η οικονομική και κοινωνική επιτροπή σε επίπεδο νομού, η οποία θα γνωμοδοτούσε στο νομαρχιακό συμβούλιο για θέματα που σχετίζονται με τις μικρομεσαίες επιχειρήσεις. Δυστυχώς σε ελαχιστότατες επιχειρήσεις αυτό το θεσμικό όργανο των μικρομεσαίων έχει ενεργοποιηθεί κι εδώ οι ευθύνες δεν ανήκουν μόνο στους νομάρχες, ανήκουν και στους ίδιους τους μικρομεσαίους. 
     Εμείς, ως ΠΑ.ΣΟ.Κ. δηλώσαμε ότι στη ρύθμιση με την οποία επιτρέπεται η ανάπτυξη πρωτοβουλιών και η δημιουργία επιχειρήσεων και κερδοσκοπικού χαρακτήρα από την πλευρά των επιμελητηρίων, είμαστε θετικοί.
     Επιτρέψτε μου να αναφέρω ένα παράδειγμα από το Νομό Αργολίδας. Εκεί υπάρχει ένα αίτημα όλης της κοινωνίας για τη δημιουργία ενός εμπορευματικού κέντρου και ενός εκθεσιακού κέντρου. Τέτοιες πρωτοβουλίες που είναι δύσκολο να συνδυαστούν από τους επιμέρους ιδιώτες, θα ήταν ευχής έργο να τις αναλάβει το επιμελητήριο.
     Επόμενη παρατήρηση: Κεντρική Ένωση Επιμελητηρίων. Αφορά το θεσμικό εκπρόσωπο των πενήντα εννέα επιμελητηρίων της χώρας. Λυπούμαι, αλλά θα πω ότι μέχρι σήμερα κάνει απλή διαχείριση των πραγμάτων, διατυπώνει απλώς κάποιες θέσεις, έχει αδυναμία μεταφοράς της τεχνογνωσίας και κυρίως δεν έχει προωθήσει τη διεπιμελητηριακή συνεργασία. 
     Ένα παράδειγμα μόνο  θα σας πω: θα ήταν εξαιρετικά θετικό για τους μικρομεσαίους στις προμήθειες που κάνουν για τις επιχειρήσεις τους ηλεκτρολογικού εξοπλισμού και μηχανογράφησης να μπορούσαν να κάνουν κοινές προμήθειες. Αυτό δυστυχώς δεν γίνεται.
     Κύριε Υπουργέ, σε καμία περίπτωση δεν δεχόμαστε να υπάρχει δυνατότητα ανάθεσης του Γενικού Εμπορικού Μητρώου στο Εμπορικό και Βιομηχανικό Επιμελητήριο Αθήνας. Αυτό δεν το δέχεται η περιφέρεια. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πού το λέει αυτό; 
     ΙΩΑΝΝΗΣ ΜΑΝΙΑΤΗΣ: Εάν το έχετε αποσύρει, κύριε Υπουργέ, έχει καλώς.
     ΧΡΗΣΤΟΣ ΠΡΩΤΟΠΑΠΑΣ: Λέει «σε επιμελητήριο»! 
     ΙΩΑΝΝΗΣ ΜΑΝΙΑΤΗΣ: Ναι, λέει «σε επιμελητήριο», κύριε Υπουργέ! 
     Εάν αποσύρατε τη δυνατότητα του Υπουργού να αναθέτει σ΄ ένα επιμελητήριο κάτι που δεν έχει κάνει η Κεντρική Ένωση Επιμελητηρίων, τότε καλώς. Εάν, όμως, έχετε αφήσει αυτή τη δυνατότητα, τότε εμείς διαφωνούμε απολύτως. Τα επιμελητήρια της περιφέρειας δεν χρειάζονται «πάτρωνες» από την Αθήνα. Έχουν το δικό τους όργανο, την Κεντρική Ένωση Επιμελητηρίων.
     Διαφωνούμε απολύτως και πρέπει να αποσυρθεί η διάταξη για τη δυνατότητα διάσπασης των επιμελητηρίων, όταν όλη η χώρα πρέπει να βαδίσει στην κατεύθυνση των συνενώσεων. 
     Επίσης διαφωνούμε με την επιβολή τέλους στις μικρές επιχειρήσεις για την εγγραφή τους στο Γενικό Εμπορικό Μητρώο. 
     Επιτρέψτε μου να κλείσω με μία μόνο παρατήρηση που σχετίζεται και με το προεκλογικό πρόγραμμα της Νέας Δημοκρατίας. Είχατε υποσχεθεί κρατική ενίσχυση –και διαβάζω από το πρόγραμμά σας- για τη σύσταση ειδικής υπηρεσίας που θα αναλάμβανε για λογαριασμό του μικρού επιχειρηματία να διεκπεραιώνει μία σειρά συναλλαγών και συνεχίζατε, «η ειδική αυτή υπηρεσία θα είναι επίσης συνδεδεμένη  ηλεκτρονικά με το πρόγραμμα προμηθειών με το πρόγραμμα του ευρύτερου δημόσιου τομέα».
     Κυρίες και κύριοι συνάδελφοι, πριν λίγες ημέρες ο Υπουργός Ανάπτυξης μού απέστειλε μία απάντηση σε μία ερώτησή μου για το Εθνικό Σύστημα Δημοσίων Ηλεκτρονικών Προμηθειών, για τις κρατικές προμήθειες που αφορούν σε 3.000.000.000 ευρώ το χρόνο και για τις οποίες όταν ανέλαβε η σημερινή Κυβέρνηση παρέλαβε έτοιμη προκήρυξη, η οποία είχε λάβει υπόψη της ό,τι πιο σύγχρονο έχει σήμερα η Ευρώπη.
     Δυστυχώς μετά από δεκαοκτώ μήνες η απάντηση του Υπουργού στον ερωτώντα Βουλευτή λέει τα εξής: «Σήμερα που υπογράφω την απάντησή μου προς εσένα, κύριε συνάδελφε, θα δώσω για δημόσια διαβούλευση το σχέδιο αυτό που μου είχατε αφήσει έτοιμο». Αυτές οι καθυστερήσεις θα έπρεπε να έχουν αποφευχθεί.
     Τελειώνω λέγοντας ότι είχαμε μία ευκαιρία την οποία χάσαμε και αυτό αναφέρεται στη δυνατότητα κοινωνικού απολογισμού. Όλοι γνωρίζουμε ότι στα επιμελητήρια δεν υπάρχει γενική συνέλευση. Δεν υπάρχει ένα ευρύ όργανο στο οποίο σε τακτά χρονικά διαστήματα να λογοδοτούν οι διοικήσεις. Θα ήταν μία ευκαιρία να είχαμε θεσμοθετήσει και αυτόν το θεσμό. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. 
     Κυρίες και κύριοι συνάδελφοι, έχω την τιμή να ανακοινώσω στο Σώμα πως η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Απασχόλησης και Κοινωνικής Προστασίας: «Περί καταργήσεως των ειδικών νομοθετικών και άλλων ρυθμίσεων που διέπουν τις σχέσεις εργαζομένων σε Ν.Π.Ι.Δ. στα οποία διατηρεί ιδιοκτησιακά ή άλλα δικαιώματα το δημόσιο και επέκταση της ισχύος των κανόνων της εργατικής νομοθεσίας επί των σχέσεων αυτών». 
     Επίσης, η Ειδική Μόνιμη Επιτροπή Κοινοβουλευτικής Δεοντολογίας καταθέτει την έκθεση στην αίτηση Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού. 
     Τώρα, το λόγο έχει ο Βουλευτής κ. Ξενωφών Βεργίνης.
     Κύριε Βεργίνη, έχετε το λόγο. 
     ΞΕΝΟΦΩΝ ΒΕΡΓΙΝΗΣ: Κύριε Υπουργέ, κύριοι συνάδελφοι, σήμερα συζητούμε ένα νομοσχέδιο που πραγματικά αποτελεί πρώτου μεγέθους πρωτοβουλία της Κυβέρνησης και γι’ αυτό θέλω να συγχαρώ την πολιτική ηγεσία του Υπουργείου Ανάπτυξης.
     Παράλληλα, όμως, θέλω να ευχαριστήσω θερμά τον κύριο Υπουργό, γιατί πράγματι στην παράκλησή μας έκανε τη δήλωση ότι στο άρθρο 28 παράγραφος 5 δεν θα εξαιρεθούν τα νησιά Λευκάδα, Ζάκυνθος και Κεφαλονιά. 
     Το παρόν νομοσχέδιο θεσμοθετεί τη συμμετοχή των επιχειρήσεων στα επιμελητήρια. Επιβάλλει τη δημοσιότητα στην ίδρυση και λειτουργία των εμπορικών επιχειρήσεων, φυσικών και νομικών προσώπων και έτσι, εξασφαλίζονται η νομιμότητα και η διαφάνεια.
     Παράλληλα, εκσυγχρονίζει τη Δημόσια Διοίκηση, αφού καταργεί γραφειοκρατικές διαδικασίες, που σημαίνει ταχύτητα συναλλαγών και κυρίως δημιουργεί σημαντικές εξωτερικές οικονομίες. Έτσι, μειώνει το κόστος των συναλλαγών, παρέχεται οικονομία χρόνου και χρήματος και συνεχώς βελτιώνονται οι συνθήκες ανταγωνισμού. Δίνει ακριβή στοιχεία των συναλλασσομένων εμπόρων, φυσικών και νομικών προσώπων, και άρα παρέχονται ακριβείς πληροφορίες για ασφάλεια των συναλλασσομένων σε ό,τι αφορά την οργάνωση, λειτουργία και βιωσιμότητα των επιχειρήσεων. 
     Σήμερα, κυρίες και κύριοι, γνωρίζουμε ότι η παροχή πληροφόρησης είναι διάσπαρτη, δύσκολη, πολυδάπανη και δυστυχώς πολλές φορές δίνεται με ανακριβή στοιχεία. Το τι σημαίνει αυτό για τους συναλλασσόμενους και τους επενδυτές είναι πολύ κατανοητό. Σημαίνει απώλεια χρόνου, χρήματος, ανασφάλεια και κυρίως αδιαφάνεια και έλλειψη προστασίας των συναλλασσομένων. 
     Συνεπώς, λοιπόν, με το παρόν νομοσχέδιο δίνονται ξεκάθαροι όροι παιγνιδιού λειτουργίας της αγοράς και επομένως μιλάμε για ενημερωμένους πολίτες, για ενημερωμένους πελάτες, για ενημερωμένους επενδυτές.
     Επομένως αυτό το νομοσχέδιο θα μπορούσε να ονομαστεί διαφορετικά, δεδομένου ότι εξυγιαίνει την αγορά και προστατεύει τους συναλλασσομένους. Το νομοσχέδιο το πετυχαίνει αυτό πρώτον, με το να καθορίζει το Γενικό Εμπορικό Μητρώο. Πρόκειται για την αναγκαία προσαρμογή, η οποία θα έπρεπε ήδη να έχει γίνει από τις κυβερνήσεις του ΠΑ.ΣΟ.Κ. στον κανονισμό, αλλά και κυρίως στις δύο οδηγίες 2003/Ε.Κ./58 και στην προγενέστερη 1968/Ε.Ο.Κ./151. Δεύτερον, με τον εκσυγχρονισμό της επιμελητηριακής νομοθεσίας, αλλά και με άλλες λοιπές διατάξεις. 
     Τι γίνεται σε ό,τι αφορά με το Γενικό Εμπορικό Μητρώο; Πρώτον, εγγράφεται υποχρεωτικά σειρά προσώπων ενώσεων, ημεδαπών και αλλοδαπών και προαιρετικά, αλλά εξίσου και ως τρίτη κατηγορία με απόφαση του Υπουργού Ανάπτυξης και συγχρόνως με σύμφωνη απόφαση των Υπουργών Ανάπτυξης και Αγροτικής Οικονομίας ή Αγροτικής Ανάπτυξης και Τροφίμων.
     Το Γ.Ε.ΜΗ., όπως λέγεται το Γενικό Εμπορικό Μητρώο, λειτουργεί ως πυραμίδα αρμοδιοτήτων και πράγματι στην κορυφή της πυραμίδας είναι η Κεντρική Υπηρεσία Γ.Ε.ΜΗ., που είναι στην Κεντρική Ένωση Επιμελητηρίων, έχει τη γενική εποπτεία και ευθύνεται για την οργάνωση των δεδομένων και την ασφαλή λειτουργία του συστήματος και του δικτύου, έτσι ώστε να εξασφαλίζονται και να διασφαλίζονται πράγματι η νομιμότητα της εγγραφής, η ορθότητα και η εγκυρότητα των στοιχείων, σπουδαία σημεία για τις συναλλαγές. 
     Δεύτερον, ιδρύεται η ειδική υπηρεσία σε κάθε επιμελητήριο. Συνεπώς και εκεί στη βάση λειτουργίας των επιμελητηρίων εξασφαλίζεται η αποδοτικότητά τους και τρίτον, δημιουργείται αυτοτελές τμήμα Γ.Ε.ΜΗ. στη Γενική Διεύθυνση Εσωτερικού Εμπορίου, που αφορά συγκεκριμένα τις ανώνυμες εταιρείες, τις ευρωπαϊκές εταιρείες και τα υποκαταστήματά τους. 
     Πρέπει να ομολογήσουμε ότι η νομιμότητα λειτουργίας του συνόλου της πυραμίδας των υπηρεσιών που εξασφαλίζει πράγματι το παρόν νομοσχέδιο εποπτεύεται από κεντρικό εποπτικό συμβούλιο, γεγονός που αποτελεί σημαντική συμβολή.
     Σε ό,τι αφορά το δεύτερο μέρος, τη βελτίωση της επιμελητηριακής νομοθεσίας, πρέπει πράγματι κανείς να ομολογήσει και είναι παρήγορο ότι όλοι οι Βουλευτές –και ιδιαίτερα ακόμα και οι συνάδελφοι της πτέρυγας του ΠΑ.ΣΟ.Κ.- ομολόγησαν ότι το παρόν νομοσχέδιο συμπληρώνει και εκσυγχρονίζει την υπάρχουσα νομοθεσία που αφορά τα επιμελητήρια, δηλαδή,το ν. 2081/1992. 
     Βλέπετε ότι και αυτός ο νόμος ήταν επίσης της Κυβέρνησης της Νέας Δημοκρατίας και ήταν πολύ καλός, αλλά μετά από τόσα χρόνια που όλες οι συνθήκες έχουν αλλάξει –κυρίως της εσωτερικής και διεθνούς αγοράς- σημαίνει ότι είναι ανάγκη να υπάρξουν μεταβολές. 
     Δεν θα αναφερθώ στα επιμέρους πλεονεκτήματα που υπάρχουν μέσα στο νομοσχέδιο. Αρκούμαι να τονίσω δύο τρία σημεία. 
     Τα επιμελητήρια έχουν την ευχέρεια με τον παρόντα νόμο όχι μόνο να ενδιαφέρονται για την εσωτερική τους οργάνωση και συνεπώς απόδοση και αποτελεσματικότητα, αλλά κυρίως να μπορούν να συνιστούν και να συμμετέχουν σε κεφαλαιουχικές εταιρείες που εξυπηρετούν ιδιαίτερα δημόσιο συμφέρον.
     Επίσης, με πρωτοβουλίες τους πλέον μπορούν να συμβάλλουν στην οικονομική ανάπτυξη της περιφέρειας και να ενισχύσουν οικονομικά συλλόγους υπαλλήλων και εργοδοτικές οργανώσεις. Έτσι, τελικά, μπορούν να συντρέχουν και στους εργαζόμενους που απασχολούνται στα επιμελητήρια.
     Μπορούν, επίσης, να ενισχύουν τα ασφαλιστικά ταμεία των υπαλλήλων και να καλύπτουν μερικώς ή συνολικώς τα ελλείμματα που προκύπτουν στο Ταμείο Πρόνοιας των εργαζομένων. Άρα, πράγματι φροντίζει και για τους εργαζόμενους στα επιμελητήρια. 
     Επίσης αναλαμβάνει –κι αυτό είναι μια σημαντική συνεισφορά- τη διά βίου εκπαίδευση και κατάρτιση των μελών και έτσι μπορούν να αξιοποιούν προγράμματα της Ευρωπαϊκής Ένωσης.
     Για το λόγο αυτό, επίσης, προβλέπεται ότι μπορεί το διοικητικό συμβούλιο να αποφασίζει για πρόσληψη εξειδικευμένου προσωπικού, γιατί, χωρίς σωστή και αποτελεσματική λειτουργία των επιμελητηρίων, δεν μπορούμε να μιλάμε για εκσυγχρονισμό της νομοθεσίας και, επομένως, για εκσυγχρονισμό της αγοράς.
     Υπ’ αυτήν την έννοια, η οργάνωση, η λειτουργία και η αποτελεσματικότητα των επιμελητηρίων είναι σημαντική και θα έλεγα ότι διασφαλίζεται κατ’ αυτόν τον τρόπο η λειτουργία της νέας αγοράς κάτω από τις νέες διαμορφούμενες συνθήκες.
     Θα ήθελα όμως, να αναφερθώ λίγο και σ’ αυτό στο οποίο αναφέρθηκε ο κ. Πρωτόπαπας, την τροπολογία που αφορά την Ε.Ρ.Τ.. 
     Κύριοι συνάδελφοι, γνωρίζουμε πολύ καλά ότι η Ε.Ρ.Τ. αποτελεί το δημόσιο οργανισμό προβολής αλλά και κυρίως της διασφάλισης ελευθερίας σκέψεων και ιδεών, αλλά προπαντός πληροφόρησης. Υπ’ αυτήν την έννοια, γνωρίζουμε ότι πρέπει να αντέχει στον ανταγωνισμό με τα ιδιωτικά κανάλια, ραδιοφωνικά ή τηλεοπτικά.
     Πέρα απ’ αυτά, κύριε συνάδελφε, πρέπει να καταλάβουμε και τα εξής: Ότι υπάρχει τακτοποίηση συμβασιούχων, που σημαίνει υψηλό κόστος. Δεύτερο κόστος: Ετήσια επιβάρυνση, λόγω εθελουσίας εξόδου που προέκυψε εκ των υστέρων. Επίσης, εκπονείται μελέτη, ώστε μέσα στο 2006 να δημιουργηθούν τρία νέα προγράμματα για ορθότερη και αποτελεσματικότερη λειτουργία.
     Όλα αυτά τι σημαίνουν; Έγιναν σημαντικές επενδύσεις –το ομολογήσατε εσείς- για την κάλυψη των Ολυμπιακών Αγώνων. Προκειμένου να υπάρξει ανταπόκριση στα νέα δεδομένα, θα πρέπει να δοθεί αυτή η δυνατότητα μέσω της τροπολογίας που έχει κατατεθεί.
     Κύριε Πρόεδρε, θεωρώ ότι το παρόν νομοσχέδιο –άλλωστε ομολογήθηκε απ΄ όλους- είναι άρτιο και προτείνω την επιψήφισή του, αν είναι δυνατόν, απ’ όλες τις πτέρυγες του Κοινοβουλίου.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τσοχατζόπουλος.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, κατ’ αρχάς, θα ήθελα να πω ότι η Επιστημονική Επιτροπή προσβλέπει ότι με τις διατάξεις του νομοσχεδίου που συζητούμε καθιερώνεται το Γενικό Εμπορικό Μητρώο, όπως επίσης και η αλλαγή της επιμελητηριακής νομοθεσίας που το συνοδεύει αναγκαστικά. Είναι θετικό αυτό. Συγχαρητήρια. Μόνο που αργήσατε λίγο. 
     Οφείλετε να μας δώσετε μία απάντηση. Γιατί; Γιατί η πρώτη από τις ενέργειες που κάνατε ως Κυβέρνηση ήταν να ακυρώσετε το διαγωνισμό που υπήρξε για την εφαρμογή του Ηλεκτρονικού Γενικού Εμπορικού Μητρώου την άνοιξη του 2004. Αυτό ήταν αποτέλεσμα της δουλειάς που είχε προϋπάρξει. Μας έδωσε τη δυνατότητα πράγματι με μελέτη που, επίσης, είχε προκηρυχθεί διεθνώς, στα πλαίσια του επιχειρησιακού προγράμματος για την ανταγωνιστικότητα να αποκτήσουμε από υπεύθυνους αρμοδίους φορείς -όπως το Εθνικό Καποδιστριακό Πανεπιστήμιο, εταιρείες τεχνολογικών και συμβουλευτικών υπηρεσιών, καθώς επίσης και την εταιρεία σύμβουλων επιχειρήσεων «ΤΡΕΚ»- τη σχετική μελέτη για την υλοποίηση του Γενικού Εμπορικού Μητρώου Επιχειρήσεων το 2003, έτσι ώστε εν συνεχεία, με βάση αυτή τη μελέτη, που στη συνέχεια συζητήσαμε με όλους τους φορείς, προχωρήσαμε στη διακήρυξη του ολοκληρωμένου επιχειρησιακού προγράμματος ανταγωνιστικότητας, εφαρμογή μελέτης για το Γενικό Εμπορικό Μητρώο τον Απρίλιο του 2003. 
     Πράγματι στο τέλος της χρονιάς ήταν ολοκληρωμένη η διαδικασία και εσείς μπορούσατε να προωθήσετε το διαγωνισμό που είχε προκηρυχθεί, ώστε σήμερα να είχαμε σε πλήρη λειτουργία το Ηλεκτρονικό Γενικό Εμπορικό Μητρώο Επιχειρήσεων και όχι να συζητάμε απλά τη νομοθετική του ρύθμιση.
     Κύριε Υπουργέ, βλέπετε ότι επιδεικνύετε και σ’ αυτόν τον τομέα –παρά το γεγονός ότι είναι θετικό που φέρνετε πρόταση αλλαγής της επιμελητηριακής νομοθεσίας- μια απαράδεκτη και αδικαιολόγητη προχειρότητα και αδιαφορία. Διότι, όπως σας είπαν και οι κύριοι συνάδελφοι, καταλαβαίνετε ότι η παρέμβαση στα επιμελητήρια της χώρας και η αναβάθμιση της λειτουργίας τους θεσμικά, ώστε ως αρμόδιοι φορείς να νομιμοποιούν την επιχειρηματική δραστηριότητα, ήταν μία από τις πρώτες ευθύνες και πρωτοβουλίες που έπρεπε να αντιμετωπίσετε. 
     Πώς στηρίζετε σε τελική ανάλυση την επιχειρηματικότητα; Μεταφέροντας νομοσχέδια που έχουμε ψηφίσει εμείς στο παρελθόν και τροποποιώντας τα, ώστε να τα μεταφέρετε ως δήθεν νέα νομοσχέδια επαναρρύθμισης θεμάτων που έχουμε ήδη ρυθμίσει; Αυτό είχατε κάνει με τη διαδικασία των λαϊκών αγορών, το πλανόδιο και στάσιμο εμπόριο. 
     Πώς υποβοηθείτε τελικά την επιχειρηματικότητα; Αυτό είναι ένα θέμα που πραγματικά σας θέτω, γιατί δεν μπορεί ο κ. Αλογοσκούφης από την άλλη μεριά να επενδύει στην επιχειρηματικότητα, να λέει ότι η παραγωγικότητα και η ανταγωνιστικότητα της Ελλάδας θα στηριχθεί από τις νέες αγορές που συγκροτούμε. Έχουμε τις αγορές ενέργειας που καθυστερήσατε αδικαιολόγητα, γιατί κι εκεί καθυστερήσατε να προωθήσετε τα απαραίτητα έργα για την ενεργειακή αγορά της χώρας από την οποία περιμένουμε οφέλη, ανάπτυξη, θέσεις εργασίας και απασχόληση. Όμως και εδώ βλέπω αδιαφορία και καθυστέρηση.
     Σ’ αυτό ακριβώς το σημείο θέλω εγώ να κάνω κριτική, που έχουμε υποχρέωση να κάνουμε ως Αντιπολίτευση, γιατί σε τελική ανάλυση αγωνιούμε το ίδιο, όπως κι εσείς πρέπει να αγωνιάτε, για το πώς θα υποστηριχθεί η επιχειρηματικότητα στη χώρα μας.
     Θέλω να είμαι πολύ καθαρός και υπεύθυνος σ’ αυτό το σημείο. Ναι, κύριοι, εμείς στηρίζουμε την επιχειρηματικότητα, γιατί σ’ αυτήν τη σύγχρονη εποχή, την εποχή της ενιαίας ευρωπαϊκής αγοράς, μόνο όποιος έχει μείνει πίσω είναι οπισθοδρομικός και παραμένει, σταθερά, σε ξεπερασμένες αντιλήψεις και νοοτροπίες δεν αντιλαμβάνεται πόσο σημαντικό είναι να απλοποιήσουμε τη διαδικασία ίδρυσης μιας νέας επιχείρησης.
     Τι είναι τελικά αυτό το οποίο εισηγείσθε, κύριε Υπουργέ; Μέσα στο επιχειρησιακό ανταγωνιστικό πρόγραμμα του Υπουργείου Ανάπτυξης στα μέτρα απλοποίησης του επιχειρηματικού περιβάλλοντος εντάσσεται αυτό. Εσείς ουσιαστικά απλοποιείτε τη διαδικασία νομιμοποίησης της επιχειρηματικής δραστηριότητας. Πώς; Εδώ είναι το κρίσιμο θέμα. Δίνετε στα επιμελητήρια την αποκλειστική ευθύνη να νομιμοποιούν. Τέρμα τα πρωτοδικεία και τα ειρηνοδικεία! Καμιά δουλειά δεν έχουν. Οι νομαρχιακές υπηρεσίες μόνο εποπτικό έλεγχο πρέπει να έχουν. Οι ανώνυμες εταιρείες, λοιπόν, πάνε στα επιμελητήρια. Οι αστικές επιχειρήσεις πάλι στα επιμελητήρια έπρεπε να είναι. Διότι θα έπρεπε να έχετε την τόλμη να διαμορφώσετε ένα νόμο-τομή, που πράγματι θ’ αλλάξει τα πράγματα και θα σπρώξει προς τα εμπρός την επιχειρηματική δραστηριότητα. 
     Διότι από τη μια μεριά με τη θαυμάσια αυτή μελέτη διαμορφώνουμε ένα Ηλεκτρονικό Γενικό Εμπορικό Μητρώο Επιχειρήσεων, που πρέπει να γίνει Γενικό Μητρώο Επιχειρήσεων. Όλοι μέσα. Και οι υπηρεσίες. Δεν είναι εδώ ο συνάδελφος από την Κέρκυρα. Σας το πρότεινε προηγουμένως. Είναι πράγματι πολύ θετικό. Πρέπει να στηρίξουμε την επιχειρηματικότητα. Εμείς το πιστεύουμε, διότι μόνο από την επιχειρηματικότητα θα προκύψουν θέσεις εργασίας, μόνο από τις μικρομεσαίες επιχειρήσεις που, αν στηρίξουμε, θα έχουμε εξασφάλιση στη χρηματοδοτική αγορά και στο τραπεζικό σύστημα. Μόνο έτσι οι μικρομεσαίες επιχειρήσεις θα μπορέσουν να είναι επιχειρηματικά άψογες.
     Να, λοιπόν, γιατί έχει σημασία, κύριε συνάδελφε. Εδώ πρέπει να δώσετε αυτή τη δυνατότητα. Στην επιτροπή είδα με πολύ ενδιαφέρον –και συγχαρητήρια!- ότι συμφωνήσατε και μια σειρά από προτάσεις που κάναμε τις αποδεχτήκατε.
     Βελτιώσαμε το συγκεκριμένο νομοσχέδιο, σχετικά με επιμελητηριακή νομοθεσία, αλλά και τη λειτουργία του Γ.Ε.ΜΗ. Όμως, το πιο κρίσιμο θέμα είναι ότι δεν επιτρέπεται από τις επιβαρύνσεις το 3%  να πηγαίνει  για οποιονδήποτε άλλο σκοπό, πλην της αποκλειστικής στήριξης των επιμελητηρίων. Είδα ότι το 3%  πηγαίνει στο Σύνδεσμο Βιομηχάνων. Όλα τα λεφτά στα επιμελητήρια, γιατί πρέπει να γίνουν σύγχρονοι οργανισμοί -και αυτό το τονίζω, κύριε Υπουργέ- ιδιαίτερα στην περιφέρεια - Κοζάνη, Πέτρα-  όπου  έχουν ανάγκη να στηριχτούν, να γίνουν επιμελητήρια.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δηλαδή έχετε αντίρρηση για το 3%;
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το 3% να πηγαίνει στα επιμελητήρια και να μην πηγαίνει στο Σύνδεσμο Βιομηχάνων.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Είναι Γ.Σ.Ε.Β.Ε.Ε., Ε.Σ.Ε.Ε.…
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Η Γ.Σ.Ε.Β.Ε.Ε. είναι ο αρμόδιος φορέας. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Είναι οι οργανώσεις Γ.Σ.Ε.Β.Ε.Ε., Ε.Σ.Ε.Ε., και Σ.Ε.Β. είναι άλλο. Το 3% να πάει σ’ αυτούς. 
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν πηγαίνει σ’ αυτούς, αλλά πηγαίνει στο Σύνδεσμο Βιομηχάνων. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα απαντήσετε συνολικά.
     Συνεχίστε, κύριε Τσοχατζόπουλε.
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εγώ το είδα μόνο στο Σύνδεσμο Βιομηχάνων και είπα δεν έχει καμία δουλειά να πηγαίνει εκεί.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εντάξει, κατάλαβα.
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πώς θα στηρίξετε –και είναι κρίσιμο θέμα- τα επιμελητήρια να ανταποκριθούν σ΄ αυτή την τεράστια ευθύνη που τους δίνουμε μ΄ αυτόν το νόμο; Διότι πράγματι, παίρνουν μια τεράστια ευθύνη. Πώς; Στηρίξτε τους εργαζόμενους, προβλέψτε ειδική εκπαιδευτική διαδικασία, ειδικό εκπαιδευτικό πρόγραμμα. Αποδεχτείτε και συζητήστε κάποια από τα αιτήματα. Ακούσατε ποια αιτήματα έβαλαν οι φορείς. Διότι, αν αυτοί οι άνθρωποι δεν είναι ικανοί, μπορείτε να μου πείτε τι θα γίνει το Γ.Ε.ΜΗ; Τίποτα, μια τρύπα στο νερό. Άρα, λοιπόν, επενδύουμε σ΄ αυτούς τους ανθρώπους. ‘
     Όποιος λέει «ναι» στην επιχειρηματικότητα, όποιος λέει «ναι» στη στήριξη της οικονομικής δραστηριότητας των μικρομεσαίων επιχειρήσεων, όποιος λέει «ναι» στην επιμελητηριακή λειτουργία, όπως εδώ την προδιαγράφουμε, πρέπει να στηρίξει τους εργαζόμενους, ώστε να μπορέσουν να γίνουν εργαλείο υλοποίησης, διότι απ’ αυτούς εξαρτόμαστε. Είναι η πιο κρίσιμη στιγμή στην επιτυχή λειτουργία του Γ.Ε.ΜΗ. 
     Παρακαλώ, κύριε Υπουργέ, αυτά να τα  λάβετε υπόψη σας. 
     Σας ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Τσοχατζόπουλο.
     Έχει ζητήσει το λόγο ο Υπουργός Επικρατείας κ. Ρουσόπουλος.
     Ορίστε, κύριε Υπουργέ, έχετε το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Οφείλω μια εξήγηση στους συναδέλφους και στη Βουλή. Δεν γνώριζα εγκαίρως ότι γίνεται συζήτηση και επί των τροπολογιών και επί του κυρίου σώματος του νομοσχεδίου, γι’ αυτό και η καθυστέρησή μου, δεν υπάρχει κάποιος άλλος λόγος.
     Κυρίες και κύριοι συνάδελφοι, η Ε.Ρ.Τ. είναι μια δημόσια επιχείρηση, το προϊόν της οποίας είναι εξειδικευμένο και βρίσκεται καθημερινώς στην κρίση όλων των Ελλήνων πολιτών. Παραλλήλως λειτουργεί μέσα σ΄ ένα ιδιαίτερα σκληρό ανταγωνιστικό περιβάλλον. Πιστεύω ότι στόχος όλων μας, όλων των πτερύγων της Βουλής, είναι η καλύτερη δυνατή λειτουργία της δημόσιας τηλεόρασης και ραδιοφωνίας, η καλύτερη δυνατή ενημέρωση, με γνώμονα την αντικειμενικότητα, την πολυφωνία και την ποιότητα. 
     Ας μην ξεχνάμε, όμως, ότι η Ε.Ρ.Τ. παραλλήλως οφείλει να παρέχει και ανταγωνιστικές υπηρεσίες. Αυτό, άλλωστε, είναι το αιτούμενο και από την πλευρά των πολιτών, οι οποίοι τη χρηματοδοτούν. Δεν είναι τυχαίο ότι σε πρόσφατες δημοσκοπήσεις, σχετικά με την αξιοπιστία των μέσων ενημέρωσης, η Ε.Ρ.Τ. συγκέντρωσε τα μεγαλύτερα ποσοστά εμπιστοσύνης του κοινού μεταξύ όλων των τηλεοπτικών σταθμών. Μάλιστα ο δεύτερος τηλεοπτικός σταθμός, ιδιωτικός, ήταν στα μισά του ποσοστού εμπιστοσύνης, σ’ αυτή τη μέτρηση της κοινής γνώμης, από τους Έλληνες πολίτες. 
     Η Ε.Ρ.Τ. έχει ανταποκριθεί με τον καλύτερο δυνατό τρόπο στο δημόσιο χαρακτήρα της. Πέραν των υποχρεώσεων, οι οποίες απορρέουν από το θεσμικό πλαίσιο -πολιτικές, κοινοβουλευτικές και κομματικές δραστηριότητες- η δημόσια ραδιοτηλεόραση αντέδρασε άμεσα και αποτελεσματικά, καλύπτοντας με ιδιαίτερη ευαισθησία μεγάλα γεγονότα, όπως ο «Τηλεμαραθώνιος Αγάπης» και η συναυλία για τα «Θύματα του Τσουνάμι», συγκεντρώνοντας περί τα 20.000.000 ευρώ, τα οποία δόθηκαν στους πληγέντες μέσω του Υπουργείου Εξωτερικών. Άλλωστε, γι’ αυτή της την ενέργεια βραβεύτηκε, μόλις πριν από λίγες μέρες, από το Σύλλογο Διαφημιζομένων Ελλάδος. 
     Παραλλήλως κατάφερε να σημειώσει μεγάλες επιτυχίες, όπως αυτή της πρωτιάς στη EUROVISION για πρώτη φορά στα πενήντα χρόνια λειτουργίας του θεσμού. Αναβίωσε το «Φεστιβάλ Τραγουδιού» της Θεσσαλονίκης, για να αναφέρω μερικές μόνο από τις πρόσφατες επιτυχίες της Ελληνικής Ραδιοφωνίας και Τηλεόρασης.
     Η αύξηση κατά μία ποσοστιαία μονάδα της τηλεθέασης -Μάρτιος 2004 έως και Μάιο 2005 σε σχέση με την αντίστοιχη περίοδο του προηγούμενου δωδεκαμήνου- δεν ήλθε τυχαία. Είναι μια μικρή έστω, αλλά μοναδική, επιβράβευση του τηλεοπτικού κοινού στις προσπάθειες που καταβάλλουν τα στελέχη της δημόσιας τηλεόρασης. 
     Οφείλω σ’ αυτό το σημείο να ανακοινώσω –να πω τη δική μου άποψη- ότι ήδη είχε αρχίσει να γίνεται μια προσπάθεια και από την προηγούμενη διοίκηση της Ε.Ρ.Τ., η οποία συνεχίζεται με πολύ μεγαλύτερη επιτυχία από τη σημερινή διοίκηση σ’ αυτήν την κατεύθυνση που ανέφερα μόλις πριν από λίγο. 
     Η δημόσια ραδιοτηλεόραση, βεβαίως, δεν μπορεί να επαναπαυτεί στα κεκτημένα, οφείλει να τα περιφρουρήσει, να τα κεφαλαιοποιήσει, να προχωρήσει μπροστά. Γι’ αυτό και επεκτείνει διαρκώς τους τομείς στους οποίους δραστηριοποιείται και προχωρά σε νέες επενδύσεις, προς όφελος των τηλεθεατών. 
     Ενδεικτικά να σας αναφέρω τη μελέτη που εκπονείται, έτσι ώστε μέσα στο 2006 να δημιουργηθούν τρία νέα προγράμματα μέσω πιλοτικού σχεδίου εκπομπής επίγειας ψηφιακής τηλεόρασης. 
     Το ένα εξ’ αυτών προορίζεται για άτομα με ειδικές ανάγκες, για συμπολίτες μας που έχουν προβλήματα, όπως είναι οι περίπου εξήντα χιλιάδες κωφοί που έχουμε στην Ελλάδα και δέκα χιλιάδες τυφλοί. Μέχρι σήμερα αυτές οι εβδομήντα χιλιάδες οικογένειες ήταν αποκλεισμένες από την ενημέρωση και την ψυχαγωγία σε ένα πολύ μεγάλο βαθμό. 
     Δράσεις, όπως αυτές, προβλέπονται και στην κοινοτική οδηγία «Τηλεόραση χωρίς Σύνορα», η οποία ισχύει εδώ και πάρα πολλά χρόνια σε πολλές άλλες ευρωπαϊκές χώρες. 
     Δυστυχώς η χώρα μας ήταν ουραγός στην επίγεια ψηφιακή τεχνολογία, σε ό,τι αφορά την τηλεόραση, και η ψηφιακή εποχή έχει ήδη περάσει τις πόρτες όλων ή των περισσοτέρων από τις χώρες της Ευρωπαϊκής Ένωσης. Πρέπει και η δική μας χώρα να παρακολουθήσει αυτές τις εξελίξεις.
     Έτσι, λοιπόν, ξεκινούν αυτά τα τρία νέα προγράμματα σε πιλοτικό στάδιο μέσα στο 2006 και ήδη έχουν γίνει απαραίτητες ενέργειες, όπως ανέφερα.
     Το δεύτερο σημείο είναι η καταγραφή του ραδιοφωνικού και τηλεοπτικού αρχείου, το οποίο είναι πολύ πλούσιο, τμήμα του οποίου ήδη ψηφιοποιείται, αξιοποιώντας κονδύλια από την «Κοινωνία της Πληροφορίας». 
     Το τρίτο είναι η επένδυση στο παραγόμενο προϊόν της εταιρείας, είτε στο τηλεοπτικό πεδίο –αθλητικά, ελληνικά και ξένα ψυχαγωγικά προγράμματα- είτε στο ραδιοφωνικό, δημιουργία ενός τουλάχιστον σταθμού, μετατροπή βραχέων και μεσαίων σε ψηφιακά προγράμματα. 
     Το τέταρτο είναι η δραστηριοποίηση των δύο ορχηστρών και της χορωδίας της Ε.Ρ.Τ. και ο προγραμματισμός επισκέψεων χιλιάδων μαθητών για παρακολούθηση των δοκιμών τους που γίνονται ήδη στο Ραδιομέγαρο.
     Το πέμπτο είναι  η διοργάνωση μεγάλων εκδηλώσεων και δράσεων, όπως ο τελικός διαγωνισμός τραγουδιού της EUROVISION στην Αθήνα ή ο τελικός του CHAMPIONS LEAGUE στην Αθήνα το 2007 ή η μεγάλη οπτικοακουστική έκθεση με υλικό από τα αρχεία της Ε.Ρ.Τ., μια έκθεση για την «Ελλάδα του 20ού αιώνα», η οποία πραγματοποιείται αυτόν τον καιρό στην Τεχνόπολη του Δήμου Αθηναίων.
     Το έκτο σημείο είναι η ανανέωση του περιοδικού «Ραδιοτηλεόραση». Αρκεί να σας πω ότι το περιοδικό, στις καλύτερες στιγμές του, είχε φθάσει στα είκοσι οκτώ χιλιάδες  τεύχη κυκλοφορίας. Αυτή τη στιγμή κινείται με σαράντα πέντε χιλιάδες τεύχη κυκλοφορίας, ενώ δεν είναι λίγες οι φορές όπου έχει φθάσει και στα εξήντα δύο χιλιάδες τεύχη, έχει σχεδόν διπλασιάσει την κυκλοφορία του.
     Κυρίες και κύριοι συνάδελφοι, για να μπορέσει η δημόσια ραδιοτηλεόραση να κάνει τα επόμενα βήματά της και να ανταποκριθεί στις προκλήσεις της εποχής, χρειάζεται να γίνει ισχυρή και οικονομικά εύρωστη. 
     Σήμερα, παρά τις προσπάθειες για βελτίωση των οικονομικών δεικτών τής εταιρείας, αυτή συνεχίζει να αντιμετωπίζει προβλήματα, καθώς τα έσοδα δεν επαρκούν για να καλύψουν τις ανάγκες και τους σχεδιασμούς που προανέφερα. Πέραν της ανάγκης χρηματοδότησης των νέων επιχειρησιακών σχεδίων της, η Ε.Ρ.Τ. –δεν θα πρέπει να ξεχνούμε-  βαρύνεται με χρέη του παρελθόντος. 
     Η εθελουσία έξοδος, που ξεκίνησε το 2000 και ολοκληρώθηκε το Δεκέμβριο του 2003, άρχισε να πληρώνεται, όπως είχε προβλεφθεί από το 2000, τον Ιανουάριο του 2005. Το συνολικό κόστος ανέρχεται στα 109.000.000 ευρώ, το οποίο και θα πληρώσει τμηματικά η εταιρεία για μια δεκαετία ακόμη. 
     Αξίζει να σημειωθεί ότι με το πρόγραμμα εθελουσίας εξόδου του 2000 και της πρόωρης συνταξιοδότησης αποχώρησαν χίλιοι διακόσιοι εργαζόμενοι, ενώ το Δεκέμβριο του 2004 υπηρετούσαν στην Ε.Ρ.Τ. δύο χιλιάδες τετρακόσια τέσσερα άτομα ως τακτικό προσωπικό και απασχολήθηκαν στη διάρκεια του ιδίου έτους περίπου δύο χιλιάδες εκατό έκτακτοι συνεργάτες. Την ίδια στιγμή, από τους χίλιους οκτακόσιους εργαζόμενους που υπέβαλαν αίτηση, οι χίλιοι τετρακόσιοι περίπου θα ενταχθούν στο προεδρικό διάταγμα 164.
     Αυτή η μετατροπή των συμβάσεων θα επιφέρει επιπλέον κόστος περίπου 20.000.000 ευρώ κατ’ έτος. Η ρύθμιση, βεβαίως, επιβαρύνει οικονομικά την εταιρεία, ομαλοποιεί όμως τις εργασιακές σχέσεις και δίνει τέλος στην πολυετή ομηρία των συμβασιούχων, σύμφωνα με την προεκλογική δέσμευση της Κυβέρνησης.
     Η διοίκηση της Ε.Ρ.Τ. αφού εξέτασε κάθε εναλλακτική πρόταση και κάθε δυνατότητα, ώστε να αυξήσει τα έσοδά της και αυτή η αύξηση να μην προέλθει από αύξηση ανταποδοτικού τέλους, κατέληξε και εισηγήθηκε τελικώς ότι η μόνη λύση με μόνιμο χαρακτήρα είναι η αύξηση του ανταποδοτικού τέλους κατά 1 ευρώ. 
     Απαλλάσσονται κατόπιν εισηγήσεως, όπως ειπώθηκε και νωρίτερα στην Αίθουσα, του Υπουργού Ανάπτυξης κ. Δημήτρη Σιούφα οι κοινόχρηστοι χώροι των πολυκατοικιών από το τέλος που μέχρι τώρα επιβαρύνει περίπου διακόσιες εβδομήντα έξι χιλιάδες νοικοκυριά, σύμφωνα με τις εκτιμήσεις της Δ.Ε.Η.. Είναι λογικό να απαλλαγούν, αφού βεβαίως στους κοινόχρηστους χώρους δεν υπάρχει κάποιος που να βλέπει τηλεόραση. 
     Κυρίες και κύριοι συνάδελφοι, το ανταποδοτικό τέλος στην Ελλάδα, όπως γνωρίζετε, θεσπίστηκε το 1987. Σήμερα ακόμη και με την προτεινόμενη αύξηση παραμένει το μικρότερο της Ευρωπαϊκής Ένωσης των είκοσι πέντε χωρών. Αν θέλουμε να έχουμε μία ισχυρή ραδιοτηλεόραση, πρέπει να φροντίσουμε να αυξηθούν άμεσα τα έσοδά της για να μπορέσει να ανταποκριθεί στη λειτουργία και το ρόλο της, για να μπορέσει να ορθοποδήσει οικονομικά, να μπορέσει να είναι ισχυρή, να μπορεί να παρέχει την ποιότητα προγράμματος την οποία επιθυμούν οι Έλληνες και την οποία επιτάσσει άλλωστε το Σύνταγμά μας. 
     Θα ήθελα να δώσω μερικές σύντομες απαντήσεις σε ορισμένα ερωτήματα ή παρατηρήσεις που ακούστηκαν νωρίτερα στην Αίθουσα. Σε ό,τι αφορά την παρουσία των κομμάτων στην τηλεόραση της Ε.Ρ.Τ., δεν υπάρχει κανενός είδους πολιτική εμπλοκή της Κυβέρνησης στην παρουσία των κομμάτων και αυτό νομίζω ότι είναι εμφανές σε όποιον καλόπιστο παρακολουθεί τη δημόσια τηλεόραση. Σε κάθε περίπτωση ο όγκος αυτής της παρουσίας έχει να κάνει και με τον όγκο των επικοινωνιακών δράσεων ενός εκάστου κόμματος ξεχωριστά.
     Σε ό,τι αφορά την EUROVISION δεν θα επαναλάβω το χαρακτηρισμό που ακούστηκε. Θα πω μόνο στο Σώμα ότι κόστισε 950.000 ευρώ και τα έσοδα της Ε.Ρ.Τ. απ΄ αυτόν το διαγωνισμό ήταν 1.250.000 ευρώ. Εκτός των άλλων όμως, κυρίες και κύριοι συνάδελφοι, θα πρέπει να γνωρίζουμε ότι πέραν της πρωτιάς σ΄ αυτόν τον ευρωπαϊκό διαγωνισμό, που έχει ζωή πενήντα ετών, υπάρχει ο επόμενος χρόνος, το 2006. 
     Το 2006 ο διαγωνισμός αυτός θα γίνει στην Αθήνα. Όποιος έχει τύχει να παρακολουθήσει το διαγωνισμό γνωρίζει ότι στις προβολές, τις ημέρες που γίνεται η προδιαγωνιστική διαδικασία και η τελική διαγωνιστική διαδικασία περιλαμβάνονται προβολές περίπου πενήντα τηλεοπτικών σποτ που διαφημίζουν τη χώρα που έχει κερδίσει την προηγούμενη χρονιά, τη χώρα που φιλοξενεί, δηλαδή, το διαγωνισμό της EUROVISION. Αυτά τα πενήντα διαφημιστικά τηλεοπτικά σποτ για την πατρίδα μας θα προβληθούν και θα μπορέσουν να τα παρακολουθήσουν περίπου οκτακόσια εκατομμύρια τηλεθεατές. 
     Αναλογιστείτε πως εάν αυτή τη διαφημιστική καμπάνια ήθελε να την κάνει η χώρα μας, θα έπρεπε να πληρώσει κάποιες δεκάδες αν όχι εκατοντάδες εκατομμύρια ευρώ. Από τον φετινό διαγωνισμό, λοιπόν, θα μπορέσουμε να έχουμε μεγαλύτερο κέρδος με πάρα πολύ μικρό κόστος. Θα είναι όλα στη δημοσιότητα και στη διάθεση του καθενός την επόμενη χρονιά. 
     Η χώρα μας θα προβληθεί και θα προβάλει και τον τουρισμό της και τις ομορφιές της και τις δυνατότητες που έχει, στο οικονομικό ή σε άλλο πεδίο, σε οκτακόσια εκατομμύρια κόσμο. Αυτό είναι σημαντικό κέρδος για τον τόπο, για τις επιχειρήσεις, για τους εργαζόμενους, για όλους τους Έλληνες. 
     Σε ό,τι αφορά την ψηφιακή τηλεόραση έγινε κάποια ερώτηση γιατί δεν περιλαμβάνεται το κανάλι της Βουλής. Θα ήθελα να γνωρίζετε την απάντηση. Η προσπάθεια να ξεκινήσει η επίγεια ψηφιακή τηλεόραση είναι μία σημαντική προσπάθεια στην οποία παρακαλώ να συνδράμουμε όλοι. Δεν έχουν μπει βεβαίως ιδιωτικά τηλεοπτικά δίκτυα. Δεν υπάρχει ακόμα το θεσμικό πλαίσιο. Η δημόσια τηλεόραση προχωράει στα τρία πιλοτικά προγράμματα που ανέφερα προηγουμένως.
     Ήταν μία εν πρώτοις προσπάθεια να βρεθεί η συχνότητα. Έπρεπε να βρεθεί μία αναλογική συχνότητα και, όπως οι ασχολούμενοι με το θέμα γνωρίζουν, σε μια αναλογική συχνότητα μπορούν να χωρέσουν τρία, τέσσερα, πέντε ή έξι κατ’ άλλους τηλεοπτικά κανάλια. 
     Η ποιότητα της παρεχόμενης εικόνας στο πιλοτικό πρόγραμμα δεν μας επιτρέπει στην πρώτη φάση του πιλοτικού προγράμματος, όχι σε όλη τη διάρκειά του, να βάλουμε τεχνικά περισσότερα από τέσσερα κανάλια. Τα τρία θα είναι αυτά που έχω πει και άλλη φορά στην Αίθουσα της Βουλής, ένα κανάλι, δηλαδή, με αθλητικά και αθλητικές ειδήσεις και θέαμα, το δεύτερο θα είναι ένα κανάλι με κινηματογραφικές ταινίες και το τρίτο θα είναι το κανάλι που θα αναφέρεται στους συμπατριώτες μας που αντιμετωπίζουν προβλήματα, δηλαδή, τα άτομα με αναπηρία, με ειδικές ανάγκες.
     Το τέταρτο κανάλι θα είναι το Ρ.Ι.Κ. και αυτό γιατί υπήρξε μία συμφωνία μεταξύ της Ε.Ρ.Τ. και του Ρ.Ι.Κ. να διαθέσει το Ρ.Ι.Κ. –και θέλω να ευχαριστήσω από το Βήμα και την κυπριακή κυβέρνηση- την αναλογική συχνότητα που έχει σήμερα ώστε πάνω σ΄ αυτή τη συχνότητα να μπορέσουν να χωρέσουν τα υπόλοιπα κανάλια.
     Σας διαβεβαιώ ότι πολύ σύντομα μετά το πρώτο πιλοτικό στάδιο και το κανάλι της Βουλής θα εκπέμπεται από την επίγεια ψηφιακή, θα είναι, δηλαδή, το πρώτο κανάλι όταν σταθεροποιηθεί τεχνικά το ζήτημα και αποδειχτεί ότι μπορούν να χωρέσουν περισσότερα των τεσσάρων σ’ αυτή τη μία επίγεια ψηφιακή συχνότητα.
     Με αυτά τα λίγα λόγια θα ήθελα να σας ευχαριστήσω που με ακούσατε και να ζητήσω να ψηφίσετε τη συγκεκριμένη τροπολογία. 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, θα τροποποιήσετε το νόμο; 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, με συγχωρείτε. Δεν σας άκουσα.
     ΑΠΟΣΤΟΛΟΣ ΚΑΚΛΑΜΑΝΗΣ: Το νόμο που προβλέπει ότι σε κάθε περίπτωση ψηφιακής τηλεόρασης –είναι υποχρεωμένο το «NOVA» και το κάνει- η πρώτη συχνότητα είναι για τη Βουλή. Αυτό θα το αλλάξετε στο νόμο;
     Δεν ξέρω αν το γνωρίζουν οι νομικοί σας σύμβουλοι. Είσθε υποχρεωμένοι, οποιοσδήποτε, είτε το δημόσιο είτε ιδιώτης, πάρει ψηφιακή τηλεόραση, πρέπει το πρώτο  κανάλι σύμφωνα με διάταξη του νόμου …
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, θα απαντήσει στη συνέχεια.
     ΑΠΟΣΤΟΛΟΣ ΚΑΚΛΑΜΑΝΗΣ: Να το δείτε, γιατί φοβάμαι…
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Σας ευχαριστώ για το ερώτημα. Θα σας απαντήσω ότι αναφέρεσθε στο νόμο που μιλάει για την ψηφιακή τηλεόραση, την ψηφιακή πλατφόρμα που είναι δορυφορική πλατφόρμα. Μιλάμε για κάτι τελείως διαφορετικό, είναι πλέον η επίγεια ψηφιακή τηλεόραση. 
     ΑΠΟΣΤΟΛΟΣ ΚΑΚΛΑΜΑΝΗΣ: Καταλαβαίνω.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν έχει σχέση η μία τεχνολογία με την άλλη, παρ΄ ότι η ποιότητα της ψηφιακής τηλεόρασης είναι πολύ καλύτερη. 
     Σε κάθε περίπτωση γνωρίζετε –το έχω πει, ευχαριστώ που μου δίνετε την ευκαιρία να το επαναλάβω- ότι πολύ σύντομα θα αρχίσει ο δημόσιος διάλογος με τους φορείς για τα ζητήματα συγκέντρωσης και αδειοδοτήσεων, ο διάλογος με τα κόμματα. Θα προσκληθούν τα κόμματα διά των εκπροσώπων τους να συμμετέχουν με προτάσεις. 
     Η συζήτηση θα γίνει –ελπίζω και είμαι βέβαιος ότι θα είναι μία σημαντική και αποδοτική συζήτηση- στην Επιτροπή Θεσμών και Διαφάνειας, έτσι ώστε να γραφτεί το νέο σχέδιο νόμου, να έχουμε δηλαδή όλες εκείνες τις ρυθμίσεις που έχουν μείνει μέχρι τώρα είτε ανενεργές, γιατί δεν προβλέπονταν με σαφήνεια σε προηγούμενους νόμους, είτε δεν έχουν προβλεφθεί διότι άλλαξαν και οι τεχνολογίες, όπως αυτό που ανέφερε ο πρώην Πρόεδρος της Βουλής και να μπορέσουμε στους επόμενους λίγους μήνες να ετοιμάσουμε το θεσμικό πλαίσιο, έτσι ώστε στα μέσα του 2006 να αρχίσει επιτέλους η αδειοδότηση ραδιοφωνικών και τηλεοπτικών σταθμών στην Ελλάδα.
     Οφείλω να θυμίσω ότι η προηγούμενη κυβέρνηση είχε προχωρήσει σε αδειοδότηση μόνο των ραδιοφωνικών σταθμών της Αττικής. Για λόγους χρόνου ή για άλλους λόγους που δεν γνωρίζω, δεν πρόλαβε να κάνει περαιτέρω ενέργειες. Η απόφαση αυτής της Κυβέρνησης είναι σε σύντομο χρόνο, εντός του 2005 να αρχίσει ο διάλογος με τους φορείς, με τα κόμματα για να φτιαχτεί το νομοσχέδιο που πιστεύω ότι θα δώσει λύση σε πάρα πολλά από τα συσσωρευμένα προβλήματα.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν θα αναφερθώ…
     ΠΡΟΕΔΡΕΥΩΝ (Σωτήρης Χατζηγάκης): Θα μιλήσετε κανονικά; 
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα είμαι σύντομος. 
    ΠΡΟΕΔΡΕΥΩΝ (Σωτήρης Χατζηγάκης): Απλά να δω το χρόνο που θα σας δώσω. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν θα αναφερθώ στα θέματα που συγκεντρώνουν τη συμφωνία όλων των πτερύγων της Βουλής. Θα μείνω όμως σ΄ αυτά που μάλλον προκαλούν διαφωνίες. 
     Ξεκινώ, λοιπόν, από ορισμένα διαδικαστικά θέματα σχετιζόμενα και με την εφαρμογή του Κανονισμού της Βουλής. Το νομοσχέδιο που συζητούμε για τον εκσυγχρονισμό της επιμελητηριακής νομοθεσίας εισήχθη στην αρμόδια κοινοβουλευτική επιτροπή σύμφωνα με το άρθρο 70 παράγραφος 2 του Συντάγματος. Η έννοια της συνταγματικής διάταξης είναι ότι παρέχεται πλήρης νομοθετική εξουσιοδότηση στην αρμόδια κοινοβουλευτική επιτροπή.
     Άρα για να μην περιγραφεί η διάταξη του Συντάγματος και η σχετική διάταξη του Κανονισμού της Βουλής, θα πρέπει οι τροπολογίες τις οποίες επιθυμεί να εισηγηθεί η Κυβέρνηση να συζητούνται όσο διαρκεί η εργασία της κοινοβουλευτικής επιτροπής. 
     Δεν λέω ότι τυπικά δεν έχει τη δυνατότητα η Κυβέρνηση και μετά τη λήξη των εργασιών της κοινοβουλευτικής επιτροπής να υποβάλει μια τροπολογία. 
     Θα ήταν όμως χρήσιμο, για να μην περιγραφεί επί της ουσίας ο Κανονισμός της Βουλής και το Σύνταγμα, να συζητούνται οι τροπολογίες στην κοινοβουλευτική επιτροπή, στην οποία παρέχεται πλήρης νομοθετική εξουσιοδότηση. Έτσι, λοιπόν, σήμερα παριστάμεθα μάρτυρες του παράξενου σχήματος να έχουν συζητήσει και μάλιστα με διάθεση συμφωνίας τα μέλη του Σώματος στην κοινοβουλευτική επιτροπή, τροπολογίες να τις γνωρίζουμε την τελευταία στιγμή και διαφωνίες οι οποίες αφορούν τις τροπολογίες να συζητούνται σε ελάχιστο χρόνο, διότι είναι μια μόνο η συνεδρίαση της Ολομέλειας. Παρατηρώ επίσης ότι ορισμένες από τις τροπολογίες είναι παντελώς άσχετες με το νομοσχέδιο που συζητούμε.
     Θα παρακαλέσω, λοιπόν,  κύριε Πρόεδρε – αυτό βέβαια δεν είναι της παρούσης – μέχρι τουλάχιστον να αποφασίσουμε αναθεώρηση του Κανονισμού της Βουλής, να προσεχθεί από την πλευρά της Κυβέρνησης αυτό το σημείο. Όταν, δηλαδή, εισάγεται προς συζήτηση νομοσχέδιο σε κοινοβουλευτική επιτροπή κατά το άρθρο 70 παράγραφος 2, οι τροπολογίες να μην ακολουθούν την λήξη των εργασιών της κοινοβουλευτικής επιτροπής, αλλά να συζητώνται και αυτές κατά τη διάρκεια των εργασιών της κοινοβουλευτικής επιτροπής.
     Επί των τροπολογιών τώρα. Άλλες απ’ αυτές τις απορρίπτουμε, επειδή δεν είναι σχετικές με το νομοσχέδιο που συζητούμε, άλλες γιατί έχουμε επί της ουσίας αντίρρηση. Παραδείγματος χάριν, κύριε Υπουργέ, παρά τη διακηρυχθείσα από εσάς θέση – εννοώ από την Κυβέρνησή σας – και προεκλογικά και μετεκλογικά, ότι θα υπάρχει φροντίδα για την περιστολή δαπανών στο κράτος, έχουμε παρατηρήσει –και αυτό δεν αφορά μόνο τη σημερινή δική σας πρωτοβουλία– ότι σε δεκαεννέα μήνες περίπου νομοθετικής πρωτοβουλίας της Κυβέρνησης καταγράφεται σταθερή αύξηση νέων διοικητικών μονάδων ή οργανισμών. Σας διαβεβαιώνω ότι έχουμε αρκετές νέες γραμματείες, νέες ειδικές γραμματείες, περί  τις διακόσιες επιτροπές που απασχολούν πολλούς αμειβόμενους. Έχουμε νέες γενικές διευθύνσεις και συνολικά ένα προσωπικό που αυξήθηκε κατά πέντε χιλιάδες εξακόσια άτομα μόνο για τις νεοϊδρυθείσες διοικητικές μονάδες. Συνεπώς δεν αντιλαμβανόμαστε γιατί στη Γενική Γραμματεία Έρευνας και Τεχνολογίας θα έπρεπε να προστεθεί μία νέα γενική διεύθυνση. 
     Όσον αφορά την τροπολογία για την Ε.Ρ.Τ.. Θέλουμε με κάθε τρόπο να ενισχύσουμε, κύριε Υφυπουργέ, τη δημόσια τηλεόραση και να την ενισχύσουμε, διότι εύκολα θα μπορούσε να αναγνωρίσει κανείς σ’ αυτό το εξαιρετικά ανταγωνιστικό περιβάλλον των Μέσων Μαζικής Ενημέρωσης ότι η δημόσια τηλεόραση εξακολουθεί, ευτυχώς, να διατηρεί πολύτιμες νησίδες πολιτισμικών παραγωγών με πολύ μεγάλο ενδιαφέρον, πολύτιμες νησίδες ευπρεπούς διαλόγου. Συνεπώς μ’ αυτή την έννοια είναι αυτονόητη η υποχρέωση του Κοινοβουλίου και όλων των πολιτικών κομμάτων να στηρίξουν τη δημόσια τηλεόραση.
     Σημειολογικά και συμβολικά αναλαμβάνετε λανθασμένη πολιτική πρωτοβουλία στο χρόνο που την αναλαμβάνετε. Όταν ο Πρωθυπουργός χθες δηλώνει σε χαμηλοσυνταξιούχους ότι «αντιλαμβάνομαι το πρόβλημά σας, αλλά δεν μπορώ να κάνω απολύτως τίποτα», είναι λάθος να εισηγείται η Κυβέρνηση την αύξηση του ανταποδοτικού τέλους υπέρ της Ε.Ρ.Τ. σε ύψος μάλιστα υπολογιζόμενο στα 70.000.000 ευρώ ετησίως, πράγμα που σημαίνει ότι αυτά τα 70.000.000 ευρώ θα βαρύνουν αναλογικώς, ανάμεσα σε άλλες κατηγορίες του πληθυσμού, και αυτούς στους οποίους χθες ο Πρωθυπουργός αρνήθηκε οποιαδήποτε διευκόλυνση.
     Πιστεύω, λοιπόν, ότι σε τόσο δύσκολη περίοδο και παρά το γεγονός ότι μπορώ να αντιληφθώ αναγκαίες μελλοντικές δραστηριότητες της Ε.Ρ.Τ., είναι λάθος η Κυβέρνηση να εισηγείται αύξηση του ανταποδοτικού τέλους. Θα σας καλούσα να μην το κάνετε. Υπολογίζω ότι δεν θα το κάνετε, δηλαδή να με ακούσετε. Γι’ αυτό το λόγο εμείς δεν θα ψηφίσουμε την τροπολογία την οποία εισηγήθηκε η Κυβέρνηση και ο παριστάμενος Υφυπουργός. 
     Κύριε Πρόεδρε, τελειώνοντας τη σύντομη παρέμβασή μου θα ήθελα να επανέλθω στο θέμα που αρχικά έθιξα, όχι γιατί αναμένω τώρα μία απάντηση από εσάς, αλλά γιατί αναμένω συμφωνία των κομμάτων, ώστε να κάνουμε ωφελιμότερη την προσπάθειά μας και πιο αποτελεσματική στα πλαίσια τηρήσεως των κανονισμών. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καστανίδη.
     Κύριε Καστανίδη, θα πρέπει να σας θυμίσω και να γνωστοποιήσω στους συναδέλφους ότι έγινε διεξοδική συζήτηση και στη Διάσκεψη των Προέδρων και νομίζω ότι έδωσε επαρκείς εξηγήσεις ως προς τη διαδικασία η κυρία Πρόεδρος της Βουλής λέγοντας ότι η όλη αυτή διαδικασία βρίσκεται μέσα στα πλαίσια της διαδικασίας που και παλαιότερα είχε ακολουθηθεί σπανίως –αλλά είχε ακολουθηθεί- αλλά και τώρα πάλι σπανίως ακολουθείται και δεν υπάρχει συνεπώς οποιαδήποτε παραβίαση της διαδικασίας. Βεβαίως, είναι σεβαστή και σωστή η άποψη την οποία εκθέσατε, κύριε Καστανίδη, να γίνει μία κουβέντα πάνω στο θέμα τού πώς πρέπει στο μέλλον να γίνεται αυτή η διαδικασία.
     Θέλω πάντως να υπενθυμίσω σε όλη τη Βουλή πως τούτο το Προεδρείο με την Πρόεδρο της Βουλής των Ελλήνων την κ. Μπενάκη προσπαθήσαμε όλους αυτούς τους μήνες σε συνεννόηση με την Κυβέρνηση και με την καλή θέλησή της να υπάρξει μία τέτοια διαδικασία, η οποία να μη δυσχεραίνει το έργο των Βουλευτών. Έτσι, βλέπουμε αυτούς τους τελευταίους δεκατέσσερις, δεκαπέντε μήνες να μην έχουν έρθει σε νομοσχέδια τροπολογίες παραπάνω από τρεις, τέσσερις που είναι μέσα σε ένα λογικό πλαίσιο. Δεν μπορεί κανείς άλλωστε να περιορίσει την Κυβέρνηση σε επείγοντα ζητήματα. Συνεπώς νομίζω ότι θα πρέπει να υπογραμμίζουμε και αυτή την πλευρά της καλής πίστεως…
     ΑΠΟΣΤΟΛΟΣ ΚΑΚΛΑΜΑΝΗΣ: Εμείς μιλάμε για τις άσχετες τροπολογίες.  Μόνο με συμφωνία όλων δεχόμαστε. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, δεν νομίζω ότι συντρέχει τέτοιος λόγος. Έγινε χθες πολλή συζήτηση για το θέμα της Ολυμπιακής. Νομίζω ότι εδόθησαν επαρκείς εξηγήσεις. Και πάλι όμως, αν μία τροπολογία έχει μια ιδιαίτερη εθνική σημασία ή  μεγάλη οικονομική σημασία, νομίζω ότι δεν θα σταματήσουμε στο γράμμα, όπως και εσείς κάνατε –και σωστά κάνατε- διότι σε μία δεδομένη στιγμή προηγείτο το γενικότερο και ευρύτερο συμφέρον από ένα τυπικό εμπόδιο. Αυτά είχα να πω. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, το περιεχόμενο της τοποθέτησης του Κοινοβουλευτικού Εκπροσώπου του ΠΑ.ΣΟ.Κ. έχει λογική βάση, αλλά θα μου επιτρέψετε να σας πω ότι το Υπουργείο Ανάπτυξης σε πέντε νομοσχέδια που ενσωματώνουν κοινοτικές οδηγίες δεν δέχτηκε το τελευταίο τρίμηνο να μπει ούτε μία τροπολογία, συνεπές και με όσα ο απευθυνόμενος προς εσάς υπεστήριζε συμπαραστεκόμενος στον πρώην Πρόεδρο της Βουλής, για να μπορούμε να εκλογικεύσουμε το σύστημα της κατάθεσης των τροπολογιών, που δεν γίνεται από καμία κυβέρνηση και από κανένα Υπουργό από διαστροφή, αλλά γιατί πραγματικές ανάγκες επιβάλλουν ορισμένες φορές να έρθει μία τροπολογία για να αντιμετωπίσει ένα θέμα.
     Σε ό,τι αφορά το υπό συζήτηση νομοσχέδιο, θα σταθώ για ένα λεπτό στην επισήμανση που κάνατε για τη γενική διεύθυνση στη Γενική Γραμματεία Έρευνας και Τεχνολογίας. Έλεγα πριν από λίγο στους συναδέλφους σας ότι το Υπουργείο Ανάπτυξης αποτελείται από τέσσερα Υπουργεία, τα οποία είναι στη συσκευασία του ενός χωρίς καμία δυνατότητα κινητικότητας του προσωπικού μεταξύ τους. Δηλαδή, μπορεί να υπάρχουν κενές διευθύνσεις στον τομέα της ενέργειας, να περισσεύει προσωπικό και μάλιστα κατάλληλο προσωπικό από τον τομέα του εμπορίου ή της βιομηχανίας και να μην μπορούν να μετακινηθούν σε άλλη Γενική Γραμματεία, γιατί έχουν τη λογική της συνένωσης των τεσσάρων Υπουργείων κρατώντας αυτοτελώς τον τρόπο με τον οποίο λειτουργούσαν. Γι’ αυτό έχουμε τέσσερις διευθύνσεις διοικητικού, τέσσερις διευθύνσεις οικονομικού, τέσσερις γενικούς διευθυντές οικονομικού.
     Αναμορφώνεται και στη βάση μελέτης που είχε γίνει από την προηγούμενη κυβέρνηση και δεν ολοκληρώθηκε. Η Γενική Γραμματεία Έρευνας και Τεχνολογίας έχει οκτώ διευθύνσεις, δύο αυτοτελή τμήματα και κανένα γενικό διευθυντή. Η κορυφή της πυραμίδας στη Δημόσια Διοίκηση είναι ο γενικός διευθυντής. Από τους διευθυντές, λοιπόν, πάμε στον γενικό γραμματέα και μετά στον Υπουργό. Αυτό δεν είναι ούτε πολυτέλεια ούτε προσπάθεια να δημιουργηθεί μία ακόμη θέση. Δεν έχει κανένα γενικό διευθυντή και δημιουργείται μία θέση, για να μπορεί να λειτουργεί επαρκώς το σύστημα. Αυτός είναι ο λόγος. 
     Έρχομαι τώρα στις παρατηρήσεις των κυρίων συναδέλφων, που είχαν γίνει και στη Διαρκή Επιτροπή. Γίνεται δεκτό το αίτημα των συναδέλφων από την Κεφαλονιά και τη Λευκάδα και στην παράγραφο 5 του άρθρου 28, στον έκτο και έβδομο στίχο, διαγράφονται οι φράσεις: «…τη Ζάκυνθο, την Κεφαλονιά, τη Λευκάδα…», ώστε τα νησιά αυτά να έχουν…
     ΧΡΗΣΤΟΣ ΠΩΤΟΠΑΠΑΣ: Για τη Ζάκυνθο δεν υπήρξε αίτημα, κύριε Υπουργέ. Για την Κεφαλονιά και τη Λευκάδα είπατε.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Με συγχωρείτε, αλλά το έθεσε και ο εκ Κεφαλληνίας συνάδελφος στη Διαρκή Επιτροπή και ο κ. Βεργίνης πριν από λίγο, ώστε στα τρία αυτά νησιά, λόγω του μικρού αριθμού των πρατηρίων που έχουν, να μπορούν να εξυπηρετούνται κατά τον καλύτερο τρόπο οι κάτοικοι, όπως γίνεται στις Κυκλάδες και σ’ ένα μέρος της Δωδεκανήσου. Γίνεται δεκτό το αίτημα και συμπληρώνεται μ’ αυτόν τον τρόπο η ρύθμιση την οποία έχουμε φέρει. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο για ένα λεπτό. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα ήθελα για τις ανάγκες συντονισμού της Κυβέρνησης, ειδικώς σε ό,τι αφορά στην Αίθουσα αυτή, να σας πω, κύριε Υπουργέ, ότι εκτιμώ το γεγονός πως εσείς ως Υπουργός Ανάπτυξης σε νομοθετικές σας πρωτοβουλίες για την εναρμόνιση της ελληνικής νομοθεσίας προς την κοινοτική, δεν δεχθήκατε καμία τροπολογία. 
     Χθες, όμως, ο συνάδελφός σας για θέματα δημόσιας τάξης Υφυπουργός κ. Μαρκογιαννάκης και πάλι σε νομοθετική πρωτοβουλία εναρμονίσεως της ελληνικής νομοθεσίας προς την κοινοτική έννομη τάξη, με τα ακριβώς αντίθετα επιχειρήματα από εσάς, ζήτησε να συμπεριληφθούν συγκεκριμένες τροπολογίες.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Καστανίδη, είναι θέμα αξιολόγησης της κοινοτικής οδηγίας και της γενικότερης εφαρμογής της απ’ όλες τις χώρες το να κυκλοφορεί ένα κείμενο, για παράδειγμα για την καθιέρωση του θεσμού της Ευρωπαϊκής Εταιρείας ή για την απελευθέρωση της αγοράς ηλεκτρισμού, φυσικού αερίου, ο νόμος των βιοκαυσίμων. Το νομοσχέδιο το οποίο ψηφίσαμε, είναι τελείως διαφορετικό πράγμα από μία οδηγία αυτού του μεμονωμένου σχήματος. Δεν ξέρω για ποιο θέμα το εισηγήθηκε. Μπορεί να το έκανα κι εγώ αυτό το πράγμα, όπως ήταν μόνιμη πρακτική…
     ΧΑΡΑΛΑΜΠΟΣ ΚΑΣΤΑΝΙΔΗΣ: Για το ξέπλυμα του βρώμικου χρήματος ήταν. Αφήστε το, κύριε Υπουργέ. Δεν είναι ψόγος για εσάς αυτό.
     (Θόρυβος από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. Δεν θέλει συνηγόρους ο κύριος Υπουργός.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ δέχθηκα στην αρχή την τοποθέτηση την οποία κάνατε κι αν συμφωνήσουμε μ’ αυτόν τον τρόπο, νομίζω ότι η ποιότητα του κοινοβουλευτικού έργου και ιδιαίτερα του νομοθετικού θα είναι καλύτερη. Αρκεί που γίνονται ορισμένα βήματα. Θα γίνουν ακόμα περισσότερα. Μην ανησυχείτε γι’ αυτό. Έχουμε δύο τετραετίες και θα τα βάλουμε σε καλό λογαριασμό.
     ΑΠΟΣΤΟΛΟΣ ΚΑΚΛΑΜΑΝΗΣ: Προς τα εμπρός ή προς τα πίσω θα είναι τα βήματα;
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Επανερχόμαστε στον κατάλογο των ομιλητών. 
     Ο κ. Καραμάριος έχει το λόγο.
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν θα αναφερθώ στα όσα είπε ο εισηγητής μας, ο αξιότιμος κ. Αλιβιζάτος, διότι ήταν πάρα πολύ εμπεριστατωμένη η εισήγησή του. 
     Εκείνο που έχει σημασία, είναι να πω, ειδικά στον κ. Τσοχατζόπουλο, ότι αυτές τις μέρες εκτελούμε οδηγίες της Ευρωπαϊκής Ένωσης. Και μία από τις οδηγίες αυτές φέρει και την υπογραφή του, δηλαδή τότε που η Ελλάδα ήταν Προεδρεύουσα, ως Υπουργός του Υπουργείου του, υπέγραψε την οδηγία που σήμερα εφαρμόζουμε. Άρα, λοιπόν, εάν καθυστερήσαμε λίγο, δεν ευθυνόμαστε εμείς, αλλά πρώτα ο ίδιος και αυτοί οι οποίοι ενώ είχαν τις οδηγίες αυτές στα χέρια τους, δεν τις εφάρμοσαν εγκαίρως.
     Σε ό,τι αφορά το νομοσχέδιο το οποίο σήμερα ψηφίζουμε, δεν είναι παρά ένας εκσυγχρονισμός -αναπόφευκτος εκσυγχρονισμός λόγω των ετών που πέρασαν- τόσο του επιμελητηριακού θεσμού όσο και του Γενικού Εμπορικού Μητρώου. Θα ήθελα να τονίσω τη μεγάλη σημασία του θεσμού των επιμελητηρίων και την αξία την οποία έχουν στη διαμόρφωση της ανάπτυξης, καθώς και την προσπάθεια βοήθειας όλων των μικρομεσαίων και βιομηχανικών επιχειρήσεων κατά τόπους. Εάν αναλογιστώ το Επιμελητήριο Δωδεκανήσου, το οποίο επί χρόνια προσφέρει τις υπηρεσίες του, έχοντας κάνει μεγάλη προσπάθεια, δεν έχω να πω παρά ότι αξίζουν συγχαρητήρια στο Υπουργείο Ανάπτυξης, που έφερε τον εκσυγχρονισμό του επιμελητηρίου, ο οποίος είναι επιβεβλημένος. Συνεπώς περιττεύει να πω οτιδήποτε άλλο από το ότι πράγματι τίθεται σε σωστές βάσεις τόσο από απόψεως εφαρμογής της κοινοτικής οδηγίας όσο και της ελληνικής νομοθεσίας. 
     Εις ό,τι αφορά τώρα τις τροπολογίες, θα ήθελα να παρακαλέσω τον κ. Ρουσόπουλο, που ήταν πάρα πολύ σωστός στην τοποθέτησή του και εξύμνησε το θεσμό της κρατικής τηλεόρασης το εξής: Εάν αναλογιστείτε ότι σε πολλά νησιά της Δωδεκανήσου και σε πολλά μικρά νησιά δεν βλέπουν καν την Ε.Ρ.Τ., για λόγους που ξέρετε και για τους οποίους έχουν διαμαρτυρηθεί, δεν νομίζετε ότι με την εφαρμογή της διατάξεως του άρθρου 101 του Συντάγματος, όταν νομοθετούμε, έχουμε υποχρέωση να προστατεύουμε τις νησιωτικές ιδιαιτερότητες; 
     Δεν θα ήταν αυτήν τη στιγμή προς τιμήν σας να πείτε ότι εξαιρούνται τα μικρά νησιά κάτω από τρεις χιλιάδες εκατό κατοίκους, τα οποία έχουμε θεσμοθετήσει για όλη την επικράτεια; Θα βάλουμε στους Αρκιούς, που έχουν πέντε ηλεκτρικές εγκαταστάσεις οικιακών συσκευών, αύξηση στην Ε.Ρ.Τ.; Γιατί, όταν δεν τη βλέπουν;
     Έχω την εντύπωση ότι εδώ πρέπει να σκεφτούμε το εξής: Δεν μπορούμε να πούμε ότι οι κοινόχρηστοι χώροι έχουν μεγαλύτερη σημασία από τα μικρά νησιά. Είμαστε υποχρεωμένοι, όταν νομοθετούμε, να λαμβάνουμε υπόψη τις ιδιαιτερότητες.
     Θέλω, λοιπόν, κύριε Υπουργέ, αυτή τη στιγμή να πείτε ότι πρέπει να υπάρξει μία εξαίρεση για τις μικρές νησιωτικές περιοχές ή εν πάση περιπτώσει μειώστε αναλογικά, όπως εφαρμόζουμε το Φ.Π.Α., ο οποίος είναι μειωμένος κατά 30% σε όλα τα νησιά. Είναι αύξηση αυτή. Είναι επιβολή τέλους. Είναι έμμεσος φόρος, πείτε το όπως θέλετε. 
     Επειδή μου δόθηκε η ευκαιρία τώρα με όσα σωστά είπατε, σκεπτόμενος τα παράπονα που μας κάνουν κάθε φορά επειδή δεν βλέπουν την Ε.Ρ.Τ., να μην τους βάλουμε και μία αύξηση. Βάλτε «πέραν της απαλλαγής των κοινοχρήστων και των μικρών νησιών». Υπάρχει νομοθεσία πλέον για τα μικρά νησιά που είναι από τρεις χιλιάδες εκατό και κάτω και πιάνει από τους Παξούς μέχρι όλο το Αιγαίο. Ας τους αφαιρέσουμε αυτό το τέλος, για να δείξουμε ότι προστατεύουμε την επαρχία. Αυτά ήθελα να πω και τίποτα περισσότερο.
     Νομίζω, κύριε Υπουργέ, ότι θα κάνετε δεκτή την πρότασή μου.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καραμάριε.
     Ο Πρόεδρος κ. Κακλαμάνης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ήθελα, συμπληρωματικά προς τη συζήτηση που έγινε προηγουμένως, να υπενθυμίσω τα εξής: Ίσως τα αυτονόητα πρέπει να τα επαναλαμβάνει κανείς, γιατί η προσοχή μας είναι στραμμένη σ’ αυτά που δυσκολότερα μπορούμε να κατανοήσουμε κι έτσι ξεχνούμε τα αυτονόητα.
     Όταν ψηφιζόταν το Σύνταγμα του 2001, αποφασίσαμε να διορθώσουμε μία κατάσταση, η οποία πραγματικά μας εξέθετε ως Κοινοβούλιο σε ό,τι αφορούσε τον τρόπο που νομοθετούσαμε. Είχε στην πράξη καταργηθεί το νομοτεχνικό έργο των επιτροπών.
     Επίσης, στην Ολομέλεια δεν γινόταν καμία πολιτική συζήτηση για το συγκεκριμένο νομοσχέδιο που συζητούσαμε, αλλά αναμασούσαμε πολλές φορές αυτά που είχαμε πει στην επιτροπή για κάποιο σημείο που είχαμε αντίρρηση ή που θέλαμε να γίνει κάτι άλλο. 
     Η μεταρρύθμιση που κάναμε με βάση τις διατάξεις του Συντάγματος και στη συνέχεια στον Κανονισμό της Βουλής, πιστεύω ότι έπρεπε να γίνει σεβαστή απ’ όλους μας, να γίνει σεβαστή και από τη σημερινή Κυβέρνηση. Διότι με την  προηγούμενη κυβέρνηση έστω και με δυσκολίες, που αφορούσαν την αντίληψη ορισμένων μελών της σε ό,τι αφορά τον τρόπο που νομοθετούσαν, το πλήθος των προβλημάτων, την ανάγκη να μη σπαταλιέται χρόνος κ.λπ., εν πάση περιπτώσει το είχαμε κατακτήσει. Και επιμένω σ’ αυτό.
     Και πρέπει να πω ότι πράγματι με βοήθησε εμένα ως Πρόεδρο του Σώματος -βοήθησε το Προεδρείο- η Αντιπολίτευση με τις αντιδράσεις της, αλλά και Βουλευτές της Πλειοψηφίας, ώστε να μην αισθάνεται η κυβέρνηση, οποιοσδήποτε Υπουργός ότι υπάρχουν άλλοι λόγοι, στενή αντίληψη κ.λπ.. Και πολλοί από τους Βουλευτές, που ήσαν και στην προηγούμενη περίοδο της Βουλής, θα θυμούνται ότι ο Πρόεδρος του Σώματος πολλές φορές αναγκαζόταν να έχει και συζητήσεις σε υψηλότερο επίπεδο με κάποιους Υπουργούς. 
     Ας θυμηθεί ο κ. Σιούφας, που είχε τότε ουσιαστικά την ευθύνη της Κοινοβουλευτικής Ομάδας της Νέας Δημοκρατίας, πόσοι Υπουργοί από εκείνη τη θέση αναγκάζονταν να υποχωρήσουν και να πουν «ναι, θα την αποσύρω αυτή την τροπολογία». 
     Θυμηθείτε επίσης πως για πολύ σοβαρά θέματα -σε μία άλλη κατάκτησή μας- και επειδή κατανοούμε τις ανάγκες που έχει μία κυβέρνηση, ένα Υπουργείο για ένα επείγον θέμα, είχαμε πει το εξής: Εάν όλα τα κόμματα συμφωνούμε, τότε θα μπορούμε και μία τροπολογία, η οποία δεν είναι απολύτως σχετική με ένα νομοσχέδιο, να την εντάξουμε σ’ αυτό.
     Θέλω να σας θυμίσω την περίφημη τροπολογία για τις ποδοσφαιρικές ομάδες του κ. Φλωρίδη, όπου είχαμε συμφωνήσει όλα τα κόμματα. Επειδή, όμως, την επομένη που συνεζητείτο η τροπολογία κάποιοι Βουλευτές από την τότε αξιωματική αντιπολίτευση είχαν άλλη άποψη, εγώ ο ίδιος είπα στον κ. Σιούφα, μπορείτε να αποδεσμευτείτε, αφού βλέπω ότι κάποιοι Βουλευτές σας έχουν άλλη άποψη.
     Αυτά τα πράγματα τα οποία είναι, αν θέλετε, αυτό που λέμε συμφωνίες κυρίων, κατά τη γνώμη μου δεσμεύουν πιο πολύ από οποιαδήποτε κείμενα, τα οποία άλλωστε, όπως έχει νομολογηθεί, μπορεί κανείς να τα παρακάμπτει, διότι όλα όσα αποφασίζουμε εδώ –και οι διαδικασίες μας- θεωρούνται interna corporis της Βουλής από τα δικαστήρια.
     Πρέπει πρώτα-πρώτα να έχουμε αυτοσεβασμό. Εγώ δεν διανοούμαι κάτι στο οποίο θα συμφωνήσω, στη συνέχεια να προσπαθήσω, όταν πια έγινα κυβέρνηση, να κάνω το αντίθετο.
     Για τις τροπολογίες, κύριοι συνάδελφοι -και όσοι είστε σ’ αυτήν την περίοδο της Βουλής, είτε παλαιότεροι είτε τώρα, το πρώτον, ήρθατε στη Βουλή- η λογική μας ήταν -και η διάταξη του Συντάγματος είναι αυτή- η εξής: Δεν θα συζητούμε τροπολογίες σε νομοσχέδια που θα έρχονται εδώ με το άρθρο 70, παράγραφος 2 του Συντάγματος. Θα καθόμασταν στις επιτροπές –σε πέντε συνεδριάσεις, σε έξι συνεδριάσεις, όσες χρειάζονταν- και άρθρο προς άρθρο θα νομοθετούσαμε κι εδώ θα λέγαμε τις απόψεις μας επί της αρχής. Το Κοινοβούλιο θα είχε άλλο χαρακτήρα και θα μπορούσε ο κόσμος να το παρακολουθεί καλύτερα.
     Ακόμα, θέλω να θυμίσω στον κ. Σιούφα και στον Προεδρεύοντα ότι όταν είχε έρθει ένα νομοσχέδιο του Υπουργείου Οικονομίας από τον κ. Χριστοδουλάκη, δεν συμφώνησα ακόμα και σε μία φραστική αλλαγή στο ίδιο το κείμενο του νομοσχεδίου, γιατί δεν ήταν απλώς φραστική, είχε και ουσιαστικό περιεχόμενο.
     Δυστυχώς με την επιμονή του Κομμουνιστικού Κόμματος και εν μέρει της Νέας Δημοκρατίας, δηλαδή, στη λογική –καλόπιστη λογική- ότι εν πάση περιπτώσει δεν πρέπει και οι Βουλευτές να έχουν τη δυνατότητα να φέρνουν κάποια τροπολογία κ.λπ., πάλι συμφωνήσαμε και είπαμε: Ας γίνουμε πιο ελαστικοί σ’  αυτό το θέμα και πάντοτε συμφωνούντες –όχι με το έτσι θέλω η όποια Πλειοψηφία- να προσθέτουμε τροπολογίες σ’ ένα νομοσχέδιο που έρχεται σε μία και μόνη συζήτηση σε τέσσερις, πέντε, έξι ώρες.
     Αυτά είναι σωστά και τίμια πράγματα.
     Και θα ήθελα να πω –διότι δεν είναι κανείς μόνιμος, ούτε ο Πρόεδρος της Βουλής ούτε ο Πρωθυπουργός ούτε ο Βουλευτής ούτε η Συμπολίτευση ούτε η Αντιπολίτευση- το εξής: Οι θεσμοί και οι κανόνες, με τους οποίους λειτουργούμε, είναι αυτοί που μας καταξιώνουν όλους, καθώς και η προσπάθεια που κάνουμε να τους σεβαστούμε.
     Θέλω να πω δύο λόγια τώρα γι’ αυτή την τροπολογία της Ε.Ρ.Τ.. Δεν έχω άλλο χρόνο. Επειδή, όμως, η Ε.Ρ.Τ. είναι ένας άλλος επίσης προσωπικός καημός μου, θέλω να αναφέρω τα εξής:
     Κύριε Υπουργέ, θέλω να σας θυμίσω ότι τον ενιαίο φορέα της Ε.Ρ.Τ. τον έφερα εγώ ως Υπουργός Προεδρίας και έγινε νόμος του κράτους. Εκεί μάλιστα, ετέθη και η πρώτη διάταξη με την οποία αναγνωρίσαμε και δώσαμε τη δυνατότητα να λειτουργήσει η τοπική ραδιοφωνία -όχι τα δίκτυα αυτά που είναι τρεις και μόνες επιχειρήσεις, που ελέγχουν όλη την Ελλάδα, τοπική ραδιοφωνία για τον τοπικό πολιτισμό, την τοπική οικονομία, την τοπική επικοινωνία- και με ρυθμίσεις στη συνέχεια σ’ ένα προεδρικό διάταγμα. Και ο φίλος μου ο Γιάννης Τζαννετάκος είπε από τον «98,4» ότι μόνο ο αγκυλωτός σταυρός του λείπει. Αυτή, δυστυχώς, ήταν τότε η αντίληψη της πλευράς στην οποία βρίσκεστε εσείς τώρα. Το γιούργια. 
     Και έσπευσε η παράταξή σας με την Αθήνα, τον Πειραιά και τη Θεσσαλονίκη και δημιούργησε όλη αυτή την αναρχία που ζούμε μέχρι σήμερα, παρά το γεγονός ότι επιτροπή -Πρόεδρος του Συμβουλίου της Επικρατείας, Πρόεδρος του Αρείου Πάγου και ο τότε Πρόεδρος της Ε.Σ.Η.Ε.Α. ο κ. Κοραχάης, γνωστής τοποθετήσεως- ανέλαβε με απόφαση του Υπουργού Προεδρίας και έδωσε όλες τις συχνότητες του ραδιοφώνου σε όλη την Ελλάδα, με όρους ότι δεν μπορεί στο ενημερωτικό τμήμα να μην είναι επαγγελματίες δημοσιογράφοι, ότι δεν μπορεί να υπάρχει διασύνδεση προγραμμάτων πέραν του 10%. Αυτά όλα έχουν καταργηθεί.
     Φυσικά, ήρθε εν συνεχεία ο οδοστρωτήρας της ιδιωτικής τηλεόρασης και δημιούργησε αυτό το τοπίο μιας Ελλάδας που ισχυρίζεται ότι είναι δημοκρατία, αλλά όλοι ξέρουμε πόσες αδυναμίες έχει από το να είναι πραγματικά μια προεδρευομένη κοινοβουλευτική δημοκρατία.
     Επομένως, κύριε Πρόεδρε, εγώ θέλω να πω στον Υπουργό Επικρατείας: Μόνο αν σταθούμε έντιμοι απέναντι σ’ αυτή την πραγματικότητα μπορούμε να αλλάξουμε κάτι. Άλλως, έπειτα από ένα χρόνο -περισσότερο ή λιγότερο- κάποιος άλλος Υπουργός Επικρατείας θα ακολουθεί τον ίδιο ντορό. Και πάντοτε θα είναι πρόθυμοι κάποιοι να διευκολύνουν τάχα την κυβέρνηση, το κυβερνών κόμμα. Ο τόπος, όμως, θα πηγαίνει από το κακό στο χειρότερο.
     Η Ε.Ρ.Τ. έχει τεράστια αποστολή να επιτελέσει. Θα έπρεπε να είναι η λοκομοτίβα στην οποία σιγά-σιγά θα υποχρεωνόταν και η ιδιωτική τηλεόραση να ακολουθήσει, άλλως θα είχε τηλεθεάσεις όπως έχουν τα ιδιωτικά κανάλια στην Ισπανία. Εκεί το κρατικό κανάλι έχει το 50% και πλέον της τηλεθέασης.
     Αγαπητοί συνάδελφοι, ..
     ΝΙΚΟΛΑΟΣ ΓΚΑΤΖΗΣ: Δεν έχει όμως διαφημίσεις στις ειδήσεις.
     ΑΠΟΣΤΟΛΟΣ ΚΑΚΛΑΜΑΝΗΣ: Δεν έχει διαφήμιση στις ειδήσεις και δεν έχει και άλλα πράγματα.
     Γίνεται ένα λάθος, κύριε Πρόεδρε, το οποίο το έκανε και η προηγούμενη κυβέρνηση στα πρώτα της χρόνια. Είναι φυσικό όταν αλλάζει μια κυβέρνηση, ο κόσμος που την ψηφίζει θεωρεί ότι αυτό είναι το κρατικό κανάλι, άρα είναι το πιο φιλικό κ.λπ.. 
     Παγιδεύεστε, κύριε Υπουργέ, σήμερα από μια τηλεθέαση που μας λέτε ότι ανέβηκε στο 1%. Δεν ξέρω πόσο ανέβηκε ή κατέβηκε. Αλλά το πρόβλημα θα ανακύψει έπειτα από έξι μήνες, ένα χρόνο που θα αρχίσουν τα ιδιωτικά κανάλια να τραβούν περισσότερο όλο αυτόν τον κόσμο, που οι πάντες θα πυροβολούν την Ε.Ρ.Τ.. Και εσείς θα μείνετε με την ικανοποίηση ότι αίφνης χθες μεταδόθηκε μια συζήτηση εδώ  από τη Ν.Ε.Τ. ερήμην –υποθέτω- του άξιου πραγματικά διευθυντή ειδήσεων που έχετε και παλιού επαγγελματία δημοσιογράφου, διότι κάτω απ’ αυτόν έχετε εγκαταστήσει κομματικά σας μέλη, τα οποία έχουν οδηγήσει τα πράγματα –και δεν θέλω να προχωρήσω σήμερα περισσότερο- στο σημείο να αλλοιώνεται το κοινοβουλευτικό ρεπορτάζ. 
     Εδώ οι δημοσιογράφοι συνάδελφοί σας ήταν πάντοτε σεβαστοί και έκαναν καλά τη δουλειά τους. Σήμερα αυτές οι ομάδες δημιουργούνται με τους διορισμούς είτε στην ΕΡΤ είτε αλλού, στις θέσεις κλειδιά, που θα ελέγξουν τα πάντα. Αν ο Καραμάριος γκρινιάζει με την Κυβέρνηση, κόψε τον. Αν ο Κακλαμάνης είπε κάποια πράγματα που δεν μας αρέσουν, δείξε τον την ώρα που είναι σκυφτός με τα άσπρα μαλλιά που του λείπουν από πάνω και τη φαλάκρα του, να δουν εκεί πέρα κάποιον, που δεν αξίζει να ακούσει κανείς τι λέει. Και πάρτε και το κομμάτι απ’ αυτά που είπε, εκείνο που δεν θα καταλάβει ο τηλεθεατής και ο ακροατής τι νόημα έχει.
     Εάν, λοιπόν, μ’ αυτή τη λογική θα προχωρήσει η Ε.Ρ.Τ., δυστυχώς, αυτή την προσπάθεια που κάνουμε με το κανάλι της Βουλής, προσβλέποντας πάντοτε στην Ε.Ρ.Τ., το πρώτο κανάλι το οποίο πάει καλά και σε όλα τα άλλα που δεν υπάρχει το πρόβλημά σας, του κομματισμού, της δήθεν επικοινωνίας, που δεν είναι επικοινωνία, είναι ενημέρωση και όλα αυτά και τα ιδιωτικά κανάλια που λένε ότι είναι Mέσα Eπικοινωνίας κάποτε πρέπει να πούμε ότι είναι Mέσα Eνημέρωσης, όπως το εννοούν οι κυρίαρχοί τους ιδιώτες ή η Κυβέρνηση. Δεν υπάρχει αμφίδρομη σχέση. Υπάρχει η προπαγάνδα. Γι’ αυτό σας διέκοψα και σας είπα να τροποποιήσετε το νόμο. 
     Εμείς κάναμε ένα νόμο και είπαμε ότι η Ε.Ρ.Τ. οφείλει να εξασφαλίσει συχνότητες πλήρους τηλεοπτικού προγράμματος στη Βουλή. Και βάλαμε και για την ψηφιακή τηλεόραση τη διάταξη ότι το πρώτο κανάλι, είτε το «ΝΟVA» είτε το άλλο, του Πατατούδη, πώς τον έλεγαν, είτε οποιουδήποτε άλλου είτε και ημών τώρα. Το πρώτο κανάλι, κύριε Υπουργέ, πρέπει να είναι η Βουλή σ’ αυτό το πειραματικό στάδιο, εάν θέλετε η Βουλή να ακούγεται. 
     Γι’ αυτό παρακάλεσα τον κ. Σιούφα να παραμείνει, γιατί με βοήθησε πάρα πολύ στην προσπάθεια που έκανα να πείσω την Κυβέρνηση. Καμία κυβέρνηση από μόνη της δεν θέλει να ακούγονται οι Βουλευτές, να ακούγεται η Βουλή.
     ΠΡΟΕΔΡΕΥΩΝ (Σωτήρης Χατζηγάκης): Ήσασταν σαφής.
     ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι αντικοινοβουλευτική αυτή η αντίληψη των κυβερνήσεων. Είναι μία ανάγκη πρακτικής. Λέει, όσο λιγότερα προβλήματα έχουμε εκεί, τόσο καλύτερα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε. Ήσασταν σαφής. Νομίζω ότι η Κυβέρνηση πήρε το μήνυμα.
     Πριν δώσω το λόγο στον κύριο Υπουργό, ήθελα να δώσω μία απάντηση σε ό,τι αφορά το Προεδρείο. Αναγκαστικά θα επαναληφθώ, διότι κι εσείς επαναλάβατε…
     ΑΠΟΣΤΟΛΟΣ ΚΑΚΛΑΜΑΝΗΣ: Αφήστε, κύριε Πρόεδρε, να μην επανέλθουμε.
     ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Πρόεδρε.
     Κατ’ αρχάς δεν αμφισβήτησε κανείς το έργο το οποίο εσείς επιτελέσατε. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν μιλάμε για τα έργα, μιλάμε γι’ αυτά που πρέπει να σεβαστούμε όλοι.
     ΠΡΟΕΔΡΕΥΩΝ (Σωτήρης Χατζηγάκης): Αυτά λέω, κύριε Κακλαμάνη. Δεν τα αμφισβήτησε κανείς. Βεβαίως η συμβολή σας ως Προέδρου της Βουλής σ’ αυτά τα θέματα που θίξατε, ήταν θετική.
     Σήμερα όμως εδώ, δέχεται μία έμμεση, πλάγια επίθεση το Προεδρείο ότι δεν ακολουθεί ή δεν κάνει αυτά τα οποία κάνατε εσείς. Αυτό δεν μπορεί να το δεχθεί το Προεδρείο. Όπως σας είπα και στη Διάσκεψη, ενώ πήγε να ξεκινήσει μια τακτική κακή, το Προεδρείο έβαλε μία τάξη. Και βλέπετε ότι σήμερα δεν υπάρχει η πλειάδα τροπολογιών η οποία είχε ξεκινήσει. 
     ΑΠΟΣΤΟΛΟΣ ΚΑΚΛΑΜΑΝΗΣ: Μα είναι ήδη πέντε τροπολογίες, κύριε Πρόεδρε, τρεις εξ αυτών άσχετες.
     ΠΡΟΕΔΡΕΥΩΝ (Σωτήρης Χατζηγάκης): Μα και επί των ημερών σας έγιναν παρεκκλίσεις αυτού του είδους. Όπως και με την Ολυμπιακή, είχαν γίνει και επί των ημερών σας. 
     ΑΠΟΣΤΟΛΟΣ ΚΑΚΛΑΜΑΝΗΣ: Σας είπα, μόνο όταν συμφωνούσαν όλοι. Όταν ένα κόμμα διαφωνούσε, όχι.
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, το να καθιστάτε συμμέτοχη την Αντιπολίτευση δεν είναι απόλυτα σωστό. Διότι πιθανόν η Αντιπολίτευση ή ορισμένοι Βουλευτές για λόγους δυστροπίας ή για λόγους δικούς τους να μη θέλουν να προχωρήσει μία τροπολογία και να φέρνουν αντίρρηση. Θα πρέπει η Κυβέρνηση να υποχωρήσει σ’ αυτήν την περίπτωση;
     ΑΠΟΣΤΟΛΟΣ ΚΑΚΛΑΜΑΝΗΣ: Εάν είναι άσχετη, βέβαια θα υποχωρήσει. Φυσικά και πρέπει να υποχωρήσει. 
     ΠΡΟΕΔΡΕΥΩΝ (Σωτήρης Χατζηγάκης): Σας λέγω ότι κατ’ εξαίρεση τροπολογίες -όπως ήταν της Ολυμπιακής- είχαν συζητηθεί και επί των ημερών σας. 
     ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος. 
     ΠΡΟΕΔΡΕΥΩΝ (Σωτήρης Χατζηγάκης): Δεν κάνω λάθος.
     ΑΠΟΣΤΟΛΟΣ ΚΑΚΛΑΜΑΝΗΣ: Μα με προσβάλλετε. 
     ΠΡΟΕΔΡΕΥΩΝ (Σωτήρης Χατζηγάκης): Δεν σας προσβάλλω. Εγώ σας λέω ότι σωστά κάνατε.
     ΑΠΟΣΤΟΛΟΣ ΚΑΚΛΑΜΑΝΗΣ: Ποτέ δεν πέρασε μετά το 2001 και κυρίως…
     ΠΡΟΕΔΡΕΥΩΝ (Σωτήρης Χατζηγάκης): Μα σας τις διάβασε ο κύριος Υπουργός χθες. 
     ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ! 
     … και κυρίως, επαναλαμβάνω, μετά την ψήφιση του νέου Κανονισμού καμία άσχετη τροπολογία δεν πέρασε, αν δεν συμφωνούσαν όλοι. Και προκαλώ τον κ. Σιούφα να αναφέρει αν υπήρξε περίπτωση άσχετης τροπολογίας που είχε αντίρρηση η Νέα Δημοκρατία και πέρασε και δεν υποχρέωσα τον Υπουργό να την πάρει πίσω.
     ΠΡΟΕΔΡΕΥΩΝ (Σωτήρης Χατζηγάκης): Σας διάβασε χθες ο κ. Νεράντζης τροπολογία της Ολυμπιακής, την οποία έφερε το 2003 ο κύριος…
     ΑΠΟΣΤΟΛΟΣ ΚΑΚΛΑΜΑΝΗΣ: Γιατί επιμένετε, κύριε Πρόεδρε; 
     ΠΡΟΕΔΡΕΥΩΝ (Σωτήρης Χατζηγάκης): Δεν επιμένω. Σας το διάβασε χθες και δεν υπήρξε αντίλογος. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν έχετε ιδίαν αντίληψη αυτού που είπε ο κ. Νεράντζης.
     ΠΡΟΕΔΡΕΥΩΝ (Σωτήρης Χατζηγάκης): Μα σας παρακαλώ!
     ΑΠΟΣΤΟΛΟΣ ΚΑΚΛΑΜΑΝΗΣ: Να λέτε κάτι που ο ίδιος ξέρετε. Ο κ. Νεράντζης απλούστατα δεν είπε αυτό το πράγμα. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, όταν ένας Υπουργός λέει κάτι, για το οποίο δεν υπάρχει αντίλογος μέχρι στιγμής…
     ΑΠΟΣΤΟΛΟΣ ΚΑΚΛΑΜΑΝΗΣ: Τι είναι, θέσφατο;
     ΠΡΟΕΔΡΕΥΩΝ (Σωτήρης Χατζηγάκης): Όχι θέσφατο. Θέσφατο δεν είναι τίποτα. Αλλά τεκμαίρεται ότι είναι αληθές, διότι δεν υπήρξε αντίλογος.
     ΑΠΟΣΤΟΛΟΣ ΚΑΚΛΑΜΑΝΗΣ: Εγώ προκαλώ τον παριστάμενο κ. Σιούφα να πει μία τροπολογία η οποία να ήταν άσχετη και να πέρασε, ενώ είχε αντίρρηση η Αντιπολίτευση.
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, αυτό θα έπρεπε να το πείτε χθες στον κ. Νεράντζη και όχι στον κ. Σιούφα. 
     Εγώ αυτά είχα να πω, κύριοι συνάδελφοι, ως προς τη διαδικασία και να υπογραμμίσω ότι το σημερινό Προεδρείο κάνει απόλυτα σωστά τη δουλειά του.
     Ορίστε, κύριε Υπουργέ, έχετε το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
     Τρία πράγματα μόνο θα ήθελα να αναφέρω.
     Το πρώτο αφορά αυτό που είπε ο κ. Καραμάριος για τα νησιά. Η προσπάθεια είναι να αυξηθούν οι πομποί οι οποίοι θα μεταφέρουν το σήμα της Ε.Ρ.Τ. -αυτή είναι νομίζω η ενδεδειγμένη λύση- για να μπορούν να παρακολουθούν όλοι, σε όποια γωνιά της Ελλάδος βρίσκονται, τη δημόσια τηλεόραση.
     Σε ό,τι αφορά τα περί κομματισμού στη δημόσια τηλεόραση, δεν θα μείνω πολύ. Θα πω μόνο ότι μπορεί κανείς να ανατρέξει –έχουν γίνει πολλές ερωτήσεις και έχουν δοθεί από εμένα απαντήσεις σε Βουλευτές της Αντιπολίτευσης- σε αριθμούς στελεχών σε προσλήψεις στην Ε.Ρ.Τ.. Είπα μόλις προηγουμένως ότι έφυγαν χίλιοι διακόσιοι με εθελουσία το 2000, το κόστος της οποίας άρχισε να πληρώνεται το 2005. Ήταν αυτό που λέγαμε ότι κάποια πράγματα μετατίθενται στο μέλλον. Στο μεταξύ είχαμε μία σειρά χιλιάδων συμβασιούχων και περίπου χίλιοι τετρακόσιοι θα γίνουν τώρα μόνιμοι. 
     Οι μετρήσεις στις οποίες αναφέρθηκα και που άλλοτε για ορισμένα στελέχη ή για το ΠΑ.ΣΟ.Κ. επισήμως αποτελούν θέσφατο, όταν θεωρεί ότι το συμφέρουν. Είναι μετρήσεις που καμία φορά τις ξεχνά το ΠΑ.ΣΟ.Κ.. Δεν αναφέρομαι σε πρόσωπα. Θύμισα μόνο προηγουμένως την προ δύο εβδομάδων μέτρηση της VPRC, μιας μεγάλης εταιρείας, απ’ ό,τι γνωρίζουμε όλοι, στην Κυριακάτικη «ΕΛΕΥΘΕΡΟΤΥΠΙΑ», όπου το 36% των Ελλήνων πολιτών εμπιστεύεται τη δημόσια τηλεόραση, τη θεωρεί πιο αντικειμενική, το δεύτερο κανάλι που ακολουθεί είναι ιδιωτικό και είναι στο 18%, ακριβώς στα μισά.
     ΧΡΗΣΤΟΣ ΠΡΩΤΟΠΑΠΑΣ: Είναι πολύ λίγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Είναι πολύ περισσότερο απ’ αυτό το οποίο είχατε επιτύχει επί κυβερνήσεώς σας, κύριε Πρωτόπαπα. Είναι πολύ περισσότερο.
     ΧΡΗΣΤΟΣ ΠΡΩΤΟΠΑΠΑΣ: Δεν είναι πολύ περισσότερο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν θα ήθελα να προκαλέσω εγώ ένταση στη Βουλή, ενθυμούμενος την εποχή εκείνη που απαντούσε το δελτίο ειδήσεων της Ε.Ρ.Τ. σε δικές μου δηλώσεις, βάζοντας δικές σας δηλώσεις, χωρίς να έχει ακουστεί καν τι έχω πει εγώ. Είχα κάνει και δημόσια καταγγελία τότε γι’ αυτό.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Θα σας παρακαλέσω πολύ, λοιπόν, κύριε Πρωτόπαπα, να ενθυμίστε αυτά τα οποία κάνατε και πολύ περισσότερο αυτά τα οποία δεν κάνατε, όταν σήμερα εγκαλείτε κάποιους άλλους.
     ΧΡΗΣΤΟΣ ΠΡΩΤΟΠΑΠΑΣ:   …(Δεν ακούστηκε).
     ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, σας παρακαλώ, μην διακόπτετε.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το τρίτο σημείο -έχει απόλυτο δίκιο ο κ. Κακλαμάνης- όντως ξεκίνησε με δικό του προεδρικό διάταγμα. Θυμόμαστε όλοι τη δήλωση του Ανδρέα Παπανδρέου τότε, η οποία αιφνιδίασε θετικά πάρα πολλούς και παριστάμενους σ’ αυτήν την Αίθουσα, ότι θα προχωρήσει στη μη κρατική ραδιοφωνία και τηλεόραση. Και ακολούθησε το προεδρικό διάταγμα, στο οποίο αναφέρθηκε ο πρώην Υπουργός.
     	ΑΠΟΣΤΟΛΟΣ ΚΑΚΛΑΜΑΝΗΣ: Ήταν η άποψη του Γιώργου Παπανδρέου, δική μου και πολλών άλλων.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ενθυμούμαστε όλοι, κύριε Πρόεδρε, ότι ο κ. Παπανδρέου αιφνιδίασε πολλά στελέχη του ΠΑ.ΣΟ.Κ. που δήλωναν άλλα, λίγες μέρες νωρίτερα. Ήμουν στη δημοσιογραφία, τα παρακολουθούσα, τα ξέρω, τα θυμάστε κι εσείς πολύ καλά. Γνωρίζουμε πολύ καλά την ιστορία.
     Εν πάση περιπτώσει, γιατί μένει σ’ αυτό; Διότι θα μου επιτρέψετε να πω ότι κάνατε ένα λάθος. Κάνατε πολλά λάθη. Μίλησα για τον κομματισμό, δεν θα επεκταθώ περισσότερο. 
     Αυτοί οι ραδιοφωνικοί σταθμοί, κύριε Πρόεδρε, δηλαδή ο «ΑΘΗΝΑ 9,84», ήταν η αρχή της αναρχίας, όπως είπατε, του σημερινού τοπίου ή μήπως η έλλειψη ρυθμίσεων από την πολιτεία, η έλλειψη πολιτικής βούλησης για έλεγχο στα δεκαπέντε, δεκαεπτά, δεκαοχτώ χρόνια που μεσολάβησαν; Επιτρέψτε μου να πιστεύω -και νομίζω ότι κι εσείς θα συμφωνήσετε μαζί μου- το δεύτερο.
     ΑΠΟΣΤΟΛΟΣ ΚΑΚΛΑΜΑΝΗΣ: Δεν με ακούτε...
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ήταν το δεύτερο, κύριε Πρόεδρε. Δεν ήταν ο «9,84» εκείνος, ο οποίος ξεκίνησε την αναρχία.
     ΑΠΟΣΤΟΛΟΣ ΚΑΚΛΑΜΑΝΗΣ: Είπατε ότι μείνατε για λόγους...
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ο «9,84» ξεκίνησε την άλλη φωνή. Ακούστηκε τότε η άλλη φωνή, γιατί δεν ακουγόταν στη δημόσια τηλεόραση, στην κρατική τηλεόραση όπως συνηθίζαμε να τη λέμε και πρώτος ο αείμνηστος Ανδρέας Παπανδρέου και ο Γιώργος Παπανδρέου προς τιμήν τους το εδέχθησαν τότε. 
     Έτσι ξεκίνησε, λοιπόν, η μη κρατική ραδιοφωνία και τηλεόραση και δεν ήταν παρά η άνοιξη της ραδιοφωνίας και της τηλεόρασης. Εγώ επιμένω σ’ αυτόΝ τον όρο. Σε καμία περίπτωση δεν συμφωνώ ότι ήταν η έναρξη του άναρχου τοπίου, στο οποίο αναφερθήκατε.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο Υπουργός Ανάπτυξης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Η συζήτηση της Βουλής θα συνεχίσει να πλαστογραφείται όταν μεταδίδεται;
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Φαίνεται ότι δεν παρακολουθήσατε ειδήσεις, κύριε Πρόεδρε. Είχατε πολύ δουλειά εδώ.
     ΠΡΟΕΔΡΕΥΩΝ (Γεώργιος Σούρλας): Σεβαστέ κύριε Πρόεδρε, κύριε Κακλαμάνη, σας παρακαλώ. Πήρε το λόγο ο Υπουργός.
     ΑΠΟΣΤΟΛΟΣ ΚΑΚΛΑΜΑΝΗΣ: Σας είπα, κύριε Υπουργέ, ότι χθες η συζήτηση μεταφέρθηκε στην Ν.Ε.Τ. πλαστογραφημένη. Το καταλάβατε; 
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ.
     ΑΠΟΣΤΟΛΟΣ ΚΑΚΛΑΜΑΝΗΣ: Το διευθυντή ειδήσεων...
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Αλλού να τα πείτε αυτά.
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ πάρα πολύ. Εσείς με μάθατε, όταν ήμουν στα έδρανα, ότι δεν πρέπει να διακόπτω, να παρεμβαίνω. 
     Θα παρακαλέσω, λοιπόν, να δώσουμε τη δυνατότητα να μιλήσει ο κύριος Υπουργός.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για πολύ λίγο, κύριε Πρόεδρε.
     Είναι πεποίθησή μου ότι η σημερινή Πρόεδρος της Βουλής των Ελλήνων, η κ. Μπενάκη, σεβόμενη τον Κανονισμό και το Σύνταγμα εφαρμόζει αυτό, το οποίο ήταν κατάκτηση της προηγούμενης Βουλής επακριβώς, κύριε Πρόεδρε. Υπάρχει μία διαφορά: Σε όσα νομοσχέδια έρχονται με το άρθρο 70, παράγραφος 2 -και είναι αληθές και το επιβεβαιώνω- η συμπεριφορά σας ήταν άψογη και υπήρξατε, πράγματι, Πρόεδρος όλων των πτερύγων της Βουλής. Και θα σας θυμίσω για το ίδιο θέμα την επιδρομή που δεχθήκατε και εσείς και εγώ, που συμφώνησα μαζί σας να μην έρχονται καθόλου τροπολογίες με το άρθρο 70, παράγραφος 2, όταν συζητιόνταν τα νομοσχέδια. Και θα ενθυμίστε επί δέκα μέρες και οι δύο -και εσείς κι εγώ- τι υποστήκαμε για να γίνει στη συνέχεια αλλαγή ότι έχει το Σώμα τη δυνατότητα να καταθέτει τροπολογίες. Εκεί, πράγματι, ακολουθήσατε αυτήν την αρχή.
     Αναφέρεστε στην τροπολογία της Ολυμπιακής χθες. Δεν συζητιόταν, κύριε Πρόεδρε, με το άρθρο 70, παράγραφος 2. 
     ΑΠΟΣΤΟΛΟΣ ΚΑΚΛΑΜΑΝΗΣ: Με τη συμφωνία όλων μας.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η συμφωνία ήταν όταν ήταν τροπολογίες με το άρθρο 70, παράγραφος 2. Το νομοσχέδιο όμως που συζητιόταν χθες, όπου και ενσωματώθηκε το μείζον θέμα της Ολυμπιακής, για το οποίο η Κυβέρνηση έπρεπε και για λόγους προς την Ευρωπαϊκή Ένωση, αλλά και για να δώσει για την ίδια την Ολυμπιακή Αεροπορία και για τις αερομεταφορές ότι ξεκινάει μια νέα πραγματικότητα, δεν συζητιόταν με το άρθρο 70, παράγραφος 2. Άρα, μπορούσε να έρθει και τροπολογία, η οποία να μην ήταν άσχετη. Αυτή είναι η εκτίμησή μου. Και ορθώς ήρθε.
     	ΑΠΟΣΤΟΛΟΣ ΚΑΚΛΑΜΑΝΗΣ: Ήταν άσχετη. Αυτό λέω. Το «ξέπλυμα βρώμικου χρήματος» με την Ολυμπιακή τι σχέση έχει;
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν όμως τώρα με το άρθρο 70, παράγραφος 2, έρχονται νομοσχέδια χωρίς τροπολογίες, θα διευκολύνετε και το σημερινό Προεδρείο να κάνει πολύ καλά τη δουλειά του.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό είναι πρακτική, κύριε Πρόεδρε. Μπορούν να έρχονται τροπολογίες. 
     	ΑΠΟΣΤΟΛΟΣ ΚΑΚΛΑΜΑΝΗΣ: Είπαμε στη Διάσκεψη...
     	ΠΡΟΕΔΡΕΥΩΝ (Γεώργιος Σούρλας): Αν μπορείτε να το κάνετε αυτό, θα δώσετε τη δυνατότητα και στο σημερινό Προεδρείο να κάνει τη δουλειά του άψογα, χωρίς εντάσεις.
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, με συγχωρείτε. Από το 2001, μετά τα όσα έγιναν, έρχονται τροπολογίες και στα νομοσχέδια με το άρθρο 70, παράγραφος 2, αρκεί οι τροπολογίες αυτές να κατατίθενται εγκαίρως, να είναι, πράγματι, σχετικές με το νομοσχέδιο. Πάντοτε όμως -το ξέρετε, κύριε Πρόεδρε- μπορεί να παρουσιαστεί μία έκτακτη ανάγκη και να μην υπάρξει συμφωνία. Τι θα πρέπει να κάνουμε; Να παραλύσει... 
     	ΑΠΟΣΤΟΛΟΣ ΚΑΚΛΑΜΑΝΗΣ: Τότε γιατί γίνεται η συμφωνία; Για να τηρούμε ό,τι μας συμφέρει;
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αν αυτό γίνεται κατά σύστημα, τότε, πράγματι, υπάρχει παραβίαση. Αλλά νομίζω ότι η Διάσκεψη των Προέδρων μπορεί να το συζητήσει αυτό το θέμα. Κανένας δεν υποστήριξε πλέον, αφού είναι ήδη μέρος του Κανονισμού της Βουλής, να έρχονται τροπολογίες στα νομοσχέδια που συζητούνται με το άρθρο 70, παράγραφος 2.
     	ΠΡΟΕΔΡΕΥΩΝ (Γεώργιος Σούρλας): Η παράκληση του Προεδρείου θα παραμείνει, όταν έρχονται νομοσχέδια με το άρθρο 70, παράγραφος 2, αν είναι δυνατόν, να μην υπάρχουν τροπολογίες ή να υπάρχουν ελάχιστες. Έτσι θα διευκολύνετε κι εμάς να κάνουμε καλύτερα την άσκηση των καθηκόντων μας. 
     	Το λόγο έχει η κ. Ροδούλα Ζήση.
     	ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
     	Μόνο που η Κυβέρνηση έχει την ευθύνη για το ότι έφερε τροπολογίες σήμερα. Και δεν μοιράζεται σε όλους. Υπάρχει αναλογικότητα ευθύνης.
     	ΠΡΟΕΔΡΕΥΩΝ (Γεώργιος Σούρλας): Η Κυβέρνηση είναι συνέχεια της προηγούμενης κυβέρνησης.
     ΡΟΔΟΥΛΑ ΖΗΣΗ: Και όταν ο πρώην Πρόεδρος της Βουλής των Ελλήνων φέρνει το ζήτημα του Κανονισμού, χρειάζεται να γνωρίζει ο ελληνικός λαός αν τελικά, μπορούμε να τηρούμε τους κανόνες και τις συμφωνίες που βάζει το ίδιο το Κοινοβούλιο. Όπως βλέπετε, λοιπόν, ενώ ήμασταν έτοιμοι να μιλήσουμε για το θέμα και για το νομοσχέδιο που μας απασχολεί, για το οποίο συζητήσαμε και στην αρμόδια επιτροπή, η συζήτηση, το περιεχόμενο και η επικοινωνία εστράφησαν στον κ. Ρουσόπουλο, στον κομματισμό που ο ίδιος χρησιμοποίησε στην έκφρασή του και, βεβαίως, στις εντυπώσεις που δημιούργησε. Αν, λοιπόν, αυτό δεν θέλει παρατηρήσεις ως κοινοβουλευτική λειτουργία, τότε τι άλλο θέλει παρατηρήσεις;
     Έτσι, λοιπόν, κι εγώ, κύριε Πρόεδρε, για να μην επαναλάβω τα πολύ σημαντικά που οι συνάδελφοι του ΠΑ.ΣΟ.Κ. κατέθεσαν και στην επιτροπή, αλλά και σήμερα εδώ στην Ολομέλεια και μετά από την εμπεριστατωμένη εισήγηση σε όλες τις λεπτομέρειες του κ. Κεγκέρογλου, θέλω να πω στον κύριο Υπουργό -δεν είναι εδώ βέβαια αυτήν τη στιγμή- ότι μόλις χθες γυρίσαμε με τον εισηγητή της Πλειοψηφίας από την Ευρωμεσογειακή Κοινοβουλευτική Συνέλευση στο Ραμπάτ. Εκεί, σ’ αυτήν τη συνέλευση τα θέματα του εμπορίου, τα θέματα της ελεύθερης ζώνης συναλλαγών, τα θέματα της ανταλλαγής πολιτισμών και κουλτούρας και στο εμπόριο και στην εκπαίδευση και στην τεχνογνωσία με τις μικρομεσαίες, αλλά και μεγαλύτερες επιχειρήσεις και στον τομέα της έρευνας και παντού, είναι πρώτη προτεραιότητα στη συζήτηση, αλλά και στην ατζέντα της ευρύτερης οικογένειας της Μεσογείου -Ευρωπαϊκής και Μακρέμπ- έτσι ώστε να μπορέσουμε να προωθήσουμε την ανάπτυξη και την ανταγωνιστικότητα στην ευρωπαϊκή και ευρωμεσογειακή λεκάνη και περιοχή.
     Τι θέλω να πω μ’ αυτό; Θέλω να πω ότι η κοινωνία του επιχειρείν, η μικρομεσαία, αλλά και η μεγάλη επιχείρηση και το εμπόριο, έχουν πολύ μεγάλη ιστορία, έχουν πολύ μεγάλες παρεμβάσεις στο χώρο της επικοινωνίας του κόσμου, της εξωτερικής πολιτικής, κλπ., ώστε να έρχεται σήμερα η Κυβέρνηση, ο Υπουργός και ο Υφυπουργός Ανάπτυξης, αλλά και πολλοί Βουλευτές που είπαν για τη μεγάλη, τη θαυμαστή, την τεράστια πρωτοβουλία, την πρωτοποριακή -αν θέλετε- διάταξη και το πρωτοποριακό νομοσχέδιο. Αυτά δεν πρέπει να τα λέμε στον 21ο αιώνα. Δεν πρέπει να τα λέμε σε μια εποχή που, όπως ξέρετε, το να ενσωματώσουμε την εθνική νομοθεσία στην κοινοτική νομοθεσία είναι εκ των ων ουκ άνευ. Το να εφαρμόσουμε σωστά τους νόμους που ψηφίζουμε στη Βουλή είναι χρέος μας. Βεβαίως το να βελτιώνουμε τη νομοθεσία και να απλοποιούμε τη διαδικασία για τον κόσμο του επιχειρείν επίσης είναι χρέος μας. Άρα, λοιπόν, τα αυτονόητα και αυτά που ήδη έχουν γίνει και που χρειάζονται βελτιώσεις ερχόμαστε εδώ να τα ωραιοποιήσουμε για την εικόνα την κυβερνητική ή ακόμα και της Αντιπολίτευσης, αν θέλετε, χωρίς να βάζουμε τα συγκεκριμένα στοιχεία και τις συγκεκριμένες πινελιές, οι οποίες εμπλουτίζουν, αναβαθμίζουν και διευρύνουν τις αξίες του κόσμου της ελληνικής επιχειρηματικής δραστηριότητας.
     Ε και εδώ, λοιπόν, κύριε Πρόεδρε, πρέπει να πούμε ότι και το νομοσχέδιο καθυστέρησε πολύ για το Γ.Ε.ΜΗ. και οι αλλαγές στην επιμελητηριακή νομοθεσία καθυστέρησαν πάρα πολύ.  Και θυμίζω στον κύριο Υπουργό, ότι όταν ήταν πρόεδρος στο Ε.Β.Ε.Α. το 1999 οι κυβερνήσεις του ΠΑ.ΣΟ.Κ. είχαν ήδη δημιουργήσει μέσα από τη νομοθεσία -όχι μόνο την ελληνική, αλλά και μέσα από τις πρακτικές- προϋποθέσεις με κόμβους, internet –μιλάω και για το εξωτερικό και για το εσωτερικό εμπόριο- όπου πια ήταν πιστοποιημένες, ήταν ταυτοποιημένες οι επιχειρήσεις ανά τομέα οι ελληνικές, αλλά και το οικονομικό, κοινωνικό περιβάλλον της ευρύτερης γειτονιάς, όπου εκεί η εξωστρέφεια της ελληνικής επιχειρηματικής δραστηριότητας θα λάμβανε χώρα. Άρα, δεν είναι κάτι καινούργιο.
     Κύριε Πρόεδρε, εσείς κατάγεστε από τη Μαγνησία και ξέρετε πολύ καλά ότι οι κοινωνίες τρέχουν μπροστά, ο εμπορικός κόσμος απόγονοι των Αργοναυτών και του Ιάσονα…
     ΠΡΟΕΔΡΕΥΩΝ (Γεώργιος Σούρλας): Διαμαρτύρεται και ο κ. Γκατζής γιατί είναι και αυτός από τη Μαγνησία και δεν τον αναφέρατε.
     ΡΟΔΟΥΛΑ ΖΗΣΗ: Και ο κ. Γκατζής βεβαίως.
     Τα επιμελητήρια έχουν ήδη προχωρήσει σε πρωτοβουλίες με τη βοήθεια, με τα κίνητρα που είχε δώσει η προηγούμενη κυβέρνηση του ΠΑ.ΣΟ.Κ. Και να λέμε τις αλήθειες, γιατί οι αλήθειες είτε υπάρχουν είτε δεν υπάρχουν. Γιατί τη φοβόμαστε την αλήθεια; Και ανέλαβαν πρωτοβουλίες τα επιμελητήρια για το εμπορευματικό κέντρο, το οποίο σήμερα η Κυβέρνηση δεν το υλοποιεί. Μάλιστα και το Επιμελητήριο της Λάρισας ανέλαβε να κάνει μόνο του τις μελέτες. Έχει έτοιμες τις μελέτες για τη σκοπιμότητα αυτών των έργων. 
     Αλλά η σημερινή Κυβέρνηση εδώ και είκοσι μήνες δεν νοιάζεται γι’ αυτό. Δεν μπορεί, δηλαδή, απλά και τεχνικά όπως έχει κατακερματιστεί αυτό το νομοσχέδιο, να κάνει παραγωγή πολιτικής και φιλοσοφίας που θα δώσει κατευθύνσεις και προσανατολισμούς, για να έρθει να την εφαρμόσει ο κόσμος των επιμελητηρίων, της επιχειρηματικής δραστηριότητας και να έχει μέλλον και προοπτική.  
     Θυμάστε πολύ καλά, κύριε Πρόεδρε, ότι πάρθηκαν κάποιες πρωτοβουλίες από το Επιμελητήριο Μαγνησίας και από άλλα επιμελητήρια, για να αναπτυχθούν σε επίπεδο τουρισμού και ναυτιλιακών άλλων δυνατοτήτων, να αναπτύξουν τις σχέσεις τους με τις γειτονικές χώρες, όπως παραδείγματος χάρη στον Εύξεινο Πόντο. Εμείς έχουμε ξεκινήσει, κάνουμε την «ΑΡΓΩ». ‘Όλα αυτά ποια κυβέρνηση σήμερα, κύριε Πρόεδρε της Βουλής και Βουλευτή του Νομού Μαγνησίας, υλοποιεί, εφαρμόζει, συνεχίζει; 
     Άρα, για ποια πρωτοβουλία μιλάμε; Για ένα νομοσχέδιο που έπρεπε να έρθει τις πρώτες μέρες, αν θέλετε, για μια υποχρέωση κάποιων βελτιώσεων ή αλλαγών, που όμως θα αγκαλιάσει όλα αυτά τα ζητήματα που βάλαμε; Και αυτά τα ζητήματα έβαλαν και συνάδελφοι της Νέας Δημοκρατίας. 
     Γιατί αυτή η πολυδιάσπαση; Γιατί αυτή η μη δυνατότητα, που στον αναπτυξιακό νόμο, πραγματικά, ούτε ένα ευρώ δεν έχει εκταμιευτεί και που τις μικρές και μεσαίες επιχειρήσεις δεν τις βάζετε στα προγράμματα των υπηρεσιών; Γιατί ο συνάδελφος κ. Δένδιας μίλησε για υπηρεσίες. Μα εσείς έχετε εντελώς απεμπολήσει τη δυνατότητα των μικρομεσαίων επιχειρήσεων να μπουν στα προγράμματα του Ε.Π.ΑΝ. 
     Άρα, ο αναπτυξιακός νόμος δεν κάνει τίποτα. Δεν μπορούν να έχουν προγράμματα του Επιχειρησιακού Προγράμματος Ανάπτυξης οι μικρομεσαίες επιχειρήσεις. Πολυδιάσπαση επιμελητηρίων. Υπηρεσίες στα νησιά δεν υπάρχουν. Ποια είναι η φιλοσοφία που εκπέμπεται από αυτό το νομοσχέδιο για να καταλάβουμε και εμείς τι θέλει να κάνει αυτή η Κυβέρνηση και με ποια προοπτική; Και σε ένα έτος που έχει αναδειχθεί ως Έτος Ανταγωνιστικότητας στον οικονομικό τομέα και γενικά στην ανάπτυξη, πέστε μας τι γίνεται. Μια αποτίμηση κάντε, σας παρακαλώ. Γιατί όλοι κάνουμε ερωτήσεις. Και στον κοινοβουλευτικό έλεγχο δεν έχουν δοθεί απαντήσεις –και μπορώ να σας τα φέρω και να σας τα καταθέσω- για ανά εξάμηνο για το νομό μας, κύριε Πρόεδρε. Είναι τα έργα και οι ημέρες, οι ένδοξες ημέρες και τα ένδοξα έργα της περιόδου των κυβερνήσεων του ΠΑ.ΣΟ.Κ., τα οποία δυστυχώς –και εσείς το ξέρετε πολύ καλά- σταμάτησαν όλο αυτό το διάστημα. Και αυτά τα έργα που δεν συνεχίζονται, έχουν να κάνουν με το εμπόριο, με τον τουρισμό, με την ανάπτυξη, με τη βιομηχανία, με τη βιοτεχνία και βεβαίως με την πρόοδο του τόπου μας και της χώρας μας.
     Στηρίζουμε επί της αρχής αυτό το νομοσχέδιο και το στηρίζουμε γιατί ακριβώς είναι η δική μας δουλειά που έγινε με κοινωνική διαβούλευση, με πάρα πολύ κόπο αν θέλετε και η οποία πάντα χρειάζεται βελτιώσεις. Αλλά για να μην έρθετε, κύριε Υπουργέ, πάλι όπως ήρθατε μετά από δύο μήνες από το καλοκαίρι και φέρατε σ’ αυτό το νομοσχέδιο χιλιάδες διατάξεις και τροποποιήσεις του προηγούμενου, δεχθείτε ορισμένες ακόμη –γιατί δεν μπορώ να πω, δεχθήκατε αρκετές- παρατηρήσεις δικές μας. Εντάξτε τις αυτές μέσα στη φιλοσοφία σας και τη δυναμική σας και έτσι όλος ο κόσμος της μικρομεσαίας επιχείρησης θα μπορέσει να προωθηθεί και βεβαίως με σεβασμό –και το ζητώ από την Κυβέρνηση- στη χάρτα των δικαιωμάτων της μικρομεσαίας επιχείρησης, στη χάρτα των δικαιωμάτων των εργαζομένων στις επιχειρήσεις, που είναι πολίτες της Ευρωπαϊκής Ένωσης και πολίτες του κόσμου και με σεβασμό στην ανταγωνιστικότητα με κοινωνική συνοχή και με απασχόληση.
     Αυτά τα ζητήματα και με τις παρατηρήσεις μας από την επιτροπή, είναι τα ζητήματα που προφανώς συνιστούν και φιλοσοφία και πολιτική βούληση όταν στην εφαρμογή μπορέσετε να τα υλοποιήσετε.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Ζήση.
     Εξόχως τιμητική η θέση του Προεδρεύοντος, αλλά απαγορευτική να απαντήσει. Επομένως ραντεβού στη Μαγνησία.
     Το λόγο έχει ο κ. Κοσμίδης.
     ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, σπεύδω να σημειώσω ότι επικροτώ τη συζητούμενη νομοθετική πρωτοβουλία για τη συγκρότηση Γενικού Εμπορικού Μητρώου. Και εκφράζω την ευχή η συγκρότηση αυτή να μην προσκρούσει σε τεχνικά προβλήματα. Βέβαια δε ζήτησα το λόγο για να εκφωνήσω αυτές τις γραμμές. Ζήτησα το λόγο για να διηγηθώ τη μικρή ιστορία του Γενικού Εμπορικού Μητρώου, η οποία θεωρώ ότι είναι χρήσιμη και διδακτική. Τη διηγούμαι περιληπτικά:
     Στις αρχές της δεκαετίας του ’80 συστήθηκε για μια ακόμη φορά επιτροπή για τη σύνταξη σύγχρονου εμπορικού κώδικα. Στόχος ήταν ο εκσυγχρονισμός και η κωδικοποίηση των διατάξεων του Εμπορικού Δικαίου, πολλές εκ των οποίων ανατρέχουν στο ναπολεόντειο κώδικα όπου ανευρίσκονται οι ορισμοί του εμπόρου και της εμπορικής πράξης.
     Το σχέδιο του κώδικα αυτού παραδόθηκε από τον πρόεδρο-καθηγητή Γιάννη Σχινά και κυκλοφόρησε σε βιβλιαράκι το 1989. Ανασύρθηκε το 1994 όταν Υπουργός Εμπορίου ήταν ο Κώστας Σημίτης και γενικός γραμματέας ο ομιλών. Συστήθηκε τότε αναθεωρητική επιτροπή για την επικαιροποίηση του έργου, η οποία συντομότατα παρέδωσε το αναθεωρημένο σχέδιο, το οποίο διανεμήθηκε και στα κόμματα. 
     Ξεκίνησε τότε επιστημονική συζήτηση εμπορικολόγων και δικαστών κατά πόσο είναι αναγκαία ή σκόπιμη η ψήφιση ενός εμπορικού κώδικα από τον οποίο έλειπαν κεφάλαια που αφορούν στο Εμπορικό Δίκαιο, όπως το πτωχευτικό, το τραπεζικό, οι χρηματιστηριακές συναλλαγές, το Ναυτικό, το Αεροπορικό Δίκαιο, το leasing, το factoring, το time sharing  κ.λπ. Επίσης ήδη τότε το δίκαιο των αξιογραφικών ενοχών είχε αλλάξει με την ηλεκτρονική υποκατάσταση. Και σημειώστε, σε πολλές χώρες της Ευρωπαϊκής Ένωσης η έννοια του εμπόρου είναι άγνωστη. Μεσούσης της συζήτησης ο τότε Υπουργός παραιτήθηκε. Άνοιξε όμως και πάλι το θέμα ως Πρωθυπουργός. 
     Γενικός Γραμματέας του Υπουργικού Συμβουλίου της κυβέρνησης τότε εγώ αρθρογράφησα υπέρ της ψήφισης του κώδικα παρ’ όλες τις επιφυλάξεις. Τελικά επικράτησε σε κυβερνητικό επίπεδο η άποψη γνωστών εμπορικολόγων όπως του αείμνηστου καθηγητή Λιακόπουλου υπέρ της μη ψήφισης του κώδικα. 
     Είναι αλήθεια ότι όσο περνούσαν τα χρόνια και μπαίναμε βαθύτερα στα νερά της Ευρωπαϊκής Ένωσης, όσο η τεχνολογία κάλπαζε και η παγκοσμιοποίηση προχωρούσε, η πρωτοβουλία για ψήφιση Εμπορικού Κώδικα καθίστατο διαρκώς  και ολοένα λιγότερο ελκυστική και αμφισβητήσιμης αξίας. Ζήσαμε και ζούμε και χωρίς αυτόν. Γι’ αυτό και ένα σημαντικό κεφάλαιο του κώδικα, η ασφαλιστική σύμβαση, νομοθετήθηκε αυτοτελώς από την προηγούμενη κυβέρνηση και αποφασίστηκε η προώθηση επίσης αυτοτελώς του κεφαλαίου για το εμπορικό μητρώο που περιείχετο ως κεφάλαιο στο σχέδιο του Εμπορικού Κώδικα. Ξεκίνησε τότε άλλη συζήτηση: Πού τηρείται το μητρώο; Στα επιμελητήρια ή στις νομαρχίες; 
     Την πρώτη άποψη ευνοούσε ο Κώστας Σημίτης και αυτό επειδή είχε ζήσει και διδάξει στη Γερμανία και στη Γαλλία, όπου με μεγάλη επιτυχία και πάνω από αιώνα λειτουργούν τα επιμελητήρια. 
     Εγώ προσωπικά είχα την άποψη, χωρίς δογματισμούς, ότι έπρεπε να είναι στις νομαρχιακές αυτοδιοικήσεις με Κεντρικό Εμπορικό Μητρώο στη Γενική Γραμματεία Εμπορίου. Kαι αυτό διότι είχα ιδίαν αντίληψη τότε ότι υπήρχαν νομοί χωρίς επιμελητήρια, όπως ο Νομός Ευρυτανίας -δεν ξέρω αν έχει σήμερα επιμελητήριο ο Νομός Ευρυτανίας- και γενικώς τα επαρχιακά επιμελητήρια στερούνταν της αναγκαίας υποδομής και στελέχωσης για την υποδοχή του μητρώου, ενώ από την άλλη μεριά οι νομαρχιακές αυτοδιοικήσεις τηρούσαν ήδη από δεκαετιών το μητρώο ανωνύμων εταιρειών, το οποίο μπορούσε να επεκταθεί και πέραν των ανωνύμων εταιρειών. Εάν δεν με απατά η μνήμη μου, σε κυβερνητικό επίπεδο είχε επικρατήσει η δεύτερη άποψη, αλλά μακράν εμού οι δογματισμοί.
     Η ιστορία του Γενικού Εμπορικού Μητρώου δείχνει πόσο αργεί στη χώρα μας η ωρίμανση αποφάσεων και πρωτοβουλιών γύρω από θέματα που δεν προκαλούν εκ της φύσεώς τους πολιτικές αντιπαραθέσεις. Αναλογιστείτε ότι πατρίδα του εμπορικού μητρώου είναι η Γερμανία, ήδη από τον 19ο αιώνα. Η τήρηση του μητρώου εκεί ανατίθεται στα ειρηνοδικεία, καλύπτει την τοπική τους περιφέρεια και ισχύει διπλή διατύπωση, καταχώριση και δημοσίευση. Στη Γαλλία το εμπορικό μητρώο δημιουργήθηκε το 1919 ως απλός κατάλογος εμπόρων. Με νόμο του 1984 τα τοπικά εμπορικά μητρώα τηρούνται από τα εμποροδικεία, ενώ το Κεντρικό Εμπορικό Μητρώο έχει ανατεθεί στο Εθνικό Ινστιτούτο Βιομηχανικής Ιδιοκτησίας, που τελεί υπό την εποπτεία του Υπουργείου Βιομηχανίας.
     Ας ξεκινήσει το μητρώο και ας είναι στα επιμελητήρια. Δεν έχω καμιά ιδιαίτερα αντίρρηση και εύχομαι η πρωτοβουλία αυτή να ευοδωθεί και να ανταποκριθεί στο σκοπό της. Δύο λέξεις, όμως, θα ήθελα να πω, επειδή προέκυψαν από μία διάταξη με την οποία συνιστάται θέση γενικού διευθυντή στη Γενική Γραμματεία Έρευνας και Τεχνολογίας. 
     Εάν θέλουμε να έχουμε ορθολογική πυραμίδα στη Δημόσια Διοίκηση, για να υπάρχει γενικός γραμματέας πρέπει να υπάρχουν, τουλάχιστονμ δύο γενικές διευθύνσεις. Άρα και τώρα που συνιστάται μία θέση πάλι είναι ανορθολογικό το σχήμα. Όμως, το Υπουργείο Ανάπτυξης είναι καιρός -και δεν έχω πρόβλημα να δεχθώ και ευθύνες της προηγούμενης κυβέρνησης- να αποκτήσει ενιαίο οργανισμό ως ένα Υπουργείο. Είναι αδιανόητο να έχουμε ένα Υπουργείο με τέσσερις γενικές γραμματείες και κάθε γενική γραμματεία να έχει δική της γενική διεύθυνση διοικητικής υποστήριξης. Αυτά δεν είναι μόνο ανορθολογικά συστήματα, είναι και απαράδεκτα. Είναι καιρός πια να σταματήσει αυτό και νομίζω ότι στα συρτάρια του Υπουργείο Ανάπτυξης πρέπει να υπάρχει, διότι είχε συνταχθεί εδώ και πάρα πολλά χρόνια ένα σχέδιο ενιαίου οργανισμού, ο οποίος επιτέλους θα πρέπει να προωθηθεί. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοσμίδη.
     Θέλετε να πείτε κάτι, κύριε Υπουργέ;
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα ήθελα να πω στο τελευταίο ότι, όπως είπε και ο Υπουργός, έχει ξεκινήσει ήδη αυτή η διαδικασία, λαμβάνοντας υπ’ όψιν και τη μελέτη που ήδη υπάρχει. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας».
     Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Δομή και λειτουργία της Εκκλησιαστικής Εκπαίδευσης».
     Το λόγο έχει ο κ. Κουσελάς.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     Αγαπητοί συναδέλφισσες και συνάδελφοι, θέλω κατ’ αρχήν να πω ότι είμαι νέος συνάδελφος στη Βουλή και περίμενα οι διαδικασίες που ακολουθούνται να με διδάξουν αρχές, κανόνες και δεοντολογία. Δυστυχώς, όμως, κάθε άλλο παρά κάτι τέτοιο συμβαίνει. Και το λέω αυτό, ιδιαίτερα, μετά τη χθεσινή συζήτηση που είχαμε εδώ στη Βουλή, στα πλαίσια της οποίας φάνηκε ότι συμφωνήσαμε ομόφωνα ότι δεν θα ξαναέλθουν στην Ολομέλεια της Βουλής τροπολογίες οι οποίες δεν έχουν καμιά σχέση με το αντικείμενο της συζήτησης ή τουλάχιστον δεν θα έλθουν εάν δεν υπάρξει σύμφωνη γνώμη από όλα τα πολιτικά κόμματα.
     Σήμερα συζητάμε μια νέα τροπολογία που δεν έχει καμία μα καμία σχέση με το κύριο αντικείμενο της συζήτησής μας. Συνεχίζεται, δηλαδή, μία πρακτική για την οποία ο Κοινοβουλευτικός Εκπρόσωπος –και σωστά- της Νέας Δημοκρατίας είπε χθες: «Εντάξει, συγχωρήστε μας, μια φορά αμαρτήσαμε και εμείς». Σήμερα βλέπουμε όμως, πριν αλέκτωρα λαλήσαι τρις, κύριε Υπουργέ, να αμαρτάνετε για δεύτερη φορά και μάλιστα με άσχημο τρόπο. Και το λέω αυτό γιατί δεν βλέπω και κανένας δεν βλέπει ποιο ήταν και ποιο είναι το επείγον σχετικά με την τροπολογία που αφορά την αύξηση της εισφοράς υπέρ της Ε.Ρ.Τ.. 
     Ποιο είναι αλήθεια το επείγον; Δεν μπορούσε αυτή η συζήτηση να γίνει στα πλαίσια κάποιου άλλου νομοσχεδίου, ούτως ώστε να δοθεί η δυνατότητα και στην Κυβέρνηση από τη μια πλευρά και στα πολιτικά κόμματα από την άλλη να επιχειρηματολογήσουν για το σωστό ή το λάθος αυτής της αύξησης; Το μόνο που εγώ βλέπω σαν επείγον και αυτό που δικαιολογεί την άσχετη αυτή τροπολογία είναι να μην υποστεί η Κυβέρνηση το πολιτικό κόστος των επιλογών της από αυτήν καθ’ αυτήν την τροπολογία, μια τροπολογία η οποία είναι πέρα για πέρα απαράδεκτη σε ό,τι αφορά την ουσία της, γιατί έρχεται σε μια χρονική στιγμή που η Κυβέρνηση καταδικάζει τους χαμηλοσυνταξιούχους, τους μισθωτούς και τις ασθενέστερες οικονομικά τάξεις να μην πάρουν καν αυξήσεις στα πλαίσια του προϋπολογισμού που δρομολογείται, αλλά να υποστούν μία σοβαρή μείωση στο εισόδημά τους. 
     Έρχεται, λοιπόν, να επιβάλλει αυξήσεις της τάξης του 30% μέσα από την αύξηση της εισφοράς και μάλιστα με την επιχειρηματολογία ότι η Ε.Ρ.Τ. προσφέρει ποιοτικά καλές υπηρεσίες και αυτό αναγνωρίζεται. Μα αν την ίδια ή παρεμφερή επιχειρηματολογία χρησιμοποιήσουν τα ιδιωτικά κανάλια και τα ιδιωτικά μέσα ενημέρωσης, καταλαβαίνετε τι θα υποστεί ο ελληνικός λαός; 
     Εν πάση περιπτώσει, κύριε Υπουργέ, εάν θέλατε και είναι ανάγκη, πράγματι, να ενισχυθεί η Ε.Ρ.Τ., να αναλάβετε το κόστος μέσα από τον κρατικό προϋπολογισμό αυτό να το κάνετε, αν πιστεύετε ότι υπάρχει τέτοια ανάγκη. Είναι απαράδεκτο, όμως, να έρχεστε ειδικά σε αυτήν τη συγκυρία και να θέλετε να χρεώσετε ιδιαίτερα τις ασθενέστερες οικονομικά τάξεις και με άλλα χαράτσια.
     Σχετικά με το ζήτημα που συζητάμε, τη δημιουργία του Γενικού Εμπορικού Μητρώου ήταν ένα αίτημα και των επιμελητηρίων χρόνια τώρα και των εργαζομένων αλλά και του επιχειρηματικού κόσμου. Εγώ δεν θα αναφερθώ -τα είπε ο κ. Κοσμίδης πάρα πολύ καλά- στο τι είχε γίνει και σε ποιο σημείο είχαμε φθάσει στις μέρες του ΠΑ.ΣΟ.Κ. για το Γενικό Εμπορικό Μητρώο. 
     Εκείνο που ήθελα να πω είναι ότι, με βάση και τα όσα ακούστηκαν, το σχέδιο νόμου που συζητάμε αυτήν τη στιγμή είναι σίγουρα καλύτερο του αρχικά εμφανισθέντος, υπολείπεται όμως κατά πολύ των αναγκών του επιχειρηματικού κόσμου. Υπολείπεται, γιατί δεν αντιμετωπίζεται αποτελεσματικά η πολυδιάσπαση των αρμοδιοτήτων που υπάρχει σήμερα, δεν αντιμετωπίζονται τα προβλήματα της γραφειοκρατίας που αφορούν στις σχέσεις των επιχειρήσεων και του δημοσίου.
     Να δούμε τι ζητάει ο εμπορικός κόσμος και  οι μικρομεσαίες επιχειρήσεις; Θέλουν να διευκολύνονται όσο γίνονται περισσότερο στις συναλλαγές τους με το δημόσιο, να υπάρχει ένα απλοποιημένο επιχειρηματικό περιβάλλον με διαφάνεια και ασφάλεια στην άσκηση της εμπορικής τους δραστηριότητας. Υπάρχει επίσης η ανάγκη και για τον εμπορικό κόσμο και για τους πολίτες να υπάρξει μια πιστοποιημένη τράπεζα πληροφοριών αξιόπιστη και προσβάσιμη και στις επιχειρήσεις και στους πολίτες. 
     Τέλος, υπήρχε ανάγκη τα επιμελητήρια -με βάση και τις δικές σας δεσμεύσεις- να μετατραπούν σε one stop shop, σε σημεία τέτοια. Δυστυχώς όμως, από ό,τι φαίνεται από τις διατάξεις του νομοσχεδίου που συζητάμε, αυτά δεν υλοποιούνται αποτελεσματικά. Κατ’ αρχήν, διαπιστώθηκε και από τους άλλους συναδέλφους ότι δεν υπάρχει υποχρεωτική εγγραφή των κοινοπραξιών και των αστικών επιχειρήσεων που προβλέπει το άρθρο 784 του Αστικού Κώδικα, προκειμένου να υπάρξει μία ενιαία αντιμετώπιση. Διατηρούνται αρμοδιότητες, Υπουργείων, όπως του Υπουργείου Ανάπτυξης, του Υπουργείο Αγροτικής Ανάπτυξης και των αντίστοιχων επιχειρήσεων.
     Μία σειρά από αρμοδιότητες που θα έπρεπε ίσως να φύγουν από τις νομαρχίες, από τα πρωτοδικεία και από άλλους εμπλεκόμενους φορείς εξακολουθούν να υπάρχουν. Τέλος, δεν συγκεκριμενοποιούνται για τη σωστή λειτουργία των υποδομών του Γενικού Μητρώου τα ζητήματα που έχουν σχέση με τους πόρους. Η πρόβλεψη του νόμου είναι ότι οι υπηρεσίες που δημιουργούνται τόσο στην Κεντρική Ένωση Επιμελητηρίων, όσο και στα κατά τόπους επιμελητήρια θα συντηρούνται για τη λειτουργία τους από ίδια έσοδα πέραν του ξεκινήματος. Η θέσπιση του τέλους καταχώρησης, του τέλους μεταβολής, του τέλους έκδοσης εγγράφων θα επιβαρύνει τις επιχειρήσεις και μάλιστα χωρίς καμία διάκριση όσον αφορά τις μεγάλες, τις μικρές και τις πολύ μικρές. Οι επιχειρήσεις που αντιμετωπίζουν σωρεία προβλημάτων που δεν έχουν σχέση με τον άνισο ανταγωνισμό, με τη φορολογία αλλά και με μια σειρά από άλλα ζητήματα πώς θα τα βγάλουν πέρα τη στιγμή που θα υποχρεώνονται να πληρώνουν την εγγραφή τους στο μητρώο επωνυμιών την ετήσια συνδρομή και το νέο τέλος που θα κληθούν να καταβάλουν στο Γενικό Εμπορικό Μητρώο.
     Ζητάμε και νομίζω ότι είναι δίκαιο να εξαιρεθούν των τελών οι πολύ μικρές και οι μικρές επιχειρήσεις. Δεν είναι δυνατόν, κύριε Υπουργέ, ο μπάρμπα Μήτσος και ο μπάρμπα Γιώργης του μίνι μάρκετ να πληρώνουν τα ίδια τέλη με τη «ΧΑΛΥΒΟΥΡΓΙΚΗ». Είμαστε αντίθετοι με τη μεταβίβαση αρμοδιοτήτων από την Κεντρική Ένωση Επιμελητηρίων για την οργάνωση και την εποπτεία της βάσης ή των βάσεων που πρέπει να δημιουργηθούν σε κάποιο επιμελητήριο που φαίνεται ότι φωτογραφίζεται. Είναι το Ε.Β.Ε.Α.. 
     Κλείνω με την τροποποίηση της επιμελητηριακής νομοθεσίας. Δυστυχώς η Κυβέρνηση δεν υιοθέτησε τις προτάσεις του επιχειρηματικού κόσμου των εργαζομένων και δεν αξιοποίησε τη δουλειά που έγινε από το ΠΑ.ΣΟ.Κ. προκειμένου να υπάρξει ένας πραγματικός εκσυγχρονισμός, να δημιουργηθεί μια νέα πνοή και μια δυναμική σχετικά με την επιμελητηριακή νομοθεσία. Υπάρχει ανάγκη αναβάθμισης του θεσμικού ρόλου των επιμελητηρίων αλλά και της Κεντρικής Ένωσης των Επιμελητηρίων μέσα από την κατοχύρωση και τη διεύρυνση της γνωμοδοτικής τους δυνατότητας. Και, ιδιαίτερα, σε ό,τι αφορά στα επιμελητήρια μέσα από τη συμμετοχή τους σε διοικητικά συμβούλια ή επιτροπές στις οποίες υπάρχει εμπλοκή των μελών τους.
     Πρέπει να αντιμετωπιστεί το φαινόμενο των επιμελητηρίων πολλών ταχυτήτων και τέλος πρέπει να θεσμοθετηθεί ένα ειδικό αναπτυξιακό κεφάλαιο από τον κρατικό προϋπολογισμό με τη συμμετοχή και των επιμελητηρίων προκειμένου να μπορεί να στηρίξει πρωτοβουλίες και δράσεις των επιμελητηρίων σε επίπεδο νομού. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τέλος και κλείνω μ’ αυτό, δεν θα πρέπει να προχωρήσει η διάσπαση των επιμελητηρίων σε νομούς που έχουν πληθυσμό πάνω από διακόσιες πενήντα χιλιάδες κατοίκους. Βρισκόμαστε στην εποχή της παγκοσμιοποίησης όπου βλέπουμε ότι οι συγχωνεύσεις και οι συνενώσεις δίνουν και παίρνουν. Εμείς όμως μπαίνουμε στη λογική του διαίρει και βασίλευε ή στη λογική της καρέκλας γιατί δεν μπορώ να καταλάβω ποια άλλη σκοπιμότητα θα μπορούσε να εξυπηρετήσει αυτή η διάσπαση.
     Τέλος, πρέπει να ξεκαθαριστεί και κλείνω μ’ αυτό –έμαθα ότι το ξεκαθαρίσατε αλλά τυπικά δεν έχει ξεκαθαριστεί- ότι οι βιοτέχνες δεν θα πληρώνουν το 3% για τον Σ.Ε.Β.. Εδώ θα πρέπει να κάνετε κάποια δήλωση για να περάσει στα Πρακτικά.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Αν και νέος Βουλευτής, αυτό το «τελειώνω και κλείνω μ’ αυτό» το μάθατε καλά. 
     ΧΡΗΣΤΟΣ ΠΡΩΤΟΠΑΠΑΣ: Είναι έμπειρος στην πολιτική, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο κ. Δαϊλάκης έχει το λόγο.
     ΣΤΑΥΡΟΣ ΔΑΪΛΑΚΗΣ: Έχουμε ένα νομοσχέδιο που είναι για καλές προτάσεις και για καλές προθέσεις. Να συγχαρώ τον εισηγητή μας για τη σπουδαία δουλειά που έκανε. Δεν αφήνει περιθώρια παρατηρήσεων επί του νομοσχεδίου. Ακούστηκαν και οι εισηγητές όλων των πλευρών. Νομίζω ότι επί της ουσίας δεν διαφωνούμε. Πού διαφωνούμε; Στο αν μπήκε μια τροπολογία ή δύο. Και πάλι κάνουμε ανάλυση επί μιάμιση ώρα τι είναι τροπολογία και πώς δουλεύεται. Αυτό το ακούμε κάθε μέρα και σε συγκεκριμένες ώρες. Κουράζονται οι Βουλευτές, κύριε Πρόεδρε, και πρέπει να παρεμβαίνετε. Ξέρουμε τι είναι η τροπολογία και ξέρουμε πώς περνάει. Εμείς φοβόμαστε τις πολλές σελίδες, τις εξαιρέσεις. Νόμοι με πολλές εξαιρέσεις δεν είναι νόμοι. Και εδώ μέσα υπάρχει και νομοθετικό έγκλημα, μια και μιλούσαμε χθες για εγκλήματα. Κάποτε πρέπει να το σταματήσουμε. Δηλαδή σε συγκεκριμένες ώρες να ακούμε τα ίδια κάθε μέρα θα μας κάνει να πάθουμε κάτι.
     Και είδαμε σήμερα και την αντίθεση παλιών και νέων μέσα στο ΠΑ.ΣΟ.Κ., αν μας φαίνεται η φαλάκρα ή όχι. Εμφυτεύσεις γίνονται, μπότοξ υπάρχει, βαφές μαλλιών. Όλοι θέλουν να δείχνουν νέοι. Όποιος θέλει να δείχνει νέος ας το κάνει. Πρόβλημά του. 
     Εδώ σήμερα είχαμε σπουδαία και γενναία συγγνώμη γι’ αυτά που δεν κάναμε. Ακούσαμε ένα οδοιπορικό του κ. Κοσμίδη ότι επί δώδεκα χρόνια ένας νόμος δεν έγινε. Αυτό είναι για το βιβλίο Γκίνες. Έλληνες και Εβραίοι, κύριε Πρόεδρε, είναι σπουδαίοι έμποροι. Και όμως η δική μας ράτσα που έβγαλε πολύ μεγάλους εμπόρους δεν έχει μητρώο. Γίνεται; Και όμως γίνεται σ’ αυτό το κράτος. Ευτυχώς υπήρξε η σπουδαία αναφορά του εισηγητή μας ότι στα Ιόνια νησιά όταν ήταν ιδιόμορφο κράτος υπήρξε το πρώτο μητρώο στην Ευρώπη. 
     Εγώ θα σταθώ στο επιμελητήριο της περιοχής μου. Είναι σε μια ακριτική περιοχή και παίζει ένα σπουδαίο ρόλο. Οι διασυνοριακές επαφές που έχουν αναπτυχθεί μέσα από ευρωπαϊκά προγράμματα δίνουν τη δυνατότητα της ανάδειξης των ρόλων των επιμελητηρίων. Εδώ απευθυνόμενος προς τον Υπουργό του λέω να δει και άλλες δυνατότητες για τα επιμελητήρια που βρίσκονται στις ακριτικές περιοχές. Μπορεί να γίνουν οικονομικοί πρόξενοι και να βοηθήσουν ακόμη και το Υπουργείο Εξωτερικών. Οι επαφές των δύο πλευρών διαμορφώνουν ένα κλίμα που είναι υπέρ των ελληνικών θέσεων από τους ανθρώπους της αγοράς της αντίθετης όχθης.
     Εγώ θέλω να συγχαρώ το Υπουργείο μας γιατί δεν είναι στο σημειωτόν που ήσασταν εσείς. Πηγαίνει μπροστά και φτιάχνει νομοθετήματα που δίνουν άλλη αύρα στην αγορά, άλλη αύρα στην ανάπτυξη. Νομίζω ότι το σύνολο των παρεμβάσεων, που έκανε το Υπουργείο, μάς έχει δώσει τη δυνατότητα να ελπίζει η περιφέρεια ότι θα ξανάλθει σ’ αυτόν τον τόπο η εργασία η οποία είχε φύγει επί των ημερών σας. Κουνούσατε το καλαματιανό μαντήλι αφού δεν κάνατε παρεμβάσεις. Τώρα ζητάτε επαναπατρισμό των επιχειρήσεων ενώ τότε τις αποχαιρετούσατε. Από κει και πέρα να είσθε σίγουροι ότι ο Κώστας Καραμανλής και η Κυβέρνηση θα κατορθώσουν μέσα από τα κακά οικονομικά δεδομένα που αφήσατε να ανατρέψουν την άσχημη κατάσταση. Και σας είπε ο κ. Ρουσόπουλος ότι έφυγαν από την Ε.Ρ.Τ.  αλλά θα πληρωθούν από τη Νέα Δημοκρατία. Είναι αυτό που είπα εγώ το οικονομικό μοντέλο της γρίπης του ΠΑ.ΣΟ.Κ. Αγοράστε και θα έλθει η Νέα Δημοκρατία να πληρώσει. Και δικαιώνομαι την επαύριον. Το είπα χθες και ήλθε σήμερα ο Υπουργός και είπε ότι μετά από πέντε χρόνια που θα έχω φύγει από τη δημόσια τηλεόραση θα πληρώνει η τότε κυβέρνηση. Ποια θα είναι η τότε κυβέρνηση; Πάλι η Νέα Δημοκρατία. Λοιπόν, μια και ο λόγος  για την τηλεόραση. Δεν είμαι από τους ανθρώπους που κρύβονται για να πάρω θέση σε μια τροπολογία. Θεωρώ ότι η δημόσια τηλεόραση επιτέλους και βλέπει και βλέπεται.
     Και αυτό οφείλεται στο ότι αφουγκράζεται τα προβλήματα του ελληνικού λαού, πηγαίνει κοντά, σε όλα τα σημεία και στα άγονα τηλεοπτικά και εδώ πρέπει να σταθούμε γιατί το να συμβάλουμε οικονομικά με ένα ευρώ η κάθε οικογένεια για παράδειγμα ή και με δύο ευρώ και να βλέπουν όλοι οι Έλληνες και μάλιστα στις ακριτικές περιοχές όπου γίνεται και ένας πόλεμος μεταξύ των δύο πλευρών, ποιος έχει τον ποιο ισχυρό πομπό για να διεισδύσει. Αν είναι να ΄μαστε εμείς οι νικητές, εγώ, ευχαρίστως, να πληρώνω κάτι παραπάνω, αρκεί η εικόνα να πηγαίνει παντού και αν γίνεται και λίγο εξωτερική πολιτική και αυτό είναι θετικό.
     Η δημόσια τηλεόραση συνάδελφοι του ΠΑ.ΣΟ.Κ. δεν άλλαξε πρόσωπο. Με έκπληξη άκουσα τον πρώην Πρόεδρο της Βουλής να λέει ότι φέραμε κομματικούς. Μα το πρόβλημα στη Νέα Δημοκρατία είναι ότι μας λένε φίλοι μας γιατί δεν άλλαξαν τα πρόσωπα. Εμείς χαιρόμαστε που άλλαξε πρόσωπο η τηλεόραση και είναι σπουδαίο αυτό. 
     Με αυτά, κύριε Πρόεδρε, τα λόγια εγώ ψηφίζω και το ένα και το άλλο χωρίς αντίρρηση, γιατί το να μιλάμε να πάμε μπροστά με ανάλογα νομοθετήματα που μας ωθούν για ανάπτυξη ή για καλύτερη εικόνα στην τηλεόραση νομίζω ότι ένας λογικός Βουλευτής δεν μπορεί να κάνει τίποτα άλλο από το να ψηφίσει το συγκεκριμένο νομοσχέδιο. 
     ΠΡΟΕΔΡΕΥΩΝ (Γεώργιος Σούρλας):  Το λόγο έχει ο συνάδελφος κ. Αθανάσιος Παπαγεωργίου.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, αναμφίβολα η πρωτοβουλία σας για ψήφιση του θεσμού του Γ.Ε.ΜΗ. είναι μια θετική πρωτοβουλία γι’ αυτό και την ψηφίζουμε. Πρέπει δε να πω ότι η προηγούμενη κυβέρνηση είχε κάνει μια προεργασία που όμως δεν ολοκληρώθηκε. Φυσικά όσοι δουλέψαμε τα προηγούμενα χρόνια σε επιχειρήσεις αντιλαμβανόμαστε πιο συγκεκριμένα τη χρησιμότητα που θα έχει το Γ.Ε.ΜΗ.. Νομίζω πως θα δίνει στους συναλλασσόμενους τη δυνατότητα να γνωρίσουν ο ένας τον άλλο.
     Ζήσαμε τα προηγούμενα χρόνια δραματικά φαινόμενα όταν ο κάθε τυχάρπαστος, τυχοδιώκτης, μεταπράτης έμπορας πήγαινε σε μία τράπεζα έπαιρνε ένα μπλοκ επιταγών, γύρναγε εδώ και εκεί χωρίς να τον ξέρουν οι αγρότες ή οι μικροί επαγγελματίες έδινε επιταγές και έμειναν εκτεθειμένοι πάρα πολλοί αφού στο τέλος δεν τους πλήρωνε.
     Τώρα, μ’ αυτό το μητρώο θα δοθεί η δυνατότητα στους συναλλασσόμενους να γνωρίζουν με ποια επιχείρηση έχουν να κάνουν, καθώς και το προφίλ και τις δυνατότητές της. Φυσικά στην οικονομία και στη ζωή ποτέ κανένας δεν διασφαλίζεται από μία απλή γνωριμία μέσα από το προφίλ μιας επιχείρησης.
     Ψηφίζουμε, λοιπόν, αυτήν την πρωτοβουλία για το Γ.Ε.ΜΗ., όμως οι επιφυλάξεις μας είναι συγκεκριμένες. Θεωρούμε ότι έχει πάρα πολλές ελλείψεις όπως παραδείγματος χάρη δεν είναι καθολικό και δεν περιλαμβάνει όλες τις μορφές και τους τύπους των εταιρειών. Το έχουν πει πολλοί συνάδελφοι, αλλά κρίνω σκόπιμο να το πω και εγώ παραδείγματος χάρη οι κοινοπραξίες δεν περιλαμβάνονται. Επίσης, δεν είναι ενιαίο, γιατί οι εταιρείες που εποπτεύονται από το Υπουργείο Εμπορικής Ναυτιλίας και από το Υπουργείο Γεωργίας, δεν περιλαμβάνονται. Άλλο είναι ότι δεν είναι one shop stop, δεν είναι μιας στάσης λειτουργία γιατί εμπλέκονται και τα επιμελητήρια και οι διάφοροι φορείς. Ακόμα είναι γραφειοκρατικό, γιατί τηρείται σε πάρα πολλά επίπεδα, όπως είπαν πολλοί συνάδελφοι και φυσικά το πιο κρίσιμο είναι ότι δεν θεσμοθετούνται πόροι, κάτι που για μένα είναι δυσμενές για τους μικρούς επαγγελματίες και τις μικρές επιχειρήσεις. Επαναλαμβάνω, όμως ότι η χρησιμότητα και η χρηστικότητα είναι δεδομένες. Είναι μία καλή πρωτοβουλία, ένα θετικό βήμα. 
     Έρχομαι τώρα στο άλλο θέμα που αφορά την πρωτοβουλία σας για τη βελτίωση της επιμελητηριακής νομοθεσίας. Θεωρώ ότι οι πρωτοβουλίες σας είναι μικρές, δεν είναι αυτές που ανέμεναν οι επιχειρηματίες αυτές που απαιτούν οι καιροί, που ανέμενε η αγορά και η επιχειρηματικότητα στη χώρα μας. Σαν παράδειγμα φέρνω το γεγονός ότι δεν δίνετε ρόλο ουσιαστικό κατ’ εμέ στο Κεντρικό Επιμελητήριο, δεν αναγάγετε τον επιμελητηριακό θεσμό σε ένα γνωμοδοτικό θεσμό για την πολιτεία. Κύριε Υπουργέ, έχουν φτιαχτεί πολλοί θεσμοί στη χώρα μας όπως το Τ.Ε.Ε. το Οικονομικό Επιμελητήριο όπου όλοι γνωμοδοτούν για το οικονομικό γίγνεσθαι ή για κλάδους ή για φορείς και προγράμματα συγκεκριμένα. Γιατί δεν αναβαθμίζετε το ρόλο του Κεντρικού Επιμελητηρίου ως συμβούλου του δημοσίου. Είναι λίγες, είναι οριακές οι πρωτοβουλίες που παίρνετε, δεν ανταποκρίνεται ούτε προβλέπει την ανάγκη για τη θεσμοθέτηση ειδικού αναπτυξιακού κεφαλαίου. Δεν δίνει δυνατότητα ευελιξίας στην διοικητική λειτουργία των επιμελητηρίων. Φυσικά δημιουργούνται επιμελητήρια πολλών ταχυτήτων. Αυτή είναι η αλήθεια.
     Θέλω επίσης να σας πω ότι αυτές σας οι πρωτοβουλίες προβλέπουν βελτιώσεις διοικητικού χαρακτήρα, λύνουν προβλήματα διοικητικών εκκρεμοτήτων, ωστόσο όμως δεν λύνουν ουσιαστικά προβλήματα όπως είπα και το κακό είναι ότι σε μερικές περιπτώσεις οπισθοδρομούν την υφιστάμενη κατάσταση. Για παράδειγμα καταργείται το αυτοδιοίκητο των επιμελητηρίων. Ένα άλλο είναι ότι δημιουργούνται επιμελητήρια πολλών ταχυτήτων. Επίσης, σοβαρό γεγονός είναι ότι θα υπάρξει διάσπαση με την πρόταση που κάνετε για πόλεις πάνω από διακόσιες πενήντα χιλιάδες κατοίκους. Οι μικρές επιχειρήσεις, ουσιαστικά, καλούνται να χρηματοδοτήσουν όλη την επιμελητηριακή λειτουργία. Αυτά είναι σημεία που πρέπει να επισημάνουμε. 
     Θεωρούμε, λοιπόν, κύριε Υπουργέ, ότι η πρωτοβουλία σας για την επιμελητηριακή νομοθεσία δεν ανταποκρίνεται στις ανάγκες, τις συνθήκες, τις απαιτήσεις των καιρών, της αγοράς, της επιχειρηματικότητας και των επιχειρήσεων.
     Θέλω να κάνω ένα σχόλιο για την τρίτη ενότητα. Η προχειρότητα που πολλές φορές προσχωρείτε σαν Κυβέρνηση κατά την εισαγωγή νομοσχεδίων στη Βουλή και τελικά στην ψήφισή τους δεν είναι ό,τι καλύτερο χρειάζεται η Βουλή και η Κυβέρνηση η κοινωνία. 
     Δεν είναι δυνατόν σε νομοσχέδια που ψηφίστηκαν πριν δύο ή τρεις μήνες να φέρνετε τώρα τροποποιήσεις όταν μάλιστα σε πολλές απ’ αυτές τις περιπτώσεις σας είχαμε επισημάνει το ατελέσφορο εκείνων των πρωτοβουλιών σας. 
     Ερχόμαστε, λοιπόν, να δικαιωθούμε και δεν το κάνουμε για να χαρούμε ή να σας ψέξουμε, αλλά για την τάξη των πραγμάτων.  Πρέπει οι πρωτοβουλίες σας να είναι σύγχρονες γι’ αυτό επισημαίνουμε και στο νομοσχέδιο αυτό ότι δεν υπάρχει σύγχρονη αντίληψη ούτε ολοκληρωμένη προσέγγιση για το Γ.Ε.ΜΗ. και την επιμελητηριακή νομοθεσία. 
     Το τελευταίο που θέλω να πω, κύριε Πρόεδρε, είναι ότι υπάρχουν διάφορες προσεγγίσεις αναφορικά με την Ν.Ε.Τ.. Υπάρχουν πάρα πολλοί που λένε πως είναι μία σύγχρονη Υ.ΕΝ.ΕΔ.. Εγώ δεν θέλω να υιοθετήσω αυτήν την άποψη. Δεν είμαι απ’ αυτούς τους φανατικούς. Ωστόσο, όμως, πιστεύω ότι είναι οριακές οι μεταβολές που γίνονται στις ακροαματικότητες και θεαματικότητες και αυτό δεν πρέπει να οδηγεί την Κυβέρνηση ή τον αρμόδιο Υπουργό να επιχαίρει ή να θριαμβολογεί. Μπορεί αντίστοιχα κανάλια ιδιωτικά την ίδια μέρα να παίρνουν τρεις και τέσσερις ποσοστιαίες μονάδες. Αυτό δεν πάει να πει ότι παρέχουν καλύτερη ποιότητα, πληροφόρηση ή ψυχαγωγία και ότι συμβάλουν στον πολιτισμό. Πάντως αυτό που έχει σημασία και το επεσήμανε ο εκπρόσωπός μας είναι ότι σε μία περίοδο περιοριστικής πολιτικής, μείωσης δραματικής των εισοδημάτων των συνταξιούχων και των πολιτών ή των εργαζόμενων έρχεστε και βάζετε ένα νέο χαράτσι 70.000.000 ευρώ με τρόπο επίπεδο και οριζόντιο. Δηλαδή, ο αγρότης και ο κτηνοτρόφος στο χωριό θα πληρώνει το ίδιο με τον επιχειρηματία του Ψυχικού. Αυτή είναι λογική; Δεν οδηγεί πουθενά τη δημόσια τηλεόραση και την οικονομία την κοινωνία. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Κατ’ αρχήν, δεν διαφωνούμε με την ψήφιση του νομοσχεδίου επί της αρχής και παράλληλα ψηφίζουμε τα 17 από τα 32 άρθρα όπως είπε ο εισηγητής μας.
     Έγινε διεξοδική συζήτηση στην επιτροπή και ακούστηκαν όλες οι απόψεις προς τιμή του Υφυπουργού, ο οποίος δέχτηκε πολλές τροποποιήσεις πάνω στα άρθρα. Συνεπώς θα περίμενε κανείς σήμερα εδώ στην Ολομέλεια να γίνει το τυπικό, δηλαδή μία απλή συζήτηση από τους εισηγητές και τίποτα περισσότερο. 
     Βλέπουμε όμως ότι έφτασε 16.15΄ το απόγευμα και η συζήτηση συνεχίζεται με ενδιαφέρον. Ποιος ο λόγος; Ο λόγος είναι ότι σ’ αυτό το νομοσχέδιο έχουν προστεθεί πέντε τροπολογίες. Πρόκειται για πέντε τροπολογίες τις οποίες, σύμφωνα με τον Κανονισμό της Βουλής, δικαιούται ο Υπουργός, εφόσον τις υπέβαλε εμπρόθεσμα, να τις υποβάλει προς συζήτηση. Όμως, θεωρώ ότι είναι αντιδεοντολογικό και θα εξηγήσω γιατί. 
     Πριν λίγες μέρες, ο Υπουργός Ανάπτυξης κ. Σιούφας, είπε με περηφάνια τα εξής: «Δεν δέχομαι σε καμία περίπτωση να εντάξω σε νομοσχέδιό μου, που μάλιστα εναρμονίζει την εθνική νομοθεσία με τη νομοθεσία της Ευρωπαϊκής Ένωσης, τροπολογία. Είναι ένα αυτούσιο σώμα. Και γι’ αυτό, ακριβώς, δεν δέχομαι να ενταχθεί η τροπολογία για τον «FLASH», που είχε υπογραφεί από όλους τους Βουλευτές της Αντιπολίτευσης». Έτσι, λοιπόν, δεν εντάχθηκε η τροπολογία για τον «FLASH» μέσα στην ενσωμάτωση της κοινοτικής οδηγίας στη δική μας νομοθεσία.  
     Έρχομαι, όμως, σήμερα και διαβάζω στην αιτιολογική έκθεση του σχεδίου νόμου:«Γενικό Εμπορικό Μητρώο και Εκσυγχρονισμός της Επιμελητηριακής Νομοθεσίας» τα εξής: Το όλο σύστημα των ρυθμίσεων του σχεδίου νόμου εναρμονίζεται με την οδηγία 2003/58/Ε.Κ. και του Συμβουλίου της 15ης Ιουλίου 2003 για τροποποίηση της οδηγίας 68/151/Ε.Ο.Κ. Τι σημαίνει αυτό; Σημαίνει ότι και εδώ έχουμε μία τέτοια εναρμόνιση. Και άντε, καλά, είπε χθες ο Κοινοβουλευτικός Εκπρόσωπος κ. Καστανίδης ότι υπάρχει μία διαφορετική πρακτική στην Κυβέρνηση και ειπώθηκε από τον κ. Σιούφα ότι είναι άλλος Υπουργός κ.λπ. Σήμερα, όμως, είναι ο ίδιος Υπουργός! 
     Έρχομαι τώρα στις τροπολογίες. Η πρώτη τροπολογία είναι της Ε.Ρ.Τ.. Δεν έχει να κάνει με τα ραδιοτηλεοπτικά μέσα; Το θέμα, λοιπόν, για τον «FLASH» γιατί να είναι άσχετο;
     Έρχομαι όμως, σ’ αυτά που είπε ο κ. Ρουσόπουλος. Ακούγοντας αυτά που είπε ο κ. Ρουσόπουλος, εγώ απεκόμισα τα εξής: Τα πάντα στην Ε.Ρ.Τ. Α.Ε. βαίνουν καλώς. Υπάρχουν επιτυχίες παντού, ενώ παράλληλα υπάρχουν κερδοφόρες δράσεις. Δηλαδή, και μέσα από την EUROVISION πια και μέσα από τις άλλες δράσεις, η Ε.Ρ.Τ. Α.Ε. γίνεται κερδοφόρα. Μάλιστα! 
     Επειδή, κύριε Παπαθανασίου, είστε έξυπνος άνθρωπος –καθότι είστε με τον Ολυμπιακό- θα σας πω τα εξής: «’Οταν έχεις κερδοφορία, δεν επιδιώκεις να βάζεις τέλη για να εισπράξεις περισσότερα χρήματα. Διότι βλέπω εδώ από την Έκθεση του Γενικού Λογιστηρίου του Κράτους ότι από τις προτεινόμενες διατάξεις επέρχεται αύξηση εσόδων της Ε.Ρ.Τ. Α.Ε., νομικό πρόσωπο επιχορηγούμενο από τον κρατικό προϋπολογισμό ύψους 69.782.000 ευρώ. Πάει καλά αυτό! 
     Έρχομαι τώρα στη δεύτερη τροπολογία, η οποία με ενόχλησε. Είναι η τροπολογία του Υπουργείου Τουριστικής Ανάπτυξης. Ο κ. Αβραμόπουλος, όταν έφερε το νόμο για την ίδρυση και σύσταση του Υπουργείου Τουριστικής Ανάπτυξης, υπερηφανευόταν ότι αυτός ο νόμος θα έλυνε τα πάντα. Ο τουρισμός θα ήταν σε μία τροχιά ανάπτυξης. Λέγατε ότι θα αναβαθμίζατε το τουριστικό προϊόν και θα μεταφέρατε τα γραφεία του εξωτερικού, από τον Ε.Ο.Τ. στο Υπουργείο Τουριστικής Ανάπτυξης για την εφαρμογή των διεθνών σχέσεων της χώρας μας ως προς το θέμα του τουρισμού, για τη διεθνή τουριστική προβολή της χώρας μας. Με εκείνο το νόμο θα κάνατε -συγκεκριμένα με το ν.3270/2004- ένα δεύτερο Υπουργείο Εξωτερικών για τον τουρισμό και την προβολή της Ελλάδας. Μάλιστα! 
     Για του λόγου μου του αληθές, σας διαβάζω από την εισηγητική έκθεση εκείνου του νόμου –γιατί είμαι τελειομανής και κρατάω τα αρχεία για ό,τι νόμους έχουμε ψηφίσει- το εξής: «Για την αποτελεσματικότερη εφαρμογή της πολιτικής διεθνών σχέσεων και της προώθησης του τουριστικού προϊόντος, τα γραφεία εξωτερικού του Ε.Ο.Τ. εντάσσονται στο Υπουργείο Τουριστικής Ανάπτυξης. Με κοινές αποφάσεις των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Τουριστικής Ανάπτυξης ιδρύονται νέα γραφεία, τα οποία σε πόλεις όπου δεν λειτουργούν ήδη γραφεία του Ε.Ο.Τ., αλλά και σε διεθνείς οργανισμούς, τα γραφεία εξωτερικού προωθούν την τουριστική πολιτική στο εξωτερικό και υποστηρίζουν ελληνικές τουριστικές επιχειρήσεις που δραστηριοποιούνται στο εξωτερικό». Μάλιστα!
     Έρχεστε, λοιπόν, μ’ αυτήν την τροπολογία και παίρνετε τα γραφεία που είχαν πάει στο Υπουργείο Τουριστικής Ανάπτυξης και τα μεταφέρετε ξανά στον Ε.Ο.Τ. και μάλιστα, μετά από ένα χρόνο που παρανόμως πληρώνατε τα εντάλματα. Επιπλέον, απορώ πώς το Γενικό Λογιστήριο του Κράτους δέχθηκε κάτι τέτοιο.
     Με εκείνον δε τον διαβόητο νόμο, το ν. 3270/2004, για την ίδρυση του Υπουργείου με τον οποίο λέγατε ότι θα λύνατε τα πάντα, δεν ενεργοποιήσατε τις διατάξεις για τη διοίκηση του Ε.Ο.Τ., που μόλις τελευταία μπορέσατε και τις υλοποιήσατε, γιατί –λέει- σας εμπόδιζε ένα προεδρικό διάταγμα, το οποίο καταργείτε μ’ αυτήν την τροπολογία. 
     Όμως, αυτό το προεδρικό διάταγμα, ήταν προγενέστερο του νόμου και αυτομάτως ο νόμος σας έδινε το δικαίωμα της επιλογής του προέδρου του διοικητικού συμβουλίου, αλλά και των σχέσεων που πρέπει να έχει όλο αυτό το σύστημα με τον Ε.Ο.Τ.. Αυτό σημαίνει απραξία! Σημαίνει ότι το Υπουργείο Τουριστικής Ανάπτυξης είναι ένα Υπουργείο «φάντασμα».
     (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
     Εδώ, λοιπόν, έρχομαι να πω –και κλείνω μ’ αυτό- κύριε Υπουργέ, ότι σωστά το Υπουργείο Τουριστικής Ανάπτυξης περνάει την τροπολογία μέσα από το δικό σας νομοσχέδιο του Υπουργείου Ανάπτυξης, γιατί κατά βάση εκεί έπρεπε να ανήκει το Υπουργείο Τουρισμού, όπως το είχε το ΠΑ.ΣΟ.Κ και εσείς θέλατε να το αναβιώσετε μεν, αλλά τελικά δεν έχει ούτε ένα νομοσχέδιο, πέρα του ιδρυτικού του νόμου. 
     Μάλιστα, αυτό το νομοσχέδιο περί ιαματικού τουρισμού το ακούμε εδώ και ενάμισι χρόνο και νομοσχέδιο ιαματικού τουρισμού δεν βλέπουμε! Πρόκειται για ένα Υπουργείο «φάντασμα» που περνάει τροπολογίες που καταργούν τον ιδρυτικό του νόμο μέσα από άλλο Υπουργείο, το Υπουργείο Ανάπτυξης!
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πιπεργιάς.
     ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, επειδή όλοι μας είμαστε καταπονημένοι από τις συνεδριάσεις που λαμβάνουν χώρα από το πρωί -μια και όσοι παραβρισκόμαστε εδώ, ήμασταν και στη συνεδρίαση της Διαρκούς Επιτροπής Παραγωγής και Εμπορίου για τη συζήτηση του νομοσχεδίου «Επιτάχυνση Απελευθέρωσης της Αγοράς Ηλεκτρικής Ενέργειας»- θα προσπαθήσω να είμαι σύντομος. 
     Επίσης, θα ήθελα να πω ότι νομίζω ότι με τον τρόπο με τον οποίο νομοθετούμε, ουσιαστικά κάνουμε περιγραφή των διατάξεων του Κανονισμού και δεν τον εφαρμόζουμε. 
     Όταν νομοθετούμε βάσει του άρθρου 70 παράγραφος 2, πρέπει να υπάρχει σχετική άνεση, ώστε να νομοθετούμε σωστά στις επιτροπές και να μην ερχόμαστε υπό την πίεση άλλων συνεδριάσεων, οι οποίες πραγματοποιούνται την ίδια ώρα στην Ολομέλεια με αντικείμενο σχετικό με τις αρμοδιότητες της επιτροπής.
     Πιστεύω ότι αυτό πρέπει να ληφθεί υπ’ όψιν, κύριε Πρόεδρε, και στη Διάσκεψη των Προέδρων, γιατί, από ό,τι πληροφορηθήκαμε, την επόμενη εβδομάδα έρχεται και το νομοσχέδιο για το φυσικό αέριο. Ταυτόχρονα εδώ θα κουβεντιάζουμε για δύο μέρες τα νομοσχέδια για τα βιοκαύσιμα και για την επιτάχυνση της απελευθέρωσης της αγοράς ηλεκτρικής ενέργειας. Καταλαβαίνετε ότι κάτω από τέτοιες πιεστικές διαδικασίες δεν μπορούμε να νομοθετήσουμε σωστά. 
     Θα ήθελα να αναφερθώ με δυο λόγια στην τροπολογία για την Ε.Ρ.Τ.. Χθες, τοποθετούμενος για τα προβλήματα που δημιουργούνται στη Δ.Ε.Η. σχετικά με το νόμο για την απελευθέρωση της αγοράς, ο Διευθύνων Σύμβουλος της Δ.Ε.Η., κ. Μανιατάκης, είπε ότι υπάρχει πρόβλημα, διότι οι δήμοι αυξάνουν τα τέλη τους και την πληρώνει η Δ.Ε.Η.. Αυξάνεται το τέλος της Ε.Ρ.Τ.. Θα την ξαναπληρώσει η Δ.Ε.Η.. 
     Στην ουσία, βέβαια, την πληρώνει η φήμη της Δ.Ε.Η.. Τελικά ο λαός την πληρώνει. Δίνετε αύξηση στα τέλη για την Ε.Ρ.Τ. 30%, ενώ στο λαό επιφυλάσσετε μια αύξηση της τάξεως του 2,5%. Αυτό δείχνει ποια λογική αντίληψη έχετε για τα πράγματα. 
     Όμως, υπάρχουν και ουσιαστικά, πρακτικά προβλήματα. Με το νόμο που κουβεντιάσαμε το πρωί, κύριε Πρόεδρε, προβλέπεται η απελευθέρωση της αγοράς. Ο καταναλωτής θα μπορεί να διαλέγει τον προμηθευτή του. Μπορεί αύριο να μην είναι η Δ.Ε.Η.. Το τέλος που εσείς βάζετε από πού θα το εισπράξετε; Από τη Δ.Ε.Η.; Μα ο ίδιος νόμος προβλέπει μετρητικές διατάξεις που θα παρέχονται από τρίτους, κάποιους διαχειριστές κ.λπ.. Δεν κατανοώ όλο αυτό το σύστημα που φέρνετε εδώ. Μήπως νομοθετούμε στον αέρα, πρόχειρα, με εισπρακτική λογική, για να μπαλώσουμε όπως-όπως κάποιες τρύπες;
     Νομίζω ότι αυτά τα ζητήματα χρειάζονται περισσότερη βάσανο και από το Υπουργείο Ανάπτυξης. Να μη συνυπογράφουμε έτσι απλά μία τροπολογία που μας φέρνει ο Υπουργός Επικρατείας, για να νομοθετήσουμε κατεπειγόντως την κάλυψη μίας τρύπας. Γιατί σε τελευταία ανάλυση, κύριε Υπουργέ, εσάς εκθέτει. Το Υπουργείο Ανάπτυξης εκθέτει. Έρχεται εδώ μία φοροεισπρακτική, ουσιαστικά, διάταξη, η οποία τεχνικά αύριο βρίσκεται στον αέρα με νομοσχέδιο που εσείς εισηγηθήκατε προχθές στη Βουλή και μάλιστα έρχεται κατεπειγόντως σ’ ένα νομοσχέδιο που δεν έχουμε ούτε την ευχέρεια να κουβεντιάσουμε και εκθέτει εσάς. Νομίζω ότι αυτή η τροπολογία, όπως και οι υπόλοιπες, δεν έχουν θέση.
     Δυο λόγια, κύριε Πρόεδρε, μόνο για την τροπολογία που καταθέσαμε για τα βιολογικά προϊόντα, επειδή βρίσκεται στην Αίθουσα και ο αρμόδιος επί του εμπορίου Υπουργός. Νομίζω ότι η τροπολογία μας έρχεται να λύσει ένα υπαρκτό πρόβλημα. Όταν τα βιολογικά προϊόντα ανακατεύονται στις αγορές με προϊόντα που παράγονται με συμβατικούς τρόπους, τότε χάνονται και όλο αυτό το ανακάτεμα έρχεται σε βάρος της αναβάθμισης της ποιοτικής γεωργίας. Πιστεύω ότι, πράγματι, χρειάζεται αυτή η τροπολογία να γίνει αποδεκτή.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ορίστε, κ. Γεωργακόπουλε. Έχετε το λόγο.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, τρεις παρατηρήσεις έχω να κάνω και θα είμαι σύντομος. Η μία παρατήρηση είναι επί του βασικού κορμού του νομοσχεδίου και οι δύο άλλες στις δύο τροπολογίες.
     Στο Γενικό Μητρώο των Εμπόρων θα πρέπει να συμπεριληφθεί μία ειδική κατηγορία εμπόρων αγροτικών προϊόντων. Γιατί σας το λέω αυτό; Γιατί λυμαίνονται, κυριολεκτικά, τους αγρότες μας κάποιοι που παρουσιάζονται ως έμποροι με ένα μπλοκ στην «κωλότσεπη», εκδίδουν επιταγές, αγοράζουν τα προϊόντα των αγροτών και ουδέποτε τα εξοφλούν, ιδιαίτερα όταν αγοράζουν οπωροκηπευτικά προϊόντα. 
     Να υπάρχει, λοιπόν, αυτή η ειδική κατηγορία, ώστε να ξέρουν οι αγρότες ποιοι είναι στο Μητρώο των Εμπόρων και ποιοι έχουν τη δυνατότητα να είναι με όλες τις προϋποθέσεις που προβλέπεται. Το σημαντικότερο απ’ όλα είναι να βγαίνει «μαύρη» λίστα κάθε χρόνο και κάθε εξάμηνο, δηλαδή ποιοι απ’ αυτούς τους εμπόρους είναι στον «ΤΕΙΡΕΣΙΑ» και δεν εξοφλούν τις επιταγές, ώστε να προφυλάξουμε, με όποιο τρόπο μπορέσουμε, τους αγρότες μας, γιατί, πραγματικά, τους λυμαίνονται. Υπάρχουν ολόκληρες περιοχές που καταστρέφονται επί ένα – δύο χρόνια, επειδή κάποιοι αλητήριοι, που θέλουν να παρουσιάζονται ως έμποροι, πηγαίνουν και αγοράζουν τα προϊόντα απ’ τους παραγωγούς και δεν τα πληρώνουν.
     Η δεύτερη παρατήρησή μου αφορά την τροπολογία για τον Ε.Ο.Τ.. Τι γελοιότητες είναι αυτές! Όταν ήρθε το νομοσχέδιο πριν από ένα χρόνο, είπαμε στον Υπουργό: «Λύστε ορισμένα προβλήματα, πριν κάνετε αυτήν την αλλαγή, γιατί δεν μπορεί να γίνει αυτή η αλλαγή!». 
     Τίποτα απ’ όλα αυτά δεν άκουσε τότε. Πήρε σβάρνα τα γραφεία του εξωτερικού, ενώ ήταν στον Ε.Ο.Τ., τα πήγε στο Υπουργείο και τώρα τα επαναφέρει στον Ε.Ο.Τ.. Γιατί; Γιατί δεν μπορεί να πληρώσει το Υπουργείο, αφού δεν έχει λεφτά. Το αποτέλεσμα είναι ξανά μανά τα ίδια, μία από εδώ, μία από εκεί και μετά λέμε ότι λύσαμε το πρόβλημα, επειδή ιδρύσαμε το Υπουργείο Τουρισμού. Δεν επιτρέπονται να γίνονται αυτές οι παλινωδίες μέσα σε ένα τόσο σύντομο χρονικό διάστημα και όταν η Κυβέρνηση επαίρεται ότι είναι μια μεταρρυθμιστική Κυβέρνηση!
     Η τρίτη παρατήρηση που έχω να κάνω, κύριε Υπουργέ, είναι η εξής: Είναι αδύνατο να πιστέψει κανείς ότι ερχόμαστε σε ένα τόσο σκληρό και δύσκολο προϋπολογισμό να αυξάνουμε τα τέλη για την Ε.Ρ.Τ. κατά 30%. Επιβαρύνουμε τον ελληνικό λαό με 70.000.000 ευρώ, δηλαδή 25.000.000.000 δραχμές, για να αυξήσει η Ε.Ρ.Τ., όπως μας είπε ο κύριος Υπουργός, κατά 1% την τηλεθέαση! Ας μην την αυξήσει, κύριε Υπουργέ! Δεν χρειάζεται. Ξέρετε ότι κάποιος μπορεί να έχει μέχρι πέντε μετρητές και να πληρώνει Ε.Ρ.Τ. και για τους πέντε ή έξι μετρητές που μπορεί να έχει; Είναι αυτό δίκαιο; Ακόμα και για τις γεωτρήσεις πληρώνουν Ε.Ρ.Τ.. Μήπως ακούει κανείς ραδιόφωνο ή βλέπει τηλεόραση στα «μοτεράκια»; Έρχεται ο Υπουργός να μας πει ότι αυξήσαμε κατά 1% την τηλεθέαση! Γι’ αυτό, λοιπόν, πρέπει να αυξηθεί κατά 30% το τέλος που πληρώνουμε υπέρ της Ε.Ρ.Τ.;
     Σας το είπε ο κ. Πιπεργιάς. Σας το λέω κι εγώ. Όταν θα γίνουν οι άλλες εταιρείες που θα μπορούν να πουλούν ελεύθερα ρεύμα στους καταναλωτές, τότε θα δείτε πώς θα μπορούν να αυξάνουν τα τέλη οι δήμοι, οι οποίοι τα έχουν αυξήσει υπέρογκα. Περισσότερα πληρώνουμε για τέλη στους δήμους παρά για ρεύμα. Η Ε.Ρ.Τ. αυξάνει τα τέλη κατά 30% και κανείς δεν μπορεί να αντιδράσει, γιατί άλλος δεν μπορεί να κόψει το ρεύμα, επειδή του αύξησαν την Ε.Ρ.Τ. κατά 30%. Είναι απαράδεκτο αυτό το οποίο γίνεται! Θα έπρεπε τουλάχιστον η Κυβέρνηση να είναι λίγο πιο προσεκτική, όταν οι αυξήσεις των μισθών και των συντάξεων θα είναι 2,5% ή 2,75%, κύριε Υπουργέ. Ακόμα και το ένα ευρώ το μήνα ή το δίμηνο για κάποιους είναι λογαριασμός!
     Και όλα αυτά για να κάνει η Ε.Ρ.Τ. τη EUROVISION! Σιγά μη δε γίνει με μεγάλη πολυτέλεια η EUROVISION και χάσει ο ήλιος το φως του! Έχασε η Βενετιά βελόνι. Ένα «πανηγυράκι» είναι, απλώς και μόνο για μιας ημέρας τηλεθέαση. Αυτή είναι η EUROVISION! Το «πανηγυράκι» της Γιουροβίζιον θα στοιχίσει 25.000.000.000 δραχμές, αν αληθεύουν τα δημοσιεύματα που είδαν το φως της δημοσιότητας και επιβαρύνουμε τον ελληνικό λαό με 70.000.000 ευρώ γι’ αυτόν το λόγο!
     ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει η κ. Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, πραγματικά, έχοντας επιλέξει να συζητήσουμε το νομοσχέδιο μέσα σε μία μέρα, έχουν παρεμβληθεί αυτές οι τροπολογίες και ιδιαίτερα η τροπολογία για την Ε.Ρ.Τ., που τελικά, βέβαια, επί των άρθρων του νομοσχεδίου δεν έγινε καμία συζήτηση. Δηλαδή, ήταν στραβό το κλήμα και έγινε ακόμα χειρότερο!
     Και δεν είναι δυνατόν εδώ να έχουμε επί δύο ώρες -επιτρέψτε μου την έκφραση- ένα διάλογο κωφών. «’Οχι, έτσι εσείς στο παρελθόν», «όχι, εμείς τώρα  αναγκαζόμαστε να κάνουμε επείγοντα τα μεν, σημαντικά τα δε κ.ο.κ.» 
     Βεβαίως είναι σημαντικό το θέμα της Ε.Ρ.Τ.  και δεν μπορεί να συζητείται έτσι, με αυτού του τύπου την αντιπαράθεση, το τυπικό θέμα, χωρίς να μπαίνουμε στο ουσιαστικό. Όλους μας ενδιαφέρει η αναβάθμιση της λειτουργίας της Ε.Ρ.Τ., όλους μας ενδιαφέρει πώς η Ε.Ρ.Τ. θα είναι εύρωστη, για να μπορέσει να αντεπεξέλθει αντικειμενικά και δημοκρατικά σε αυτό το βάναυσο ανταγωνισμό που υπάρχει στα Μαζικά Μέσα Ενημέρωσης. Τελικά πώς θα αντεπεξέλθει; Με το να πληρώσουν οι Έλληνες πολίτες 30% αύξηση, για να τακτοποιηθούν οι συμβασιούχοι του προεδρικού διατάγματος κ.λπ.; Αυτές είναι υποχρεώσεις της πολιτείας. Δεν μπορεί να προκύπτει απ’ αυτό το τέλος και δεν συνιστά  λόγο να επιβληθεί αυτός ο φόρος στους πολίτες. Αποπροσανατολίζουμε, δηλαδή, εντελώς την όλη ιστορία για το πώς θέλουμε να αναβαθμιστεί η Ε.Ρ.Τ. και πώς θα πρέπει να εξασφαλίσει τα έσοδά της. Όλη αυτή η συζήτηση, λοιπόν, έπρεπε να γίνει σε ένα συναφές νομοσχέδιο. Επομένως και τυπικά, αλλά και ουσιαστικά, δεν συμφωνούμε σ’ αυτήν την τροπολογία, παρ’ όλο που θέλουμε διακαώς να γίνει μία ουσιαστική συζήτηση και να εξευρεθούν, πράγματι, οι πόροι και με πρόσθετη, μικρή όμως, φορολογία στους πολίτες, ούτως ώστε η Ε.Ρ.Τ. να επιτελέσει το καθήκον της σ’ αυτό το δύσκολο, πραγματικά, περιβάλλον που υπάρχει. Αυτό όμως συνιστά πολύ μεγάλη συζήτηση.
     Όσον αφορά την τροπολογία για τον Ε.Ο.Τ. και, κυρίως, τα γραφεία του εξωτερικού, αυτό το θέμα πρέπει να λυθεί. Ήταν μία αδυναμία του προηγούμενου νόμου που είχατε φέρει. Κι εμείς δεν λέμε μόνο μέχρι το 2006, τα γραφεία του εξωτερικού πρέπει να παραμείνουν στον Ε.Ο.Τ.. Εκεί ήταν και εκεί πρέπει να ανήκουν. Όσον αφορά τη δεύτερη παράγραφο αυτής της τροπολογίας, δεν συμφωνούμε. 
     Σε ό,τι αφορά την τροπολογία οι προσωποπαγείς θέσεις των ερευνητών στο ΕΘ.ΙΑ.ΓΕ., στα ερευνητικά κέντρα να μην μπορούν να καλύπτονται από πρόσωπα τα οποία έχουν συνταξιοδοτηθεί, είναι προφανές ότι συμφωνούμε. 
     Σε εκείνο  που συμφωνούμε -και το τονίζω- είναι ότι επιτέλους ας σταματήσει αυτή η ερανική εισφορά από τους κατοίκους καταναλωτές ηλεκτρικής ενέργειας της περιφέρειας Δήμου Πατρών για την ανέγερση του Ναού του Αγίου Ανδρέα.
     Όσον αφορά όλες τις επιβαρύνσεις που γίνονται μέσω των τιμολογίων της Δ.Ε.Η.. Θέλετε να κάνετε τη Δ.Ε.Η.  ισχυρή σ’ αυτόν τον ανταγωνισμό, θέλετε να τη βάλετε στην απελευθερωμένη αγορά; Απαλλάξτε την από τα βαρίδια και κάντε όλη αυτήν τη δουλειά όπως νομίζετε εσείς, με σωστό και σύγχρονο τρόπο, μέσα από άλλες δομές της πολιτείας. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός Ανάπτυξης έχει το λόγο.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, κατ’ αρχήν θα ήθελα να ευχαριστήσω όλους τους συναδέλφους που στην επιτροπή και στην Ολομέλεια είχαμε μία εξαιρετικά γόνιμη συζήτηση και, νομίζω, αυτό φαίνεται και από τα πολλά σημεία που το Υπουργείο Ανάπτυξης δέχτηκε. Διότι, επαναλαμβάνω, οι συζητήσεις δεν γίνονται απλώς για να γίνουν, αλλά για να βελτιωθεί ό,τι είναι να βελτιωθεί. 
     Υπέστημεν κριτική από το ΠΑ.ΣΟ.Κ. -στην ουσία υπήρχε συμφωνία- άκουσα από τον κ. Τσοχατζόπουλο ότι αργήσαμε. Εγώ θα ήθελα να παραπέμψω σε αυτά που είπε ο κ. Κοσμίδης, για να καταλάβει κανείς ποιος άργησε και ποιος δεν άργησε. Αν η κριτική είναι ότι εμείς δεν κάναμε στους δεκαοκτώ μήνες αυτά που δεν έγιναν στα είκοσι χρόνια, είναι δεκτή. Νομίζω ότι ο κ. Κοσμίδης  στην ουσία απάντησε στον κ. Τσοχατζόπουλο.
     Για το Γ.Ε.ΜΗ. και το μητρώο θέλω να κάνω απλώς μερικές διευκρινίσεις και τίποτα παραπέρα. Ελέχθη γιατί να υπάρχει και το Γ.Ε.ΜΗ. και το υφιστάμενο μητρώο που έχουν τα επιμελητήρια. Είναι δύο ανεξάρτητα πράγματα. Το Γ.Ε.ΜΗ. έχει αυτά τα οποία υποχρεωτικά απαιτεί η πολιτεία, ενώ ένα επιμελητήριο μπορεί να θέλει να έχει και άλλα στοιχεία για δική του χρήση ή για εμπορική χρήση ή για τα μέλη του. Δεν υποχρεώνουμε να έχει δύο, αλλά μπορεί να έχει κάτι διαφορετικό. Δεν νομίζω ότι αυτό δημιουργεί πρόβλημα.
     Έγινε πολύ μεγάλη συζήτηση για τα τέλη καταχώρησης και ότι αυτό επιβαρύνει -και μάλιστα ελέχθη απ’ όλους-  κατά ίσο τρόπο μικρές και μεγάλες επιχειρήσεις. Ποιος σας το είπε αυτό; Λέει ότι με υπουργική απόφαση θα καθοριστούν τα τέλη καταχώρησης ή τα άλλα τέλη; Ποιος σας είπε ότι η υπουργική απόφαση θα έχει τα ίδια για τη «ΧΑΛΥΒΟΥΡΓΙΚΗ» που ακούστηκε και για τον περιπτερά τον μπαρμπα-Μήτσο;
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ας το βάζατε με βάση…
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θέλω να πω ότι η υπουργική απόφαση προφανώς θα λαμβάνει υπ’ όψιν της τέτοια θέματα και  είναι αυτονόητο ότι δεν θα πληρώνει τα ίδια η «ΧΑΛΥΒΟΥΡΓΙΚΗ» και ο μικρός, όπως δεν θα είναι το ίδιο και με τις συνδρομές.
     Επειδή είπατε, κυρία Ξηροτύρη, ότι ήδη οι συνδρομές είναι υψηλές, θα σας έλεγα ότι οι συνδρομές στα επιμελητήρια δεν είναι υψηλές, είναι χαμηλές και ειδικά για τους μικρούς είναι ασφαλώς πιο χαμηλές για τις προσωπικές εταιρείες, απ’ ό,τι για τις Ε.Π.Ε. ή τις ανώνυμες εταιρείες.
     Ετέθη, επίσης, το θέμα να έχουν οι υπηρεσίες Γ.Ε.ΜΗ. τα νησιά. Δεν το απαγορεύει κανένας, αλλά ξαναλέω:  επειδή η τήρηση του Γ.Ε.ΜΗ. είναι μία πολύ σοβαρή υπόθεση, δεν είναι εύκολο να λες ότι σε κάθε παράρτημα θα έχουμε και παράρτημα Γ.Ε.ΜΗ., από τη στιγμή που γραφεία των επιμελητηρίων επιτρέπεται να δημιουργούνται -και όχι μόνο στα πρωτοδικεία- και σε άλλες πόλεις –ήταν η παρατήρηση του παρόντος κ. Πιπεργιά- και με προεδρικό διάταγμα θα καθορίζεται –και είναι προφανές ότι έτσι πρέπει να γίνεται, για να εντάσσονται μέσα στον οργανισμό του επιμελητηρίου για να υπάρχει σχέση οργανική-  και η στελέχωση αυτών των γραφείων. Όπου υπάρχει δυνατότητα σωστής στελέχωσης και σωστής τήρησης, γιατί να μην τηρούνται τα Γ.Ε.ΜΗ. και σε επιμέρους γραφεία.
     Ετέθη επίσης το θέμα της αναγκαιότητας τροποποίησης του ν. 2190 «περί ανωνύμων εταιρειών». Για μία φορά ακόμη επαναλαμβάνω ότι αυτή η διαδικασία είναι σε εξέλιξη στο Υπουργείο και ελπίζω πολύ σύντομα, μετά τις γιορτές, να έχουμε για δημόσια διαβούλευση πρόταση για την τροποποίηση ορισμένων διατάξεων του ν. 2190, που εντάσσονται στα πλαίσια της απλοποίησης των διαδικασιών, όπου σημαντικό ρόλο παίζει το Γ.Ε.ΜΗ. Ίσως η σημαντικότερη συνεισφορά είναι αυτή, αλλά είναι σε συνδυασμό και με άλλα νομοθετήματα, όπως με το ν. 2190.
     Μία παρατήρηση σε αυτά που είπε ο κ. Γεωργακόπουλος για τους εμπόρους.
     Κύριε Γεωργακόπουλε, όλοι αυτοί θα είναι καταγεγραμμένοι, διότι η προϋπόθεση ίδρυσης της επιχείρησης, είτε ατομικής, είτε οτιδήποτε άλλο, θα είναι η εγγραφή στο Γ.Ε.ΜΗ. Άρα, και αυτοί που κυκλοφορούν με αυτό το μπλοκάκι θα είναι εγγεγραμμένοι. Πέραν αυτών, να σας πω ότι και στο σχέδιο  νόμου που ψηφίσαμε για το εμπόριο προβλέπεται ειδικό μητρώο χονδρεμπόρων αγροτικών προϊόντων. Έχετε δίκιο  - θα είναι εκεί, πέραν του ότι όποιος είναι εγγεγραμμένος στο Γ.Ε.ΜΗ. θα έχει και έναν χαρακτηρισμό για το τι είναι- το πρόβλημα είναι υπαρκτό και πρέπει να γίνει αυτό.
     Έρχομαι στο θέμα του επιμελητηριακού νόμου. Η κατηγορία την οποία ακούσαμε είναι ότι δεν δείξαμε τόλμη, δεν κάναμε τομή και ότι δεν αναγνωρίσαμε τη δουλειά που είχε γίνει από το ΠΑ.ΣΟ.Κ.. Θα μου επιτρέψετε να σας πω, χωρίς καμία διάθεση κριτικής, ότι ειδικά για τον επιμελητηριακό νόμο δεν είχε γίνει καμία δουλειά. Είχε γίνει δουλειά για το εμπορικό μητρώο, είχαμε ορισμένες επιμέρους διαφορές, δεν έχει σημασία, τις ακούσαμε από τον κ. Κοσμίδη, αλλά δεν ήταν στις προθέσεις του ΠΑ.ΣΟ.Κ. να αλλάξει τον επιμελητηριακό νόμο,  δεν είχε ωριμάσει για να φτάσει σε σχέδιο νόμου. 
     Όλες οι προτάσεις που είχαν γίνει από τις υπηρεσίες επί κυβερνήσεων ΠΑ.ΣΟ.Κ. κάθε άλλο παρά προς τομή, τόλμη και το μέλλον ήταν. Ήταν προς τη λογική «περισσότερος έλεγχος», «περισσότερο κράτος το ένα», «περισσότερο κράτος για το άλλο» και δεν ήταν καθόλου προς την κατεύθυνση να τονώσουμε τα επιμελητήρια.
     Εν πάση περιπτώσει, ακούστηκαν εδώ ορισμένα άλλα πράγματα,  όπως  και για τον γνωμοδοτικό ρόλο. Δεν χρειάζεται να θεσμοθετήσεις το γνωμοδοτικό ρόλο των επιμελητηρίων, τον  έχεις, είναι από της ιδρύσεώς του συμβουλευτικό όργανο. Από κει και πέρα, αν εκτελείται σωστά, ή όχι, θα μου επιτρέψετε να σας πω ότι αυτό είναι θέμα του κατά πόσο κάθε επιμελητήριο κάνει σωστά τη δουλειά του, ή όχι, και κατά πόσο κάθε διοίκηση επιμελητηρίου κάνει σωστά τη δουλειά της ή όχι.
     Επίσης, άκουσα ότι δεν υπάρχει διοικητική ευελιξία. Δεν καταλαβαίνω τι εννοείται με τη φράση «διοικητική ευελιξία». Δεν παύει το επιμελητήριο να είναι νομικό πρόσωπο δημοσίου δικαίου. Εκφράζει τις επιχειρήσεις, είναι  πρόσωπο δημοσίου δικαίου, και ως εκ τούτου είμαστε υποχρεωμένοι να τηρούμε αυτά τα οποία ισχύουν για τα νομικά πρόσωπα δημοσίου δικαίου. Υπάρχουν, όμως, και  ορισμένες εξαιρέσεις, αλλά πάντα μέσα σε ένα μέτρο.
     Μία από τις εξαιρέσεις, για την οποία η κ. Ξηροτύρη εξέφρασε έντονες αντιρρήσεις και το Κ.Κ.Ε., είναι η δυνατότητα συμμετοχής των επιμελητηρίων σε εταιρείες μη κερδοσκοπικού χαρακτήρα ή στη διαχείριση διαφόρων, παραδείγματος χάρη λιμανιών κ.λπ..
     Εδώ θα μου επιτρέψετε να σας πω ότι υπάρχει μια διαφορά φιλοσοφίας. Εμείς θέλουμε τα επιμελητήρια, τα οποία εκπροσωπούν τους τοπικούς φορείς, την τοπική επιχειρηματική κοινότητα να έχουν αυτή τη δυνατότητα. Την εποχή, λοιπόν, που συζητάμε για συνεργασία ιδιωτικού και δημόσιου τομέα σε χίλια δυο έργα, την εποχή που θέλουμε και την Τοπική Αυτοδιοίκηση να συμμετέχει –και επιτρέπεται αυτό– γιατί τα επιμελητήρια δεν μπορούν; Αυτά, μάλιστα, θα συνεισφέρουν και την τεχνογνωσία τους σε τέτοια θέματα. 
     Άρα νομίζω ότι θα ήταν μία οπισθοδρόμηση, η οποία υπάρχει και στερούσε από τα επιμελητήρια, που εκφράζουν τον επιχειρηματικό κόσμο μιας περιοχής -και αυτό έχει ιδιαίτερη σημασία στην περιφέρεια- τη δυνατότητα του να συμμετέχουν σε θέματα που αφορούν στην ανάπτυξη της περιφέρειας.
     Εκφράσατε και μία ανησυχία ότι μπορεί αυτό να δημιουργούσε ανταγωνισμό με τα μέλη του. Γι’ αυτή σας την ανησυχία εγώ εκφράζω τη χαρά μου, γιατί χαίρομαι το ότι δέχεστε ότι ο δημόσιος τομέας δεν πρέπει με άνισους όρους να ανταγωνίζεται τον ιδιωτικό σε κανένα επίπεδο. Σ’ αυτό θα με βρείτε σύμφωνο. Καμία τέτοια δραστηριότητα δεν θα πρέπει να βάζει σε προνομιακό βαθμό τη συμμετοχή ενός νομικού προσώπου δημοσίου δικαίου εν σχέση με τα μέλη του.
     Τέλος, θα κάνω μία παρατήρηση για το ανθρώπινο δυναμικό. Νομίζω ότι και εσείς θίξατε να βοηθήσουμε το ανθρώπινο δυναμικό. Ναι, την ίδια ώρα όμως, που εμείς λέμε να βοηθήσουμε ιδίως στην περιφέρεια –και σ’ αυτό έχετε δίκιο– που λέμε να μπορούν να προσλάβουν δύο συμβούλους και να έχουν αυτοί οι σύμβουλοι διάρκεια όση και του διοικητικού συμβουλίου, δηλαδή σαν τους μετακλητούς υπαλλήλους, ακούσαμε την κριτική ότι οι δύο είναι πολλοί, χρειάζεται ένας.
     Από την άλλη πλευρά ο κ. Τσοχατζόπουλος είπε: «Δώστε στα επιμελητήρια τη δυνατότητα να αναλάβουν πρωτοβουλίες, να αναλάβουν το σοβαρό έργο του εμπορικού μητρώου». Μα ειδικά στην περιφέρεια που δεν υπάρχει προσπαθούμε να το κάνουμε, γιατί η μία λύση είναι να προσλάβουμε προσωπικό, αλλά η άλλη λύση είναι να πάρουμε, τουλάχιστον, εξειδικευμένο προσωπικό για απολύτως περιορισμένο χρονικό διάστημα. Να μην υφιστάμεθα, λοιπόν, και την κριτική ότι οι δύο είναι πολλοί.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Τελειώνω, κύριε Πρόεδρε.
     Κάποιος είπε για το Βιοτεχνικό Επιμελητήριο να έχει υποχρεωτικά τμήμα υπηρεσιών. Το ξαναλέω, τη δυνατότητα δημιουργίας τμήματος υπηρεσιών την έχουν όλα τα επιμελητήρια. Την υποχρεωτικότητα στο Βιοτεχνικό Επιμελητήριο να έχει τμήμα υπηρεσιών δεν τη βάλαμε, γιατί αυτό θα δημιουργήσει προβλήματα. Δεν είναι απολύτως ξεκάθαρο ποια βιοτεχνία είναι υπηρεσία. Θα υπήρχε θέμα εκεί: Τι είναι αυτό; Υπηρεσία ή βιοτεχνία; Αν θέλουν, όμως, τα Βιοτεχνικά Επιμελητήρια να κάνουν τμήμα υπηρεσιών, την έχουν αυτήν τη δυνατότητα.
     Ελέχθη κάπου η ανάθεση της κεντρικής ένωσης στο Ε.Β.Ε.Α.. Ξαναλέω όμως ότι η δυνατότητα που βάζουμε να μπορεί, με πρόταση της κεντρικής ένωσης, ο Υπουργός με απόφασή του να αναθέτει σε κάποιο επιμελητήριο -που έχει αυτήν τη δυνατότητα- να τηρήσει το μητρώο, αυτό γίνεται μόνο για την περίπτωση που η Κεντρική Ένωση Επιμελητηρίων, που σήμερα δεν έχει, δεν προλαβαίνει, καθυστερεί. Δεν θέλουμε αυτό να είναι η αιτία καθυστέρησης εφαρμογής του εμπορικού μητρώου. 
     Η λέξη προσωρινότητα αναφέρεται και είναι σαφής και επαναλαμβάνω ότι ειδικά το ΠΑ.ΣΟ.Κ. που μας κάνει αυτήν την κριτική, δεν θα έπρεπε να την κάνει, γιατί το σχέδιο νόμου που ανέφερε ο κ. Κοσμίδης ότι είχε κάνει ο κ. Σημίτης, μετέπειτα Πρωθυπουργός, προέβλεπε ρητά εκεί να ήταν το Ε.Β.Ε.Α..
     Εμείς δε βάζουμε αυτό, γιατί δεν εννοούμε το Ε.Β.Ε.Α. και μακριά από μένα τέτοιου είδους συντεχνιακή λογική. Δεν σημαίνει ότι επειδή πέρασαν από το Ε.Β.Ε.Α., θέλω να ευνοήσω το Ε.Β.Ε.Α.. Αυτήν τη στιγμή όμως, το εμπορικό μητρώο πρέπει να λειτουργήσει και αν υπάρχουν δυσκολίες, να μπορεί κάποιο άλλο επιμελητήριο, όποιο είναι αυτό, όποιο εισηγηθεί στο κάτω- κάτω της γραφής η κεντρική ένωση που ξέρει τι γίνεται.
     Μου ζήτησε κάποιος να κάνω μία διευκρίνιση για το θέμα της χρηματοδότησης από τα βιοτεχνικά τμήματα των συνδέσμων βιομηχανιών. Είναι σαφές για όλα τα άλλα τμήματα πλην των βιομηχανικών τμημάτων. Αυτά πάνε στη Γ.Σ.Ε.Β.Ε.Ε. και στην Ένωση Εμπορικών Συλλόγων. 
     Τα βιομηχανικά τμήματα που υπάρχουν στα τρία εμποροβιομηχανικά επιμελητήρια πάνε στους συνδέσμους βιομηχανιών και όχι μόνο στο Σ.Ε.Β. αλλά και στους περιφερειακούς, όπως και στους εξαγωγείς. Νομίζω ότι είναι μία τίμια ρύθμιση στην οποία άλλωστε και οι φορείς δεν έχουν αντίρρηση.
     Ετέθη επίσης, το θέμα της διάσπασης. Δεν μιλάμε για διάσπαση επιμελητηρίων. Λέμε όμως ότι στις τρεις μεγάλες πόλεις, Αθήνα, Πειραιά, Θεσσαλονίκη σήμερα λόγω της πραγματικότητας, λόγω του πολύ μεγάλου αριθμού των επιχειρήσεων –το επαναλαμβάνω για να είναι σαφές– υπάρχει παραδείγματος χάρη χωριστά Επαγγελματικό και χωριστά Εμπορικό Επιμελητήριο. Δεν θα μπορούσαν να συνυπάρχουν όλοι σ’ ένα. Είναι τελείως διαφορετικά και τα θέματα και τα συμφέροντα και τα ζητήματα τα οποία καλούνται να αντιμετωπίσουν αυτά τα επιμελητήρια.
     Όταν, λοιπόν, στις τρεις μεγάλες πόλεις και να θέλετε να τους ρωτήσετε σήμερα αν θέλουν να συνεννοηθούν, θα έλεγαν όλοι με μια φωνή «όχι», γιατί όταν μία πόλη μεγαλώσει και γίνει σαν κι αυτές τις τρεις, δεν θα μπορεί κι αυτή να έχει το ίδιο καθεστώς; Άρα, λοιπόν, καμία διάθεση –μακριά από μας– χαλιναγώγησης των διοικήσεων των επιμελητηρίων. Το ξαναλέω, παρ’ ότι δεν θέλω να ρίξω λάδι στη φωτιά, αυτά είναι σημεία παλαιών εποχών. Τα έχω ζήσει κι εγώ στο πετσί μου. Γίνονταν άλλες εποχές, δεν είναι της δικής μας λογικής, δεν είναι της δικής μας πολιτικής.
     Θα αναφερθώ τώρα στο θέμα των εργαζομένων. Οι εργαζόμενοι και στην επιτροπή και εδώ που είναι παρόντες έχουν θέσει τρία ζητήματα. Όπως ελέχθη και στην επιτροπή δεν υπάρχει βασική αντίρρηση από εμάς, αλλά δεν είναι μόνο δική μας αρμοδιότητα. Είναι αρμοδιότητα και του Υπουργείου Εργασίας και του Υπουργείου Οικονομίας και επίσης είναι και θέμα μιας ερμηνείας που υπάρχει για ένα από αυτά, που εγγίζει και τα όρια της συνταγματικής ερμηνείας. Αναφέρομαι στους οχτώ μήνες. Είναι μία ιστορία που ενώ υπάρχει δεν εφαρμόζεται.
     Δεσμευτήκαμε στους εργαζόμενους -και η δέσμευση ισχύει- ότι εφόσον υπάρξει συμφωνία μεταξύ των συναρμοδίων Υπουργείων, που όμως θέλει χρόνο για να ολοκληρωθεί, τη ρύθμιση θα την περάσουμε. Ο Υπουργός είπε την προηγούμενη φορά  -και αυτή η δέσμευση ισχύει και τώρα– ότι αυτό μπορεί να περάσει και σε άσχετο νομοσχέδιο ως τροπολογία. Φαντάζομαι ότι η συμφωνία εδώ περί ενίσχυσης του ρόλου των εργαζομένων θα μας επιτρέψει, ακόμα κι αν είναι άσχετη η τροπολογία, να περάσει και σε άσχετα νομοσχέδια.
     Σήμερα πάντως, δεν είμαστε έτοιμοι να φέρουμε αυτήν τη ρύθμιση, διότι ακόμη και από το Υπουργείο Εργασίας -υπάρχει γραπτό αίτημα- η απάντηση που ελήφθη δεν είναι ξεκάθαρη. Κατ’ αρχήν είναι θετική. Επαναλαμβάνω ότι η προσπάθειά μας θα είναι να λυθούν τα θέματα, αλλά πρέπει να λυθούν όχι στα χαρτιά και όπως γίνεται μέχρι τώρα να μην εφαρμόζονται στην πράξη, αλλά να λυθούν κατά τρόπο που θα εφαρμόζονται και στην πράξη. Ζητούμε, λοιπόν, μία πίστωση χρόνου. Επαναλαμβάνω ότι ακόμα και σε άσχετο νομοσχέδιο, με τη συμφωνία που είδα εδώ στη Βουλή, φαντάζομαι ότι αυτή η ρύθμιση θα γίνει δεκτή ως τροπολογία.
     Όσον αφορά το θέμα των βιολογικών προϊόντων, τα οποία έθιξε ο κ. Πιπεργιάς και έχουν τεθεί, πράγματι, υπάρχει ένα σοβαρό θέμα. Πράγματι πρέπει να ρυθμιστεί ο τρόπος εμπορίας των βιολογικών προϊόντων, γιατί σήμερα είναι στον αέρα και έχουμε δεσμευτεί γι’ αυτό με τους εμπόρους, τους παραγωγούς, τους καταναλωτές πριν από δέκα μέρες στο γραφείο μου. 
     Θα κάνουμε μία συζήτηση για να φτάσουμε στη λύση. Μπορεί η λύση να μην απέχει από την τροπολογία που έχετε καταθέσει και το τονίζω. Δε λέω ότι είναι κακή, αλλά πάντως από τη στιγμή που έχουμε δεσμευτεί, αμέσως μετά την ψήφιση του νόμου δεν συμπεριλαμβάνεται η ρύθμιση των βιολογικών προϊόντων στο προεδρικό διάταγμα που έχει πάει στο Συμβούλιο της Επικρατείας. Το βγάλαμε από κει προκειμένου να το συζητήσουμε μαζί τους και να φέρουμε μία ρύθμιση για τα βιολογικά προϊόντα. Και η δική σας τροπολογία θα είναι βάση για τη συζήτηση, να το συζητήσουμε και με όλους τους φορείς και να φέρουμε μία λύση που θέλω να πιστεύω ότι θα είναι και αυτή κοινής αποδοχής.
     Συγνώμη αν μίλησα λίγο περισσότερο, αγαπητοί συνάδελφοι, αλλά νομίζω ότι ήταν πολλά τα θέματα που τέθηκαν και θεώρησα σκόπιμο να δώσω αυτές τις διευκρινίσεις.
     Ευχαριστώ και πάλι για τη συνεργασία.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Καταφέρατε πάντως να εκμαιεύσετε τη συγκατάθεση των εκπροσώπων των κομμάτων για μία άσχετη τροπολογία περί εργαζομένων σε άσχετο νομοσχέδιο.
     ΔΗΜΗΤΡΙΟΣ ΠΙΠΕΡΓΙΑΣ: Μόνο αν ομοφωνήσουμε, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Είδα πάντως μία σιωπή από όλους για μία άσχετη τροπολογία σε άσχετο νομοσχέδιο το αναφέρω, επειδή είχε προκληθεί μεγάλη ένταση γι’ αυτό το θέμα όταν ξεκίνησε η συνεδρίαση.
     Κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων, των τροπολογιών, με γενικό αριθμό 499/38, γενικό 500/39, 501/40, 502/41 και 503/42 και του συνόλου του σχεδίου νόμου του Υπουργείου Ανάπτυξης: «Γενικό Εμπορικό Μητρώο (Γ.Ε.ΜΗ.) και Εκσυγχρονισμός της Επιμελητηριακής Νομοθεσίας».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Ανάπτυξης: «Γενικό Εμπορικό Μητρώο (Γ.Ε.ΜΗ.) και Εκσυγχρονισμός της Επιμελητηριακής Νομοθεσίας» έγινε δεκτό κατά πλειοψηφία ενιαία επί της αρχής, των άρθρων, με τις τροποποιήσεις και τις νομοτεχνικές βελτιώσεις του κυρίου Υπουργού, των τροπολογιών 499/38, 500/39, 501/40, 502/41, 503/42 και του συνόλου, και έχει ως εξής:
     (Να καταχωρηθεί το νομοσχέδιο) 
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 7 Νοεμβρίου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.  
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Δευτέρας 7 Νοεμβρίου 2005 επικυρώθηκαν. 
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 17.00΄, λύεται η συνεδρίαση για αύριο ημέρα Παρασκευή 25  Νοεμβρίου 2005 και ώρα 10.30΄, με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Οικονομίας και Οικονομικών, σχετικά με το Γ΄ Κοινοτικό Πλαίσιο Στήριξης, σύμφωνα με την ημερήσια διάταξη που έχει διανεμηθεί.
     Η   ΠΡΟΕΔΡΟΣ                                           ΟΙ ΓΡΑΜΜΑΤΕΙΣ
ΣΕΛ. 4

