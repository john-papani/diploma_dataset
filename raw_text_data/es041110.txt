      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ ΝΗ’
      Τετάρτη 10 Νοεμβρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Ι. Πίττα, σελ.
      3. Ανακοινώνεται ότι ο Υπουργός Δικαιοσύνης διαβίβασε στη Βουλή: 
      α) Υπόμνημα–μήνυση κατά του πρώην Υφυπουργού Αθλητισμού κ. Α. Φούρα και β) μηνυτήρια αναφορά κατά του πρώην Υπουργού Εθνικής ‘Αμυνας κ. Ι. Παπαντωνίου περί ποινικής ευθύνης Υπουργών, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 11 Νοεμβρίου 2004, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: « Κύρωση της Σύμβασης ‘Εκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού», σελ.
      2. Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις», σελ.
      3. Κατάθεση σχεδίων νόμων:
      α) Οι Υπουργοί Δημόσιας Τάξης, Δικαιοσύνης και Εξωτερικών, κατέθεσαν σχέδιο νόμου «Κύρωση του Πρωτοκόλλου που καταρτίστηκε βάσει του άρθρου 43, παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβασης ΕΥΡΩΠΟΛ) το οποίο τροποποιεί την εν λόγω Σύμβαση, σελ.
      β) Οι Υπουργοί Δημόσιας Τάξης, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση Ευρωπόλ) και το Πρωτόκολλο σχετικά με τα προνόμια και τις ασυλίες της Ευρωπόλ, των μελών των οργάνων της, των αναπληρωτών διευθυντών και των υπαλλήλων της, σελ.
      
      ΟΜΙΛΗΤΕΣ
      Α. Επί του σχεδίου νόμου του Υπουργείου Δικαιοσύνης:
      ΚΑΝΕΛΛΛΗ Λ., σελ.
      ΚΟΥΒΕΛΗΣ Φ., σελ.
      ΠΑΠΑΛΗΓΟΥΡΑΣ Α., σελ.
       Β. Επί του σχεδίου νόμου του Υπουργείου Υγείας και Κοινωνικής Αλληλεγγύης:
      ΑΔΡΑΚΤΑΣ Π., σελ.
      ΑΝΤΩΝΑΚΟΠΟΥΛΟΣ Π, σελ.
      ΒΑΓΙΩΝΑΣ Γ., σελ.
      ΓΡΗΓΟΡΑΚΟΣ Λ., σελ.
      ΚΑΚΛΑΜΑΝΗΣ Ν., σελ.
      ΚΑΡΑΜΠΙΝΑΣ Κ., σελ.
      ΚΑΣΤΑΝΙΔΗΣ Χ., σελ.
      ΚΟΣΜΙΔΗΣ Σ., σελ.
      ΚΟΥΤΣΟΥΚΟΣ Ι., σελ.
      ΜΕΡΕΝΤΙΤΗ Α., σελ.
      ΜΠΑΝΤΟΥΒΑΣ Κ., σελ.
      ΜΠΟΥΓΑΣ Ι., σελ.
      ΝΑΣΙΩΚΑΣ Ε., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΣΚΟΥΛΑΚΗΣ Ε., σελ.
      ΤΣΙΑΡΑΣ Κ., σελ.
      ΦΡΑΓΚΙΑΔΟΥΛΑΚΗΣ Ε., σελ.
      ΧΑΙΔΟΣ Χ., σελ.
      ΧΡΙΣΤΟΦΙΛΟΓΙΑΝΝΗΣ Δ., σελ.
      ΧΩΜΑΤΑΣ Ι., σελ.
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α’
      ΣΥΝΕΔΡΙΑΣΗ ΝΗ’
      Τετάρτη 10 Νοεμβρίου  2004
      Αθήνα, σήμερα στις 10 Νοεμβρίου 2004, ημέρα Τετάρτη και ώρα 10.50’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κωνσταντίνο Τσιάρα, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ζητεί να ενταχθεί στο περιφερειακό πρόγραμμα Κρήτης η βελτίωση του δρόμου Καρτερός – Επισκοπή.
      2) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Ίδρυμα Βορειοηπειρωτικών Ερευνών ζητεί την επιχορήγηση των δραστηριοτήτων του.
      3) Ο Βουλευτής Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά με την οποία ο Δήμος Ασπροπύργου Αττικής ζητεί την απομάκρυνση του οικοτροφείου για ασθενείς με βαριά νοητική υστέρηση, από την περιοχή του Ασπροπύργου.
      4) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αχελώου Καρδίτσας ζητεί τη στελέχωση με πρόσθετο προσωπικό του γραφείου των ΕΛΤΑ στα Βραγκιανά Καρδίτσας.
      5) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί τη χρηματοδότηση της αποκατάστασης των ζημιών που προκάλεσαν τα ακραία καιρικά φαινόμενα της 5ης και 6ης Νοεμβρίου 2004 στο Νομό Χανίων.
      6) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί τη μονιμοποίηση των γεωπόνων και διοικητικών υπαλλήλων που υπηρετούν σε υπηρεσίες του Νομού Χανίων.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ανέγερση εργατικών κατοικιών στο Νομό Λασιθίου.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα λειτουργίας του ΤΕΕ Νεάπολης Λασιθίου.
      9) Ο Βουλευτής Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία Οργανώσεις Πολιτών Δήμου Γλυκών Νερών Αττικής ζητούν την επίλυση του αποχετευτικού προβλήματος της περιοχής Βορείων Μεσογείων Ανατολικής Αττικής.
      10) Ο Βουλευτής Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε  αναφορά με την οποία ο κ. Χρήστος Κιοσέογλου, κάτοικος Θεσσαλονίκης, ζητεί να αναγνωρίζεται από το ΑΣΕΠ ως καλή η γνώση της αγγλικής γλώσσας που διδάσκεται από τα τριτοβάθμια Ιδρύματα.
      11) Ο Βουλευτής Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία το Σωματείο Εργαζομένων ΚΑΤ ζητεί τη λήψη μέτρων για  τη σωστή λειτουργία της μονάδας εντατικής θεραπείας του ΚΑΤ.
      12) Ο B΄Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Σούρπης Μαγνησίας ζητεί την τοποθέτηση καθηγητή της αγγλικής γλώσσας στο σχολείο.
      13) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Πολιτιστικό Κέντρο του Δήμου Μακρυχωρίου ζητεί την επιχορήγηση των δραστηριοτήτων του.
      14) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Παράρτημα Κρήτης του Πανελλαδικού Συλλόγου Αναπήρων Πολιτών ζητεί να ληφθούν μέτρα που να επιτρέπουν την οριστική παραμονή του ανάπηρου μέλους του κ. Γεωργίου Συλιβέστρου στη νήσο Χρυσή.
      15) Ο Βουλευτής Αιτωλ/νίας κ. ΑΠΟΣΤΟΛΟΣ ΚΩΣΤΟΠΟΥΛΟΣ κατέθεσε αναφορά με την οποία η Δημοτική Επιχείρηση Ύδρευσης – Αποχέτευσης Ναυπάκτου Αιτωλ/νίας ζητεί την άμεση αντιμετώπιση και επίλυση του προβλήματος της υδροδότησης της πόλης της Ναυπάκτου.
      16) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Περιφερειακό Τμήμα Ξάνθης του Τεχνικού Επιμελητηρίου Ελλάδας ζητεί τη δημιουργία τοπικής Εφορείας Νεωτέρων Μνημείων στην Ξάνθη.
      17) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία τα Σωματεία Εργοδηγών και Εμπειροτεχνών – Εργοληπτών Δημοσίων Έργων Νομαρχιακού Μητρώου Νομού Ξάνθης ζητούν την αναπροσαρμογή των ορίων συμμετοχής των μελών τους στα 95.000 ευρώ.
      18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κορθίου Άνδρου ζητεί τη συνέχιση της λειτουργίας του αστυνομικού σταθμού Κορθίου.
      19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου Μήλου ζητεί κατά τη χειμερινή περίοδο η προσέγγιση των πλοίων στη νήσο Κίμωλο να είναι καθημερινή.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο  Δήμος Κέας ζητεί τα πλοία που προσεγγίζουν τη νήσο Κέα να παραλαμβάνουν επιβάτες και οχήματα.
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί την πύκνωση των ακτοπλοϊκών δρομολογίων που συνδέουν τα νησιά των Κυκλάδων με την Ηπειρωτική Ελλάδα.
      22) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Ελλησπόντου Κοζάνης ζητεί τη λήψη μέτρων για τη διάθεση της παραγωγής πατάτας της περιοχής του.
      23) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΥ κατέθεσε αναφορά με την οποία η Κίνηση Ανέργων Νομού Πρέβεζας προτείνει να δοθεί η δυνατότητα διδασκαλίας σε προγράμματα κατάρτισης και άνεργοι πτυχιούχοι που δεν είναι ενταγμένοι στο μητρώο εκπαιδευτών του ΕΚΕΠΕΣ.
      24) Η Βουλευτής Αθηνών κ. ΣΥΛΒΑΝΑ – ΑΝΑΣΤΑΣΙΑ ΡΑΠΤΗ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί να αναγνωρισθεί η παιδαγωγική και διδακτική επάρκεια των πτυχιούχων του κλάδου ΠΕ 32.
      25) Οι Βουλευτές κύριος ΣΤΑΥΡΟΣ ΣΚΟΠΕΛΙΤΗΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Κοινότητα Αγίου Ευστρατίου Λέσβου επισημαίνει το σοβαρό πρόβλημα λειτουργίας της, λόγω έλλειψης προσωπικού.
      26) Οι Βουλευτές κυρία ΛΙΑΝΑ ΚΑΝΕΛΛΗ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ιδιοκτήτες διαμερισμάτων στην περιοχή Αγίου Ιωάννη Βουλιαγμένης αναφέρουν προβλήματα που αντιμετωπίζουν από τη διάνοιξη της σήραγγας του ΜΕΤΡΟ από Δάφνη προς Άγιο Ιωάννη.
      27) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Σωματείο Ορυχείων Σταθμών ΔΕΗ Μεγαλόπολης αναφέρει 4 εργατικά ατυχήματα που συνέβησαν σε διάστημα ενός μηνός στο Λεκανοπέδιο Μεγαλόπολης και ζητεί την εφαρμογή της εργατικής νομοθεσίας και των μέτρων υγιεινής και ασφάλειας.
      28) Οι Βουλευτές κύριος ΦΩΤΗΣ ΚΟΥΒΕΛΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Ναυταθλητικός Σύλλογος Ιστιοσανίδας Άστρους ζητεί να δοθεί στο Λιμεναρχείο Άστρους ένα από τα διαθέσιμα «φουσκωτά» από τον ΑΘΗΝΑ 2004.
      29) Οι Βουλευτές κύριος ΙΩΑΝΝΗΣ ΔΡΑΓΑΣΑΚΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Αρχηγών Μονογονεϊκών Οικογενειών Νομού Έβρου ζητεί να συμπεριληφθούν οι μονογονεϊκές οικογένειες ως κοινωνική ομάδα ειδικής κατηγορίας στις νέες φορολογικές ρυθμίσεις.
      30) Οι Βουλευτές κύριος ΑΛΕΞΑΝΔΡΟΣ ΑΛΑΒΑΝΟΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργαζομένων στην ΠΕΠΣΙΚΟ – ΗΒΗ Θεσσαλονίκης «ΕΝΩΣΗ» ζητεί την άμεση ανάκληση των περιοριστικών μέτρων εναντίον του Προέδρου της Ομοσπονδίας και των μελών της Διοίκησης του Σωματείου και των καταδικαστικών αποφάσεων.
      31) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας Θήρας ζητεί να εγκριθούν οι όροι δόμησης και επέκτασης του κτηρίου του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 983 και 985/5-5-04 ερωτήσεις του Βουλευτή κ. Απόστολου Φωτιάδη δόθηκε με το υπ’ αριθμ. 206/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσε ο Βουλευτής κ. Α. Φωτιάδης, σας πληροφορούμε τα εξής:
      1. Οι προσλήψεις εποχικών γεωπόνων για τη διενέργεια των εκτιμήσεων των ζημιών από τους μεγάλους παγετούς του Φεβρουαρίου 2004, καθυστέρησαν να πραγματοποιηθούν λόγω της αναστολής των προσλήψεων της προεκλογικής περιόδου.
      Η έγκριση για την πρόσληψη 200 εποχικών γεωπόνων και λοιπού προσωπικού, δόθηκε στις 7 Απριλίου 2004 με απόφαση της αρμόδιας Επιτροπής, σύμφωνα με το άρθρο 20 του Ν. 2190/94 και δεν προβλέπει την υποβολή αιτήσεων και διαδικασία επιλογής, λόγω ακριβώς της ανάγκης άμεσης πρόσληψης, η οποία άλλως θα καθυστερούσε επί μήνες εξ' αιτίας των χρονοβόρων διαδικασιών. (ανακοινώσεις, υποβολή και συγκέντρωση αιτήσεων, αξιολόγηση, πίνακες, ενστάσεις κλπ.).
      Εξ΄ άλλου, η ίδια ακριβώς διαδικασία ακολουθείτο παγίως επί σειρά ετών στον ΕΛΓΑ, λόγω του κατεπείγοντος της αντιμετώπισης των φυσικών καταστροφών.
      2. Σε αντιδιαστολή με την ανωτέρω επείγουσα διαδικασία και την κάλυψη των προβλεπόμενων αναγκών εποχικών γεωπόνων έτους 2004, ο ΕΛΓΑ έλαβε στις 22 Απριλίου 2004 την έγκριση της τριμελούς Επιτροπής Υπουργών για πρόσληψη 600 εποχικών γεωπόνων και 50 Κτηνιάτρων καθώς και λοιπού προσωπικού, με βάση το άρθρο 21 του Ν. 2190/94, με το οποίο προβλέπεται η υποβολή αιτήσεων και η αξιολόγηση των υποψηφίων, όπως προβλέπουν τα κριτήρια του ΑΣΕΠ.
      Ήδη έχει ανακοινωθεί μέσω του τύπου στις 4 Μαΐου 2004 η σχετική προκήρυξη και η διαδικασία υποβολής αιτήσεων και αξιολόγησης έχει αρχίσει.
      3.Σημειώνεται ότι, όσοι γεωπόνοι καταγόμενοι από τη Θράκη υπέβαλαν αίτηση πρόσληψης στο υποκατάστημα ΕΛΓΑ Αλεξανδρούπολης, προσλήφθηκαν όλοι.
      Ο Υπουργός
      Σ. ΤΣΙΤΟΥΡΙΔΗΣ»
      2. Στην με αριθμό 1290/4-6-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 255/17-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      α) Η δανειοδότηση των Τοπικών Οργανισμών Εγγείων Βελτιώσεων (Τ.Ο.Ε.Β.) γίνεται όπως όλων των άλλων πελατών της Α.Τ.Ε.
      β) Η επαναφορά του συστήματος εκταμίευσης των εισφορών των μελών μέσω Α.Τ.Ε. επιβάρυνε τους Τ.Ο.Ε.Β. με τόκους υπερημερίας, διότι τα ποσά τα οποία διέθετε η Α.Τ.Ε. σε αυτούς, έναντι των πινάκων των ωφελούμενων, εθεωρούντο δάνειο.
      Η αυτοδύναμη είσπραξη των εισφορών από τους Τ.Ο.Ε.Β. με κατάθεση στις Δημόσιες Οικονομικές Υπηρεσίες (Δ.Ο.Υ.) των καταλόγων των υπερήμερων οφειλετών, έχει δώσει μέχρι σήμερα αρκετά καλά αποτελέσματα.
      γ) Οι Οργανισμοί Εγγείων Βελτιώσεων τόσο οι Γενικοί (Γ.Ο.Ε.Β.) όσο και οι Τοπικοί (Τ.Ο.Ε.Β.) σύμφωνα με τις ισχύουσες διατάξεις, αποτελούν Νομικά πρόσωπα Ιδιωτικού Δικαίου και καλύπτουν τις δαπάνες διοίκησης, λειτουργίας και συντήρησης από τις εισφορές των μελών τους, όπως αυτές καθορίζονται για κάθε Ο.Ε.Β.
      Στο Ν. Σερρών λειτουργούν στραγγιστικά αντλιοστάσια στις όχθες του ποταμού Στρυμόνα και σύμφωνα με τις πληροφορίες της Νομαρχιακής Αυτοδιοίκησης Σερρών κατά τη διάρκεια του έτους 2003 δαπανήθηκαν 143.000 € περίπου, εκ των οποίων 103.420 € (ποσοστό 72,4% της συνολικής δαπάνης) αφορούν δαπάνες ενέργειας και λειτουργίας των στραγγιστικών αντλιοστασίων εκτός της αρδευτικής περιόδου (Οκτώβριος - Μάρτιος).
      Σημειώνουμε ότι με πρόσφατη απόφαση του Υπουργού δίνονται 30.000 € για την αποκατάσταση ζημιών από πλημμύρες στο ΓΟΕΒ πεδιάδας Σερρών και σε ΤΟΕΒ.
      Ο Υπουργός
      Σ. ΤΣΙΤΟΥΡΙΔΗΣ»
      3. Στην με αριθμό 1824/29-6-04 ερώτηση του Βουλευτή κ. Ευάγγελου Αργύρη δόθηκε με το υπ’ αριθμ. 373/20-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Ε. Αργύρης, σας πληροφορούμε τα εξής:
      Έχει αρχίσει η εκπόνηση της Μελέτης Περιβαλλοντικών Επιπτώσεων (ΜΠΕ), που γίνεται παράλληλα με την τεχνική οριστική μελέτη των δικτύων. Λόγω της καθυστερημένης υπογραφής του Συμφωνητικού με τον Ανάδοχο της Μελέτης των Περιβαλλοντικών Επιπτώσεων έγινε τροποποίηση της Απόφασης ένταξης της πράξης «Εκσυγχρονισμός και ανακαίνιση τμημάτων αρδευτικών ζωνών Α΄ και Β΄ λεκανοπεδίου Ιωαννίνων» του επιχειρησιακού προγράμματος «Αγροτική Ανάπτυξη Ανασυγκρότηση της Υπαίθρου 2000 - 2006».
      Σύμφωνα με τα διαλαμβανόμενα στην ανωτέρω τροποποιητική Απόφαση ορίζεται ως ημερομηνία λήξης υλοποίησης του φυσικού αντικειμένου η 20-8-2008, με την παρατήρηση ότι στα τεύχη δημοπράτησης εργολαβίας να προβλέπεται πέρας εργασιών στις 31-12-2007.
      Ο Υπουργός
      Σ. ΤΣΙΤΟΥΡΙΔΗΣ»
      4. Στην με αριθμό 1900/1-7-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 38521/21.7.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γιάννης Δραγασάκης, σχετικά με την ανάγκη απόδοσης και αξιοποίησης ως αύλειου χώρου τμήματος 680 τ.μ. του Ο.Τ. 41, όπου πρόκειται να ανεγερθεί το 7ο Γυμνάσιο Πειραιά, καθώς και με το χρονοδιάγραμμα υλοποίησης της απαλλοτρίωσης της έκτασης και ανέγερσης του σχολικού κτιρίου, σας γνωρίζουμε ότι αρμόδια να απαντήσουν για τα θέματα αυτά είναι τα συνερωτώμενα Υπουργεία Δημόσιας Τάξης και Εθνικής Παιδείας και Θρησκευμάτων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5. Στην με αριθμό 1919/1-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 39/15-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 1-07-2004 ερώτησης του Βουλευτή κ. Φώτη Κουβέλη, σας γνωρίζουμε ότι η Γενική Γραμματεία Αθλητισμού δεν έχει λάβει γνώση της μηvυτήριας αναφοράς του συλλόγου «Ένωση 1924» , αφού αυτή, όπως αναφέρεται, έχει κατατεθεί από- την 6η Ιουνίου 2003 στον προϊστάμενο της Εισαγγελίας Αθηνών, χωρίς να έχει κοινοποιηθεί σε κανένα από τα αρμόδια τμήματα της υπηρεσίας μας.
      Ως εκ τούτου, η Γ.Γ.Α. θα μπορούσε να προβεί σε τυχόν αυτεπάγγελτες ενέργειες, μόνο εφ' όσον περιέλθει σε γνώση της το ακριβές περιεχόμενο της υπόψη μηνυτήριας αναφοράς, ενώ σε κάθε περίπτωση αρμόδια για την ποινική αξιολόγηση αυτής είναι μόνο η Εισαγγελική Αρχή.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      6. Στην με αριθμό 1918/1-7-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ90022/19032/368/21-7-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ' αριθμ. πρωτ. 1918/1-7-2004 ερώτησης που κατέθεσε στη Βουλή των Ελλήνων ο Βουλευτής κ. Κωνσταντίνος Τσιπλάκης, σχετικής με καθυστέρηση έκδοσης συνταξιοδοτικής απόφασης από τον Ο.Γ.Α. για τον κ. Χρήστο Παλατίου, με εφαρμογή διατάξεων διαδοχικής ασφάλισης (Ο.Γ.Α. - Τ.Ε.Β.Ε.), σας πληροφορούμε τα ακόλουθα:
      Για τον ανωτέρω έχει ήδη εκδοθεί η υπ' αριθμ. πρωτ. 17954 προσωρινή απόφαση μηνιαίας χορήγησης βασικής και κύριας σύνταξης, καθώς και οικογενειακών βαρών, συνολικού ποσού 515,58 ευρώ, αναδρομικά από 1-07-2003, για τον χρόνο ασφάλισης που είχε πραγματοποιήσει στον Ο.Γ.Α. Η καταβολή του παραπάνω ποσού, θα ξεκινήσει τον Αύγουστο του 2004.
      Επιπλέον, με το υπ΄ αριθμ. πρωτ. 18039/16-07-04 έγγραφο του Οργανισμού, γνωστοποιήθηκε στο Τ.Ε.Β.Ε. ο χρόνος ασφάλισης του κ. Παλατίου στον Ο.Γ.Α., ούτως ώστε να υπολογιστεί το ποσό της σύνταξης που αντιστοιχεί στο χρόνο ασφάλισης που είχε πραγματοποιήσει στο Τ.Ε.Β.Ε. Το ποσό αυτό, ο προσδιορισμός του οποίου επί του παρόντος εκκρεμεί, θα αποδοθεί στη συνέχεια από τον Ο.Γ.Α. με συμπληρωματική απόφαση.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      7. Στην με αριθμό 973/25-5-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 203/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      1. Η αρμόδια Υπηρεσία του Υπουργείου μας (Δ/νση Σχεδιασμού Εγγ/κών Έργων και Αξιολόγησης Εδαφοϋδατικών Πόρων) παρακολουθεί την ποιότητα του νερού ποταμών, λιμνών, αρδευτικών δικτύων και γεωτρήσεων με μηνιαίες δειγματοληψίες και σχετικές χημικές αναλύσεις καθ' όλη τη διάρκεια του έτους, όσον αφορά την καταλληλότητά του για άρδευση και την περιεκτικότητά του σε κάποια ανόργανα στοιχεία.
      Σχετική παρουσίαση των αποτελεσμάτων έλαβε χώρα, και επιπρόσθετα δημοσιεύονται στο διαδίκτυο.
      2. Χρηματοδοτήθηκε από το Υπουργείο μας το Αριστοτέλειο Πανεπιστήμιο Θεσσαλονίκης - Εργαστήριο Γεωργικών Φαρμάκων, το οποίο εκπόνησε το ερευνητικό Πρόγραμμα με τίτλο «Πρόγραμμα Ελέγχου Ποιότητας Επιφανειακών Υδάτων στη Μακεδονία - Θράκη» διάρκειας 2 ετών (1999 - 2000). Για τον έλεγχο της ποιότητας των επιφανειακών νερών έγινε προσδιορισμός όλων των χημικών παραμέτρων συμπεριλαμβανομένων και των φυτοφαρμάκων και βαρέων μετάλλων. Έγιναν χημικές αναλύσεις για τον προσδιορισμό 200 περίπου δραστικών ουσιών. Από τα αποτελέσματα των χημικών αναλύσεων διαπιστώνεται η ανίχνευση γεωργικών φαρμάκων στα νερά των ποταμών κυρίως την περίοδο Απριλίου - Ιουνίου 2000, δηλαδή αμέσως μετά την εφαρμογή των γεωργικών φαρμάκων από τους αγρότες. Οι συγκεντρώσεις είναι σε γενικές γραμμές κάτω από τα επιτρεπτά όρια, αλλά εμφανίζονται και συγκεντρώσεις που υπερβαίνουν το επιτρεπτό όριο.
      Έλάβε χώρα παρουσίαση των αποτελεσμάτων και επιπρόσθετα δημοσιεύθηκαν στο διαδίκτυο.
      3. Η Ελληνική Νομοθεσία με την αριθμ. 16190/1335/ Κοινή Υπουργική Απόφαση «Μέτρα και όροι για την προστασία των νερών από τη νιτρορρύπανση γεωργικής προέλευσης» (ΦΕΚ 519/Β΄) εναρμονίσθηκε με την οδηγία του Συμβουλίου 91/676/ΕΟΚ για την προστασία των υδάτων από την νιτρορρύπανση γεωργικής προέλευσης.
      Για τον καθορισμό των ευπρόσβλητων περιοχών αρμόδιο Υπουργείο για την χώρα μας καθορίστηκε το συνερωτώμεvο ΥΠΕΧΩΔΕ. Για το σκοπό αυτό το ΥΠΕΧΩΔΕ ανέθεσε στο Πανεπιστήμιο Πατρών και το ΕΘΙΑΓΕ την εγκατάσταση ενός δικτύου μετρήσεων και παρακολούθησης των νιτρικών στα υπόγεια και επιφανειακά νερά της χώρας μας. Μετά το πέρας των μετρήσεων και τη σύνταξη της σχετικής μελέτης και με όριο τα 50 mg νιτρικών/λίτρο καθορίσθηκαν οι ευπρόσβλητες ζώνες.
      Στα πλαίσια του άρθρου 3 παράγραφος 1 της ως άνω Οδηγίας καθορίσθηκαν αρχικά με την αριθμ. 19652/1906/1999 Κ.Υ.Α. (ΦΕΚ 1575/Β') τέσσερις (4) ευπρόσβλητες στη νιτρορρύπανση ζώνες, ενώ με την αρ. 20419/2522/2001 Κ.Υ.Α. (ΦΕΚ 1212/Β') προστέθηκαν άλλες τρεις (3) ευπρόσβλητες στη νιτρορρύπανση ζώνες. Συνολικά οι περιοχές αυτές είναι οι παρακάτω:
      1. Η περιοχή της Δυτικής και Ανατολικής Θεσσαλίας.
      2. Η περιοχή του Κωπαϊδικού πεδίου
      3. Η περιοχή του Αργολικού πεδίου
      4. Η λεκάνη του Πηνειού Ηλείας.
      5. Την περιοχή του Κάμπου Θεσσαλονίκης - Κιλκίς - Πέλλας - Ημαθίας.
      6. Την περιοχή της λεκάνης του Στρυμόνα του Νομού Σερρών.
      7. Την περιοχή της πεδιάδας Άρτας - Πρέβεζας.
      Βάσει του άρθρου 5 της ανωτέρω Οδηγίας η χώρα μας έχει εκδώσει για τις τέσσερις πρώτες περιοχές Προγράμματα Δράσης τα οποία αποτελούν υποχρέωση των παραγωγών των οποίων οι εκμεταλλεύσεις βρίσκονται μέσα στις ευπρόσβλητες ζώνες.
      Ειδικότερα αποτελούν ένα σύνολο κανόνων - υποχρεώσεων των παραγωγών των οποίων οι εκμεταλλεύσεις βρίσκονται στην ευπρόσβλητη περιοχή και για τις κυριότερες καλλιέργειες αυτής. Οι κανόνες αυτοί σχετίζονται με:
      - Την υποχρεωτική εφαρμογή ενός μέγιστου επιτρεπτού ορίου αζωτούχου λίπανσης κατά κύρια καλλιέργεια και εδαφική κλάση, λαμβάνοντας υπόψη τις εδαφοκλιματικές συνθήκες, την κλίση του εδάφους και τις συνθήκες άρδευσης σύμφωνα με τα καθοριζόμενα στο Παράρτημα κάθε Προγράμματος Δράσης.
      - Την εφαρμογή της κατάλληλης δόσης λίπανσης, στον κατάλληλο χρόνο με σκοπό τον περιορισμό των απωλειών αζώτου (losses) λόγω έκπλυσης (leaching) ή επιφανειακής απορροής (run off).
      - Την υποχρέωση των παραγωγών να χρησιμοποιούν ορθολογικά συστήματα άρδευσης και να εφαρμόζουν αριθμό αρδεύσεων και δόση άρδευσης ώστε να μειωθεί ο κίνδυνος διάβρωσης λόγω επιφανειακής απορροής. Επιπλέον, να εφαρμόζουν πρακτικές για τη μείωση της βαθιάς. διήθησης και την παράλληλη προστασία των υδάτινων πόρων από την εξάντληση.
      - Την ορθολογική διαχείριση των κτηνοτροφικών αποβλήτων για τη μείωση της σημειακής ρύπανσης από αζωτούχες ενώσεις. Για τις περιοχές που υπάρχουν κτηνοτροφικές μονάδες, μέσα από τα Προγράμματα δράσης καθορίζεται η χωρητικότητα και οι προδιαγραφές κατασκευής των δεξαμενών συλλογής και αποθήκευσης των κτηνοτροφικών αποβλήτων. Επισημαίνεται ότι στη χώρα μας η νιτρορρύπανση των νερών από κτηνοτροφικά απόβλητα είναι πολύ περιορισμένη και σημειακής μορφής.
      - Τη διατήρηση αυτοφυούς βλάστησης, κατά την φθινοπωρινή και χειμερινή περίοδο στις επικλινείς εκτάσεις και γενικότερα σε περιοχές υψηλού κινδύνου έκπλυσης νιτρικών.
      - Τη λήψη των κατάλληλων μέτρων για την ασφαλή μεταφορά . και αποθήκευση των λιπασμάτων.
      Μετά την υπογραφή της Κ.Υ.Α. για τα Προγράμματα Δράσης των τριών νέων ευπρόσβλητων περιοχών και την έναρξη υποχρεωτικής εφαρμογής του Προγράμματος Δράσης για τους παραγωγούς των οποίων οι εκμεταλλεύσεις βρίσκονται μέσα στις ευπρόσβλητες ζώνες, η χώρα μας στα πλαίσια του Καν. (ΕΚ) 1257/99, θα υποβάλλει αίτημα για ένταξη των περιοχών αυτών σε επιδοτούμενο αγροπεριβαλλοντικό πρόγραμμα με στόχο τη μείωση της νιτρορρύπανσης γεωργικής προέλευσης με πρόταση τροποποίησης του Εγγράφου Προγραμματισμού Αγροτικής Ανάπτυξης (ΕΠΑΑ) 2000 - 2006. Εφόσον εγκριθεί από την Ευρωπαϊκή Επιτροπή (Ε.Ε.) η υποβληθείσα τροποποίηση, θα ξεκινήσει και η εφαρμογή επιδοτούμενου προγράμματος νιτρορρύπανσης και για τις νέες περιοχές.
      Στις περιοχές που δεν έχουν εκδοθεί Προγράμματα Δράσης ισχύουν και εφαρμόζονται οι Κώδικες Ορθής Γεωργικής Πρακτικής (Κ.Ο.Γ.Π.), όπως αυτοί εγκρίθηκαν με την υπ' αριθ. Ε (2003) 3139/22-8-2003 Απόφαση της Ε.Ε. και ενσωματώθηκαν στην Ελληνική Νομοθεσία με την Κ.Υ.Α. 568/125347/20-1-2004 (ΦΕΚ 142 Β').
      Οι Κ.Ο.Γ.Π. στοχεύουν στην αντιμετώπιση των προβλημάτων που έχει δημιουργήσει η γεωργική δραστηριότητα και τη συνέχιση των θετικών λειτουργιών αυτής και βασίζονται:
      - Στην αειφορική διαχείριση των γεωργικών γαιών και των φυσικών πόρων.
      - Στη διαφύλαξη του αγροτικού τοπίου και των χαρακτηριστικών του.
      - Στην προστασία της υγείας των αγροτών και των καταναλωτών.
      Οι Κ.Ο.Γ.Π. παρεμβαίνουν σε όλο το φάσμα της γεωργικής και κτηνοτροφικής δραστηριότητας, καθώς και σε ειδικές περιπτώσεις περιοχών ή ζωνών που εντάσσονται σε ειδικά καθεστώτα προστασίας.
      Ο Υφυπουργός
      Α. ΚΟΝΤΟΣ»
      8. Στην με αριθμό 1308/4-6-04 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. 49/22-6-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κύριο Βουλευτή τα εξής:
      Σύμφωνα με τα στοιχεία που προσκομίστηκαν από το Τμήμα Διοίκησης Προσωπικού της Διεύθυνσης Διοίκησης και Ανάπτυξης Ανθρώπινου Δυναμικού του Υπουργείου Δικαιοσύνης, έχουν γίνει προσλήψεις υπαλλήλων σε υπηρεσίες του Υπουργείου Δικαιοσύνης, εκτός διαδικασιών που προβλέπονται από το Ν. 2190/1994, στις ακόλουθες περιπτώσεις:
      1. Προκήρυξη αρ.150517/30-11-1999 (ΦΕΚ 91/8-12-1999/τ.Παράρτημα) για την πλήρωση 158 θέσεων για την έναρξη λειτουργίας του Κέντρου Απεξάρτησης Τοξικομανών Κρατουμένων Ελαιώνα Θηβών. Για την πλήρωση των θέσεων αυτών εφαρμόστηκαν οι διατάξεις της παρ. 3 του άρθρου 21 του Ν.2446/1996 (ΦΕΚ 276/Α'), όπως σαφώς ορίζει το άρθρο 10 του Ν.2721/1999.
      2. Προκήρυξη αρ. 111804/23-11-1999 (ΦΕΚ 91/τ.Παράρτημα) για την πλήρωση 1.300 θέσεων Προσωπικού Εξωτερικής Φρούρησης Καταστημάτων Κράτησης της Χώρας.
      3. Προκήρυξη αρ. 21514/2-3-2001 (ΦΕΚ 21/τ. Παράρτημα) για την πλήρωση 350 θέσεων του κλάδου Φύλαξης Καταστημάτων Κράτησης της Χώρας.
      Για την πλήρωση των θέσεων των περιπτώσεων (2) και (3) εφαρμόστηκαν οι διατάξεις της παρ. 1 του άρθρου 17 του Ν.2889/2001 σύμφωνα με τις οποίες η επιλογή του προσωπικού του κλάδου ΔΕ Φύλαξης των Καταστημάτων Κράτησης της Χώρας διενεργείται από το Υπουργείο Δικαιοσύνης, κατ' ανάλογη εφαρμογή των παρ. 6 και 7 του άρθρου 9 του Ν. 2734/1999 σχετικά με την πρόσληψη φρουρών της ΕΛ.ΑΣ.
      4. Προκήρυξη αρ. 140808/25-8-1998 για την πλήρωση μίας (1) θέσης Ιατροδικαστή Δ΄ τάξης της Ιατροδικαστικής Υπηρεσίας Πειραιώς.
      5. Προκήρυξη αρ. 140628/25-10-1999 (ΦΕΚ 79/τ. Παράρτημα) για την πλήρωση δεκαπέντε (15) θέσεων Ιατροδικαστών Δ' τάξης στις Ιατροδικαστικές Υπηρεσίες της Χώρας.
      6. Προκήρυξη αρ. 95233/15-6-2001 (ΦΕΚ 58/τ. Παράρτημα) για την πλήρωση τριών (3) θέσεων Ιατροδικαστών Δ' τάξης των Ιατροδικαστικών Υπηρεσιών Πειραιώς.
      7. Προκήρυξη αρ. 170262/28-11-2003 (ΦΕΚ 239/τ.Παράρτημα) για την πλήρωση δώδεκα (12) θέσεων Ιατροδικαστών Δ' τάξης στις Ιατροδικαστικές Υπηρεσίες της Χώρας.
      Οι Ιατροδικαστές εξαιρούνται από τις διατάξεις του Ν. 2190/1994 που ρυθμίζουν θέματα προσλήψεων στο Δημόσιο τομέα, σύμφωνα με την παρ. 2 εδ. β του άρθρου 14 του ιδίου νόμου. Οι διαδικασίες πρόσληψης των ανωτέρω ρυθμίζονται από τις διατάξεις του Ν.705/1943, όπως τροποποιήθηκε από τον Ν. 2266/1952 σε συνδυασμό με το άρθρο 31 του Ν. 2915/2001, όπως τροποποιήθηκε με την παρ. 1 του άρθρου 60 του Ν. 3160/2003.
      Τέλος, αναφορικά με τις δικαστικές υπηρεσίες της χώρας και σύμφωνα με έγγραφη ενημέρωση της Διεύθυνσης Λειτουργίας Δικαστηρίων και Δικαστικών Λειτουργών του Υπουργείου Δικαιοσύνης, καμία πρόσληψη δεν έχει γίνει από το 1994 και μέχρι σήμερα κατά παρέκκλιση των διατάξεων του Ν. 2190/1994, πλην εκείνων των οποίων η προκήρυξη είχε γίνει πριν από την ψήφισή του.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      9. Στην με αριθμό 1332/7-6-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 340/24-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης σας γνωρίζουμε τα ακόλουθα:
      1. Το ισχύον θεσμικό πλαίσιο για το Εθνικό Κτηματολόγιο (άρθρο 23 ν. 2664/1998) αναθέτει μεταβατικά τη λειτουργία των Κτηματολογικών Γραφείων έως το πέρας της κτηματογράφησης στα αρμόδια υποθηκοφυλακεία. Στην περίπτωση των έμμισθων υποθηκοφυλακείων οι δαπάνες για τη στέγαση, λειτουργία και εκπαίδευση του προσωπικού τους, βαρύνουν την KTHMATOΛOΓlO Α.Ε. Προβλέπεται επίσης η δυνατότητα πρόσληψης πρόσθετου προσωπικού, υπό την προϋπόθεση της έκδοσης κοινής υπουργικής απόφασης των Υπουργών Δικαιοσύνης και ΠΕ.ΧΩ.Δ.Ε. Έως την πρόσληψη του προσωπικού αυτού η KTHMATOΛOΓlO Α.Ε. διαθέτει η ίδια και με δικές της δαπάνες προσωπικό στα έμμισθα υποθηκοφυλακεία.
      Στην περίπτωση του Κτηματολογικού Γραφείου Πατρών η KTHMATOΛOΓlO Α.Ε., ανταποκρινόμενη στις προρρηθείσες υποχρεώσεις της, προέβη σε πλήρη εκπαίδευση του προσωπικού του εν λόγω Υποθηκοφυλακείου, το οποίο υποδείχθηκε από τον Υποθηκοφύλακα Πατρών, ενώ επιπλέον έθεσε με δαπάνες της στη διάθεση του τελευταίου δύο δικηγόρους από τον οικείο δικηγορικό σύλλογο και έναν πλήρως εκπαιδευμένο χειριστή για την ηλεκτρονική καταχώριση των εγγραπτέων πράξεων. Εξάλλου, από την έναρξη λειτουργίαs του Κτηματολογικού Γραφείου Πατρών ο Ο.Κ.Χ.Ε και η KTHMATOΛOΓlO Α.Ε φροντίζουν ώστε να είναι ενήμεροι καθημερινά για τα τρέχοντα λειτουργικά ζητήματα είτε με την επιτόπια παρουσία στελεχών τους, είτε με τηλεφωνική επικοινωνία με τον κ. Προϊστάμενο. Επιπλέον, διοργάνωσαν με πρωτοβουλία τους ενημερωτικές ημερίδες για επιστημονικούς φορείς της πόλης των Πατρών και συμμετείχαν σε σχετικές εκδηλώσεις, όταν προσκλήθηκαν. Στο πλαίσιο αυτό έχουν συσταθεί στην KTHMATOΛOΓlO Α.Ε. επιστημονικές ομάδες εργασίας, οι οποίες ασχολούνται με θέματα καταγραφής και επεξεργασίας προτάσεων για την τροποποίηση του ισχύοντος θεσμικού πλαισίου του Κτηματολογίου, όπως αυτές .που τέθηκαν υπ' όψιν της με το σχετικό υπόμνημα της Ένωσης Ιδιοκτητών Ακινήτων του Νομού Αχαΐας.
      2. Πρέπει να σημειωθεί ότι οι αρχικές εγγραφές στο Κτηματολόγιο είναι αποτέλεσμα της σύνθετης διοικητικής ενέργειας της κτηματογράφησης. Στο πλαίσιο αυτής της διαδικασίας τηρήθηκαν και στην περίπτωση της πόλης των Πατρών όλες οι προβλεπόμενες διατυπώσεις δημοσιότητας για την ενημέρωση των δικαιούχων ως προς την εξελισσόμενη διαδικασία και την παροχή σ' αυτούς δυνατότητας άσκησης των νόμιμων δικαιωμάτων τους (υποβολή ενστάσεως, προσφυγής κλπ.). Εξάλλου, από την έναρξη λειτουργίας του Κτηματολογικού Γραφείου και εφεξής τα στοιχεία που αυτό τηρεί είναι δημόσια και προσιτά στον καθένα. Ειδικά δε όσον αφορά στις πρώτες εγγραφές προβλέπεται στον νόμο η χορήγηση σχετικών βεβαιώσεων στους δικαιούχους, ενέργεια που θα υλοποιηθεί το συντομότερο δυνατόν, αμέσως μόλις ολοκληρωθεί η επεξεργασία των πρακτικών ζητημάτων από τις αρμόδιες υπηρεσίες.
      3. Περαιτέρω, η τροποποίηση του περιεχομένου των αρχικών εγγραφών στα κτηματολογικά βιβλία επιτρέπεται: είτε α) προκειμένου να καταχωρισθεί σ' αυτά επιγενόμενη μεταβολή του αρχικώς καταχωρισθέντος δικαιώματος είτε β) προκειμένου να διορθωθούν ανακρίβειες που παρεισέφρησαν στο στάδιο της κτηματογράφησης. Στην τελευταία περίπτωση αρμόδιος για να διαπιστώσει την ύπαρξη της ανακρίβειας είναι: α) Αν μεν πρόκειται για προφανή παραδρομή στην καταχώριση και τα στοιχεία αυτής (πρόδηλο σφάλμα), ο Προϊστάμενος του Κτηματολογικού Γραφείου, ενώ β) αν πρόκειται για διόρθωση που απαιτεί επίλυση ιδιοκτησιακής αμφισβήτησης, το αρμόδιο πολιτικό δικαστήριο, όπως επιτάσσει η συνταγματικής περιωπής επιταγή της επιλύσεως των ιδιωτικών διαφορών (μόνο) από τα αρμόδια πολιτικά δικαστήρια.
      4. Τέλος, και ανεξάρτητα από τα προηγούμενα, η νέα Διοίκηση του Κτηματολογίου εργάζεται με ταχύτατους ρυθμούς προκειμένου, αφού καταγράψει όλα τα προβλήματα που έχουν ανακύψει στα λειτουργούντα κτηματολογικά γραφεία, να δώσει τις προσφορότερες σε κάθε περίπτωση λύσεις και να καταστήσει δυνατή την ομαλή τους λειτουργία, η οποία με τη σειρά της θα συμβάλλει στην εμπέδωση του συστήματος του κτηματολογίου στην πράξη και θα αναδείξει τον θεσμό αυτό, όπως του αρμόζει, σε θεσμό αναπτυξιακό.
      Ο Υπουργός
      Γ. ΣΟΥΦΛΙΑΣ»
      10. Στην με αριθμό 1354/8-6-04 ερώτηση της Βουλευτού κ. Ευαγγελίας Σχοιναράκη -Ηλιάκη δόθηκε με το υπ’ αριθμ. 1052864/181 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 1354/8.6.04, ερώτησης, που κατέθεσε η Βουλευτής κα Ευαγγελία Σχοιναράκη - Ηλιάκη, σχετικά με το ανωτέρω θέμα, σας γνωρίζουμε τα εξής:
      Α. 1. Με Υπουργική απόφαση που προωθείται για έκδοση, συνιστάται στο Υπουργείο Οικονομίας και Οικονομικών Επιτροπή, για τη μελέτη οργάνωσης, της μορφής, της διάρθρωσης, των αρμοδιοτήτων και της στελέχωσης της νέας Υπηρεσίας που θα δημιουργηθεί από το μετασχηματισμό του ΣΔΟΕ.
      2. Για τα ΤΕΚ υπάρχει προεκλογική δέσμευση της Κυβέρνησης για την κατάργησή τους, αλλά δεν έχουν οριστικοποιηθεί ακόμη οι οργανωτικές μεταβολές ρύθμισης των σχετικών θεμάτων που προκύπτουν από την κατάργηση των παραπάνω Υπηρεσιών.
      3. Με τις σχετικές διατάξεις που θα προωθηθούν, θα ρυθμιστούν και τα θέματα των οργανικών θέσεων προσωπικού των παραπάνω καταργούμενων Υπηρεσιών. Μέχρι την ολοκλήρωση των παραπάνω μεταβολών, οι Υπηρεσίες αυτές θα λειτουργούν σύμφωνα με τις υφιστάμενες διατάξεις που διέπουν την οργάνωση και λειτουργία αυτών, καθώς και τις σχετικές οδηγίες που τους έχουν δοθεί.
      Β. Όσον αφορά στις μετακινήσεις των εφοριακών υπαλλήλων από το ΣΔΟΕ Κρήτης στις ΔΟΥ των Νομών Ηρακλείου και Λασιθίου, σας γνωρίζουμε ότι οι συγκεκριμένες μετακινήσεις ήταν επιβεβλημένες από λόγους δημοσίου συμφέροντος, για την κάλυψη πρόσκαιρων και επειγουσών αναγκών. Ειδικότερα, κατόπιν συνεχών αιτημάτων των ΔΟΥ, για ενίσχυση των υπηρεσιών αυτών, κατά την περίοδο υποβολής και παραλαβής των φορολογικών δηλώσεων, κρίθηκαν αναγκαίες οι μετακινήσεις τόσων εφοριακών υπαλλήλων από το ΣΔΟΕ, όσων ήταν απαραίτητοι για την καλύτερη στελέχωση των υπηρεσιών και την αποτελεσματικότερη εξυπηρέτηση του φορολογούμενου πολίτη, κατά το κρίσιμο αυτό χρονικό διάστημα. Συγκεκριμένα, για τους ανωτέρω λόγους, πραγματοποιήθηκαν εβδομήντα (70) αποσπάσεις εφοριακών υπαλλήλων από τα ΣΔΟΕ όλης της Ελλάδας, εκ των οποίων δώδεκα (12) από το ΣΔΟΕ της Κρήτης.
      Ο Υφυπουργός
      ΑΔΑΜ ΡΕΓΚΟΥΖΑΣ»
      11. Στην με αριθμό 1325/4-6-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. ΓΠ/56410/25-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1325/4-6-2004 ερώτηση που κατατέθηκε στη Βουλή από το Βουλευτή κ. Α. Μακρυπίδη σχετικά με τη στελέχωση του Κέντρου Υγείας Μύτικα, Νομού Αιτωλοακαρνανίας, σας γνωρίζουμε τα εξής:
      Όπως ήδη έχουμε ενημερώσει τη Βουλή με απάντησή μας (ΓΠ 47341/27-5-04) σε σχετική ερώτηση του ίδιου Βουλευτή, ο Οργανισμός του Κέντρου Υγείας Μύτικα ολοκληρώθηκε σχετικά πρόσφατα και δημοσιεύθηκε στο ΦΕΚ 151τΒ/30-1-04.
      Σύμφωνα με τον ως άνω Οργανισμό στο Κέντρο Υγείας Μύτικα προβλέπονται οι εξής θέσεις:
      - Δύο (2) θέσεις Γενικής Ιατρικής ή Παθολογίας
      - Μία (1) θέση Παιδιατρικής
      - Μία (1) θέση Mικροβιoλoγίας
      - Μία (1) θέση Ακτινοδιαγνωστικής
      - Μία (1) θέση Οδοντιατρικής
      - Δύο (2) θέσεις ΤΕ Νοσηλευτικής
      - Μία (1) θέση ΤΕ Επισκεπτών-τριών Υγείας 
      - Μία (1) θέση ΤΕ Μαιευτικής
      Αναφορικά με την πρόσληψη προσωπικού, σας γνωρίζουμε ότι το Υπουργείο Υγείας και Κοινωνικής Αλληλεγγύης έχει ζητήσει από το ΥΠΕΣΔΔΑ την κατ' εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ιδιωτικού δικαίου ορισμένου χρόνου, διαφόρων κλάδων και ειδικοτήτων διάρκειας μέχρι 8μήνες, για τη στελέχωση των Νοσηλευτικών Ιδρυμάτων της χώρας.
      Στο πλαίσιο του ως άνω αιτήματος, έχει δοθεί καταρχήν από το Υπουργείο Οικονομίας και Οικονομικών η έγκριση για την πρόσληψη, μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ και Ψυχιατρεία της χώρας. Έγκριση επίσης έχει δοθεί και για τις 980 θέσεις προσωπικού με σύμβαση εργασίας ιδιωτικού δικαίου ορισμένου χρόνου. 
      Η στελέχωση των Νοσηλευτικών Ιδρυμάτων και των Κέντρων Υγείας της χώρας γίνεται σύμφωνα με τις προτάσεις που κατατίθενται κατά προτεραιότητα από τις διοικήσεις των Νοσοκομείων και των αρμόδιων ΠΕΣΥΠ.
      Ο Υπουργός
      Ν. ΚΑΚΛΑΜΑΝΗΣ»
      12. Στην με αριθμό 1512/16-6-04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./138/24-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 1512/16-6-2004 ερώτησης της Βουλευτού κα Χρύσας Αράπογλου σχετικά με την κατεδάφιση νεοκλασικού Kτιρίου στο στρατόπεδο του Παύλου Μελά, σας πληροφορούμε τα εξής:
      Η καταγραφή και αξιολόγηση του στρατοπέδου Π.Μελά στην οδό Λαγκαδά Θεσσαλονίκης είναι ένα έργο που απασχολεί την Εφορεία Νεωτέρων Μνημείων .Το 2003 με απόφαση του Κεντρικού Συμβουλίου Νεωτέρων Μνημείων εκδόθηκε Απόφαση σύμφωνα με την οποία χαρακτηρίστηκαν α) ως μνημεία τα κελύφη των δύο κτηρίων στρατωνισμού και το κτίσμα του Οθωμανικού Τεμένους και β) ως ιστορικός τόπος το παλιότερο τμήμα του Στρατοπέδου. Για το θέμα της τροποποίησης της χάραξης του παράπλευρου δικτύου της οδού Λαγκαδά με στόχο τη διάσωση των δύο ρυμοτομούμενων ιστορικών κτηρίων υπήρξε ιδιαίτερος προβληματισμός. Με αίτηση στις 14-5-2004 η ΔΕΚΕ/Τμ. Εποπτείας Συγκοινωνιακών Έργων ζήτησε από την Υπηρεσία τον ορισμό όρων κατεδάφισης του κτιρίου της 9ης ΤΑΞΥΠ εφόσον βρίσκεται εντός του ιστορικού τόπου του Στρατοπέδου και σύμφωνα με τη μελέτη διάνοιξης της οδού Λαγκαδά, επεκτείνεται σε χώρο που κάλυπτε τμήμα του κτηρίου. Σε αυτοψία μηχανικών της Εφορείας διαπιστώθηκαν τα εξής:
      Α) Η δομή του κτηρίου επέτρεπε την κατεδάφιση του τμήματος που περιλαμβανόταν στην απαλλοτριωθείσα από το ΤΕΘΑ περιοχή για τη διάνοιξη της οδού Β) Προκειμένου να διασφαλισθεί η στατική επάρκεια του τμήματος του κτηρίου που θα διατηρηθεί απαιτείται και η διατήρηση και του κεντρικού κλιμακοστασίου. 
      Το θέμα της κατεδάφισης του τμήματος του κτηρίου της 9ης ΤΑΞΥΠ που εντάσσεται στην απαλλοτριωθείσα ζώνη για τη διαπλάτυνση της οδού Λαγκαδά εξετάστηκε στο Τοπικό Συμβούλιο Μνημείων Κεντρικής Μακεδονίας και εγκρίθηκε με τους παρακάτω όρους:
      1.Οι απαιτούμενες μελέτες αποτύπωσης του τμήματος που θα κατεδαφιστεί να συνταχθούν από τους αναδόχους του έργου σε συνεργασία με την Υπηρεσία. 
      2. Να συλλεγούν προς διατήρηση δομικά στοιχεία του κτηρίου.
      Επισημαίνουμε επίσης ότι η Εφορεία Νεοτέρων Μνημείων Κεντρικής Μακεδονίας βρίσκεται σε συνεργασία με την επιβλέπουσα Υπηρεσία του έργου της διάνοιξης της οδού Λαγκαδά με στόχο την προστασία του εναπομείναντος τμήματος του Διοικητηρίου. Η αξιοποίηση του στρατοπέδου αποτελεί αντικείμενο μελέτης με το οποίο έχει ασχοληθεί ο Οργανισμός Θεσσαλovίκης (ΥΠΕΧΩΔΕ).
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      13. Στην με αριθμό 895/20-5-04 ερώτηση των Βουλευτών κυρίων Στέφανου Μάνου και Δημητρίου Ρέππα δόθηκε με το υπ’ αριθμ. Β-423/10-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 895/20-05-04 που κατέθεσαν στη Βουλή οι Βουλευτές κ.κ. Στ. Μάνος και Δ. Ρέππας, σας πληροφορούμε τα παρακάτω:
      1. Την 5η Μαΐου 2004, περιήλθε στο γραφείο ΥΕΜ το με αριθμό πρωτ. 2312224/28-04-2004 έγγραφο του ΟΣΕ με το οποίο μας γνωστοποιήθηκαν τα απολογιστικά στοιχεία του έτους 2003, μετά από κυβερνητικό αίτημα.
      Από τα στοιχεία αυτά, προκύπτει ευθέως ζημία για τον Οργανισμό 473.016.000,00 Ευρώ.
      Είναι φανερό ότι το Υπουργείο μας, ενημερώθηκε γι' αυτά, δεκαπέντε (15) ημέρες πριν την κατάθεση ( 20-05-2004) της ερωτήσεως των βουλευτών κ.κ. Στ. Μάνου και Δ. Ρέππα.
      2. Πρέπει να σημειωθεί ότι στη Συνεδρίαση του Δ.Σ. του Ο.Σ.Ε την 15 Απριλίου του 2004 όπως αυτό συγκροτήθηκε σε Σώμα, μετά την παραίτηση των παλαιών μελών και εκλογή -διορισμό νέων, έγινε αναφορά στα αποτελέσματα του φορολογικού ελέγχου για τις χρήσεις 1990-1996 από το ΕΘΕΚ για ποσά ύψους 44.990.000,00 Ευρώ.
      Όπως σαφώς προκύπτει από το σχετικό έγγραφο του Ο.Σ.Ε με αριθμ. πρωτ. 2309231/14-01-2004 παρά τα αιτήματα του Οργανισμού ο τότε Υφυπουργός Οικονομίας και Οικονομικών εσιώπησε επί ένα έτος (24-02-2003 μέχρι 14-01-2004) και απέφυγε να απαντήσει και να ενδιαφερθεί για τη διευθέτηση ποσού 44.990.000 Ευρώ που ο φορολογικός έλεγχος από τα ΕΘΕΚ είχε καταλογίσει για τις χρήσεις 1990-1996.
      3. Το πρώην μέλος του Δ.Σ. του Ο.Σ.Ε κ. Σαφάκας με την από 03-03-2004 έκθεσή του προς τον πρόεδρο και τα μέλη του Δ.Σ. σχετικά με την πορεία της δράσεως και τις προοπτικές της εταιρείας ΕΤΗΔΙ Α.Ε στης οποίας το μετοχικό κεφάλαιο (1.467.500,00 Ευρώ ) συμμετείχε με ποσοστό 45% ο ΟΣΕ (660.375,00 Ευρώ) δεν αναφέρθηκε στην τότε πραγματική θέση της εταιρίας μετά την ανάλωση του κεφαλαίου της.
      Το περιεχόμενο της έκθεσης, δεν ήταν συμβατό με την ουσιαστική αποτυχία και την απραγία της ΕΤΗΔΙ Α.Ε αφού η εταιρία αυτή είχε αναλώσει το κεφάλαιο της και ως εκ τούτου ο Ο.Σ.Ε ζημιώθηκε από τη συμμετοχή του (45%) στο κεφάλαιο αυτό.
      Όπως ήδη ανακοινώθηκε δόθηκε εντολή την 02-06-2004 να λυθεί και να τεθεί σε εκκαθάριση η εταιρεία αυτή, που τόσο μεγάλη ζημιά προκάλεσε στους μετόχους της και κατά κύριο λόγο στον Ο.Σ.Ε για να περιορισθεί η αύξουσα ζημία άμεση και έμμεση του Οργανισμού. Η Γενική Συνέλευση των μετόχων την 02-06-2004 αποφάσισε τη λύση της εταιρείας από 08-06-2004 και τη θέση της σε εκκαθάριση.
      4. Η κυβέρνηση με σύνεση και αποφασιστικότητα αποδεικνύει πως εννοεί τη πρόθεση νοικοκυρέματος.
      5. Το Δ.Σ. του Ο.Σ.Ε. στη πλειοψηφία του άλλαξε. Παρέμεινε όμως ο Δ/νων Σύμβουλος. Σύμφωνα με το κωδ. Νόμο 219011920 η τακτική γενική συνέλευση του Ο.Σ.Ε θα αποφασίσει για όλα τα σχετικά θέματα (των ετησίων οικονομικών καταστάσεων εγκρίσεων ισολογισμού της παρελθούσης χρήσεως, απαλλαγής ή μη των μελών του Δ.Σ. κ.λ.π.) .
      Όλα κρίνονται από μηδενική βάση.
      Στην παρούσα επισυνάπτονται σε φωτοαντίγραφα όλα τα αναφερόμενα έγγραφα.
      Ο Υπουργός
      ΜΙΧΑΛΗΣ ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 935/21-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 9137/10-6-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Δ. Πιπεργιάς, σας πληροφορούμε τα εξής:
      Η χρηματοδότηση των ΜΜΕ επιχειρήσεων από το Γ΄ ΚΠΣ υλοποιείται από το ΕΠΑΝ που είναι ολοκληρωμένο πρόγραμμα για τον εκσυγχρονισμό του συνόλου της Ελληνικής οικονομίας και την ενίσχυση της ανταγωνιστικότητας της. Οι στόχοι του προσδιορίζονται από τις προτεραιότητες του Γ΄ Κοινοτικού Πλαισίου Στήριξης.
      Στα πλαίσια του Γ΄ ΚΠΣ υλοποιούνται επιμέρους Δράσεις του στοχεύουν σε εξειδικευμένες κατηγορίες υποψηφίων επιχειρήσεων και διέπονται από διαδικασίες - προϋποθέσεις συμμετοχής - αξιολόγηση και κανόνες υλοποίησης, που αναφέρονται αναλυτικά στην εκάστοτε προκήρυξη και Οδηγό Δράσης, οι οποίες είναι δεσμευτικές και έχουν εγκριθεί από την Ε.Ε.
      Η αρμόδια Διεύθυνση του Υπουργείου μας, όσον αφορά την ενίσχυση των ΜΜΕ επιχειρήσεων, μεταξύ άλλων, υλοποιεί προγράμματα του Γ΄ ΚΠΣ και συγκεκριμένα τις Δράσεις 2.7.1 «Ενίσχυση ολοκληρωμένων επιχειρηματικών σχεδίων πολύ μικρών και μικρών επιχειρήσεων», για χρηματοδότηση μεταποιητικών επιχειρήσεων με διάρκεια λειτουργίας τουλάχιστον 3 έτη, 2.7.2 «Ενίσχυση ανταγωνιστικότητας ΜΜΕ & ΠΜΕ - Προώθηση της δικτύωσης των ΜΜΕ (GLUSTERING»). Ειδικότερα, η Δ/νση μας υλοποιεί τις ακόλουθες Δράσεις:
      Δράση 2.7.1: «Ενίσχυση Ολοκληρωμένων Επιχειρηματικών Σχεδίων Πολύ Μικρών και Μικρών Επιχειρήσεων»
      Η Δράση αυτή αποσκοπεί στην ενίσχυση των Μικρών και Πολύ Μικρών μεταποιητικών επιχειρήσεων μέσω της χρηματοδότησης ολοκληρωμένων επιχειρηματικών σχεδίων (Business PIans).
      Στα πλαίσια του Γ΄ ΚΠΣ έχουν προκηρυχθεί τρεις κύκλοι του προγράμματος αυτού, συνολικού εγκεκριμένου προϋπολογισμού (Α΄ Β’ & Γ΄ κύκλου) 341.540.000 ευρώ.
      Στον Α΄ κύκλο της προκήρυξης (09.10.2001) με εγκεκριμένο προϋπολογισμό 121.790.000 ευρώ, εγκρίθηκαν προτάσεις 592 επιχειρήσεων συνολικού προϋπολογισμού 132.422.610 ευρώ και υπερκαλύφθηκε ο διαθέσιμος προϋπολογισμός κατά 8,72%.
      Στον Β΄ κύκλο της προκήρυξης (13.11.2002) με εγκεκριμένο προϋπολογισμό 109.750.00 ευρώ, εγκρίθηκαν προτάσεις 511 επιχειρήσεων συνολικού προϋπολογισμού 114.950.051 ευρώ και υπερκαλύφθηκε ο διαθέσιμος προϋπολογισμός κατά 4,5%.
      Ο Γ΄ κύκλος του προγράμματος (προκήρυξη στις 05.01.2004) με εγκεκριμένο συνολικό προϋπολογισμό 110.000.000 ευρώ και δημόσια δαπάνη 44.000.000 ευρώ, βρίσκεται στο στάδιο αξιολόγησης των 1060 υποβληθεισών προτάσεων.
      Δράση 2.7.2: «Προώθηση της Δικτύωσης των ΜΜΕ (Clustering)»
      Στο πρόγραμμα αυτό μπορούν να υπαχθούν δίκτυα μεταποιητικών επιχειρήσεων αποτελούμενα από τουλάχιστον 6 μικρές και μεσαίες μεταποιητικές επιχειρήσεις με έδρα την Ελληνική Επικράτεια.
      Το πρόγραμμα προκηρύχθηκε στις 06.11.2003 και η ημερομηνία υποβολής των προτάσεων έληξε στις 20.02.04, με συνολικό προϋπολογισμό 46.955.246 ευρώ και δημόσια δαπάνη 23.477.623 ευρώ. Υποβλήθηκαν μόνο οκτώ(8) προτάσεις οι οποίες και βρίσκονται στο στάδιο της αξιολόγησης.
      Δράση 2.6.1: Ίδρυση και Λειτουργία Εγγυητικού Κεφαλαίου ΜΜΕ «ΤΕΜΠΜΕ Α.Ε.»
      Μετά την ψήφιση του σχετικού Νόμου (Νόμος 3066/2002) συστάθηκε ο Φορέας Εγγυοδοσίας Μικρών και Πολύ Μικρών Επιχειρήσεων με την Επωνυμία Ταμείο Εγγυοδοσίας Μικρών και Πολύ Μικρών Επιχειρήσεων Α.Ε.(ΤΕΜΠΜΕ Α.Ε.).
      Ήδη η κυβέρνηση με μια σειρά πρωτοβουλιών που έλαβε, προχωρά στην επίλυση διαφόρων θεσμικών θεμάτων της δημιουργίας νομοθετικού πλαισίου λειτουργίας της ΤΕΜΠΜΕ ΑΕ, ενώ παράλληλα δρομολόγησε και όλες τις απαραίτητες ενέργειες για τη βελτίωση του Κανονισμού Παροχής Εγγυήσεων με την εκπόνηση πέντε αρχικώς προγραμμάτων καθώς και την ανάπτυξη του πλαισίου συνεργασίας με τις Τράπεζες. Η ανταπόκριση στην εξαγγελία των προγραμμάτων είναι ήδη ορατή, αφού η ΤΕΜΠΜΕ ΑΕ έχει αρχίσει να δέχεται τις αιτήσεις Τραπεζών (EFG EUROBANK - Εργασίας και Κύπρου) για παροχή εγγυήσεων σε δάνεια υπέρ ΜΜΕ.
      Τέλος, σύμφωνα με το αρχικό πρόγραμμα της ΤΕΜΠΜΕ ΑΕ εκτιμάται ότι μέχρι το 2008 θα δοθούν σωρευτικά εγγυήσεις άνω του ενός δις ευρώ και θα καλυφθούν δάνεια ύψους πλέον των 2 δις ευρώ. Αποτέλεσμα τούτου θα είναι η κάλυψη σε ποσοστό 15-20% των δανείων των ΜΜΕ, σύμφωνα με τα σημερινά δεδομένα και ταυτόχρονα θα ενισχυθούν περίπου 50000 επιχειρήσεις.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      15. Στην με αριθμό 434/4-5-04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 41621/ΙΗ/25-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 434/4-5-2004 την οποία κατέθεσε ο Βουλευτής κ. Εμμανουήλ Όθωνας και αφορά στη χρηματοδότηση της μελέτης του Πειραματικού Σχολείου του Πανεπιστημίου Κρήτης, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.ΠΣ.).
      Επιπρόσθετα, το ΥΠΕΠΘ σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Ρεθύμνου στην τετραετία 2000-2003 επιχορηγήθηκε με τα ακόλουθα ποσά από τις πιστώσεις του Εθνικού Π.Δ.Ε. του ΥΠΕΠΘ μέσω του ΟΣΚ Α.Ε.
      2000
      Για οικόπεδα - μελέτες - κατασκευές                           130.000.000 δρχ..
      Για επισκευές                                                                  60.000.000 δρχ   
      2001
      Για οικόπεδα - μελέτες - κατασκευές                         150.000.000 δρχ.
      2002
      Για οικόπεδα - μελέτες - κατασκευές                            205.429,00 Ευρώ
      2003
      Για οικόπεδα - μελέτες - κατασκευές                            545.000,00 Ευρώ
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      2. Σε ό,τι αφορά τη χρηματοδότηση για το έτος 2004 ακόμη δεν έχουν γίνει οι κατανομές.
      3. Ειδικότερα, για το πρόβλημα της στέγασης του Πειραματικού Σχολείου του Πανεπιστημίου Κρήτης, σας γνωρίζουμε ότι όπως μας πληροφόρησε η Δ/νση Προγ/μού της Ν.Α Ρεθύμνης με σχετικό έγγραφό της:
      Στη Συλλογική απόφαση μελετών Περιφέρειας Κρήτης (ΣΑΜΠ Κρήτης 002/3 τροπ. 0/3-4-02 Κ.Α 2002 ΜΠ 0023) έχει προβλεφθεί πίστωση 146.735,00 Ευρώ για την εκπόνηση μελέτης του Πειραματικού Σχολείου Πανεπιστημίου Κρήτης.
      Η εν λόγω μελέτη προκηρύχθηκε και οι προσφορές βρίσκονται στην επιτροπή αξιολόγησης.
      Με την ανωτέρω πίστωση θα εκπονηθεί η χωροταξική μελέτη για ανέγερση Νηπιαγωγείου - Δημοτικού - Γυμνασίου - Λυκείου και η οριστική μελέτη ανέγερσης του Νηπιαγωγείου.
      Για την εκπόνηση των υπολοίπων μελετών απαιτείται επί πλέον πίστωση 294.470,00 Ευρώ, για την οποία το ΥΠΕΠΘ βρίσκεται σε συνεννόηση με το Υπουργείο Οικονομίας και Οικονομικών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      16. Στην με αριθμό 597/10-5-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 161Β/27-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε ότι:
      Η Ευρωπαϊκή Επιτροπή διαπιστώνοντας μη τήρηση των υποχρεώσεων που υπέχει η οδηγία 79/409/ΕΟΚ για τον χαρακτηρισμό Ζωνών Ειδικής Προστασίας Πουλιών, έχει ανοίξει υπόθεση καταγγελίας/παραβίασης η οποία βρίσκεται στο στάδιο της Αιτιολογημένης Γνώμης. Σύμφωνα με πληροφορίες αξιωματούχων της Ε.Ε, κατά την πρόσφατη Τεχνική Συνάντηση για υποθέσεις καταγγελιών εφαρμογής της κοινοτικής περιβαλλοντικής νομοθεσίας, έχει αποφασιστεί από την Επιτροπή η προσφυγή στο ΔΕΚ για την υπόθεση αυτή.
      Σύμφωνα με την Οδηγία 79/409/ΕΟΚ υφίσταται η υποχρέωση της χώρας να ταξινομήσει ως ζώνες ειδικής προστασίας, τις πιο κατάλληλες περιοχές σε αριθμό και επιφάνεια με σκοπό την διατήρηση των ειδών της άγριας πτηνοπανίδας του παραρτήματος Ι της Οδηγίας. Η ίδια υποχρέωση απορρέει και για τα αποδημητικά είδη που δεν μνημονεύονται στο παραπάνω παράρτημα και των οποίων η έλευση είναι τακτική.
      Σύμφωνα πάντα με την παραπάνω Οδηγία οι ζώνες που πρέπει να δηλωθούν πρέπει να αποτελούν ένα συνεκτικό δίκτυο, που να ανταποκρίνεται στις απαιτήσεις προστασίας των ειδών στη γεωγραφική χερσαία και θαλάσσια ζώνη στην οποία έχει εφαρμογή η Οδηγία.
       Με διαδοχικές δηλώσεις σύμφωνα με τον πίνακα που ακολουθεί έχουν δηλωθεί συνολικά 151 περιοχές ως Ζώνες Ειδικής Προστασίας. Πρέπει να διευκρινισθεί ότι στους αριθμούς των περιοχών συμπεριλαμβάνονται και εκείνες των οποίων τα όρια τροποποιήθηκαν με νεώτερη δήλωση.
      Α/Α      Αρ. Πρωτ.      Φορέας      Αριθμός                        περιοχών      1.      101101/6741/29.10.87      ΥΠ. ΓΕΩΡΓΙΑΣ      16      2.      5346/131/20.2.89      ΥΠΕΧΩΔΕ      10      3.      18670/2520/31.7.96      ΥΠΕΧΩΔΕ      3      4.      52903/1130/4.4.97      ΥΠΕΧΩΔΕ      23      5.      51131/4361/5.10.01      ΥΠΕΧΩΔΕ      75      6.      125310/578/11.2.03      ΥΠΕΧΩΔΕ      51      
      Βρίσκεται σε εξέλιξη το έργο «ΚΑΘΟΡΙΣΜΟΣ MEΘOΔOΛOΓlAΣ ΚΑΙ ΣΥΝΤΑΞΗ ΠΡΟΔΙΑΓΡΑΦΩΝ ΓΙΑ ΤΗΝ ΑΞΙΟΛΟΓΗΣΗ ΠΕΡΙΟΧΩΝ ΚΑΙ ΤΟ ΧΑΡΑΚΤΗΡΙΣΜΟ ΤΟΥΣ ΩΣ ΖΩΝΩΝ ΕΙΔΙΚΗΣ ΠΡΟΣΤΑΣΙΑΣ ΤΗΣ ΟΡΝΙΘΟΠΑΝΙΔΑΣ. ΠΙΛΟTlΚΗ ΕΦΑΡΜΟΓΗ ΣΕ 10 ΠΕΡΙΟΧΕΣ», το οποίο χρηματοδοτείται από το Επιχειρησιακό Πρόγραμμα Περιβάλλον του Γ΄ ΚΠΣ. Το έργο αναμένεται να ολοκληρωθεί το Φεβρουάριο του 2005.
      Έχει υποβληθεί, από την υπηρεσία, πρόταση έργου με τίτλο: «ΠΡΟΓΡΑΜΜΑ ΕΠΑΝΑΞΙΟΛΟΓΗΣΗΣ 69 ΣΗΜΑΝΤΙΚΩΝ ΠΕΡΙΟΧΩΝ ΓΙΑ ΤΑ ΠΟΥΛΙΑ ΓΙΑ ΤΟ ΧΑΡΑΚΤΗΡΙΣΜΟ ΤΟΥΣ ΩΣ ΖΩΝΩΝ ΕΙΔΙΚΗΣ ΠΡΟΣΤΑΣΙΑΣ ΤΗΣ ΟΡΝΙΘΟΠΑΝΙΔΑΣ. ΣΥΝΤΑΞΗ ΣΧΕΔΙΩΝ ΔΡΑΣΗΣ ΓΙΑ ΤΗΝ ΠΡΟΣΤΑΣΙΑ ΤΩΝ ΕΙΔΩΝ ΠΡΟΤΕΡΑΙΟΤΗΤΑΣ» (Α.Π. 155411/648/11.2.2004) για ένταξη στο Επιχειρησιακό Πρόγραμμα Περιβάλλον του Γ΄ ΚΠΣ.
      Με τις 151 ήδη χαρακτηρισμένες ΖΕΠ, υπάρχει σημαντική πρόοδος αναφορικά με τους κυριότερους τύπους ενδιαιτημάτων. Ο κατάλογος των ΖΕΠ καλύπτει ικανοποιητικά τους μεγάλους σε έκταση υγρότοπους, τις ακατοίκητες νησίδες, ορισμένα νησιά και νησιωτικά ενδιαιτήματα και τους μικρούς υγρότοπους οι οποίοι είναι ιδιαίτερα σημαντικοί για τα αποδημητικά πτηνά, καθώς και για τα είδη PhaIacrocorax aristotelis (θαλασσοκόρακας) και Hieraaetus fasciatus (σπιζαετός). Επίσης επαρκώς προστατεύονται ορεινά και ημιορεινά οικοσυστήματα τα οποία είναι ιδιαίτερα σημαντικά για τα είδη Falco biarmicus (χρυσογέρακας) , Aquila pomarina (κραυγαετός) και Aquila heliaca (βασιλαετός).
      Με τα δύο έργα των 10 και των 69 περιοχών αντίστοιχα, αναμένεται να ολοκληρωθεί η κάλυψη των νησιωτικών ενδιαιτημάτων (Buteo rufinus - αετοβαρβακίνα), των ορεινών και ημιορεινών οικοσυστημάτων (Sitta krueperi - τουρκοτσοπανάκος) και των πεδινών αγροτικών ενδιατημάτων, συμπεριλαμβανομένων και των αρδεύσιμων καλλιεργήσιμων εκτάσεων, οι οποίες είναι ιδιαίτερα σημαντικές για το είδος Falco naumanni (κιρκινέζι) και κατά συνέπεια να ολοκληρωθεί και η διαδικασία χαρακτηρισμού τους ως ΖΕΠ.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      17. Στην με αριθμό 743/13-5-04 ερώτηση των Βουλευτών κυρίων Βασιλείου Οικονόμου, Θάνου Μωραϊτη, Αναστασίου Σιδηρόπουλου, Εμμανουήλ Όθωνα, Λεωνίδα Γρηγοράκου, Βασιλείου Τόγια, Μιχάλη Καρχιμάκη, Δημητρίου Βαρβαρίγου, Απόστολου Κατσιφάρα και Βασιλείου Έξαρχου δόθηκε με το υπ’ αριθμ. 7017/4/4296/3-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν oι Βουλευτές κύριοι Β. Οικονόμου, Θ. Μωραΐτης, Τ. Σιδηρόπουλος, Ε. Όθωνας, Λ. Γρηγοράκος, Β. Τόγιας, Μ. Καρχιμάκης, Δ. Βαρβαρίγος, Α. Κατσιφάρας και Β. Έξαρχος, σε ό,τι μας αφορά, σας γνωρίζουμε ότι η καλύτερη και πληρέστερη πυροπροστασία όλης της χώρας και η αποτελεσματικότερη αντιμετώπιση των συνεπειών από φυσικές καταστροφές, ατυχήματα ή άλλες έκτακτες ανάγκες, αποτελούν για το Υπουργείο μας θέματα πρώτης προτεραιότητας.
      Με στόχο την ενίσχυση της ικανότητας και αποτελεσματικότητας των Πυροσβεστικών Υπηρεσιών και την αναβάθμιση των παρεχόμενων στους πολίτες υπηρεσιών εξετάζουμε όλα τα θέματα που αφορούν την οργάνωση και λειτουργία των Υπηρεσιών αυτών και για το σκοπό αυτό, με αποκλειστικό γνώμονα την εξυπηρέτηση του δημοσίου συμφέροντος, ιδιαίτερη έμφαση δίνουμε, μεταξύ άλλων, και στην ενίσχυση του Σώματος με πυροσβεστικό προσωπικό.
      Στο πλαίσιο αυτό, στον προγραμματισμό που κάνει το Υπουργείο μας για την ενίσχυση του Πυροσβεστικού Σώματος περιλαμβάνεται και η πρόσληψη ικανού αριθμού πυροσβεστών, σκοπεύουμε δε τη θεσμοθέτηση συστήματος εισαγωγής στις Σχολές του Σώματος σπουδαστών μέσω των γενικών εξετάσεων του Υπουργείου Εθνικής Παιδείας και Θρησκευμάτων. Για την άμεση κάλυψη μέρους των υπαρχουσών κενών οργανικών θέσεων πυροσβεστικού προσωπικού, προγραμματίζουμε προσεχώς την μέσω του ΑΣΕΠ αξιοκρατική επιλογή και πρόσληψη πυροσβεστικών υπαλλήλων.
      Επίσης, για την κάλυψη παροδικής φύσεως εποχικών αναγκών του Πυροσβεστικού Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης και στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο, επαναπροσλήφθηκαν πρόσφατα, 5.500 εποχικοί υπάλληλοι από τους κυρωμένους πίνακες που καταρτίσθηκαν το παρελθόν έτος και ισχύουν για πέντε έτη.
      Σε ό,τι αφορά την αντιμετώπιση των υπηρεσιακών αναγκών με προσωπικό, ενόψει των Ολυμπιακών Αγώνων 2004, έχει προκηρυχθεί η πρόσληψη, μόνο για φέτος, 600 πυροσβεστών εποχικής απασχόλησης. Επίσης, για τον ίδιο λόγο και για το χρονικό διάστημα από 1-7 έως 1-9-2004, αποφασίσθηκε η πρόσληψη προσωπικού, το οποίο αποστρατεύτηκε από το Πυροσβεστικό Σώμα την τελευταία πενταετία. Ήδη, για τη ρύθμιση θεμάτων πρόσληψης του εν λόγω προσωπικού, εκδόθηκε σχετική Υπουργική Απόφαση.
      Επισημαίνεται ότι οι προσλήψεις του εποχικού πυροσβεστικού προσωπικού διενεργούνται σύμφωνα με τις ισχύουσες διατάξεις του άρθρου 6 του ν.3103/2003 και του π.δ. 124/2003,ώστε, αφενός το προσωπικό αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφετέρου το προσωπικό που προσλαμβάνεται να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου.
      Στο πλαίσιο αυτό, το εποχικό προσωπικό προσλαμβάνεται σήμερα με σχέση ιδιωτικού δικαίου ορισμένου χρόνου και με προοπτική επέκτασης αυτής για αντιπυρικές περιόδους μέχρι και 5 ετών, όπως καθορίζεται με σαφήνεια στις διατάξεις του π.δ. 124/2003, αλλά και της εκάστοτε σχετικής προκήρυξης πρόσληψης αυτού. Επίσης, σύμφωνα με τα κριτήρια που θέτουν οι διατάξεις του εν λόγω π.δ., η διάρκεια εργασίας του εποχικού προσωπικού καθορίζεται ότι δεν μπορεί να υπερβεί τους πέντε μήνες ετησίως. Ο καθορισμός της ανωτέρω χρονικής διάρκειας αιτιολογείται από τις καιρικές συνθήκες που επικρατούν στη χώρα μας, σύμφωνα με τις οποίες αυξημένη επικινδυνότητα για πρόκληση δασικής πυρκαγιάς παρουσιάζεται στους μήνες από Ιούνιο μέχρι και Οκτώβριο.
      Σε ό,τι αφορά την πρόσληψη των εποχικών υπαλλήλων ως μονίμων πυροσβεστών, στο π.δ. 167/2003 περιλαμβάνονται ειδικές διατάξεις ευεργετικού χαρακτήρα και προβλέπεται ειδική μοριοδότηση, για όσους έχουν υπηρετήσει ευδόκιμα ως εποχικοί υπάλληλοι για τη δασοπυρόσβεση, σύμφωνα με την οποία, για κάθε αντιπυρική περίοδο, προστίθεται μία (1) μονάδα για τους εργάτες πυρόσβεσης-διάσωσης, αερομεταφερόμενων πεζοπόρων τμημάτων και τους πυροφύλακες και τρεις (3) μονάδες για τους οδηγούς.
      Σύμφωνα με τα ανωτέρω, καθίσταται σαφές ότι οι εποχικοί πυροσβέστες ανήκουν σε ιδιαίτερη ευεργετική κατηγορία, με προτεραιότητα για πρόσληψη στο Πυροσβεστικό Σώμα που καθιερώθηκε με τη θέσπιση συγκεκριμένων ρυθμίσεων.
      Σχετικά με το αίτημα του ανωτέρω εποχικού προσωπικού, που προσλαμβάνεται με συμβάσεις ιδιωτικού δικαίου ορισμένου χρόνου, για μετατροπή των εν λόγω συμβάσεων σε αορίστου χρόνου, σας πληροφορούμε ότι το προσωπικό αυτό δεν εμπίπτει στις διατάξεις της ισχύουσας νομοθεσίας που προβλέπει την κατάταξη προσωπικού που υπηρετεί στο Δημόσιο Φορέα με σύμβαση εργασίας ιδιωτικού δικαίου ορισμένου χρόνου σε οργανικές θέσεις με σύμβαση εργασίας ιδιωτικού δικαίου αορίστου χρόνου, διότι δεν πληροί την προϋπόθεση του άρθρου 17 του ν.2839/2000, που απαιτεί να μην έχει μεσολαβήσει, προκειμένου για προσωπικό που ασχολήθηκε με περισσότερες της μιας συμβάσεις εργασίας ιδιωτικού δικαίου ορισμένου χρόνου, χρονικό διάστημα διακοπής μεταξύ των συμβάσεων μεγαλύτερο των δύο (2) μηνών. Επιπροσθέτως, στο Πυροσβεστικό Σώμα οι οργανικές θέσεις του πυροσβεστικού προσωπικού καλύπτονται από υπαλλήλους που είναι (μόνιμοι) τακτικοί δημόσιοι υπάλληλοι, σύμφωνα με τη διάταξη της παρ. 1 του άρθρου 9 του π.δ. 210/1992 και ως εκ τούτου δεν προβλέπονται αντίστοιχες θέσεις με σύμβαση εργασίας ιδιωτικού δικαίου αορίστου χρόνου (Απόφαση Δ.Εφ. 1771/2003).
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      18. Στην με αριθμό 835/18-5-04 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Τόνιας Αντωνίου, Ευαγγελίας Σχοιναράκη – Ηλιάκη, Βασιλείου Γερανίδη, Παναγιώτου Ρήγα, Κων/νου Σπηλιώπουλο, Πέτρου Κατσιλιέρη, Χρήστου Αηδόνη, Θάνου Μωραΐτη και Νόρας Κατσέλη δόθηκε με το υπ’ αριθμ. Φ900α/4066/7223/7-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 835/18-05-2004 ερώτησης, που κατέθεσαν οι Βουλευτές κύριοι Μιχάλης Καρχιμάκης, Βασίλης Οικονόμου, Τόνια Αντωνίου, Ευαγγελία Σχοιναράκη,-.Ηλιάκη, Βασίλης Γερανίδης, Παναγιώτης Ρήγας, Κώστας Σπηλιώπουλος, Πέτρος Κατσιλιέρης, Χρήστος Αηδόνης, Θάνος Μωραΐτης, Νόρα Κατσέλη με θέμα τις εξαγγελίες ρυθμίσεων για τους ανυπότακτους στις Ε.Δ., σας γνωρίζουμε τα ακόλουθα:
      Το ΥΠΕΘΑ έχει δείξει ιδιαίτερη ευαισθησία στα θέματα νομοθετικής ρύθμισης των προβλημάτων που αντιμετωπίζουν Έλληνες του εξωτερικού με στρατολογικές εκκρεμότητες, λαμβάνοντας βέβαια υπόψη και τις ανάγκες των ΕΔ. Στα πλαίσια αυτά υπήρξαν ανάλογες νομοθετικές ρυθμίσεις.
      Το ΥΠΕΘΑ και η νέα πολιτική ηγεσία επεξεργάστηκε λύσεις για την περαιτέρω αντιμετώπιση του προβλήματος και ήδη κατέθεσε στην βουλή σχετικό νομοσχέδιο.
      Με το προτεινόμενο νομοθετικό πλαίσιο οι ανυπότακτοι που συμπληρώνουν το 35ο έτος της ηλικίας τους είναι δυνατόν να εξαγοράσουν το υπόλοιπο της θητείας τους, εφόσον εκπληρώσουν τουλάχιστον τη βασική τους εκπαίδευση.
      Η αναπροσαρμογή του ποσού εξαγοράς το οποίο ήταν για πολλά χρόνια σταθερό, απευθύνεται σε μια κατηγορία ατόμων που δεν εκπλήρωσαν το σύνολο της στρατιωτικής τους υποχρέωσης για λόγους κυρίως επαγγελματικής εξέλιξης. Ως εκ τούτου για το σύνολο σχεδόν των περιπτώσεων αυτών, το εν λόγω χρηματικό ποσό δεν υπερβαίνει το μέτρο και αντισταθμίζεται μερικά από το γεγονός ότι σε αντίθεση από τους υπόλοιπους Έλληνες που εκπλήρωσαν τις στρατιωτικές τους υποχρεώσεις, καθυστερώντας την επαγγελματική τους εξέλιξη, οι πρώτοι βρίσκονται επαγγελματικά σε ευνοϊκότερη θέση.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      19. Στην με αριθμό 852/18.5.04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ 172/7.6.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. κυρία Α. Ξηροτύρη- Αικατερινάρη, σας πληροφορούμε τα εξής:
      Στα πλαίσια του Γ΄ ΚΠΣ, η υλοποίηση του μέτρου 2.1 :ΕΠΕΝΔΥΣΕΙΣ ΣΤΗ ΜΕΤΑΠΟΙΗΣΗ ΚΑΙ ΕΜΠΟΡΙΑ ΤΩΝ ΓΕΩΡΓΙΚΩΝ ΠΡΟΪΟΝΤΩΝ του Επιχειρησιακού Προγράμματος ΑΓΡΟΤΙΚΗ ΑΝΑΠΤΥΞΗ & ΑΝΑΣΥΓΚΡΟΤΗΣΗ ΤΗΣ ΥΠΑΙΘΡΟΥ 2000-2006 ξεκίνησε από το 2001.
      Μέχρι σήμερα έχουν πραγματοποιηθεί δύο προκηρύξεις, η πρώτη εκ των οποίων το έτος 2001 και η δεύτερη το έτος 2002 και έχουν υποβληθεί συνολικά 1465 αιτήσεις- τεχνικοοικονομικές μελέτες. Από αυτές έχουν απορριφθεί οι 367 και έχουν ενταχθεί οι 320, οι οποίες υποβλήθηκαν στα πλαίσια της 1ης προκήρυξης και των οποίων τα έργα έχουν αρχίσει να υλοποιούνται και έχουν απορροφήσει μέχρι σήμερα ποσό 57.000.000 ευρώ.
      Τα επενδυτικά σχέδια της 2ης προκήρυξης έχουν αξιολογηθεί, και αναμένεται η ένταξή τους μέχρι το ύψος κάλυψης της εγκεκριμένης δημόσιας δαπάνης.
      Σημειώνεται ότι, μέχρι το τέλος του έτους η απορρόφηση θα είναι ακόμη μεγαλύτερη τόσο από τα έργα που έχουν εγκριθεί όσο και από τα προς ένταξη επενδυτικά σχέδια.
      Ο Υπουργός
      Σ. ΤΣΙΤΟΥΡΙΔΗΣ»
      20. Στην με αριθμό 757/14.5.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Φ900 α/4057/7212/27.5.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 757/14-05-2004 ερώτησης, που κατέθεσε ο Βουλευτής κ. Δημήτριος Πιπεργιάς, με θέμα τις ανάγκες προσωπικού της Ελληνικής Αεροπορικής Βιομηχανίας (ΕΑΒ) ΑΕ, σας γνωρίζουμε τα ακόλουθα:
      Για τις προσλήψεις προσωπικού της εταιρείας θα αξιολογηθούν οι απαιτήσεις της παραγωγής και εάν κριθεί ότι δεν μπορούν να καλυφθούν από το υφιστάμενο σήμερα δυναμικό της εταιρείας, τότε θα εξετασθεί και το ενδεχόμενο της πρόσληψης νέου προσωπικού, σύμφωνα πάντοτε με τη σχετική νομοθεσία.
      Για τις εγκριθείσες προσλήψεις των 80 ατόμων η υλοποίησή τους προχωρεί κανονικά σύμφωνα με τις νόμιμες διαδικασίες. Το προσωπικό της Εταιρείας ανέρχεται σήμερα σε 2285 άτομα.
      Τέλος, επισημαίνεται ότι πρόθεση της νέας Διοίκησης της εταιρείας που ανέλαβε τα καθήκοντά της την 17.5.2004 είναι να ασκήσει επιθετική στρατηγική ανάπτυξης, η οποία θα έχει ως συνέπεια τη δημιουργία και νέων θέσεων εργασίας και την εν γένει ανάπτυξη της εταιρείας στο δύσκολο, αλλά στρατηγικά σημαντικό χώρο των αμυντικών βιομηχανιών.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      21. Στην με αριθμό 701/12.5.04 ερώτηση του Βουλευτή κ. Ιωάννη Ιωαννίδη δόθηκε με το υπ’ αριθμ. Φ900α/4050/7202/25.5.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 701/12.5.04 ερώτησης, που κατέθεσε ο Βουλευτής κ Ιωάννης Ιωαννίδης, με θέμα τη χορήγηση Ολυμπιακού Επιδόματος σε στελέχη των Ενόπλων Δυνάμεων, σας γνωρίζουμε τα ακόλουθα:
      1. Από τις διατάξεις της παραγράφου 12 β του Ν. 3207/03, προβλέπεται η χορήγηση «Ειδικής Αποζημίωσης» στο προσωπικό των ΕΔ, ΕΛ.ΑΣ, Λιμενικού και Πυροσβεστικού Σώματος, που διατίθενται από 1-7-2003 έως 30-9-2004 για τη λήψη μέτρων τάξης και ασφάλειας των ΟΑ, η οποία θα βαρύνει τους Π/Υ Υπουργείων Εθνικής Άμυνας, Δημόσιας Τάξης και Εμπορικής Ναυτιλίας.
      Ο ανωτέρω Νόμος προβλέπει, ακόμη, ότι οι δικαιούχοι της ως άνω «Ειδικής Αποζημίωσης», το ύψος αυτής κατά περίπτωση, καθώς και άλλη αναγκαία λεπτομέρεια θα καθορισθούν με Κοινή Απόφαση των Υπουργών Οικονομίας και Οικονομικών, Εθνικής Άμυνας, Δημόσιας Τάξης και Εμπορικής Ναυτιλίας.
      2. Ως επισπεύδων φορέας για την σύνταξη και την προώθηση της εν λόγω ΚΥΑ έχει καθορισθεί το Υπουργείο Δημόσιας Τάξης.
      3. Από πλευράς ΥΠΕΘΑ, έχει καθοριστεί ο αριθμός των δικαιούμενων στελεχών του επιδόματος της «Ειδικής Αποζημίωσης» και υπάρχει συνεχής επικοινωνία με το αρμόδιο Υπουργείο Δημόσιας Τάξης, προκειμένου να καταστεί εφικτή η έκδοση της ΚΥΑ, στην οποία, κατ’ επιταγή του προαναφερόμενου Νόμου, θα συμπεριληφθεί και το προσωπικό των ΕΔ στους δικαιούχους του επιδόματος.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      22. Στην με αριθμό 716/12.5.04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. Φ900 α/4051/7203/25.5.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 716/12-05-2004 ερώτησης, που κατέθεσε ο Βουλευτής κ. Θάνος Μωραΐτης, με θέμα την παραχώρηση εκτάσεων του Αεροδρομίου Αγρινίου υπέρ του Δήμου Αγρινίου και του Πανεπιστημίου Αγρινίου, σας γνωρίζουμε τα ακόλουθα:
      1. Το Παλαιό Α/Δ Αγρινίου καταλαμβάνει έκταση 512 στρεμμάτων, η οποία απαλλοτριώθηκε «Υπέρ και Δαπάναις του Δημοσίου» για τις ανάγκες της ΠΑ. Μετά την κατασκευή του νέου Α/Δ αποτελεί εναλλακτικό Α/Δ και εξυπηρετεί αεροπορικές δραστηριότητες, όπως η ΜΑΕΔΥ και οι Αερολέσχες λόγω της ιδιαίτερης στενότητας χώρων του νέου Α/Δ.
      2. Με το δεδομένο αυτό κρίθηκε απαραίτητη η διατήρησης του Διαδρόμου Προσγειώσεως και έκτασης 50 στρεμμάτων για την υποστήριξη οποιονδήποτε δραστηριοτήτων και αναγκών της ΠΑ και αποδεσμεύθηκε έκταση 178 στρεμμάτων για τις ανάγκες του Πανεπιστημίου Αγρινίου.
      Η έκταση διατέθηκε στην Κτηματική Εταιρία του Δημοσίου (ΚΕΔ) για τις ενέργειες της ως εχούσης την αρμοδιότητα διαχείρισης των Δημοσίων Κτημάτων.
      3. Μετά την ενημέρωση του ΥΠΕΘΑ για διάθεση από την ΚΕΔ έκτασης περίπου 9 στρεμμάτων του παλαιού αεροδρομίου Αγρινίου σε σύλλογο αιμοδοτών και δωρητών σώματος, ζητήθηκαν από το ΓΕΑ οι απόψεις της ΚΕΔ.
      Μετά από τις διευκρινίσεις που παρασχέθηκαν και σχετικό αίτημα του προαναφερομένου Συλλόγου, η έκταση των 9.678,206 τ.μ. αποδεσμεύτηκε ώστε να ικανοποιηθεί το αίτημά του.
      4. Τέλος σχετικά με τη διάθεση του όλου χώρου του Παλαιού Α/Δ Αγρινίου για τις ανάγκες του Πανεπιστημίου Αγρινίου, επισημαίνεται ότι η διατήρηση του διαδρόμου είναι αναγκαία ως εναλλακτική λύση Δ/Π στην περιοχή, καθώς και έκτασης 40 στρεμμάτων για τις δραστηριότητες της ΠΑ.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      23. Στην με αριθμό 725/13.5.04 ερώτηση του Βουλευτή κ. Γιάννη Γιαννέλη δόθηκε με το υπ’ αριθμ. 474/2.6.04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Γιαννέλη, σας γνωρίζουμε τα ακόλουθα:
      Η τουριστική αστυνομία δυστυχώς είχε διαλυθεί παντελώς, με αποτέλεσμα τουριστικοί προορισμοί μεγάλης σημασίας να έχουν μόνο 1-2 τουριστικούς αστυνόμους. Στο παρελθόν η κατάσταση που επικρατούσε σε σχέση με την εν λόγω υπηρεσία ήταν απογοητευτική, και μεγάλος αριθμός ζητημάτων και καταγγελιών ελλήνων και ξένων τουριστών οδηγήθηκαν σε αδιέξοδο ή έμειναν χωρίς λύση. Η τουριστική αστυνομία αδυνατούσε (χωρίς υπαιτιότητά της βέβαια) να επέμβει, και ήταν δυστυχώς ουσιαστικά ανίκανη να αστυνομεύσει επαρκώς πολλές τουριστικές περιοχές της χώρας.
      Αν και εμπίπτει στις αρμοδιότητες του Υπουργείου Δημόσιας Τάξης, επειδή αποτελεί τμήμα της Ελληνικής Αστυνομίας, εμείς πιστεύουμε ότι πρέπει επιτέλους να δρομολογηθεί η ουσιαστική αναβάθμισή της και λάθη του παρελθόντος δεν πρόκειται να επαναληφθούν. Πάντως, γνωρίζουμε ότι, για να γίνει αποτελεσματικότερη, πρέπει ο ρόλος της να γίνει πιο διακριτός και σκοπεύουμε να συνεργασθούμε με το Υπουργείο Δημόσιας Τάξης προς αυτή την κατεύθυνση.
      Επιπροσθέτως, και όσον αφορά τον εφοδιασμό του Σταθμού της Μυτιλήνης με επιβατηγό όχημα, ομοίως η απόφαση ανήκει στις αρμοδιότητες του Υπουργείου Δημόσιας Τάξης, αλλά θα συνεξετάσουμε το ζήτημα με το αρμόδιο Υπουργείο ώστε να υπάρξει μια ευεργετική εξέλιξη στο θέμα.
      Στόχος μας είναι, σε αντίθεση με τις αποσπασματικές και αναποτελεσματικές δράσεις του παρελθόντος, ανάλογα προβλήματα αλλά και γενικότερα όλα τα Θέματα που έχουν σχέση με τον Τουρισμό, να επιλύονται μέσω τέτοιων γόνιμων και παραγωγικών μορφών συνεργασίας μεταξύ όλων των συναρμόδιων φορέων.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      24. Στην με αριθμό 769/14.5.04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 21279/ΕΥΣ 3029/4/6/04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Στην Περιφέρεια Πελοποννήσου, για την τρέχουσα προγραμματική περίοδο 2000 - 2006, υλοποιείται το ΠΕΠ Πελοποννήσου, σημαντικής οικονομικής αναπτυξιακής παρέμβασης. Η μέχρι σήμερα αργή πορεία εφαρμογής του οφείλεται σε μία σειρά λόγους με κυριότερους τη συνθετότητα της φύσης και του περιεχομένου του Προγράμματος τις διαδικασίες εφαρμογής του Γ΄ ΚΠΣ αλλά και αδυναμίες των Τελικών Δικαιούχων κατά την προετοιμασία και υλοποίηση των έργων τους.
      Ήδη με την ενδιάμεση αναθεώρηση των Επιχειρησιακών Προγραμμάτων, στα πλαίσια του Γ΄ ΚΠΣ και στο ΠΕΠ Πελοποννήσου, στην εφαρμογή της πολιτικής για τη βέλτιστη αξιοποίηση της δυναμικής και των πόρων του Προγράμματος στον χρονικό ορίζοντα της τρέχουσας προγραμματικής περιόδου, καθώς και την αποφυγή απώλειας πόρων από την εφαρμογή αυστηρών δημοσιονομικών κανόνων, αντιμετωπίζονται μία σειρά τέτοια θέματα και αναμένεται σημαντική βελτίωση.
      Ειδικότερα για το ΠΕΠ Πελοποννήσου, προς αυτήν την κατεύθυνση, σχεδιάστηκε και Τίθεται σε εφαρμογή ειδικό «πρόγραμμα επιτάχυνσης», ενώ ενισχύονται οι ενέργειες υποστήριξης της διοικητικής κα διαχειριστικής ικανότητας αδύναμων Τελικών Δικαιούχων.
      Όσον αφορά στην ενεργοποίηση του ΠΕΠ Πελοποννήσου, σας γνωρίζουμε ότι, με τα έως σήμερα οικονομικό στοιχεία (ΟΠΣ 15.05.2004), ο προϋπολογισμός των Μέτρων του Προγράμματος για τα οποία έχουν αναληφθεί νομικές δεσμεύσεις ανέρχεται στο 28% της Δημόσιας Δαπάνης του ΠΕΠ. Οι πραγματοποιηθείσες δαπάνες φθάνουν στο 10% της δέσμευσης της συνολικής Δημόσιας Δαπάνης με πρόβλεψη να φθάσει το 21-23% μέχρι το τέλος του τρέχοντος έτους. Η πρόοδος  όλων των Περιφερειακών Επιχειρησιακών προγραμμάτων αποτυπώνεται στον πίνακα, ο οποίος περιλαμβάνεται στον φάκελο της 5ης Επιτροπής παρακολούθησης του ΚΠΣ.
      Τέλος σας γνωρίζουμε ότι για την ένταξη των έργων στα Επιχειρησιακά Προγράμματα του ΚΠΣ ακολουθείται ενιαία και προκαθορισμένη διαδικασία: Τα έργα, πρέπει να προταθούν, κατόπιν της προβλεπόμενης δημοσιοποίησης και προκήρυξης των μέτρων στη Διαχειριστική Αρχή του Προγράμματος συνοδευόμενο από τα αντίστοιχα Τεχνικά Δελτία Έργων, η δε ανωτέρω Υπηρεσία μετά από τους προβλεπόμενους σχετικούς ελέγχους προτείνει στο Γενικό Γραμματέα την ένταξή τους στο Επιχειρησιακό Πρόγραμμα.
      Πληροφορίες γιο τα μέχρι σήμερα ενταγμένα έργα στο ΠΕΠ Πελοποννήσου και στα Επιχειρησιακά Προγράμματα του Εθνικού σκέλους που αφορούν το Νομό Αργολίδας δημοσιεύονται στο site www.hellaskps.gr.
      Ο Υφυπουργός
      ΧΡΗΣΤΟΣ ΦΩΛΙΑΣ»)
      Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 11 Νοεμβρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 382/8-11-2004 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση των ηλεκτρονικών αποβλήτων στη χώρα μας κλπ.
      2. Η με αριθμό 394/8-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Πολιτισμού, σχετικά με τη μη πραγματοποίηση του προγράμματος «Πάμε σινεμά» τη φετινή χρονιά κλπ.
      3. Η με αριθμό 396/8-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την εφαρμογή του άρθρου 47 του ν. 3220/04 και για τους εργαζόμενους της Αθηναϊκής Χαρτοποιίας Α.Ε.
      4. Η με αριθμό 392/8-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πρόσληψη των επιτυχόντων στο διαγωνισμό του Φεβρουαρίου 1998 κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού Βουλής)
      1. Η με αριθμό 389/8-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικά με τον εντοπισμό της καρκινογόνου ουσίας διοξίνης σε γάλα ολλανδικών κτηνοτροφικών μονάδων, τη λήψη μέτρων προστασίας των καταναλωτών κλπ.
      	2. Η με αριθμό 388/8-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με τη λήψη μέτρων ενίσχυσης των μικρομεσαίων επιχειρήσεων κλπ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κύρωση της Σύμβασης Έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού».
      Το σχέδιο νόμου ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι συνάδελφοι έχουν αντίρρηση επί της κυρώσεως αυτής της συμφωνίας.
      Υπάρχει κάποιος συνάδελφος από τα κόμματα που διαφώνησαν που θέλει να λάβει το λόγο;
      ΛΙΑΝΑ ΚΑΝΕΛΛΗ: Μάλιστα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, κυρία Κανέλλη, έχετε το λόγο για πέντε λεπτά.
      ΛΙΑΝΑ ΚΑΝΕΛΛΗ: Κύριε Πρόεδρε, δεν πεισθήκαμε από τις εξηγήσεις στην Επιτροπή. Δε θα είμαι εξαιρετικά αναλυτική και για να είμαι και ειλικρινής, όσο καλοπροαίρετες και αν ήταν οι εξηγήσεις του Υπουργού και η διάθεσή του να ερμηνεύσει τα άρθρα για τα οποία εμείς είχαμε τις αντιρρήσεις, είναι ανυπέρβλητο ζήτημα διότι είναι μία διμερής συμφωνία και, αν θέλετε, και σε ένα πρότυπο πολλαπλών τέτοιων συμφωνιών που έχει υπογράψει η χώρα.
      Οι βασικές μας αντιρρήσεις ήταν στο άρθρο 2, όπου ο τρόπος επιβολής της ποινής, κατ’ εμάς της εκδόσεως –διότι ποινή είναι τελικά για όσους ξέρουν- ήταν ιδιαίτερα επιβαρυντικός. Και στο άρθρο 3 το διττό αξιόποινο φαίνεται να υποχωρεί εξαιρετικά. Στο άρθρο 5 είχαμε μια πολύ ουσιαστική ένσταση γιατί δεν αποκλείεται η έκδοση για αδίκημα που τιμωρείται από το κράτος που ζητά την έκδοση με την ποινή του θανάτου και αρκούμεθα στη διαβεβαίωση. 
      Κύριε Πρόεδρε, κυρίες και κύριοι συνάδελφοι, ξέρουμε πάρα πολύ καλά τις διαβεβαιώσεις. Έχουμε δει τα τελευταία χρόνια το Διεθνές Δίκαιο, παρά τη διαβεβαίωση πιστής τήρησής του, να ανασκολοπίζεται κυριολεκτικώς. Επομένως πώς μπορεί να αισθανθεί ένας κατηγορούμενος ο οποίος θα εκδοθεί σε μια χώρα που ισχύει η ποινή του θανάτου, να αρκεστεί, αν θέλετε, στη διαβεβαίωση ότι δεν θα εφαρμοστεί σε ό,τι τον αφορά. 
      Επίσης στο ίδιο άρθρο υπάρχει κατά την άποψή μας μια επί των αρχών πολύ μεγάλη αντίρρηση. Δεν θεωρούνται πολιτικά εγκλήματα τα περίφημα, διαβόητα κατ’ εμάς για τα οποία έχουμε πολλές φορές διαφωνήσει, τα οποία περιλαμβάνονται στην καινούργια σύμβαση περί τρομοκρατίας που ισχύει σε ολόκληρο τον κόσμο, ειδικά μετά την 11η Σεπτεμβρίου.
      Στο άρθρο 11 οι αντιρρήσεις μας ήταν για την αίτηση προσωρινής σύλληψης, το γεγονός ότι αρκούσε η υποβολή αιτήματος προσωρινής σύλληψης με μόνη αναφορά ότι τα έγγραφα που στοιχειοθετούν την κατηγορία υπάρχουν και θα υποβληθεί αίτημα έκδοσης. 
      Στο άρθρο 12 οι αντιρρήσεις μας παραμένουν στην απλουστευμένη διαδικασία, γιατί η διάταξη αυτή δημιουργεί μεγάλους κινδύνους για το εκζητούμενο πρόσωπο και τα δικαιώματά του. Δηλαδή δεν αρκούν οι εγγυήσεις για την αληθινή, ανεπηρέαστη και ανεπιφύλακτη συναίνεσή του. Όταν υπάρχει μια απλούστευση της διαδικασίας, ο τρόπος εξασφάλισης της συναίνεσης του εκζητουμένου προσώπου να εκδοθεί για μας δεν είναι επαρκής, διότι ξέρουμε πώς εκμαιεύονται. Άλλωστε ζούμε στην εποχή του Αμπουγκράιτ, ζούμε στην εποχή του Γκουαντανάμο. Δεν τα αποφύγαμε. Μετά τα στρατόπεδα του Β΄ Παγκοσμίου Πολέμου, όποιος και να θελήσει να ισχυριστεί, ο πλέον καλοπροαίρετος ότι έχει κάνει ένα βήμα ο πολιτισμός, ε, δεν το έχει κάνει. Ούτε το Διεθνές Δίκαιο, κύριε Υπουργέ μου. Δεν το έχει κάνει. Αν το είχε κάνει δεν θα είχαμε σήμερα Γκουαντανάμο στη θέση των ναζιστικών στρατοπέδων, δεν θα είχαμε φαινόμενα Αμπουγκράιτ, δεν θα είχαμε φαινόμενα εκδόσεως ανθρώπων με μοναδικό στόχο να βρεθούν σε πολύ χειρότερη κατάσταση απ’ ότι βρίσκονταν.
      Δεν αντιλέγουμε ως προς την πρόθεση. Επειδή όμως πρέπει να κρατήσουμε αυτές τις επιφυλάξεις, για να συντομεύω, στο άρθρο 16 όπου έχουμε την αρχή της ειδικότητας, αυτή κάμπτεται ευθέως, διότι βλάπτεται το εκζητούμενο πρόσωπο για το οποίο έχουμε τις επιφυλάξεις. Δεν μας επιτρέπει έτσι να δούμε ότι το κράτος που δέχεται την αίτηση έκδοσης, μπορεί και αυτό με τη σειρά του να παρέχει εγγυήσεις. 
      Ξέρετε πολλές φορές κρίνουμε δημοκρατικά τις καλές μας προθέσεις επειδή σήμερα είμαστε εμείς εδώ και λέμε ότι εμείς σήμερα με αυτά τα μέτρα κρίνουμε κάτι σωστό. 
      Θα επαναλάβω κάτι εδώ στο Κοινοβούλιο, ότι όταν ο Ελευθέριος Βενιζέλος έφτιαξε το νόμο για την εκτόπιση, τον έφτιαξε για να αντιμετωπίσει τη ζωοκλοπή και ουδείς μπορούσε να του πει ότι ήταν κακή η πρόθεση, λέω, να θέλει να εκτοπίζει κάποιους οι οποίοι να μην ξεριζώνονται, για να πατάξει το φαινόμενο της ζωοκλοπής και να μη δημιουργήσει ζητήματα. Ήρκησε όμως αυτή η καλή πρόθεση στους επόμενους, στις χούντες και στις δικτατορίες αυτού του τόπου, η ερμηνεία της προστασίας της κοινωνικής ειρήνης και γαλήνης να καταλήξει στα Μακρονήσια και σε άλλους τόπους εκτόπισης. Γι’ αυτό καμιά φορά ακουγόμαστε αυστηροί, επιφυλακτικοί ως προς κάμψεις δικαιωμάτων, μη ορθή υπεράσπιση των δικαιωμάτων του κατηγορουμένου, χωρίς να αμφισβητούμε ενδεχομένως την πρόθεση, αλλά φοβούμενοι τη μελλοντική χρήση μιας κακής ή αν θέλετε αόριστης συμβατικής ή νομοθετικής ρύθμισης σήμερα. Γι’ αυτόν το λόγο είπαμε ότι καταψηφίζουμε τη σύμβαση σήμερα. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, επιθυμώ να κάνω μία γενική διαπίστωση ότι αυτές οι συμβάσεις δεν έρχονται εγκαίρως, σε χρόνο κατάλληλο στη Βουλή για να κυρωθούν. 
      Κύριοι συνάδελφοι, αυτή είναι μία σύμβαση η οποία έχει συμφωνηθεί το έτος 1999 προφανώς με το πρίσμα των τότε συνθηκών. Έκτοτε έχουν περάσει πάρα πολλά χρόνια. 
      Το λέω αυτό, κύριε Πρόεδρε, διότι και το επίκαιρο μιας συμφωνίας είναι κρίσιμο στοιχείο για την αξιολόγηση της συμφωνίας από τη Βουλή των Ελλήνων.
      Μία δεύτερη διαπίστωση, την οποία επίσης κρίνω αναγκαίο να κάνω: 
      Κυρίες και κύριοι συνάδελφοι, μέσα από διάφορες διμερείς ή διεθνείς συμβάσεις που υπογράφει και κυρώνει εν συνεχεία η χώρα μας, ουσιαστικά επέρχεται μεταβολή του Δικαίου. Και διολισθαίνουμε μετά παραμυθίας κοινοβουλευτικής στην αποδοχή εννοιών και αξιών, που συνιστούν υποχώρηση του πολιτισμού του Δικαίου και των αξιών του Δικαίου και του ελληνικού και του ευρωπαϊκού.
      Εν προκειμένω, κύριε Πρόεδρε, η σύμβαση αυτή κάμπτει την αρχή της ειδικότητας. Αυτή η αρχή είναι ταυτόχρονα και αξία για το Δίκαιο. Χαλαρώνει την αρχή όσο και αξία του διττού αξιοποίνου και διαμορφώνει συνθήκες έκδοσης, οι οποίες είναι αντίθετες προς το ελληνικό Δίκαιο, προς τις κατακτήσεις του ελληνικού Δικαίου.
      Δεν θέλω να μακρηγορήσω, γιατί τις απόψεις μου αναλυτικά τις έχω διατυπώσει στη Διαρκή Επιτροπή. 
      Αισθάνομαι, όμως, την υποχρέωση να σημειώσω ότι δεν είναι δυνατόν να ανεχόμεθα υποχώρηση του Δικαίου μέσα από διμερείς ή και διεθνείς συμβάσεις, τις οποίες η χώρα μας καλείται να κυρώσει μέσω του ελληνικού Κοινοβουλίου.
      Είναι ένα μείζον ζήτημα, δεν είναι παρεμπίπτον ζήτημα. Δεν αφορά σε κάποιους ιδιόρρυθμους νομικούς ή σε κάποιους λεγκαλιστές. Αφορά σε όλους μας, με την επισήμανση ότι έχει σχέση με ανθρώπινα δικαιώματα και ατομικές ελευθερίες.
      Γι’ αυτούς τους λόγους και καταψηφίζω την εν λόγω σύμβαση.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θα ήθελα να επιβεβαιώσω την παρατήρηση του κ. Κουβέλη, ότι πράγματι έγινε λεπτομερής συζήτηση στην επιτροπή. Δεν θα ήθελα και εδώ να επαναλάβω την επιχειρηματολογία, που αφορά και στο ότι δεν κάμπτεται το διπλό αξιόποινο και στο ότι δεν υφίσταται δυνατότητα δεύτερης έκδοσης. Και απαντώ εδώ στην κ. Κανέλλη.
      Θέλω μόνο να σημειώσω ότι πρόκειται για τυπική σύμβαση. Υπάρχουν δεκάδες ανάλογες, οι οποίες έχουν υπογραφεί κατά τη διάρκεια των τελευταίων δεκαετιών. Ακόμα θα πω, ότι το περιεχόμενό της είναι σύνηθες όχι μόνο στις διμερείς, αλλά και στις πολυμερείς συμβάσεις.
      Τέλος, να σημειώσω ότι πράγματι υπάρχει καθυστέρηση να έρθουν στη Βουλή πολλές συμβάσεις του παρελθόντος. Αναγνωρίζω και εγώ ότι το επίκαιρο είναι ένα στοιχείο ιδιαίτερα σημαντικό όταν συζητά κανείς μία τέτοια σύμβαση, παρά το γεγονός ότι κατ’ αρχήν πρέπει να σταθμισθεί και από τη σε βάθος χρόνου αξία της. Αλλά ναι, συνομολογώ ότι έχει κρισιμότητα το επίκαιρο της συζήτησης. 
      Και αυτός είναι ο λόγος για τον οποίο, κύριε Κουβέλη -έχετε και εσείς γίνει μάρτυρας αυτής της προσπάθειας- κατά τη διάρκεια των τελευταίων τριών μηνών έχει έρθει σημαντικός αριθμός από τέτοιες συμβάσεις στην επιτροπή και στην Ολομέλεια προκειμένου να ψηφιστούν από την ελληνική Βουλή.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κύρωση της Σύμβασης Έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του  Υπουργείου Δικαιοσύνης «Κύρωση της Σύμβασης Έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο τεύχος πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Παρεσχέθη η ζητηθείσα εξουσιοδότηση.
      Εισερχόμαστε στο νομοσχέδιο του Υπουργείου Υγείας και Κοινωνικής Αλληλεγγύης.
      Συνέχιση της συζήτησης επί της αρχής, των άρθρων και του συνόλου του σχεδίου νόμου: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις».
      
      
      Συνεχίζουμε με τον κατάλογο των ομιλητών Βουλευτών και το λόγο έχει ο κ. Σωκράτης Κοσμίδης μετά από αμοιβαία αλλαγή που έγινε με τον κ. Πρωτόπαπα.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, οι επιστήμονες της υγείας έχουν ταχθεί να ανακουφίζουν τον άνθρωπο από τον πόνο, να θεραπεύουν τα διάφορα νοσήματα, να επιμηκύνουν το χρόνο ζωής και να βελτιώνουν την ποιότητά της. Νέα μέσα που η γενιά τους μετριέται σε λίγα χρόνια διαγιγνώσκουν τα νοσήματα με ακρίβεια και διασφαλίζουν ταχύτερη και αποτελεσματικότερη θεραπεία. Οι έννοιες έφηβος, άνδρας, γυναίκα, μεσήλιξ, γέροντας επαναπροσδιορίζονται. Τα χρονικά όρια έναρξης και λήξης των τριών ηλικιών μετατίθενται. Ίσως πρέπει πια να προστεθούν και άλλες ηλικίες. Επιμηκύνεται ο χρόνος ζωής και διευρύνονται τα ενδιάμεσα στάδια. Ως τώρα η επιμήκυνση του χρόνου ζωής ήταν βαθμιαία, σταδιακή και ομαλή με βατή την προσαρμογή της αγοράς, της απασχόλησης, της οικονομίας, της ασφάλισης. Αύριο οι ραγδαίες εξελίξεις θα αναταράξουν τα πάντα και δεν γνωρίζω αν είμαστε έτοιμοι να τις αντικρίσουμε.
      Οι εξελίξεις αυτές βάζουν σε δοκιμασία τα διάφορα συστήματα υγείας σε όλο τον κόσμο. Η χρηματοδότηση γίνεται ακριβότερη και προβληματική. Παρίσταται ανάγκη διαρκούς προσαρμογής χωρίς εμμονές σε δογματικές αρχές πλην μιας, ότι η παροχή υπηρεσιών υγείας είναι κοινωνικό αγαθό κατοχυρωμένο και συνταγματικά υπέρ του πολίτη. Όλα αυτά εκτιμώ ότι είναι χρήσιμο να τα έχουμε υπόψη, όταν συζητάμε οποιαδήποτε ρύθμιση ή πρωτοβουλία στο χώρο της υγείας.
      Κυρίες και κύριοι συνάδελφοι, η χώρα μας εδώ και δύο δεκαετίες περίπου διαθέτει ένα αξιόπιστο σύστημα υγείας το οποίο λειτουργεί ικανοποιητικά έχοντας ανάγκη και επιδεχόμενο βελτιώσεις και προσαρμογές στις εξελίξεις, όπου τα προβλήματα είναι πιο πολύπλοκα και πιο σύνθετα. Έχει ανάγκη βελτίωσης της οικονομικής του διαχείρισης  και εξορθολογισμού των δαπανών. Έχει ανάγκη περιορισμού του ιατροκεντρικού του χαρακτήρα. 
      Το συζητούμενο νομοσχέδιο του Υπουργείου Υγείας περιέχει τρία κεφάλαια. Αρχίζω ανάποδα. Το τρίτο κεφάλαιο, άρθρο 19 και επόμενα είναι άθροισμα διατάξεων ρυθμιστικών επιμέρους θεμάτων. Στέκομαι μόνο στο άρθρο 27 για τις προσλήψεις νοσηλευτικού προσωπικού. Υποθέτω ότι έχει ολοκληρωθεί η διαδικασία κάλυψης περίπου δέκα χιλιάδων θέσεων νοσηλευτικού προσωπικού που είχαν εγκριθεί σταδιακά κατ’ έτος τα τελευταία χρόνια μετά το 1999. Θεωρώ ότι χρειάζονται και άλλες προσλήψεις νοσηλευτών για την εύρυθμη λειτουργία των μονάδων υγείας. Αναρωτιέμαι μήπως τα διαθέσιμα για πρόσληψη εκπαιδευμένα άτομα μόλις καλύπτουν τις ανάγκες, οπότε η διαγνωστική με μόρια διαδικασία είναι χωρίς νόημα, αλλά απλά χρειάζεται για την προτίμηση.
      Το δεύτερο κεφάλαιο εξ ενός άρθρου του υπ’ αριθμόν 18 αφορά στο Συνήγορο της Υγείας. Είναι μια νομοθέτηση εκ περισσού και αχρείαστη, προωθούμενη για λόγους εντυπώσεων και μόνο, διότι ήδη καλύπτεται στο πεδίο αρμοδιότητας του κύκλου κοινωνικής προστασίας του Συνήγορου του Πολίτη. Ήδη στις ετήσιες εκθέσεις του ο Συνήγορος του Πολίτη εισηγείται όσα προβλέπει η παράγραφος 2 του άρθρου 18. Ήδη ο Υπουργός Υγείας δικαιούται να πράττει ό,τι του απονέμει η παράγραφος 3 του ίδιου άρθρου. Ήδη στο Βοηθό Συνηγόρου, αρμόδιο για τον κύκλο, έχουν ανατεθεί τα καθήκοντα που του αναθέτει η παράγραφος 4 του ίδιου άρθρου. Ήδη ο Συνήγορος του Πολίτη διαθέτει το αναγκαίο ειδικό επιστημονικό προσωπικό και για το έργο για το οποίο η παράγραφος 5 προβλέπει σύσταση και άλλων θέσεων. Και ο Συνήγορος του Πολίτη στις εκθέσεις του προτείνει και νομοθετικές ρυθμίσεις. Είναι, λοιπόν, αχρείαστη και περιττή η διάταξη. Σκεφθείτε σε άλλο νομοσχέδιο να συσταθεί Συνήγορος του χρήστη υπηρεσιών μεταφορών.
      Και έρχομαι στο σημαντικό πρώτο κεφάλαιο. Το ιδρυόμενο νομικό πρόσωπο ιδιωτικού δικαίου δεν αναφέρεται στον τρόπο διοίκησης και λειτουργίας της Πολυκλινικής Ολυμπιακού Χωριού. Αν ήταν έτσι, δυσχερώς θα μπορούσε κανείς να αντιλέξει στην πιλοτική εφαρμογή ενός νέου μοντέλου διοίκησης και λειτουργίας μιας μονάδας υγείας. Ωστόσο, δεν πρόκειται περί αυτού, αλλά περί νέας πολιτικής για τις μονάδες υγείας με απροσδιόριστο εύρος και ασάφεια στόχων. Και αυτό προκύπτει και από το σκοπό της εταιρείας και από την επωνυμία της «Ανώνυμη Εταιρεία Μονάδων Υγείας». Αλλά γι’ αυτά θα πουν περισσότερα αρμοδιότεροι εμού συνάδελφοι.
      Κυρίες και κύριοι συνάδελφοι, επειδή αύριο που θα συζητηθούν αυτά τα άρθρα και λόγω της απασχόλησής μου στη Εξεταστική Επιτροπή δεν θα μπορέσω να μιλήσω στην Ολομέλεια, ας μου επιτραπεί να κάνω αναφορά στα άρθρα του πρώτου κεφαλαίου με συγκεκριμένη αναφορά κατά παράγραφο και άρθρο, με παρατηρήσεις ουσιαστικής και νομοτεχνικής φύσεως, πέραν αυτών που αναφέρει το Επιστημονικό Συμβούλιο της Βουλής.
      Άρθρα 1 και 2 πρέπει να συνενωθούν.
      Άρθρο 2, παράγραφος 1. Η εταιρεία τελεί υπό την εποπτεία του κράτους.
      Κύριε Υπουργέ, πρέπει να προσδιορίσετε σε τι συνίσταται αυτή η εποπτεία. Είναι διοικητική, είναι οικονομική, είναι εγκριτική κάποιων αποφάσεων σημαντικών και τίνων; Για διευκόλυνσή σας –και θα έχετε το χρόνο μέχρι αύριο να δεχθείτε κάτι από τις παρατηρήσεις μου, αν το νομίζετε- σας παραπέμπω στο ν. 2408/1996, με διάταξη του οποίου ιδρύθηκε η κατασκευαστική εταιρεία του Υπουργείου Δικαιοσύνης, η «ΘΕΜΙΣ ΑΕ», όπου αναφέρεται σε τι συνίσταται η εποπτεία του Υπουργού στην εταιρεία αυτή.
      Άρθρο 2, παράγραφος 3. Ο κωδικοποιημένος ν. 2190/1920 για τις ανώνυμες εταιρείες αξιώνει να ορίζεται ως έδρα ανώνυμης εταιρείας δήμος ή κοινότητα, όχι νομός.
      Άρθρο 3. Εκτός της α΄ περίπτωσης, όλες οι άλλες περιπτώσεις διακρίνονται για το εύρος και την ασάφειά τους και κατά την άποψή μου δημιουργείται σύγχυση με τις αρμοδιότητες όχι μόνο των ΠεΣΥ, αλλά και τις αρμοδιότητες του ίδιου του Υπουργείου. 
      Άρθρο 4. Το μετοχικό κεφάλαιο διαιρείται σε εκατό μετοχές. Πρέπει να προστεθεί η αξία της κάθε μετοχής διότι δεν είναι αυτονόητο ότι είναι ίσης αξίας οι μετοχές. Πρέπει να πείτε εκατό μετοχές των εκατό χιλιάδων (100.000) ευρώ εκάστη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Λίγη ανοχή, κύριε Πρόεδρε, επειδή δεν θα μιλήσω αύριο. 
      Στο ίδιο το άρθρο 4 λέτε ότι μπορεί να γίνει μεταβίβαση σε φορείς του δημόσιου τομέα. Μήπως θέλετε να προσθέσετε του δημόσιου τομέα που έχουν σχέση με το χώρο της υγείας ή θέλετε να υπάρχει ευχέρεια για οποιοδήποτε άλλο φορέα; 
      Άρθρα 6 και 7. Νομίζω ότι και αυτά πρέπει να συνενωθούν. 
      Στο άρθρο 7, περίπτωση γ΄, πρέπει να φύγει η λέξη «αποζημίωση». Η απαλλαγή των μελών του ΔΣ και των ελεγκτών πρέπει να είναι από κάθε ευθύνη και όχι μόνο από ευθύνη αποζημίωσης. Και στην περίπτωση δ΄ πρέπει να μιλήσουμε για ορισμό ορκωτών ελεγκτών.
      Στο άρθρο 7, κύριε Υπουργέ, πρέπει να προστεθεί μία βασική αρμοδιότητα κάθε γενικής συνέλευσης ανώνυμης εταιρείας, που είναι η εκλογή των μελών του διοικητικού συμβουλίου. Πρέπει να αποσαφηνίσετε εάν την αρμοδιότητα αυτή την κρατάτε εσείς, που το θεωρώ άκομψο και αχρείαστο, διότι από τη στιγμή που την πλειοψηφία στην ανώνυμη εταιρεία την έχει το δημόσιο η γενική συνέλευση κατ’ επιλογή δική σας μπορεί να εκλέγει το διοικητικό συμβούλιο.
      Άρθρο 8, παράγραφος 1. Τη σύγκληση της εταιρείας μπορούν να ζητήσουν οι μέτοχοι ή οι ελεγκτές. Πρέπει να προσδιορίσετε το ποσοστό των μετοχών. Θα είναι το 1/20 του κεφαλαίου, που είναι συνήθως στις ανώνυμες εταιρίες, ή κάποιο άλλο; 
      Το ίδιο ισχύει και για την απαρτία που απαιτείται στο άρθρο 9, παράγραφος 1. Πρέπει να προσδιορίσετε το ποσοστό.
      Άρθρο 9, παράγραφος 4. Η υπογραφή των πρακτικών δεν μπορεί να γίνεται από εκπρόσωπο των μετόχων και ποιος είναι αυτός, πρέπει να γίνεται από τον πρόεδρο και το γραμματέα της γενικής συνέλευσης. Δεν υπάρχει πουθενά, σε κανένα καταστατικό ανώνυμης εταιρείας τέτοια διάταξη. 
      Άρθρο 10. Λέτε ότι ανώτατο διοικητικό όργανο της ΑΕΜΥ είναι το διοικητικό συμβούλιο. Σε κάθε ανώνυμη εταιρεία το ανώτατο όργανο είναι η γενική συνέλευση. Δεν μπορεί να είναι το διοικητικό συμβούλιο.
      Άρθρο 10, παράγραφος 2. Πάλι εδώ χρειάζεται αποσαφήνιση ποιος διορίζει. Εσείς διορίζετε μόνο το πρώτο ή συνεχώς ο Υπουργός θα ορίζει τα μέλη του διοικητικού συμβουλίου; 
      Άρθρο 10, παράγραφος 3. Θεωρώ ότι είναι πολλά τα έντεκα μέλη του διοικητικού συμβουλίου κι εν πάση περιπτώσει, θα υπάρχουν θεσμικές εκπροσωπήσεις σ’ αυτό το διοικητικό συμβούλιο; Θα είναι κάποιος εκπρόσωπος του Υπουργείου Υγείας, κάποιος εκπρόσωπος από τις κοινωνικές ασφαλίσεις ενδεχομένως; Πρέπει να προσδιοριστεί τι ιδιότητες, ως ελάχιστα προαπαιτούμενα, πρέπει να έχουν τα μέλη της διοίκησης.
      Άρθρο 11 παράγραφος 1β. Η έκθεση του ΔΣ πρέπει να υποβάλλεται στη γενική συνέλευση των μετόχων και όχι στον Υπουργό. 
      Άρθρο 13. Βλέπω μία διαφορετική από τη συνήθη έννοια του διευθύνοντος συμβούλου. Όπως περιγράφονται οι αρμοδιότητες του διευθύνοντος συμβούλου εδώ, είναι γενικός διευθυντής ή διευθυντής, προϊστάμενος των υπηρεσιών και όχι εντεταλμένος σύμβουλος.
      Στο άρθρο 15 αριθμείται παράγραφος 1, ενώ δεν υπάρχει δεύτερη. Πρέπει να απαλείψετε τον αριθμό 1.
      Επίσης εδώ λέτε για κανονισμό που θα αναφέρεται σε προμήθειες και τρόπο προμηθειών, αλλά νομίζω ότι εδώ πρέπει να προσθέσετε και τα έργα.
      Και κλείνω με μία αποστροφή. Κύριε Υπουργέ, διάβασα στα πρακτικά της Διαρκούς Επιτροπής ότι η Πολυκλινική του Ολυμπιακού Χωριού δεν ήταν έτοιμη όταν αναλάβατε Υπουργός. Και για να δώσετε έμφαση είπατε ότι δεν υπήρχε ρεύμα. Προφανώς αγνοείτε ότι το τελευταίο πράγμα που μπαίνει σε ένα οικοδομικό έργο είναι το ρεύμα. Διότι ορθώς η ΔΕΗ ελέγχει στο τέλος του έργου εάν αυτό εκτελέστηκε σύμφωνα με την οικοδομική άδεια. Επιτέλους αναγνωρίστε ότι οι Ολυμπιακοί Αγώνες και από άποψη υποδομών και από άποψη οργάνωσης είναι έργο των Κυβερνήσεων του ΠΑΣΟΚ. Εσείς απλά πατήσατε τους διακόπτες.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Θέλω να παρακαλέσω τους συναδέλφους που θα μιλήσουν στη συνέχεια να περιοριστούν στα οκτώ λεπτά. Διότι είναι να μιλήσουν είκοσι οκτώ συνάδελφοι και θα υποχρεωθούμε πιστεύω αργότερα να περιορίσουμε περισσότερο το χρόνο. Είναι 28 συνάδελφοι συν οι Κοινοβουλευτικοί Εκπρόσωποι και ο Υπουργός. Δεν θα τελειώσουμε ούτε στις πέντε το απόγευμα. 
      Έγινε μία παραχώρηση στον κ. Κοσμίδη γιατί έχει δυσκολίες λόγω συμμετοχής σε άλλες επιτροπές, αλλά πιστεύω ο κ. Πρωτόπαπας να κινηθεί στα πλαίσια του οκταλέπτου.
      Έχετε το λόγο, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πράγματι η Πολυκλινική του Ολυμπιακού Χωριού είναι ένα ιδιαίτερα σημαντικό έργο. Όπως και ένα ιδιαίτερα σημαντικό έργο είναι ολόκληρο το Ολυμπιακό Χωριό. Και χαίρω διότι οι Κυβερνήσεις του ΠΑΣΟΚ πρόσφεραν προς την ελληνική κοινωνία διότι οι χρήστες του Ολυμπιακού Χωριού, όπως γνωρίζετε, είναι τρεις χιλιάδες οικογένειες ανθρώπων μεροκαματιάρηδων, ανθρώπων της δουλειάς, ανθρώπων που είχαν ανάγκη να αποκτήσουν το δικό τους σπίτι και μάλιστα σπίτια πρότυπα φτιαγμένα με τις τελευταίες τεχνολογικές εξελίξεις και με ιδιαίτερη ευαισθησία και σεβασμό σ’ αυτούς που θα τα κατοικήσουν.
      Εάν ο κύριος Υπουργός έφερνε απλά ένα νομοσχέδιο με το οποίο θα μας έλεγε ότι θέλει να κάνει την Πολυκλινική του Ολυμπιακού Χωριού νομικό πρόσωπο ιδιωτικού δικαίου, εγώ θα το συζητούσα. Πιστεύω ότι κανείς δεν θα μπορούσε εξ ορισμού να είναι αντίθετος. Είναι σαφές ότι και ο ίδιος πειραματίζεται προφανώς πάνω σε κάποιες νέες μορφές οργάνωσης και λειτουργίας των νοσοκομειακών μονάδων, στη συγκεκριμένη περίπτωση της πρωτοβάθμιας φροντίδας είναι ένα κέντρο υγείας αστικού τύπου. 
      Είναι σαφές όμως ότι και εμείς δεν έχουμε δικαίωμα να μην αναζητήσουμε αυτές τις πιλοτικές εφαρμογές, να μη δούμε εάν ίσως κάτι είναι καλύτερο και κάτι μπορεί με μεγαλύτερη ευελιξία και ιδιωτικοοικονομικά κριτήρια κάτι καλύτερο να προσφέρει. 
      Θα έλεγα ακόμη ότι αυτή η συζήτηση καλό θα είναι να επεκταθεί όχι μόνο σε μία πολυκλινική και σε πιλοτικές εφαρμογές, αλλά θα είναι καλό με πρωτοβουλία βέβαια πάντα της Κυβέρνησης, διότι εσείς κυβερνάτε, κύριε Υπουργέ, να επεκταθεί συνολικά πάνω στο θέμα των νοσοκομείων. Πώς αντιλαμβανόμαστε την οργάνωση, τη διοίκηση και τη λειτουργία των νοσοκομείων σήμερα και γενικότερα την οργάνωση, τη διοίκηση και τη λειτουργία του συστήματος υγείας; Εμείς λέμε ότι το ΕΣΥ σαφώς πρέπει να μείνει, πρέπει όμως να εξελιχθεί. Αυτό είναι ζωντανό. Ό,τι δεν εξελίσσεται, πηγαίνει προς τα πίσω. Η ακινησία και η απραξία δεν είναι ποτέ καλός σύμβουλος.
      Θα είχε, λοιπόν, ένα ιδιαίτερο ενδιαφέρον να δούμε αυτές τις προτάσεις εάν υπάρχουν. Να δούμε εάν τελικά συζητούμε για κάποια άλλη μορφή στα νοσοκομεία. Εγώ θα έλεγα για παράδειγμα ότι δεν θα με ενοχλούσε καθόλου να πρέπει να κατατεθέσουν τον ισολογισμό και να δούμε τελικά ποια είναι τα συγκεκριμένα αποτελέσματα της χρήσης του νοσοκομείου. Βεβαίως χρειάζεται και η κοινωνική πολιτική και η παρέμβαση του κρατικού προϋπολογισμού, αλλά αυτή θα πρέπει να είναι σαφής, οριοθετημένη, να ξέρει ο καθένας τι πληρώνει το κράτος, τι πληρώνουν, δηλαδή, οι Έλληνες πολίτες για τον κάθε νοσηλευόμενο και σαφώς να ξέρουμε από εκεί και πέρα τούτου δοθέντος, πως πορεύτηκε το νοσοκομείο, πώς έκανε τις προμήθειές του, πως σε τελική ανάλυση ο μάνατζερ έκανε τη διαχείρισή του και ο πρόεδρος ή ό,τι είναι εν πάση περιπτώσει, και γι’ αυτό ανακρίνεται.
      Θα θεωρούσα ότι αυτό θα ήταν μια πολύ καλή ιδέα την οποία, τουλάχιστον, πιστεύω ότι όλοι εδώ θα ήμασταν διατεθειμένοι να συζητήσουμε. Το κακό της ιστορίας είναι ότι σε αυτό το νομοσχέδιο δε γίνεται μόνο η πιλοτική εφαρμογή. Δεν έχουμε δηλαδή την πρόταση για την πολυεθνική ως νομικό πρόσωπο ιδιωτικού δικαίου ή εν πάση περιπτώσει ως ανώνυμο εταιρεία με ευθύνη του κράτους και με συμμετοχή ασφαλιστικών ταμείων όπως λέει, τελικά, το νομοσχέδιο.
      Στο άρθρο 3 –σας το είπα και στην επιτροπή και ομολογώ ότι παρουσιάζονται σοβαρά κενά στην απάντησή σας- περιλαμβάνονται και άλλες δραστηριότητες. Δεν λέει: Διαχείριση της πολυκλινικής του κέντρου αστικού τύπου του Ολυμπιακού Χωριού ή και κάποια άλλα θέματα που άμεσα συνδέονται με αυτό.  Στην ουσία περνάτε σ’ αυτήν την ανώνυμη εταιρεία όλες τις νέες πολιτικές στο χώρο της υγείας μηδέ της κατ’ οίκον νοσηλείας εξαιρουμένης, μηδέ της πρωτοβάθμιας φροντίδας υγείας, ερευνητικών προγραμμάτων, εκπαιδευτικών προγραμμάτων, ανάπτυξη νέων υπηρεσιών υγείας. Όλο αυτό που είναι το νέο πλέγμα στο χώρο της υγείας που πρόκειται να δημιουργηθεί. 
      Και ερωτώ, κύριε Υπουργέ: Με εν λευκώ εξουσιοδότηση πάει να περάσει; Είπατε στην επιτροπή, στην απάντησή σας, ότι δεν είναι έτσι και ότι σε τελική ανάλυση αυτό γίνεται γιατί αλλιώς δεν θα μπορούσε να κάνει η πολυκλινική αυτές τις δραστηριότητες. Μα δεν γράφετε κάτι τέτοιο. Εξουσιοδοτείτε την ανώνυμη εταιρεία για πλήρη ανάπτυξη τέτοιων υπηρεσιών. Και ερωτώ τι θα σας εμποδίσει αύριο και αν όχι εσάς, κάποιον άλλον Υπουργό, να χρησιμοποιήσει την ΑΕ ως κέλυφος μέσα από το οποίο να περάσει έξω από το χώρο των νοσοκομείων όλες τις νέες πολιτικές οι οποίες θα παρέχονται σε τελική ανάλυση για την επιβίωση και την προσφορά σύγχρονων και ποιοτικών υπηρεσιών από το δημόσιο σύστημα υγείας στον πολίτη. Τίποτα. Ζητάτε εν λευκώ εξουσιοδότηση. Μας ζητάτε να εμπιστευθούμε τη δήλωσή σας και εν λευκώ να σας εξουσιοδοτήσουμε για όλα αυτά. Δεν πρόκειται να το κάνουμε. Και νομίζω ότι δεν θα το κάνει κανένας. Δεν είναι σωστό αυτό και δεν είναι σωστό γιατί είναι μια διαχρονική εξουσιοδότηση η οποία εκφεύγει των προθέσεών σας των ατομικών και μπορεί να χρησιμοποιηθεί για οποιονδήποτε λόγο από τον οποιονδήποτε να υποβαθμίσει τα δημόσια νοσοκομεία, να αφαιρέσει κυριότητες και να κινηθεί με ένα κέλυφος ΑΕ με την ιδιωτική πλέον ή την προσωπική ευθύνη κάποιου Υπουργού με τον τρόπο που αυτός θέλει.
      Αυτήν την εξουσιοδότηση δεν τη δίνουμε και σε κάτι τέτοιο κανείς δεν μπορεί να συναινέσει. 
      Έρχομαι στο δεύτερο μεγάλο κομμάτι που μας ενδιαφέρει. Στην εισηγητική έκθεση αναφέρεται μέσα ότι σκοπός της νέας εταιρείας είναι το κέρδος επ’ ωφελεία των μετόχων της. Θα μου πει κάποιος «τι σε νοιάζει, εταιρεία είναι κέρδος θα επιδιώκει». Έτσι είναι τα πράγματα; Ποιος είναι ο κύριος μέτοχος της εταιρείας αυτής; Το κράτος που έχει 51% τουλάχιστον. Το κράτος επιδιώκει να κερδίσει από το χώρο της δημόσιας υγείας; Ρωτώ πολιτικά κα ιδεολογικά. Το κράτος επιδιώκει να κερδίζει από το χώρο της δημόσιας υγείας και συζητάμε ακόμα εδώ;
      Πέστε μας πού στο πρόγραμμά σας αναφέρεται ότι σκοπός –το έχετε φτιάξει εσείς νομίζω, κύριε Υπουργέ ή εν πάση περιπτώσει έχετε συμβάλει καθοριστικά- των υπηρεσιών υγείας τις οποίες ονειρεύεσθε ή την οργάνωση του συστήματος υγείας την οποία επαγγέλεσθε, είναι το κέρδος; 
      Θα μου απαντήσετε ότι είναι για τα ασφαλιστικά ταμεία. Μα το κράτος δεν είναι ο κύριος μέτοχος; Και εν πάση περιπτώσει, το κράτος μπορεί να κερδίζει από παροχή πρωτοβάθμιας φροντίδας υγείας ή κέντρου υγείας αστικού τύπου στους ανθρώπους του Ολυμπιακού Χωριού; Θα μου πείτε ότι είναι και για τους άλλους. Ναι, αλλά πρώτα αυτοί θα κάνουν χρήση. Τι θα κερδίσει από αυτούς; Αυτοί είναι άνθρωποι που παίρνουν τα πιο χαμηλά μεροκάματα και έχουν τους πιο χαμηλούς μισθούς. Θα μου πείτε ότι έχουν το ασφαλιστικό τους ταμείο, το ΙΚΑ προφανώς οι περισσότεροι. Δηλαδή θα κερδίσει το κράτος από το ΙΚΑ; Θα τιμολογήσει περισσότερο τις υπηρεσίες για να παρουσιάσει θετικά αποτελέσματα; Θα βάλει επιπλέον ποσά σε αυτούς τους ανθρώπους;
      Δημιουργούνται, λοιπόν, μία σειρά από σοβαρά ζητήματα που για μένα αποτελούν ένα σοβαρό ιδεολογικό θέμα. Διότι και αν ακόμη θέλετε να λειτουργείτε χωρίς ζημιά –και εμείς θέλουμε να λειτουργεί χωρίς ζημιά αυτό το κέντρο- αυτό απαιτεί μια σειρά από εφαρμογές. Αναμφίβολα δεν μπορεί να λες ιδεολογικά, δεν μπορεί να λες σε εισηγητική έκθεση του νομοσχεδίου που καθορίζει στρατηγικές και τους σκοπούς σου ότι σκοπός μου είναι το κέρδος. Αυτή είναι επικίνδυνη αντίληψη, είναι μια αντίληψη που στερεί τη δημόσια υγεία από τον κοινωνικό της χαρακτήρα και με αυτήν την έννοια στην πολιτική αυτή αντίληψη εμείς, εφόσον επιμείνετε, δεν μπορούμε σε καμιά περίπτωση να συμφωνήσουμε.
      Κύριε Υπουργέ, έχετε φέρει μέχρι τώρα δύο νομοσχέδια. Με το ένα ουσιαστικά εκκαθαρίσατε τα διοικητικά συμβούλια και τους διοικητές των νοσοκομείων, με ένα τρόπο, που, εν πάση περιπτώσει, όλος ο ελληνικός λαός τον είδε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν υπήρχαν διοικητικά συμβούλια.
      ΧΡΗΣΤΟΣ ΠΡΩΤΟΠΑΠΑΣ: Ότι υπήρχαν.
      Το ζήτημα από εκεί και πέρα είναι ότι τώρα περιμένουμε από εσάς, με βάση τις εξαγγελίες σας, να φέρετε και τα υπόλοιπα νομοσχέδια. Έχετε δώσει χρονοδιαγράμματα. Χθες άκουσα τον κύριο Υφυπουργό να μιλά για πέντε νομοσχέδια. Περιμένουμε με ιδιαίτερο ενδιαφέρον το νομοσχέδιο για την πρωτοβάθμια φροντίδα. Περιμένουμε με ιδιαίτερο ενδιαφέρον το νομοσχέδιο για την οργάνωση του συστήματος. Είναι ζητήματα που σε τελική ανάλυση θα αναδείξουν τις πολιτικές μας, θα τα συζητήσουμε και θα μπορεί και ο ελληνικός λαός να βγάλει τα συμπεράσματά του.
      Χρειάζεται σαφήνεια και τόλμη στις πολιτικές και θέλω να πιστεύω ότι προσωπικά την έχετε, αλλά για την Κυβέρνηση είναι σαφές ότι πολύ αμφιβάλλω, διότι κινείται σε μια τελείως διαφορετική κατεύθυνση. Δεν μπορεί, για παράδειγμα, να εμπιστευτεί κανείς, για να έρθω σε ένα σύγχρονο ζήτημα, μια κυβέρνηση που από τη μία λέει ότι θέλει πολύ προσοχή και σύνεση το θέμα με τα Σκόπια και από την άλλη ο Υπουργός Απασχόλησης και Κοινωνικής Προστασίας ακυρώνει τις επαφές που είχε με τον ομόλογό του και εμποδίζει την έλευση ανθρώπων για εποχική εργασία, ανθρώπων που είχαν ανάγκη και που περιμένουν από την Ελλάδα, με σκοπό να στείλει μηνύματα προς την άλλη πλευρά.
      Αυτές είναι παλινωδίες, που σε τελική ανάλυση μόνο επικίνδυνες καταστάσεις μπορεί να δημιουργήσουν.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Συνασπισμού Ριζοσπαστικής Αριστεράς κ. Νίκος Κωνσταντόπουλος με επιστολή του προς το Προεδρείο ορίζει ως Κοινοβουλευτικό Εκπρόσωπο το Βουλευτή κ. Αθανάσιο Λεβέντη,
      Το λόγο έχει η κ. Αικατερίνη Περλεπέ- Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρίες και κύριοι συνάδελφοι,  όπως ανέφερα και στην πρώτη τοποθέτησή μου στη Διαρκή Επιτροπή, αυτή η Κυβέρνηση έχει εισαγάγει στην κοινοβουλευτική της παρουσία μια πρακτική και μια φόρμα που υποτιμά τη νοημοσύνη του Σώματος και των κομμάτων, καταθέτοντας τα περισσότερα νομοσχέδια με ψευδεπίγραφους τίτλους. 
      Αυτό το γεγονός είναι ιδιαίτερα έντονο σε ό,τι αφορά στο Υπουργείο Υγείας. Θυμόμαστε το νομοσχέδιο για την Ένωση Νοσηλευτών, που όμως το μεγαλύτερο μέρος του αναφερόταν ως λοιπές διατάξεις στην αλλαγή με βίαιο τρόπο των διοικήσεων των ΠεΣΥΠ και των νοσοκομείων. 
      Κάτι ανάλογο κάνει και με το εν λόγω νομοσχέδιο για την υγεία. Ο τίτλος του παρασάγκας απέχει από την ουσία και το περιεχόμενο του, αφού με μία μόνο ανάγνωση του κειμένου εύκολα διαπιστώνει ο οιοσδήποτε ότι υπό τη σκέπη της πολυκλινικής του Ολυμπιακού Χωριού συντελούνται διεργασίες ικανές να ανατρέψουν πλήρως τη φύση και τη λειτουργία του Εθνικού Συστήματος Υγείας, σε μια κατεύθυνση λιγότερο δημόσια και περισσότερο ανοιχτή στην ιδιωτική λογική και στην ιδιωτική παρέμβαση.
      Μολονότι εξειδικεύεται η αναφορά στην πολυκλινική του Ολυμπιακού Χωριού, η διαπίστωση είναι σαφής: Η ανάπτυξη της μονάδος αυτής είναι πιλοτική, που σημαίνει ότι θα ακολουθήσουν και άλλες μονάδες υγείας, παίρνοντας το χαρακτήρα νομικών προσώπων ιδιωτικού δικαίου. Ανοίγει έτσι σιγά-σιγά η πόρτα για μεταβολές σε αυτό που προαναφέρθηκε, δηλαδή στο δημόσιο χαρακτήρα της υγείας.
      Πρώτο στάδιο σε αυτήν την πειραματική μεταμόρφωση είναι η πρωτοβάθμια φροντίδα υγείας. Η κατηγοριοποίηση των παρεμβάσεων είναι απόλυτα σαφής ως προς το εύρος της παρέμβασης στο ΕΣΥ: ανάπτυξη νέων μονάδων φροντίδας υγείας, παροχή πρόσθετων και εξειδικευμένων υπηρεσιών υγείας, όπως η κατ’ οίκον νοσηλεία, η ανάπτυξη πιλοτικών προγραμμάτων παροχής υπηρεσιών υγείας κλπ. 
      Αυτά και άλλα τόσα υπόσχεται η Κυβέρνηση με ένα λόγο εξαιρετικά επικίνδυνο, τόσο στο ίδιο το κείμενο όσο και δια στόματος του Υπουργού Υγείας, που οφείλω να ομολογήσω ότι διαθέτει χαρισματικό λόγο, αλλά, ας μου επιτρέψει να πω και πλάνο, γιατί η αλήθεια βρίσκεται αλλού, όπως αλλού βρισκόταν και πριν τις εκλογές, όταν η Νέα Δημοκρατία ήταν αντιπολίτευση και «η πολιτική της κατσαρίδας» πρυτάνευε στην κριτική της για το ΕΣΥ.
      Φτάσαμε, λοιπόν, στην προκείμενη νεωτερικότητα της εισαγωγής στο σύστημα υγείας της λογικής των ανωνύμων εταιρειών. Η επιχειρούμενη πιλοτική εφαρμογή κάθε άλλο παρά αθώα είναι. Η ΑΕΜΥ Α.Ε παίρνει το χαρακτήρα ενός υπεροργάνου με δυνατότητες διείσδυσης σε ολόκληρο το φάσμα της δημόσιας υγείας. 
      Και ερωτάται ο Υπουργός: Γιατί τίποτε από αυτό το μοντέλο που προωθεί το Υπουργείο Υγείας δεν αναφέρεται πουθενά στο προεκλογικό πρόγραμμα της Νέας Δημοκρατίας; Γιατί δεν υπήρξε ένας ουσιαστικός διάλογος με τους φορείς του υγειονομικού χώρου πριν κατατεθεί το νομοσχέδιο; Γιατί οκτώ μήνες μετά τις εκλογές και ενώ οι δεσμεύσεις και οι διακηρύξεις της Νέας Δημοκρατίας ήταν σαφείς και επαναλαμβανόμενες για προώθηση νόμου σε σχέση με την πρωτοβάθμια φροντίδα υγείας, δεν έχει υπάρξει μέχρι στιγμής ένα πλήρες και ολοκληρωμένο σχέδιο ενώπιον του ελληνικού Κοινοβουλίου και τηρείται σιγή ιχθύος από το Υπουργείο Υγείας σε σχέση με αυτό το ζήτημα;
      Mήπως αυτό το σχέδιο νόμου που συζητάμε, σήμερα, αποτελεί πρόκριμα και εισαγωγή για τη λογική που θα διαπερνά το επόμενο βήμα για την πρωτοβάθμια φροντίδα υγείας; Αν είναι έτσι, τότε θα πρέπει να μιλάμε για την πρώτη πράξη ενός έργου που θα αφορά στο σύνολό του ένα άλλο εθνικό σύστημα υγείας, ένα υβρίδιο ενός διαφορετικού οργανισμού που στη σύνθεσή του θα βρίσκεται μακράν του αγαθού της δημόσιας και δωρεάν υγείας, μακράν της λογικής και της ουσίας του κοινωνικού κράτους. Γιατί παρά τις διαβεβαιώσεις περί ελέγχου και εποπτείας του δημοσίου στη νέα μορφή που προωθείται με τη σύσταση της ΑΕΜΥ, κανένας δεν μπορεί να εγγυηθεί ότι σε βραχύ χρονικό διάστημα δεν θα υπάρξει τροποποίηση της σύνθεσης του μετοχικού της κεφαλαίου και δεν μπει από το παράθυρο -γιατί ότι και από την κεντρική πύλη- ένας στρατηγικός επενδυτής στο όνομα της κοινωνικοποίησης –βλέπε, ιδιωτικοποίησης- της αγοράς υγείας, όπως, χαρακτηριστικά, λέτε στην εισηγητική έκθεση. Αλλά, πέραν αυτού, μήπως δεν προοιωνίζεται μια κατάσταση στο χώρο της υγείας δύο ταχυτήτων; Ποιος εγγυάται και πώς διασφαλίζεται ότι οι πολίτες αυτής της χώρας, οι ασφαλιστικοί φορείς των οποίων δεν μετέχουν ως μέτοχοι στο εν λόγω δημιούργημα, θα έχουν πρόσβαση επί ίσοις όροις; 
      Δεν αμφιβάλλω ότι το νέο μοντέλο της Πολυκλινικής του Ολυμπιακού Χωριού θα προβληθεί και θα διαφημιστεί ως ναυαρχίδα που κατασκευάστηκε στα πιο σύγχρονα ναυπηγεία, αλλά που ηγείται ενός στόλου ατμοκίνητων και πεπαλαιωμένων σκαφών -μονάδων υγείας- που θα πρέπει να αντικατασταθούν ένα ένα με τα νέα πρότυπα του ανωνυμοεταιρικού σχήματος. Τότε όμως για την επιβίβαση στα πλοία της ελπίδας θα χρειάζεται ένα πολύ ακριβό εισιτήριο και οι  θέσεις για τους ασθενείς. Θα είναι περιορισμένες.
      Η γενική διαπίστωσή μου είναι ότι πρόκειται για αποδόμηση της ίδιας της φύσης του ΕΣΥ και οι σκοποί της υπό σύσταση ανώνυμης εταιρείας υπερβαίνουν τους σκοπούς και το πνεύμα του Εθνικού Συστήματος Υγείας. Υπό αυτήν την έννοια οποιαδήποτε παρέμβαση, οργανωτική αναδιάρθρωση και εγχείρημα για την καλύτερη και αποδοτικότερη λειτουργία των μονάδων υγείας και εν προκειμένω για μια μονάδα που έχει χαρακτηριστεί ως κέντρο υγείας αστικού τύπου θα πρέπει να είναι ενταγμένη στο ΕΣΥ και ως φιλοσοφία και ως πρακτική εφαρμογή. Πάντως, όλη η φιλολογία που αναπτύχθηκε και αναπτύσσεται από τη Νέα Δημοκρατία περί απαξιωμένων μονάδων υγείας και μηχανισμών λειτουργίας στο ΕΣΥ οδηγούν στο συμπέρασμα ότι αυτή η κατασυκοφάντηση είχε απώτερο στόχο την εισαγωγή μιας νέας αντίληψης για την υγεία, που δεν είναι άλλη από την εκχώρηση  πόντων στην ιδιωτική παρέμβαση. 
      Όσον αφορά το άλλο ζήτημα που προτείνεται με το σχέδιο νόμο, δηλαδή τη δημιουργία συνηγόρου υγείας και κοινωνικής αλληλεγγύης, πέραν του γεγονότος ότι το θεωρώ ως ένα εφέ εκ περισσού, δίνει τη δυνατότητα στην ηγεσία του Υπουργείου Υγείας να απαλλάσσεται των ευθυνών του, τουλάχιστον σε πρώτη φάση, και να διοχετεύει σωρηδόν τα παράπονα του κόσμου σε έναν άλλο φορέα που, όπως γνωρίζουμε, ήδη λειτουργεί στην κατεύθυνση των προβλημάτων που αφορούν την υγεία. Βεβαίως, θα πρέπει να ενισχυθεί στην υπάρχουσα δομή του με την περαιτέρω στελέχωσή του.
      Μια άλλη παρατήρηση επί του συζητουμένου σχεδίου νόμου, που είναι ενδεικτική της αγωνίας και της σπουδής της Κυβέρνησης να ελέγξει τα όργανα επιλογής και κρίσης των γιατρών, είναι η επαναφορά διατάξεων που ορίζουν τα της σύνθεσής τους και του τρόπου λειτουργίας τους. Και αυτό τρεις μόλις μήνες μετά την ψήφιση του προηγούμενου νόμου που όριζε τα ίδια ζητήματα. 
      Θα ήθελα κλείνοντας να κάνω μια γενικότερη κρίση για το ιδεολογικό υπόβαθρο και την οπτική της Κυβέρνησης για το ζήτημα της υγείας. Στην αιτιολογική έκθεση και επί του άρθρου 2 αναφέρεται χαρακτηριστικά ότι η επιδίωξη του νέου νομικού προσώπου είναι η κερδοφορία προς όφελος των μετόχων. Η διατύπωση αυτή, όποιοι και αν είναι οι μέτοχοι, παραπέμπει στη διαχειριστική, οικονομιστική αντιμετώπιση ενός από τους βασικότερους πυλώνες της κοινωνικής αλλά και προσωπικής-ανθρώπινης υπόστασης που είναι η υγεία. 
      Για εμάς στο ΠΑΣΟΚ επιδίωξη σε αυτό το επίπεδο είναι πάνω απ’ όλα η όσο το δυνατόν καλύτερη παροχή εκ μέρους του κράτους υπηρεσιών υγείας στους πολίτες, χωρίς λογιστικά προαπαιτούμενα, χωρίς την πρωτοκαθεδρία στην πολιτική μας της έννοιας της σχέσης κόστους-οφέλους. Αυτή η σχέση είναι μεν βασική παράμετρος, αλλά όχι δεσμευτική προϋπόθεση. Η υγεία είναι από τους τομείς που το πολιτικό πρέπει πάση θυσία να επικυριαρχεί του οικονομικού. Εσείς έχετε μια τελείως διαφορετική λογική, γι’ αυτό καταψηφίζουμε το νομοσχέδιο επί της αρχής.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε για τη συνέπεια στο χρόνο. 
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, είμαι από αυτούς που πιστεύουν ότι πάντοτε ένα σύστημα υγείας χρειάζεται αλλαγές. Και αυτό, διότι ο τομέας της υγείας είναι ένας δυναμικός τομέας, που συνεχώς επηρεάζεται και από τις ανάγκες που προκύπτουν στην κοινωνία, στον άνθρωπο, αλλά και από τις προόδους της επιστήμης.
      Έτσι, λοιπόν, σήμερα η δυναμικότητα στο χώρο της υγείας, η ανάγκη για αλλαγές, προσδιορίζεται από βασικούς παράγοντες, όπως η γήρανση του πληθυσμού, το μεταναστευτικό ρεύμα, που αλλοιώνει τη σύνθεση αυτού του πληθυσμού, η πρόοδος της ιατρικής, της τεχνολογίας και της φαρμακολογίας, η επιδημιολογία των νοσημάτων, που σαφώς επηρεάζεται από τον τρόπο ζωής και τα λεγόμενα νοσήματα του πολιτισμού, αλλά κυρίως και από τις μεταναστεύσεις στην περιοχή μας και επίσης η επιδημιολογία των γιατρών που έχει να κάνει με το μεγάλο αριθμό των γιατρών, που υπερκαλύπτουν προφανώς τις ανάγκες, όπως αυτές ορίζονται από τα διεθνή στατιστικά πρότυπα. Σαφώς αυτός ο υπερπληθυσμός δημιουργεί τη λεγόμενη ηθική βλάβη στο σύστημα, ή τη λεγόμενη προκλητή συνταγογραφία, προκλητή ζήτηση υπηρεσιών υγείας.
      Η στάση της κοινωνίας ποια είναι σήμερα απέναντι στα συστήματα υγείας; Σε όλη την Ευρώπη είναι μια στάση κριτικής και που φτάνει πολλές φορές έως και την άρνηση. Όμως δεν υπάρχει άλλη επιλογή από το να επιμείνουμε σ΄ αυτά τα εθνικά συστήματα υγείας, να τα βελτιώνουμε και όχι να τα εγκαταλείπουμε και να πηγαίνουμε σε άλλους τρόπους παραγωγής ή διανομής υπηρεσιών υγείας. 
      Είναι χαρακτηριστικό όμως από μελέτες που έχουν γίνει στον τόπο μας ότι ο Έλληνας πολίτης ενώ στο 80% θεωρεί, όταν επισκέπτεται τα εξωτερικά ιατρεία και τα επείγοντα περιστατικά των νοσοκομείων ότι οι υπηρεσίες αυτές δεν είναι καλές, όταν νοσηλεύεται και βλέπει στον εαυτό του το απτό, το μετρήσιμο αποτέλεσμα της παροχής υπηρεσιών υγείας, τότε το 80% έχει θετική άποψη για τις υπηρεσίες υγείας στην Ελλάδα. Αυτό σημαίνει, λοιπόν, ότι κάπου υπάρχει μία επικοινωνιακή επίθεση αρνητική για το σύστημα υγείας στον τόπο μας και είναι μετρήσιμη αυτή. Διότι όταν ο ίδιος ο πολίτης έχει τη δυνατότητα μόνος του να κρίνει τις υπηρεσίες υγείας, αποφαίνεται θετικά. Αυτό, βεβαίως, δεν είναι επιχείρημα ότι δεν χρειάζονται αλλαγές. Σαφέστατα χρειάζονται αλλαγές. Όταν όμως κάποιος αλλάζει ένα σύστημα, πρέπει να διαπιστώσει σε ποια σημεία αυτό το σύστημα είναι αρνητικό και εκεί να παρεμβαίνει να το βελτιώνει. 
      Στην πατρίδα μας, λοιπόν, όπως πολλοί οργανισμοί υπερεθνικοί, παγκόσμιοι αποφαίνονται, το εθνικό μας σύστημα έχει δώσει μετρήσιμα αποτελέσματα στην ποιότητα υγείας του πληθυσμού. Και αυτό, βεβαίως, μετράται και με το προσδόκιμο επιβίωσης, που τα τελευταία χρόνια έχει αυξηθεί πάρα πολύ και με τον αδρό δείκτη της βρεφικής θνησιμότητας, που είναι ένας καθοριστικός δείκτης ποιότητας υγείας σε κάθε πληθυσμό. Και η Παγκόσμια Οργάνωση Υγείας, βεβαίως, μας κατατάσσει τέταρτη χώρα όσον αφορά την καθολικότητα παροχής υπηρεσιών στους πολίτες. Αυτό είναι μια πρωτιά παγκόσμια. Γνωρίζετε πολύ καλά ότι και στη Μεγάλη Βρετανία οι ασθενείς συμμετέχουν στη θεραπεία, όσον αφορά τις θεραπείες σε ογκολογικές κλινικές, όσον αφορά νοσήματα του πολιτισμού, όπως το AIDS. Στην Ελλάδα όλα αυτά είναι δωρεάν. Και είναι και πανάκριβες θεραπείες.
      Άρα έχουμε να δείξουμε πλεονεκτήματα και σε σχέση με εκείνες τις χώρες, όπου έχουν θεμελιωθεί δεκαετίες παλιότερα απ΄ ό,τι στην Ελλάδα, εθνικά συστήματα υγείας. Μην απαξιώνουμε, λοιπόν, αυτήν την προσφορά.
      Η χώρα μας με βάση τον Παγκόσμιο Οργανισμό Υγείας, είναι η 14η όσον αφορά την κατάταξη της αποτελεσματικότητας στη διαχείριση των διατιθεμένων πόρων στο χώρο της υγείας. Είναι και αυτή μια πολύ καλή θέση στην παγκόσμια κατάταξη.
      Άρα γιατί δημιουργούμε μια εικόνα της καταστροφής, της απαξίωσης; Για να μπορέσουμε να κάνουμε τι;  Για να μπορέσουμε να πάμε σε ένα νέο σύστημα παράλληλα με αυτό που υπάρχει. Και γιατί δεν παρεμβαίνουμε σε αυτό που υπάρχει; Και γιατί πάμε σε ένα σύστημα, στο οποίο δεν διασφαλιζόμαστε ούτε από την άσκηση εξουσίας, με τα χαρακτηριστικά που σήμερα ασκείται σε όλο το ελληνικό δημόσιο, δηλαδή με τα κομματικά κριτήρια με το πελατειακό σύστημα, με τις εξυπηρετήσεις; Γιατί  και στο χώρο της υγείας έχουμε πολλά τέτοια παραδείγματα. Σας μεταφέρω ένα χαρακτηριστικό παράδειγμα από το Νομό Ηλείας: 
      Μετακινήθηκε ρουσφετολογικά με απόφαση του Υπουργού Υγείας αναισθησιολόγος από το Νοσοκομείο Κρεστένων, όπου υπήρχαν μόνο δύο για να εξυπηρετηθεί ο γιατρός.
      Και μετά από πέντε μέρες,  αφού έκαναν παρέμβαση –ερώτηση στο Υπουργείο, της ανακαλούν την απόσπασή της. Υπάρχουν αποδεικτικά στοιχεία ότι εκεί συνέτρεχαν λόγοι προσωπικής εξυπηρέτησης του γιατρού και υπονόμευσης του συστήματος. ‘
      Αρα όταν εμείς εκχωρήσουμε σε μια  ανώνυμη εταιρεία όλες τις αρμοδιότητες του ΕΣΥ ποιος μας διασφαλίζει ότι δεν θα έχουμε τέτοιες αυθαίρετες πρωτοβουλίες αύριο ή μεθαύριο που θα εξυπηρετούν πρόσωπα, συμφέροντα, και δεν ξέρω τι άλλο; 
      Αυτή η ανώνυμη εταιρεία που προτείνετε, βεβαίως, προκρίνεται και επιλέγεται γιατί θα έχει ένα λογιστικό πιο ευέλικτο, και μια διαχείριση ανθρώπινου δυναμικού επίσης πιο ευέλικτη. Ποιος όμως μας διασφαλίζει ότι αυτή η ευελιξία θα είναι προς τη σωστή κατεύθυνση; Το λέω γιατί εδώ πρόκειται για τη σύσταση ενός νέου παραϋπουργείου σ’ αυτό που υφίσταται σήμερα. Ενός άλλου συστήματος υγείας  δίπλα σ’ αυτό που υφίσταται σήμερα. Γιατί όλα αυτά; Χρεωκόπησε το ΕΣΥ; Βεβαίως όχι και γι’ αυτό η ζήτηση υπηρεσιών στο ΕΣΥ συνεχώς αυξάνεται. Ο καλύτερος δείκτης είναι αυτός γιατί ούτε τα ιδιωτικά κέντρα πηγαίνουν καλά, ούτε οι ιδιωτικές κλινικές όσον αφορά τα οικονομικά τους αποτελέσματα. Ο κόσμος έχει προσανατολιστεί στο ΕΣΥ. Αφού, λοιπόν, έχει μεγάλη ζήτηση ας βελτιώσουμε την προσφορά του.
      Αυτή η ανώνυμη εταιρεία την οποία συστήνετε είναι ένας μηχανισμός παροχής και διανομής υπηρεσιών υγείας, όπου βεβαίως διαμορφώνει δύο ταχύτητες στο χώρο της υγείας. Βάζετε στο διοικητικό συμβούλιο τον ΟΠΑΤ και το ΙΚΑ αφήνοντας απέξω την ελληνική ύπαιθρο που είναι ο ΟΓΑ. Το κίνητρο για να μπουν οι διοικήσεις αυτών των ταμείων είναι να προστατεύσουν τα μέλη τους ή να δώσουν κάτι καλύτερο σ’ αυτά. Βέβαια τους βάζετε το κίνητρο  ενός θετικού οικονομικού αποτελέσματος το οποίο θα επιστρέφει στους ίδιους τους ασφαλισμένους. Άρα εδώ κάνουμε κολώνες ασφαλισμένων στην ίδια τη χώρα. Διότι σαφώς η ανώνυμη εταιρεία θα έχει μια προτεραιότητα να παρέχει υπηρεσίες σ’ αυτούς που είναι μέτοχοι, που εισφέρουν, που πληρώνουν. Το ότι στις μέρες μας η κερδοφορία είναι κάτι που είναι συμβατό μ’ αυτό που ιδεολογικά έχει επικρατήσει, δεν σημαίνει ότι θα πέσουν τα τείχη σε κάποιους κοινωνικούς χώρους όπως είναι η υγεία. 
      Ένα παράδειγμα μπορούμε να κάνουμε ΑΕ στον τουρισμό, στον ΟΑΕΔ  για την διαχείριση των προγραμμάτων, αλλά δεν θα κάνουμε ανώνυμη εταιρεία και τον άνθρωπο. Αυτή είναι η διαφορά. Άκουσα γενικώς αφού χαλαρώσαμε να τα κάνουμε όλα ανώνυμες εταιρείες. Ε, όχι υπάρχουν κάποια όρια. Οικονομία της αγοράς ναι, αλλά με κανόνες που προστατεύουν τον άνθρωπο. Δεν είναι τα κέρδη πάντα πάνω από τον άνθρωπο. Σ’ αυτόν τον τομέα δεν μπορεί τα κέρδη να είναι κίνητρο για να κάνουμε μια ανώνυμη εταιρεία, να υποκαταστήσουμε ένα σύστημα που κατα παγκόσμια ομολογία πηγαίνει μέτρια, δεν σας λέω καλά. Αυτό που φτιάχνουμε όμως δεν είναι ΕΣΥ, αλλά είναι ένα εθνικό σύστημα οικονομικών της υγείας και δεν θα αποδώσει. 
      Όσον αφορά το συνήγορο της υγείας που ακούσαμε σαφώς παραβιάζουμε ανοικτές θύρες. Υπάρχει ο συνήγορος του πολίτη, υπάρχει το Σώμα Ελεγκτών Επιθεωρητών Δημόσιας Διοίκησης που έχει βγάλει όλες αυτές τις υποθέσεις που τώρα βγαίνουν στον αέρα, το νοσοκομείο στο Ρίο, η κατάκτηση η μεγάλη του ΟΓΑ στην περιφέρεια δυτικής Ελλάδας, το Σώμα Ελεγκτών Επιθεωρητών Δημόσιας Διοίκησης τα έχει βγάλει που θεσπίστηκε πρόσφατα. 
      Έργο της κυβέρνησης του ΠΑΣΟΚ είναι και ο Συνήγορος του Πολίτη  κατοχυρωμένο στο Σύνταγμα και όλα αυτά τα σώματα ελεγκτών. ‘Οσον αφορά τη διαδικασία πρόσληψης προσωπικού στο ΕΣΥ σας πρότεινα και στην επιτροπή για να μην υπάρχει αυτή η ατμόσφαιρα υποψίας που καλλιεργείται πολλές φορές από την αγωνία συναδέλφων στη λογική της υπόσχεσης και της καλλιέργειας αντίτιμου στον πελάτη πολίτη. Κάντε δημόσιες συνεδριάσεις των επιτροπών ανά νοσοκομείο όπως π.χ. στο Ρίο που έγιναν οι προσλήψεις κάποτε μ’ αυτόν τον τρόπο. Συγκεντρώστε όλους τους υποψήφιους στα αμφιθέατρα και να συνεδριάσει δημόσια η επιτροπή. Να κάνουμε μια τομή όσον αφορά τα πολιτικά ήθη στη χώρα μας.
      Πολύ σύντομα θα διαπιστώσετε και σεις ότι το σύστημα αυτό δεν είναι εθνικό γιατί δεν λαμβάνει πρόνοια για όλους τους Ελληνες. Είναι σύστημα μέσα σε εισαγωγικά γιατί συστηματικά αποφεύγει να δείξει τις αρχές, τις δομές και το οργανόγραμμά του και επιπλέον δεν είναι σύστημα υγείας είναι σύστημα διαχείρισης των οικονομικών της υγείας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. ‘Εκτορας Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, οι δεσμεύσεις της πολιτικής ηγεσίας που έγιναν στη Βουλή αλλά και οι ανακοινώσεις που έγιναν στα μέσα ενημέρωσης για την ανάπτυξη του συστήματος υγείας, προέβλεπαν ότι μέχρι σήμερα θα είχαν ψηφιστεί αρκετά νομοσχέδια όπως το νομοσχέδιο για τη διοίκηση του συστήματος, τις προμήθειες, τα φάρμακα κλπ. , ότι θα έχουν διακανονιστεί τα χρέη των νοσοκομείων, θα είχαν προκηρυχθεί μέχρι σήμερα πάνω από πέντε χιλιάδες, από επτά χιλιάδες θέσεις εργαζομένων στο Εθνικό Σύστημα Υγείας, θα είχαν γίνει αυξήσεις στους μισθούς των εργαζομένων ή θα είχε υπαχθεί το επάγγελμα του νοσηλευτή στα βαρέα και ανθυγιεινά επαγγέλματα.
      Καμία από τις παραπάνω δεσμεύσεις δεν έχει υλοποιηθεί. Υπάρχει ακινησία, υπάρχει λίμναση και σε πολλά σημεία υπάρχει επιδείνωση της κατάστασης. Τα ελλείμματα των νοσοκομείων μεγάλωσαν. Καμία νέα θέση εργαζόμενου δεν έχει προκηρυχθεί. Τα θέματα της δημόσιας υγείας –το καταλαβαίνουμε όλοι πλέον- αντιμετωπίζονται μόνο με καθημερινή προσπάθεια, με επώδυνες πολλές φορές αποφάσεις, με γενναία χρηματοδότηση και κυρίως με συνεργασία με όλους τους φορείς και προπαντός με τους εργαζόμενους στο χώρο της υγείας.
      Είναι γνωστό ότι η σύγχρονη αντίληψη για την υγεία που είναι τόσο παλιά όσο είναι και η ιατρική επιστήμη, στηρίζεται στην πρόληψη κυρίως, παρά στη θεραπεία. Το Υπουργείο δεν βλέπω να κάνει πολλά πράγματα σ’ αυτό. Δεν προωθείται κανένα πρόγραμμα πρόληψης. Η αντικαπνιστική εκστρατεία σταμάτησε. Ο κύριος Υπουργός ανακοίνωσε χαλάρωση των μέτρων. Η Εθνική Επιτροπή για τη Διατροφή δεν ενεργοποιήθηκε. 
      Τα συστήματα υγείας και στην Ευρώπη και σ’ όλο τον κόσμο, μετά από μια βαθιά ριζική μεταρρύθμιση στη δεκαετία του ’90 βρίσκονται υπό συνεχή μεταρρύθμιση. Δύο είναι τα βασικά χαρακτηριστικά: η ποιότητα των παρεχομένων υπηρεσιών και το κόστος. Το περιβάλλον μεταβάλλεται ραγδαία, έχουμε νέο ανοσολογικό χάρτη και υπάρχει πλήρης ανατροπή του προηγούμενου. Αυτό βρίσκουμε σήμερα. Υπάρχουν διαφορετικά δημογραφικά δεδομένα, άλλες ηλικίες, άλλες απαιτήσεις. 
      Τα συστήματα αναθεωρούνται προς τις εξής κατευθύνσεις: αποκέντρωση, ευελιξία, προσαρμογή, περιφερειακή συγκρότηση. Επαγγελματική διοίκηση και εξορθολογισμός των οικονομικών. Ενιαίος τρόπος χρηματοδότησης. Διαπίστευση, πιστοποίηση των υπηρεσιών. Τομεακές πολιτικές με προτεραιότητες ανάλογα με τη συχνότητα των παθήσεων και την κοινωνική επιβάρυνση και πλήρης αξιοποίηση των δυνατοτήτων που δίνει η νέα τεχνολογία. Ενσωμάτωσή της στο σύστημα. 
      Έτσι, λοιπόν, τα συστήματα υγείας και το δικό μας, δεν μπορούν να κρίνονται στατικά. Το ΕΣΥ, έργο των κυβερνήσεων του ΠΑΣΟΚ, έργο του ελληνικού λαού που κτίστηκε με θυσίες, αποτελεί το βασικότερο συστατικό του κοινωνικού μας κράτους. Η Ελλάδα βρίσκεται στη 14η θέση από πλευράς υγείας. Εκεί την κατατάσσει ο Παγκόσμιος Οργανισμός Υγείας. Είναι πρώτη στον κόσμο από άποψη ελεύθερης πρόσβασης. Έχει από τους καλύτερους κτηριακούς και τεχνολογικούς εξοπλισμούς. Κάνει την περιφερειακή ανάπτυξη, οδηγείται σε περιφερειακή αυτάρκεια. Αρχίζουν να λιγοστεύουν μέχρι μηδενισμού μετακινήσεις ασθενών από την περιφέρεια προς άλλες περιφέρειες ή προς το κέντρο και ελαχιστοποιούνται οι μετακινήσεις από την Ελλάδα προς το εξωτερικό για λόγους νοσηλείας, με εξαίρεση κάποιους τομείς, κυρίως της αποκατάστασης. Έχει όμως και αδυναμίες όπως είναι η μη ολοκλήρωση του συστήματος, η μη ενιαία χρηματοδότηση, η δημοσιοϋπαλληλική νοοτροπία, η έλλειψη αξιόπιστης αξιολόγησης και πιστοποίησης. 
      Σ’ αυτό, λοιπόν, το περιβάλλον έρχεται το παρόν νομοσχέδιο. Κατά την άποψή μου, κύριε Υπουργέ, και εγώ θα το χαρακτηρίσω αν όχι ψευδεπίγραφο, παραπλανητικό, δίνει έντονα την αίσθηση ότι είναι πρόσχημα η πολυκλινική και η αναγκαιότητα λειτουργίας της που, πραγματικά, υπάρχει και στην οποία συμφωνούμε.
      Βρήκατε την ευκαιρία να ανοίξετε το σύστημα υγείας στους κανόνες της αγοράς, λέτε και η υγεία είναι εμπορεύσιμο, αγοραίο προϊόν και δεν είναι κοινωνικό αγαθό, αγαθό της ευθύνης του κράτους.
      Δημιουργείται μία ανώνυμη εταιρεία με δυνατότητες να καλύψει όλο το φάσμα της υγείας, την πρόληψη, την εκπαίδευση, την προνοσοκομειακή, την νοσοκομειακή, την μετανοσοκομειακή, την αποθεραπεία, την αποκατάσταση κλπ. Αυτό είναι ένα άλλο σύστημα που μπορεί να οδηγήσει και σε αντι-ΕΣΥ.
      Παραδίδετε το σύστημα στη λογική της ανώνυμης εταιρείας και δεν χρησιμοποιείτε τις δυνατότητες που δίνει η ανώνυμη εταιρεία να λύνετε θέματα του συστήματος, όπως γίνεται σε όλο τον κόσμο. Γιατί αν κάνατε το δεύτερο, θα βρίσκατε ήδη εμάς σύμφωνους. Ήδη στον ν.2889 ξέρετε ότι δώσει τη δυνατότητα δημιουργίας ΑΕ σε κάθε ΠεΣΥΠ και ήδη κάναμε πιλοτική εφαρμογή – γιατί κάποιος συνάδελφος χθες είπε ότι εμείς είμαστε εναντίον των πιλοτικών εφαρμογών- στο ΠεΣΥΠ της Στερεάς Ελλάδας και προβλέπεται μία σειρά αρμοδιοτήτων αυτής της ΑΕ υποστήριξης του συστήματος και όχι διοίκησης του ίδιου του συστήματος. 
      Πιλοτική εφαρμογή κάναμε και σε άλλα, κύριε Υπουργέ, και το είπαμε και στην επιτροπή, όπως στην κατά πράξη προμήθεια. Σε δέκα περιπτώσεις σε όλη την Ελλάδα προχωράνε αυτές οι προμήθειες. Μάλιστα σε μία έχουν ολοκληρωθεί και αυτό είναι πάρα πολύ σημαντικό. Δεν κάνατε όμως αυτό. Δίνετε τη διοίκηση του συστήματος στην ΑΕ και δεν δίνετε τις υπηρεσίες ΑΕ στο σύστημα για να αντιμετωπίσετε τα πραγματικά δύσκολα προβλήματα.
      Έρχομαι τώρα στην Πολυκλινική η οποία πράγματι είναι ένα στολίδι. Το είδαν και όσοι συνάδελφοι την επισκέφθηκαν χθες. Εγώ την έχω επισκεφθεί πάρα πολλές φορές. Η Πολυκλινική προβλεπόταν να είναι Κέντρο Υγείας Αστικού Τύπου. Έγινε η σύσταση, υπογράφηκε ο Οργανισμός –αλλά δεν υπεγράφη από τον Υπουργείο Οικονομικών προεκλογικά- υπεγράφη ξανά ο Οργανισμός ως Κέντρο Υγείας Αστικού Τύπου από την παρούσα ηγεσία και βεβαίως έχει μπλοκαριστεί στο Υπουργείο Οικονομικών. 
      Ανήκει στο δεύτερο ΠΕΣΥΠ. Ενεργοποιείστε, λοιπόν το νόμο, δημιουργήστε την Α.Ε. του Β΄ ΠΕΣΥΠ, διευρύνεται τις αρμοδιότητες, δώστε στην ΑΕ τη δυνατότητα να λειτουργήσει την Πολυκλινική. Νομίζω ότι με αυτόν τον τρόπο θα βρεθούμε όλοι σύμφωνοι, γιατί πραγματικά θα κάνετε μία ανώνυμη εταιρεία για την Πολυκλινική και όχι ένα νέο σύστημα υγείας που θα το παραδώσετε σε ανώνυμη εταιρεία.
      Γνωρίζω, κύριε Υπουργέ, όχι έχετε την αγωνία να προχωρήσει το σύστημα και να αναβαθμίσετε τις υπηρεσίες του. Δεν χρηματοδοτείτε, όμως, το σύστημα και αυτό το βλέπουμε και στον προϋπολογισμό. Το 6,1 είναι πολύ κάτω από πολλές άλλες χρονιές –αν όχι από όλες τις άλλες χρονιές- αλλά δεν υπάρχει και προοπτική, γιατί στο πρόγραμμά σας προβλέπεται αύξηση των χρημάτων για την παιδεία αλλά όχι για την υγεία. Δεν χρηματοδοτούνται όμως ούτε τα Ασφαλιστικά ταμεία, γιατί έτσι θα μπορούσατε να αναπροσαρμόσετε τα τιμολόγια, το νοσήλιο κλπ. Κάνατε λοιπόν, μια προσπάθεια σε λάθος κατεύθυνση να εκμεταλλευτείτε τα διαθέσιμα των ταμείων για το σκοπό αυτό. Έχω τη άποψη ότι οδηγείστε σε αδιέξοδο.
      Αν αυτό συνδυαστεί και με την κατάργηση της αποκέντρωσης του συστήματος, το πρόβλημα είναι διπλό. Πιστεύω, λοιπόν, ότι είναι ώρα να αναθεωρήσετε κάποια πράγματα από την πολιτική σας. Προπαντός να αποφασίσετε επιτέλους να αναλάβετε ευθύνες, και να πάρετε αποφάσεις. Σήμερα μπήκαμε ήδη στον ένατο μήνα της διακυβέρνησης. Τα προβλήματα δεν περιμένουν. Διογκώνονται και πολλές φορές εκδικούνται Το σημαντικότερο, όμως, είναι ότι θα πέσουν στις πλάτες των πολιτών.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα τα εξής:
      1. Οι Υπουργοί Δημόσιας Τάξης, Δικαιοσύνης και Εξωτερικών, κατέθεσαν σχέδιο νόμου «Κύρωση του Πρωτοκόλλου που καταρτίστηκε βάσει του άρθρου 43, παράγραφος 1 της Σύμβασης για την ίδρυση Eυρωπαϊκής Αστυνoμικής Υπηρεσίας (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση.
      2. Οι Υπουργοί Δημόσιας Τάξης, Οικονομίας και Οικονομικών, Εξωτερικών και Δικαιοσύνης κατέθεσαν σχέδιο νόμου «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) και το Πρωτόκολλο σχετικά με τα προνόμια και τις ασυλίες της ΕΥΡΩΠΟΛ, των μελών των οργάνων της, των αναπληρωτών διευθυντών και των υπαλλήλων της.
      Το λόγο έχει ο κ. Ιωάννης Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, κυρίες και κύριοι συνάδελφοι, χάρηκα πολύ, όταν άκουσα χθες τον αξιότιμο συνάδελφο, τον εισηγητή της Πλειοψηφίας, να παρουσιάζει στο Σώμα το έργο που έχει γίνει στο Ολυμπιακό Χωριό και την Πολυκλινική. Χάρηκα διπλά, γιατί επιτέλους αναγνωρίζεται ότι η κυβέρνηση του ΠΑΣΟΚ, στην προσπάθεια που έκανε για να κερδίσει η χώρα μας το μεγάλο στοίχημα της επιτυχούς διεξαγωγής των Ολυμπιακών Αγώνων, είχε το βλέμμα της στραμμένο στις κοινωνικές ανάγκες των πολιτών, στα πλατιά λαϊκά στρώματα, στους εργαζόμενους που ήθελαν μία αξιοπρεπή κατοικία και στους πολίτες της γύρω περιοχής που αναζητούσαν υψηλού επιπέδου παροχή υπηρεσιών υγείας.
      Η Κυβέρνηση της Νέας Δημοκρατίας, στην έξαρση της αντιπολιτευτικής της τακτικής, ισοπέδωσε συνολικά το έργο του ΠΑΣΟΚ στο δημόσιο τομέα της υγείας. Άλλωστε είναι γνωστή η λεγόμενη πολιτική της κατσαρίδας. Προσπάθησε να αποδείξει ότι τίποτα δεν έγινε σωστό σ’ αυτόν τον τόπο, ενώ είναι γνωστό ότι αυξήθηκαν σημαντικά οι υποδομές, τα περιφερειακά και νομαρχιακά νοσοκομεία. Έχουμε πολλαπλασιασμό των κλινών και συνολική αναβάθμιση του δημόσιου συστήματος, με τέτοιο τρόπο που οι παγκόσμιοι οργανισμοί να τον έχουν αξιολογήσει θετικά. 
      Όλα αυτά, όμως, δεν σημαίνουν ότι δεν υπάρχουν προβλήματα. Κάθε σύστημα στη ζωή και στη λειτουργία του αντιμετωπίζει προβλήματα τα οποία δημιουργούν τα νέα δεδομένα. Είναι φανερό ότι η διαδικασία συνεχών αλλαγών και βελτιώσεων πρέπει να είναι στο επίκεντρο της πολιτικής, ώστε τα δημόσια συστήματα, αυτά που προσφέρουν κοινωνικά αγαθά στους πολίτες, να παρέχουν ποιοτικές υπηρεσίες αντίστοιχες με τους πόρους που διατίθενται.
      Αγαπητοί συνάδελφοι, είναι κοινή διαπίστωση ότι οι δημόσιοι πόροι που διατίθενται για το Εθνικό Σύστημα Υγείας και για την περίθαλψη αυξήθηκαν σημαντικά στη χώρα μας κατά τα τελευταία χρόνια. Η χώρα μας από ουραγός στις δαπάνες της περίθαλψης έφθασε το μέσο όρο των ευρωπαϊκών χωρών. Παράλληλα αυξήθηκαν, όπως είναι φυσικό, μαζί με την άνοδο του βιοτικού επιπέδου και οι ιδιωτικές δαπάνες. 
      Άρα μία συζήτηση θα ήταν ιδιαίτερα επίκαιρη, ουσιαστική και ενδιαφέρουσα στο βαθμό που θα έφερνε μία συνολική πρόταση για την αντιμετώπιση των προβλημάτων που αντιμετωπίζει σήμερα το Εθνικό Σύστημα Υγείας. Η Κυβέρνηση της Νέας Δημοκρατίας θα ήταν αξιόπιστη, εάν άνοιγε αυτήν τη συζήτηση με βάση το προεκλογικό της πρόγραμμα που αναφέρεται στην πρωτοβάθμια, στη δευτεροβάθμια και στην τριτοβάθμια παροχή υπηρεσιών υγείας. 
      Μέχρι σήμερα, το μόνο που έκανε η Κυβέρνηση της Νέας Δημοκρατίας, ασχολούμενη με τα ζητήματα της υγείας, ήταν να φέρει μία ρύθμιση που κατήργησε τις διοικήσεις των ΠΕΣΥ και των νοσηλευτικών ιδρυμάτων. Σήμερα μας φέρνει ένα νομοσχέδιο το οποίο έχει έναν ψευδεπίγραφο τίτλο, όπως εύστοχα παρατηρεί και η Επιστημονική Υπηρεσία της Βουλής. 
      Το συγκεκριμένο σχέδιο νόμου δεν αναφέρεται στη δημιουργία ενός οργανισμού με τη μορφή μίας ανώνυμης εταιρείας, η οποία θα έχει την ευθύνη να φέρει σε πέρας ένα πιλοτικό πρόγραμμα για την πρωτοβάθμια φροντίδα υγείας στην Πολυκλινική του Ολυμπιακού Χωριού, αλλά ιδρύει ένα νομικό πρόσωπο «ομπρέλα» για την παροχή υπηρεσιών υγείας πέρα και έξω από τις αρμοδιότητες της Πολυκλινικής, ένα νομικό πρόσωπο το οποίο μπορεί να παρέχει, σύμφωνα με το άρθρο 3 του νόμου, νέες μορφές υγείας, εξειδικευμένες υπηρεσίες. Δηλαδή, στη βαθύτερη σκέψη του νομοθέτη και της πολιτικής ηγεσίας του Υπουργείου είναι να δημιουργήσει μέσα απ’ αυτό το νομικό πρόσωπο, μέσα απ’ αυτήν την ανώνυμη εταιρεία, μία υπερδομή με τη οποία μπορεί να υπερκεράσει το Εθνικό Σύστημα Υγείας. Αυτή η υπερδομή μπορεί εν δυνάμει να γίνει ο Δούρειος Ίππος για την εισαγωγή των ιδιωτικών συμφερόντων στο χώρο της υγείας.
      Έτσι πιστεύω ότι γι’ αυτόν το λόγο έχει επιλέξει τη νομική μορφή της ανώνυμης εταιρείας που διέπεται από τις διατάξεις του ν. 2190 και δεν επιχείρησε να φέρει και να ψηφίσουμε ένα νομικό πρόσωπο ιδιωτικού δικαίου, το οποίο ενδεχομένως θα εξασφάλιζε την ευελιξία και θα αντιμετώπιζε τις αγκυλώσεις που παρατηρούνται στη λειτουργία των νομικών προσώπων δημοσίου δικαίου και οι οποίες, πάρα πολλές φορές, είναι άλλοθι για να τα υπερβαίνουμε, συστήνοντας ανώνυμες εταιρείες.
      
      
      Αυτή η ανώνυμη εταιρεία είναι φανερό ότι πρέπει να κάνει το δικό της καταστατικό σύμφωνα με τις διατάξεις του ν. 2190, ένα καταστατικό το οποίο, όμως, θα είναι σε άγνοια του Κοινοβουλίου, άρα το Κοινοβούλιο δίνει εν λευκώ εξουσιοδότηση στην Κυβέρνηση να συγκροτήσει ένα καταστατικό και λειτουργίες οι οποίες δε θα υπόκεινται στον άμεσο κοινοβουλευτικό έλεγχο. Παραπέρα είναι φανερό –το λέει και το νομοσχέδιο- ότι αυτή η ανώνυμη εταιρεία έχει σκοπό να δημιουργεί συνθήκες κέρδους. 
      Αγαπητοί συνάδελφοι, της Νέας Δημοκρατίας, μελετούσα και το πρόγραμμά σας προ ολίγου. Είναι στις πολιτικές σας επιδιώξεις μέσα στη σφαίρα του δημόσιου και ιδιαίτερα της παροχής κοινωνικών υπηρεσιών να δημιουργείται κέρδος; Φυσικά και εμείς δεν είμαστε σύμφωνοι με τη λογική της σπατάλης και των ζημιών που εμποδίζουν την παροχή υπηρεσιών υψηλού επιπέδου, αλλά η λογική του κέρδους είναι μία λογική η οποία προσιδιάζει και σ’ αυτά που παρουσίασε η εισηγητική έκθεση στη λογική του οικονομικού φιλελευθερισμού, διότι η Κυβέρνηση επικαλούμενη γενικά την έννοια του φιλελευθερισμού συγχέει τον πολιτικό φιλελευθερισμό με τον οικονομικό φιλελευθερισμό. 
      Έχω την απόλυτη βεβαιότητα ότι με τα όσα ψηφίζουμε σήμερα ο βαθύτερος στόχος της Κυβέρνησης είναι η υλοποίηση των όρων του οικονομικού φιλελευθερισμού, δηλαδή η εισαγωγή των ιδιωτικών κεφαλαίων που έχουν σαν στόχο το κέρδος στο χώρο της δημόσιας υγείας.
      Κύριε Υπουργέ, γνωρίζω πάρα πολύ καλά ότι η προηγούμενη Κυβέρνηση, παρά τις προσπάθειες που έκανε, δεν ολοκλήρωσε την πολιτική της στο χώρο της πρωτοβάθμιας φροντίδας υγείας και δεν την ολοκλήρωσε γιατί βρέθηκε πάρα πολλές φορές αντιμέτωπη με ιδιωτικά συμφέροντα, με αυτούς που κερδοσκοπούν στο χώρο της δημόσιας υγείας. Δεν έχετε παρά να δείτε τους ισολογισμούς όλων αυτών των μονάδων που δημιουργούνται δίπλα και γύρω από τα μεγάλα νοσοκομεία. Φυτρώνουν σαν μανιτάρια και σπαταλούν τους πόρους και των δημόσιων ταμείων και των ιδιωτών. 
      Πιστεύω ότι εσείς, αντί να επιλέξετε να δώσετε τη μάχη κατά αυτών των ιδιωτικών συμφερόντων που υπονομεύουν κάθε φορά την προσπάθεια για να δημιουργηθεί ένα ολοκληρωμένο σύστημα πρωτοβάθμιας φροντίδας υγείας, έχετε στο πίσω μέρος του μυαλού σας, να τους βάλετε αυτούς με επίσημο τρόπο, με θεσμοθετημένες διαδικασίες μέσα στο πρωτοβάθμιο σύστημα φροντίδας υγείας.
      Αγαπητοί συνάδελφοι, θέλω επίσης να επισημάνω την αντίφαση που διαπίστωσα με έκπληξη ότι κι εσείς την έχετε συμπεριλάβει στις διαπιστώσεις σας στο πρόγραμμα της Νέας Δημοκρατίας, ότι δεν μπορεί να ταυτίζονται οι χρήστες των υπηρεσιών με αυτούς που παρέχουν τις υπηρεσίες υγείας, δηλαδή, το κράτος. Αυτήν την αντίφαση την ενσωματώνετε μέσα στο νομοσχέδιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, νομίζω ότι είχαμε συμφωνήσει για δέκα λεπτά, επιτρέψτε μου ένα λεπτό.
      Θα κάνω δύο παρατηρήσεις. Πρέπει να μην ευτελίσουμε το Συνήγορο του Πολίτη. Είμαι αυτός που εδώ και δέκα χρόνια έχω υποστηρίξει τη συγκρότηση του Συνηγόρου του Πολίτη στη χώρα μας. Ιδρύθηκε ο Συνήγορος του Πολίτη με τις αδυναμίες του και έχει προσφέρει σημαντικές υπηρεσίες. Μπορούμε να τον ενισχύσουμε, αντί να έρχεται κάθε Υπουργείο και να συγκροτεί το δικό του Συνήγορο, όπως είναι για παράδειγμα ο Συνήγορος του τουρίστα. 
      Δεύτερο θέμα. Είμαι απ’ αυτούς που έδωσαν τη μάχη για την επέκταση και την καθολική εφαρμογή του ΑΣΕΠ και πιστεύω ότι το ΑΣΕΠ, παρά τις αδυναμίες του συστήματος, δημιούργησε εν δυνάμει μία άλλη αντίληψη για τη λειτουργία του πολιτικού συστήματος. 
      Με τον τρόπο που νομοθετείτε θα ξαναγυρίσετε τους πολίτες στα γραφεία των τοπικών Βουλευτών διεκδικώντας μία θέση στην προσωρινή λίστα διορισμού. 
      Κύριε Υπουργέ, σας καλώ να δείτε τις αδυναμίες που έχει η πρόσληψη και η μετέπειτα απόλυση. Σας ενημερώνω αν δεν γνωρίζετε –και θέλω να το ψάξετε- ότι σε αντίστοιχες περιπτώσεις έχουμε σήμερα στο δημόσιο και προσληφθέντες με τρόπο που βρίσκετε συνέχεια παράτυπο και τους νόμιμα προσληφθέντες. 
      Αυτά τα ζητήματα νομίζω ότι θα τα αντιμετωπίσετε, είναι πάρα πολύ δύσκολα και γι’ αυτό νομίζω ότι κανείς από μας δεν μπορεί να δώσει τη συναίνεσή του και να ψηφίσει το νομοσχέδιό σας. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, οκτώ μήνες στην Αίθουσα αυτήν δεν έχω ακούσει μία φορά από την Αντιπολίτευση και ειδικά από τη Μείζονα Αντιπολίτευση να επικροτηθεί ένα νομοσχέδιο ή κάτι που έχει φέρει η Κυβέρνηση στην Αίθουσα αυτήν.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Φαίνεται ότι έτσι συνηθίζεται στην πολιτική όλα να αμαυρώνονται και να ακούγονται μόνο αντιπολιτευτικές κραυγές και όχι προτάσεις.
      Κυρίες και κύριοι συνάδελφοι, η Νέα Δημοκρατία ως Αξιωματική Αντιπολίτευση είχε εστιάσει το ενδιαφέρον της και την κριτική της προς την τότε κυβέρνηση πάνω στα λεγόμενα προβλήματα της καθημερινότητας που καταταλαιπωρούν τον Έλληνα πολίτη, προβλήματα που υποβαθμίζουν την ποιότητα ζωής και δυστυχώς δεν ταιριάζουν σε μια σύγχρονη ευρωπαϊκή χώρα. 
      Είμαι ευτυχής, κύριε Υπουργέ, σήμερα που βλέπω ότι η Νέα Δημοκρατία τηρεί τις προεκλογικές της δεσμεύσεις και ενσκήπτει με πραγματικό ενδιαφέρον, με σοβαρότητα και σχέδιο πάνω απ’ αυτά τα προβλήματα. Η αρχή ήδη έγινε την προηγούμενη εβδομάδα από το Υπουργείο Μεταφορών με την ανακοίνωση του νέου συγκοινωνιακού χάρτη της Αθήνας. Σήμερα με το νομοσχέδιο που καταθέσατε γίνεται άλλο ένα βήμα προς την κατεύθυνση της βελτίωσης της καθημερινότητας του πολίτη. 
      Ο χώρος της υγείας, κύριοι συνάδελφοι, και κύριε Υπουργέ, είναι ένα από τους χώρους της τελευταίας δεκαετίας που ταλαιπωρεί αφάνταστα τους πολίτες. Υπάρχουν ουρές έξω από τα εξωτερικά ιατρεία, μακριές λίστες αναμονής, έλλειψη ιατρικού και νοσηλευτικού προσωπικού. Γέμισαν το νομό Ηρακλείου στην Κρήτη με Ιατρικά Κέντρα τα οποία δεν έχουν ούτε νοσηλευτικό προσωπικό ούτε μηχανήματα. Διόρισαν μόνο μαγείρους, κηπουρούς κλπ. Υπάρχει χαμηλή ποιότητα παρεχομένων υπηρεσιών, εικόνες τριτοκοσμικές με ράντζα στους διαδρόμους, τα περίφημα φακελάκια κλπ. 
      Πού ξανακούστηκε, κύριε Υπουργέ, να χρειάζεται ένας πολίτης να χειρουργηθεί άμεσα και να του λένε έλα μετά από ενενήντα ημέρες; Αυτό είναι πρωτάκουστο και συμβαίνει μόνο στην Ελλάδα. 
      Οι πολίτες πληρώνουν πολλά και δυστυχώς, εισπράττουν λίγα. Το όλο δημόσιο σύστημα υγείας λειτουργεί και στηρίζεται αποκλειστικά στην υπευθυνότητα και την αυταπάρνηση  των λειτουργών του, κύριε Υπουργέ. Το κράτος όμως απουσίαζε προκλητικά.
      Κύριε Υπουργέ, ήρθε η ώρα να αναμορφώσετε το χώρο της δημόσιας υγείας. Σας εμπιστευόμαστε και σας στηρίζουμε στον αγώνα σας αυτό. Συντρίψτε παρακαλώ τη διαφθορά που έχει κατακλύσει και το χώρο αυτό. Δεν είναι δυνατόν ένα δημόσιο νοσοκομείο να πληρώνει πολλαπλάσια από μία ιδιωτική κλινική για τον εξοπλισμό που πρέπει να αγοράσει.
      Άκουσα τον κ. Πρωτόπαπα να μιλά για μάνατζερ και προμήθειες. Και έχει δίκιο διότι η κατάσταση προμήθειας αναλωσίμων και όχι μόνο υλικών είναι –να μου επιτρέψετε  την έκφραση- «μπάτε σκύλοι αλέσετε και αλεστικά μη δώσετε». Κοινώς μπάχαλο, ξέφραγο αμπέλι. Διώξτε τους επίορκους. Στείλτε επιτέλους τους προστάτες, για να μη χρησιμοποιήσω κάποιον άλλο προσφιλή όρο, στον εισαγγελέα όπου έχουν εισχωρήσει και στο χώρο της υγείας και λυμαίνονται το δημόσιο χρήμα εις βάρος του κράτους και των πολιτών. 
      Κύριε Υπουργέ, στηρίζω ανεπιφύλακτα το παρόν νομοσχέδιο. Θεωρώ ότι ο νεοσύστατος θεσμός του συνηγόρου υγείας μπορεί να σταθεί αρωγός  του πολίτη αλλά και του Υπουργείου σας στην προσπάθεια αναμόρφωσης του συστήματος υγείας. 
      Κρίνω θετική και δίκαιη την απόφασή σας να χορηγήσετε επίδομα ετοιμότητας στους εργαζόμενους του ΕΚΑΒ οι μισθοί των οποίων είναι αντιστρόφως ανάλογοι της προσφοράς τους προς το κοινωνικό σύνολο και τον πολίτη που έχει ανάγκη.
      Τέλος και το πιο σημαντικό, επικροτώ την πρότασή σας για συντόμευση των διαδικασιών πρόσληψης νοσηλευτικού προσωπικού στα νοσηλευτικά ιδρύματα του ΕΣΥ και τις μονάδες κοινωνικής φροντίδας. Είναι ένα πρώτο αποφασιστικό βήμα προς τη βελτίωση των παρεχομένων υπηρεσιών υγείας. Δεδομένου ότι οι ελλείψεις είναι τεράστιες και τα προβλήματα που δημιουργούνται εξαιτίας αυτών των ελλείψεων είναι πολλά. Δυστυχώς η ισχυρή Ελλάδα που μας κληροδότησαν οι προηγούμενες κυβερνήσεις αποδεικνύεται για άλλη μία φορά μια φενάκη. Αυτή η Κυβέρνηση καλείται να βγάλει για άλλη μία φορά τα κάστανα από τη φωτιά. Εχουμε, όμως, τη θέληση, έχουμε την πολιτική βούληση και έχουμε και τη στήριξη του κόσμου στην προσπάθειά μας αυτή, γι’ αυτό και θα τα καταφέρουμε προς απογοήτευση των συναδέλφων της Μείζονος ειδικά Αντιπολίτευσης που στην απόγνωσή τους που έχασαν την αρχή, αντί για προτάσεις δεν κάνουν τίποτε άλλο εδώ μέσα από αντιπολίτευση για την αντιπολίτευση. Και φυσικά ο νοήμων ελληνικός λαός βλέπει, καταγράφει και κρίνει.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήριος Χατζηγάκης): Το λόγο έχει η κ Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, πιστεύω και θεωρώ ότι είναι πεποίθηση όλων μας ότι η υγεία είναι ένα πάρα πολύ σοβαρό θέμα, γι’ αυτό και χρειάζεται μια πολύ σοβαρή αντιμετώπιση κάθε φορά με τα καινούργια δεδομένα και προβλήματα που προκύπτουν. 
      Με αυτή τη λογική επιτρέψτε μου να καταθέσω δύο ανησυχίες μου, που μου δημιουργήθηκαν ενόσω διάβαζα το νομοσχέδιο. Είναι μία διαφορετική άποψη από όσα ακούστηκαν μέχρι τώρα. 
      Επειδή ακριβώς είναι ένα πάρα πολύ σοβαρό ζήτημα η υγεία, θεωρώ ότι απαιτεί μία εξαιρετικά μεγάλη προσοχή. Είναι αλήθεια ότι η υγεία και στη χώρα μας και αλλού γενικότερα αλλά και το κράτος πρόνοιας που πιστεύω ότι θα έχουμε τη δυνατότητα άλλη φορά να το συζητήσουμε, παρουσιάζουν προβλήματα. Χρειάζεται να συζητήσουμε να παλέψουμε να λύσουμε τα προβλήματα, αλλά κατ’ αρχήν να διαφυλάξουμε ως κόρη οφθαλμού ορισμένες βασικές αρχές. Και μία από αυτές τις αρχές είναι ο δημόσιος χαρακτήρας της υγείας. 
      Ο δημόσιος χαρακτήρας της υγείας είναι μία αδιαπραγμάτευτη κατάκτηση του ελληνικού λαού, το ΕΣΥ είναι μία μεγάλη κατάκτηση. Το ΕΣΥ δημιουργήθηκε στη χώρα μας πριν από 20 χρόνια, ενώ σε άλλα κράτη της Ευρώπης ανάλογα συστήματα υγείας υπάρχουν εδώ και δεκαετίες. Πρέπει να γίνουν βελτιώσεις. Αυτό πιστεύω ότι θα έπρεπε να το συζητήσουμε, κύριε Υπουργέ. Μάλιστα στις προγραμματικές δηλώσεις της Κυβέρνησης είχατε δεσμευτεί ότι ένα τέτοιο νομοσχέδιο θα φέρνατε μέσα στο φθινόπωρο να το συζητήσουμε εδώ. Να συζητήσουμε πως θα γίνουν βελτιώσεις στο ΕΣΥ, εκεί όπου υπάρχουν προβλήματα. Είναι κοινή πεποίθηση όλων μας ότι υπάρχουν προβλήματα. Κυρίως όμως προβλήματα  ως προς την ποιότητα παροχής υπηρεσιών, αλλά για κανένα λόγο δεν μπορεί, δεν πρέπει να τίθεται υπό αίρεση ο δημόσιος χαρακτήρας του συστήματος. 
      Τα προβλήματα που μπορεί να παρουσιάζει ένα σύστημα, εν προκειμένω το ΕΣΥ, δεν μπορεί να αντιμετωπίζονται με προτάσεις που ουσιαστικά οδηγούν στην κατάργησή του. 
      Το νομοσχέδιο που συζητάμε σήμερα έχει θετικά στοιχεία και «καλές προθέσεις». Ο κύριος Υπουργός, είναι ένας πολιτικός που γνωρίζει όσο λίγοι το χώρο της υγείας και θεωρώ βέβαιο ότι θέλει να τον υπηρετήσει με τον καλύτερο τρόπο. Όμως, την ίδια στιγμή δεν μπορούμε να είμαστε σίγουροι για το νομοσχέδιο αυτό, δεν μας πείθει διότι υπάρχουν πολλές πλευρές που κινούν τις υποψίες μας.
      Πίσω από τον τίτλο για την «ΠΟΛΥΚΛΙΝΙΚΗ ΟΛΥΜΠΙΑΚΟΥ ΧΩΡΙΟΥ» κρύβεται ένα ολόκληρο σχέδιο, μία διαφορετική, μία νεοφιλελεύθερη φιλοσοφία για την υγεία και την περίθαλψη. Οι φράσεις «ιδιωτική εταιρεία», «αγορά υγείας», «καταναλωτής υπηρεσιών υγείας», «κέρδος», «φιλελεύθερη επιλογή» βρίσκονται παντού μέσα στο νομοσχέδιο και μας προβληματίζουν.
      Μοιάζει, κατά τη γνώμη μου, το νομοσχέδιο με Δούρειο Ίππο μέσα από τον οποίο θα εισβάλλουν στο ΕΣΥ μεγάλα ιδιωτικά συμφέροντα. Δεν πρόκειται για μια ειδική περίπτωση μιας πολυκλινικής. Θεωρώ ότι η «ΠΟΛΥΚΛΙΝΙΚΗ» είναι η αφορμή, η αφετηρία για τη μετατροπή και άλλων ίσως πολλών νοσοκομείων του ΕΣΥ σε ανώνυμες εταιρίες και την απεμπλοκή του κράτους από τη χρηματοδότησή τους. Φεύγει το κράτος από το ΕΣΥ και έρχονται τα ασφαλιστικά ταμεία και οι ιδιώτες.
      Εγώ, όμως, θα σταθώ και θα μιλήσω για τα ασφαλιστικά ταμεία. 
      Θα καταλήξουμε, κύριε Υπουργέ, σ’ ένα σημείο που τα ασφαλιστικά ταμεία θα χρηματοδοτούν όλο το σύστημα υγείας; Την ίδια στιγμή όμως, τα ασφαλιστικά ταμεία δεν πρέπει να έχουν όλο και μεγαλύτερα αποθεματικά προκειμένου να χρηματοδοτούν τις συντάξεις; 
      Θα καταλήξουμε τα μεγάλα νοσοκομεία ιδιωτικές εταιρίες που θα πρέπει να επιδιώκουν το κέρδος όπως προβλέπεται από το νομοσχέδιο για την Πολυκλινική; Η Κυβέρνησή σας ίσως θεωρεί πως για να μπορέσουν τα ταμεία να αυξήσουν τα αποθεματικά τους και να πληρώσουν τις αυξημένες συντάξεις στις επόμενες δεκαετίες, πρέπει να γίνουν από τώρα μέτοχοι σε μία ιδιωτικοποιημένη αγορά υγείας που λειτουργεί με γνώμονα το κέρδος. Με άλλα λόγια, επειδή δεν γίνεται να αυξηθούν οι εισφορές των ασφαλισμένων στα ταμεία, γίνονται τα ταμεία επιχειρηματίες υγείας και κερδίζουν από τη νοσηλεία των ασφαλισμένων τους. Από ποια τσέπη, όμως, θα βγει αυτό το κέρδος, κύριε Υπουργέ, για να μπει στο ταμείο των ταμείων και των άλλων μετόχων; Φυσικά υποθέτω από την τσέπη του πολίτη. Έτσι έχουμε δύο συμπεράσματα. Πρώτον ότι το νομοσχέδιο ανοίγει την πόρτα σε ένα μέλλον όπου η υγεία θα στοιχίζει περισσότερο και παύει να είναι δημόσιο αγαθό και δεύτερον, ότι αυτή η προοπτική είναι ισοδύναμη με το να λέγαμε ότι αυξάνουμε αισθητά τις εισφορές των ασφαλισμένων στα ταμεία ή ότι μειώνουμε αισθητά τις συντάξεις. Γιατί πολύ απλά το νομοσχέδιο αυτό ανοίγει την πόρτα σε αλλαγές που έχουν σοβαρό οικονομικό κόστος ενώ περίμεναν όλοι ότι θα μιλούσαμε για άλλες αλλαγές, το οποίο κόστος θα κληθεί να το πληρώσει ο πολίτης και εμείς κάτι τέτοιο δεν μπορούμε να το δεχθούμε. Γι’ αυτό και καταψηφίζουμε το νομοσχέδιο. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε την κυρία Μερεντίτη για την οικονομία του χρόνου.
      Ο κύριος Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αγαπητοί συνάδελφοι, σήμερα συζητάμε ένα αθώο μεν, αβανταδόρικο μεν, εύηχο μεν νομοσχέδιο, το οποίο όμως, αν το μελετήσει κανείς έχει μία τορπίλη. Η οποία αν τελικώς εκτοξευθεί από τον Υπουργό, θα οδηγήσει στη δημιουργία ενός νέου συστήματος υγείας από το παράθυρο. Αυτή είναι η πάγια τακτική του Υπουργείου. Μέχρι τώρα έχει φέρει δύο νομοσχέδια. Αθώο και το πρώτο, αθώο και το δεύτερο. Εύηχο το πρώτο, εύηχο και το δεύτερο. 
      Τι έλεγε το πρώτο: «Ένωση Νοσηλευτών Ελλάδος». Βάζει και τρεις-τέσσερις διατάξεις και καρατομεί όλο το διοικητικό προσωπικό, όλο το στελεχιακό δυναμικό των μονάδων υγείας. Καταργεί επιτροπές, προκηρύξεις, προσόντα, κριτήρια, διαφάνεια με μία πράξη, απόφαση του Υπουργού. Καταργεί την μη εντοπιότητα των διοικητών –μεγάλο πράγμα αυτό- διορίζει διοικητές και έχουν στηθεί θερμοκήπια πελατειακών σχέσεων σε όλη την Ελλάδα, τα οποία αρχίζουν σιγά-σιγά να αποδίδουν καρπούς.
      Ερχόμαστε τώρα σε τούτο. Ποιος Έλλην πολίτης δεν θέλει να αναπτυχθεί η Ολυμπιακή Πολυκλινική, που στο κάτω-κάτω είναι ένα έργο του ΠΑΣΟΚ, όπως πολλά άλλα τα οποία εγκαινιάζονται, αλλά δεν αναφέρονται πουθενά; Θέλουμε και εμείς να αναπτυχθεί για την περιοχή, για την ευρύτερη περιοχή. 
      Αλλά το νομοσχέδιο αυτό, κύριοι συνάδελφοι, είναι ψευδεπίγραφο. Έχει ψεύτικο τίτλο. Έπρεπε να λέει: «Άλλο Σύστημα Υγείας –ανάπτυξη της Ολυμπιακής Πολυκλινικής- Συνήγορος της Υγείας- λοιπές διατάξεις». Αυτός είναι ο πραγματικός τίτλο
      Είναι ψευδεπίγραφο, είναι αποπροσανατολιστικό και δημιουργεί τεράστια προβλήματα εάν περάσει έτσι απαρατήρητο. Τελικώς έχω κάποιες επιφυλάξεις μήπως πρέπει να μην ψηφιστεί αυτό το νομοσχέδιο.
      Η όλη διαδικασία, που ακολουθήθηκε μέχρι τώρα, μπορεί να είναι μέσα στα πλαίσια των κείμενων διατάξεων, αλλά είναι λίγο ανορθόδοξη. Μας είχε μοιραστεί ένα προσχέδιο με άλλη εισηγητική έκθεση. Θα την καταθέσω στα Πρακτικά για να τη διαβάζουν οι συνάδελφοι, να προσπαθούν να την αποκρυπτογραφήσουν.
      Έρχεται την Τρίτη το βράδυ 19.30 το νομοσχέδιο με άλλη εισηγητική έκθεση και με δύο άρθρα λιγότερα. Την Πέμπτη πρωί-πρωί μπαίνει στην επιτροπή.  Γρήγορες διαδικασίες με τη συγκατάνευση της Προέδρου της Βουλής. «Να καλέσουμε την Πέμπτη το απόγευμα τους φορείς». «Μα δεν προλαβαίνουμε, κύριοι συνάδελφοι, κύριε Πρόεδρε της Επιτροπής. Δεν προλαβαίνουν να ειδοποιηθούν. Και οι άνθρωποι που θα χειριστούν αυτό το μεγάλο θέμα, πρέπει να εκφέρουν την άποψή τους». «Όχι, προλαβαίνουμε». Ειδοποιούνται υποτίθεται. Δεν ξέρω, θα το ψάξουμε, κύριε Πρόεδρε. Και ενεφανίσθη ένας μόνο εκπρόσωπος, της ΠΟΕΔΥΝ , ο Αντιπρόεδρος, γιατί ο Πρόεδρος δεν ευρέθη. Οι άλλοι τέσσερις δεν ενεφανίσθησαν. Οι ίδιοι λένε «δεν ειδοποιηθήκαμε». 
      Ο Πρόεδρος της ΓΣΕΕ. έστειλε μία επιστολή, η οποία δεν μας μοιράστηκε, κύριε Πρόεδρε της Επιτροπής. Δεν μας τη μοιράσατε. Κακό ήταν;
      ΠΑΝΑΓΙΩΤΗΣ ΑΔΡΑΚΤΑΣ: Την έδωσα.
      ΕΜΜΑΝΟΥΗΛ ΣΚΟΥΛΑΚΗΣ: Να τη διαβάσω, λοιπόν, εγώ και να την καταθέσω στα Πρακτικά.
      Τι λέει ο κ. Πολυζωγόπουλος; 
      «Κύριε Πρόεδρε, έλαβα την επιστολή σας για να παρευρεθώ και να εκθέσω στην Επιτροπή τις απόψεις της ΓΣΕΕ επί του σχεδίου νόμου του Υπουργείου Υγείας και Κοινωνικής Αλληλεγγύης «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και άλλες διατάξεις». 
      Σας ενημερώνω ότι η ΓΣΕΕ αγνοεί το περιεχόμενο του σχεδίου νόμου, διότι δεν μας έχει αποσταλεί από τους αρμόδιους φορείς και για το λόγο αυτό αδυνατούμε να παραστούμε. 
      Παράκληση η επιστολή μου να μοιραστεί στους Βουλευτές της Επιτροπής σας».
      Την καταθέτω στα Πρακτικά για την ιστορία.
      (Στο σημείο αυτό ο Βουλευτής κ. Εμμανουήλ Σκουλάκης                         καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πάμε παρακάτω. Την επόμενη ημέρα ο ομιλών έβαλε θέμα αν μπορούμε να συζητήσουμε το νομοσχέδιο, γιατί δεν έχει έρθει η έκθεση της Οικονομικής και Κοινωνικής Επιτροπής. Απάντησε ο Πρόεδρος, απάντησε ο Υπουργός. «Πρώτη φορά γίνεται;» «Τα περισσότερα νομοσχέδια επί των ημερών σας δεν είχαν έκθεση Οικονομικής και Κοινωνικής Επιτροπής». «Εμείς έχουμε την πλειοψηφία». Δεν την αρνούμαστε. Την έχετε. Αν θέλετε να το πάτε έτσι, καπεταναίοι, ξέρω εγώ, νταήδες, ό,τι θέλετε. Κυβερνάτε. Δεν λογαριάζετε κανέναν. Και άρχισε η συζήτηση χθες εδώ. 
      Είμαι υποχρεωμένος, κύριοι συνάδελφοι, να σας πω ότι εντυπωσιάστηκα που είδα τον Υπουργό Υγείας και έδωσε σήμα στον Υφυπουργό να διαβάσει την έκθεση της Οικονομικής και Κοινωνικής Επιτροπής. Και επειδή εκεί κάθομαι πολλά χρόνια, πρόσεξα τον Υπουργό. Και του είπε «σταμάτα». Αυτό με οδήγησε σήμερα το πρωί να ψάξω.
      Και λυπούμαι, κύριε Πρόεδρε, που θα σας πω ότι αυτό που διαβάστηκε ήταν το ένα κομμάτι της έκθεσης. Τα άλλα κομμάτια της έκθεσης απεκρύβησαν από τον κ. Κωνσταντόπουλο. Και είναι μείζον θέμα ηθικής τάξης. Είναι μείζον θέμα εύρυθμης λειτουργίας του Κοινοβουλίου. 
      Προσέξτε, η έκθεση δεν βγήκε. Θα βγει στις 12 Νοεμβρίου του 2004, την Παρασκευή.
      Εδώ έχω τα κείμενα και θα τα μοιράσετε –έχετε υποχρέωση, κύριε Πρόεδρε- στους Βουλευτές για να διαβάσουν όλο το κείμενο της έκθεσης. Διάβασε ο κ. Κωνσταντόπουλος ένα κομμάτι που είναι το κεφάλαιο Β’, Γενική Αξιολόγηση, ολόκληρο. Υπάρχει, όμως, μία άλλη άλφα άποψη, δεν τη διαβάζει, πάει στη βήτα άποψη που είναι αβανταδόρικη για το νομοσχέδιο. Και ακούσατε τι αποκρύβει: την ομόφωνη άποψη της ΟΚΕ, η οποία αναφέρεται πού νομίζετε; Στο περιβόητο άρθρο 3.
      Τι λέει λοιπόν η ΟΚΕ για το περιβόητο άρθρο 3; Και είναι ομόφωνη άποψη. Προσέξτε πώς συμπεριφερόμαστε στους θεσμούς: «Πέραν αυτών η ΟΚΕ θεωρεί ότι θα πρέπει να αναδιατυπωθεί το άρθρο 3 που αφορά τους σκοπούς του δημιουργούμενου φορέα. Η απλή παράθεση των σκοπών δημιουργεί μία ασάφεια ως προς το ποιος είναι ο βασικός σκοπός του φορέα και αφήνει περιθώρια επέκτασης των δραστηριοτήτων του σε παραδοσιακές υπηρεσίες που παρέχονται ήδη στο πλαίσιο του ΕΣΥ. Για το λόγο αυτό θα πρέπει να οριστεί ότι σκοπός του φορέα είναι η πιλοτική ανάπτυξη της Πολυκλινικής του Ολυμπιακού Χωριού για την παροχή νέων μορφών φροντίδας υγείας και η κατάρτιση προγραμμάτων υποστήριξης αθλητών». Το διαβάζω για σας, κύριοι συνάδελφοι, της Νέας Δημοκρατίας που μας λέτε δογματικούς.
      ΑΝΑΣΤΑΣΙΟΣ ΚΑΡΑΜΑΡΙΟΣ: Αυτά τα λέει η ΟΚΕ.
      ΕΜΜΑΝΟΥΗΛ ΣΚΟΥΛΑΚΗΣ: Αυτά λέει η ΟΚΕ. Εάν η χθεσινή παρέμβαση του κ. Κωνσταντόπουλου ήταν καθοριστική για τη συνεδρίαση τη χθεσινή, δεν είναι καθοριστικό αυτό;
      ΑΝΑΣΤΑΣΙΟΣ ΚΑΡΑΜΑΡΙΟΣ: Δεν είναι υποχρεωτικό.
      ΕΜΜΑΝΟΥΗΛ ΣΚΟΥΛΑΚΗΣ: Τι λέει παρακάτω; «Οι υπόλοιποι σκοποί που θα καταγράφονται στο άρθρο 3, πρέπει να αναδιατυπωθούν και να καταγραφούν ως επί μέρους δραστηριότητες στο πλαίσιο του ανωτέρω βασικού σκοπού».
      Θα το καταθέσω, κύριε Πρόεδρε, στα Πρακτικά. Έχει και άλλα πράγματα μέσα.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Άρα συμφωνεί μαζί μας.
      ΕΜΜΑΝΟΥΗΛ ΣΚΟΥΛΑΚΗΣ: Η επιτροπή; Αυτό καταλάβατε;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      ΕΜΜΑΝΟΥΗΛ ΣΚΟΥΛΑΚΗΣ: Τι λέει; Να αναδιατυπωθεί, να διευκρινιστεί. Δεν καταλάβατε, αγαπητέ Υπουργέ; Γιατί δεν το διαβάσατε αυτό χθες; Το αποκρύψατε.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΕΜΜΑΝΟΥΗΛ ΣΚΟΥΛΑΚΗΣ: Tο καταθέτω για τα Πρακτικά και θα ήθελα να μοιραστεί, κύριε Πρόεδρε.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για την Πολυκλινική προκαλώ και παρακαλώ τους συναδέλφους της Νέας Δημοκρατίας να μου πουν, πλην της παραγράφου α΄ του άρθρου 3, σε όλο το νομοσχέδιο πού αναφέρεται. Μία γραμμή έχει για την Πολυκλινική και αυτή είναι η παράγραφος α του άρθρου 3, που λέει: «Η πιλοτική ανάπτυξη της Πολυκλινικής του Ολυμπιακού Χωριού και η κατάρτιση προγραμμάτων υποστήριξης αθλητών». Αυτές είναι οι δυο γραμμές, που αναφέρονται στην Πολυκλινική. Όλα τα άλλα είναι για το άγνωστο σύστημα υγείας, που μέσα από τις διατάξεις του άρθρου προσπαθεί να περάσει ο Υπουργός από το παράθυρο.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Δεν θα γίνει αυτό, κύριε Υπουργέ, διότι όλοι οι φορείς που συμμετέχουν, τώρα που θα συνειδητοποιήσουν τι πάτε να κάνετε, θα αντιδράσουν. 
      Τελειώνω, κύριε Πρόεδρε, με κάτι άλλο. Επί δύο μήνες ο Υπουργός…
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, δεν θέλω να σας κατεβάσω από το Βήμα.
      ΕΜΜΑΝΟΥΗΛ ΣΚΟΥΛΑΚΗΣ: Κατεβάστε με.
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, σας παρακαλώ. Κάνετε κατάχρηση χρόνου.
      ΕΜΜΑΝΟΥΗΛ ΣΚΟΥΛΑΚΗΣ: Να ολοκληρώσω, κύριε Πρόεδρε. Τελειώνω. Μία φράση.
      Μας βομβάρδιζε, κύριε Πρόεδρε, ο Υπουργός επί δύο μήνες με το ότι θα παρακάμψει το ΑΣΕΠ για τους νοσηλευτές. Κορόιδευε την ελληνική κοινωνία. Δεν έφερε παράκαμψη. Έφερε σύντμηση διαδικασιών. Αυτό που εμείς είχαμε ψηφίσει με τη συναίνεσή μας εδώ, όλων των κομμάτων, για τα ψυχιατρικά. Να μην κοροϊδεύουμε τους νέους ανθρώπους, όχι τα δικά σας παιδιά. Τα παιδιά των Ελλήνων που περιμένουν να βρουν μια δουλειά σ’ αυτές τις μονάδες.
      Όχι μόνο το καταψηφίζω, λοιπόν, αλλά ζητώ να σταματήσει η διαδικασία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκουλάκη.
      Κύριε Υπουργέ, έχετε το λόγο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Κυρίες και κύριοι συνάδελφοι, κατ’ αρχήν σας ευχαριστώ πάρα πολύ, κυρίως τους συναδέλφους της Αντιπολίτευσης, διότι οι συνάδελφοί μου της Νέας Δημοκρατίας ήταν αυτονόητο ότι θα το στήριζαν, παρ’ ό,τι ακούστηκαν και από τους ίδιους πολύ χρήσιμες παρατηρήσεις.
      Και λέω της Αντιπολίτευσης, διότι άκουσα με πολύ προσοχή μέχρι τώρα και θα ακούσω μέχρι τέλους, τουλάχιστον, τις εποικοδομητικές τους παρατηρήσεις.
      Θέλω να ξεκινήσω, λέγοντας το εξής: Ευχαριστώ την οικονομική και κοινωνική επιτροπή, διότι μεγαλύτερη υποστήριξη από ό,τι γράφει εδώ μέσα για το νομοσχέδιο, δεν θα μπορούσα να περιμένω. Μπορεί να υπάρχει ακόμα και η διατύπωση γνώμης α΄ που είναι διαφορετική και να αναφέρεται σε τέσσερα πράγματα, εκ των οποίων τα δύο έχουν εξαλειφθεί -δεν το ήξεραν βεβαίως οι άνθρωποι- στη συζήτηση στην επιτροπή. Άρα στην ουσία μένουν δύο μόνο αντιρρήσεις κάποιας μερίδας ανθρώπων. Από εκεί και πέρα, δεν έχω δεν έχω δει τα δεκαπέντε χρόνια που είμαι Βουλευτής, η ΟΚΕ να έχει εκδηλώσει μεγαλύτερη υποστήριξη σε νομοσχέδιο από ό,τι περιγράφεται εδώ μέσα. Το αφήνω, λοιπόν, το θέμα αυτό.
      Δεύτερον, επειδή πολλά ακούστηκαν περί εγκαινίων και ότι τα κρύβουμε, καταρχήν ο ομιλών –υπήρχαν πάντοτε εκπρόσωποί σας σε όλα τα εγκαίνια, γιατί εγώ είχα την ευαισθησία να καλώ όλα τα κόμματα και ιδιαίτερα την Αξιωματική Αντιπολίτευση- ποτέ δεν έκρυψε και δεν απέφυγε να αποδώσει τα συγχαρητήρια εκεί που έπρεπε.
      Οφείλω, όμως, να σας πω ότι από χθες θα πρέπει να είστε πολύ προσεκτικοί, όταν μιλάτε για νέα νοσοκομεία και εγκαίνια. Αυτό το οποίο συνέβη στο Αττικό Νοσοκομείο, σας λέω ότι θα γίνει αιτία μεγάλου ελέγχου. Ήδη αποφάσισα να ζητήσω από το Τεχνικό Επιμελητήριο να στείλει την ειδική επιτροπή, όχι μόνο να καταγράψει τις ζημιές, αλλά και το τι έγινε μέχρι τώρα, για να φτάσουμε στα χθεσινά χάλια και ρεζιλίκια. 
      Σας λέω ότι παρόμοια κατάσταση επικρατεί στο Νοσοκομείο της Αλεξανδρούπολης. Για το Νοσοκομείο των Σερρών έχει επέμβει ο εισαγγελέας. Ο κ. Κουτσούκος έφυγε, αλλά την ερχόμενη εβδομάδα θα δώσω στη δημοσιότητα το πόρισμα της ΕΔΕΛ για το Νοσοκομείο του Πύργου, που μας ζητά να επιστρέψουμε 5,2 εκατομμύρια ευρώ.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): (Δεν ακούστηκε).
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό είναι παλαιότερο, κύριε Κοσιώνη και γι’ αυτό δεν το αναφέρω.
      Θα σας συνιστούσα να είστε πολύ πιο προσεκτικοί από εδώ και πέρα, όταν μιλάτε για εγκαίνια και για καινούργια νοσοκομεία. Βεβαίως στα τηλεοπτικά σποτ που βγάλατε προεκλογικά, τίποτε από όλα αυτά δεν φάνηκε.
      Παρά ταύτα, εγώ όχι μόνο δεν απαξιώνω αυτήν την προσπάθεια, όχι μόνο ξέρω ότι δεν υπήρχε σκοπιμότητα από τις πολιτικές ηγεσίες να γίνουν αυτές οι κακές κατασκευές, αλλά αμφιβάλλω και αν το είχαν πάρει χαμπάρι. Πλην, όμως, δεν παύει να υπάρχει πολιτική ευθύνη και κυρίως άλλου είδους ευθύνη σ’ αυτούς που τα έφτιαχναν. 
      Γι’ αυτό και δεν τα έχουμε παραλάβει, όπως δεν τα είχατε παραλάβει και εσείς, κύριοι συνάδελφοι. Όταν ο κ. Σημίτης πήγε και έκανε τα εγκαίνια για τρίτη φορά στο Αττικό Νοσοκομείο, δεν είχε παραληφθεί το νοσοκομείο, όπως δεν έχει παραληφθεί μέχρι σήμερα. Το ίδιο συνέβη, όταν πήγε και έκανε τα εγκαίνια στην Αλεξανδρούπολη. Για να μη σας πω ότι τελείως παρανόμως, γιατί δεν υπάρχει νομοθετική ρύθμιση, πληρώνατε επί σειρά ετών και πληρώνουμε και εμείς σήμερα, διότι δεν έχουμε άλλη επιλογή μέχρι στιγμής για τη συντήρηση των Η/Μ εφόσον, δεν είχατε φροντίσει να δημιουργήσετε νομοθετικό πλαίσιο. 
      Να είστε, λοιπόν, πολύ προσεκτικοί από εδώ και πέρα, όταν μιλάτε για εγκαίνια και για το ποιος αποκρύβει και απαξιώνει. Εγώ δεν απαξιώνω τίποτα. Επαναλαμβάνω ότι παρά τις όσες κακοτεχνίες έχουν συμβεί, κανείς δεν μπορεί να απαξιώσει μια προσπάθεια. Ήταν να φτιαχτούν και φτιάχτηκαν, έστω και αν δεν λειτουργούν και για άλλους λόγους, δεκαεπτά καινούργια νοσοκομεία. Αυτό είναι το ένα.
      Δεύτερον, επειδή άκουσα και μερικές κορώνες από συναδέλφους, ο κ. Κουτσούκος ούτε λίγο ούτε πολύ μου είπε ότι μ’ αυτό το πράγμα ρίχνω νερό στο μύλο των ιδιωτικών διαγνωστικών κέντρων. Εντάξει! Τον παρακαλώ, λοιπόν, πάρα πολύ να ψάξει τα τελευταία δέκα χρόνια, για να δούμε κάθε χρόνο επί ποιων κυβερνήσεων φύτρωναν σαν μανιτάρια τα ιδιωτικά διαγνωστικά κέντρα και σε ποιες δύο μεγάλες αλυσίδες ανήκουν. 
      Εν πάση περιπτώσει, ο ομιλών δεν δούλεψε ποτέ, παρ’ ότι μπορούσε, ως πανεπιστημιακός δεν είχε ασυμβίβαστο, στον ιδιωτικό τομέα, χωρίς αυτό να σημαίνει ότι είμαι εχθρός ή δεν τον παραδέχομαι και δεν τον θέλω να συνυπάρχει με το δημόσιο τομέα. Ψάξτε, λοιπόν, αλλού. Ποιοι δούλευαν και ποιοι είναι μέτοχοι ή μέχρι το ασυμβίβαστο ποιοι ήταν μέτοχοι σε μεγάλα ιδιωτικά νοσηλευτήρια.
      ΧΡΗΣΤΟΣ ΠΡΩΤΟΠΑΠΑΣ: Να τα πείτε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, διότι μου έγινε προσωπική επίθεση. 
      ΧΡΗΣΤΟΣ ΠΡΩΤΟΠΑΠΑΣ: Πάντως, αν υπάρχουν καταγγελίες, να τις βάλετε ονομαστικά.
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήριος Χατζηγάκης): Παρακαλώ, κύριοι συνάδελφοι.
      Τρίτον, ήλθε το Διεθνές Νομισματικό Ταμείο στην Ελλάδα, όπως κάθε χρόνο, για τις γνωστές συναντήσεις. Είδατε φέτος να γραφτεί έστω και μία παρατήρηση για το Υπουργείο Υγείας; Ξέρετε γιατί; Όχι, διότι μετατρέψαμε σε οκτώ μήνες το χώρο της υγείας σε υγειονομικό παράδεισο ούτε διότι…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Είναι το ΠΑΣΟΚ…
      (Θόρυβος στην Αίθουσα)
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, κύριε Χριστοδουλάκη, δεν είναι αυτός ο λόγος. Και εσείς το γνωρίζετε πολύ καλά. Είναι για δύο μόνο λόγους.
      Πρώτον, διότι τους παρουσιάσαμε το πρόγραμμα το οποίο τρέχει, το ΙΑΣΙΣ, για τη μηχανοργάνωση στα νοσοκομεία. Και είδα τα παλιά Πρακτικά και είδα ότι ήταν υπόσχεση του κ. Χριστοδουλάκη αυτό. Αν σ’ αυτό αναφέρεται, να του το αναγνωρίσω.
      Το δεύτερο ξέρετε για ποιο ήταν; Διότι τους παρουσιάσαμε το πρόγραμμα -παρ’ ότι ο απέναντί μου ευρισκόμενος, ο Αλέκος ο Παπαδόπουλος, δεν πρόλαβε να το νομοθετήσει- για τον έλεγχο της ποιότητας. Και είπε: «Μας φθάνουν αυτά τα δύο, για να υποβαθμίσουμε τις όποιες άλλες παρατηρήσεις θα μπορούσαμε να σας κάνουμε, ιδιαίτερα για τα χρέη των νοσοκομείων».
      Αυτά βέβαια δεν χρειάζονται νομοθετική ρύθμιση. Δεν θα δείτε ποτέ νομοσχέδια να έρθουν εδώ για το ΙΑΣΙΣ. Δεν χρειάζεται νομοσχέδιο. Υπάρχει το γενικότερο νομικό πλαίσιο από το Γ’ Κοινοτικό Πλαίσιο Στήριξης. Και για να είστε και ενημερωμένοι, από άποψη οικονομικής διαχείρισης μετεφέρθη όλο στην «Κοινωνία της Πληροφορίας ΑΕ». Το Υπουργείο Υγείας δεν μετέχει σε τίποτα από εδώ και πέρα. Εμείς τους είπαμε τι θέλουμε, κάναμε τις προδιαγραφές, ενεκρίθη και είπα: «Έξω από το Υπουργείο Υγείας». Και ο νοών νοείτω.
      Αυτό δεν θα το δείτε επομένως σε νομοσχέδιο, πλην όμως είναι κολοσσιαίο έργο, το οποίο βέβαια δεν θα τελειώσει πριν τα δύο χρόνια. Και παράλληλα, για όποια ΠεΣΥΠ είχαν προχωρήσει –υπήρχαν τρία, τέσσερα ΠεΣΥΠ που είχαν προχωρήσει, παραδείγματος χάρη, το λογισμικό και το διπλογραφικό- είπαμε ότι αυτά δεν σταματάνε, αν θέλετε και για να ενισχύσουμε και την εγχώρια αγορά των μικρομεσαίων επιχειρήσεων που ασχολούνται μ’ αυτά τα πράγματα. Είναι χρήσιμο να προχωρήσουν παράλληλα.
      Προχωρούμε παρακάτω. Άκουσα με πολλή προσοχή τις παρατηρήσεις του κ. Κοσμίδη. Σε δύο-τρεις έχει δίκιο. Έχω δώσει εντολή αύριο που θα μιλήσουμε για τα άρθρα και θα κάνουμε και άλλες προτάσεις δεκτές από αυτές που ακούσαμε στην επιτροπή, να σας διανεμηθεί και το χαρτί. Θα ενσωματωθεί. Άκουσα με πολύ μεγάλη προσοχή –πρέπει να σας πω- όλους, αλλά ιδιαίτερα δύο συναδέλφους που μου έκαναν εντύπωση οι τοποθετήσεις τους, τον κ. Χριστοδουλάκη και τον κ. Πρωτόπαπα. Εντάξει, καταψηφίζουν το νομοσχέδιο. Είπαν και την ιδεολογική τους τοποθέτηση, αλλά πρέπει να πω ότι με εξέπληξαν και με ενθάρρυναν να προχωρήσω με πιο τολμηρά βήματα και στη δευτεροβάθμια ενδεχομένως -δεν το έχουμε αποφασίσει- όταν μου είπαν ότι σαν μοντέλο έπρεπε αυτό να είναι πιο προωθημένο. 
      Τώρα βέβαια εγώ δεν υπεισέρχομαι στις απόψεις τους. Εξάλλου δεν ήμουν και από τους πολύ πειθαρχημένους Βουλευτές. Και εγώ ήθελα να έχω προσωπική άποψη σε κάποια θέματα. Ούτε είναι κακό. Εγώ θεωρώ ότι είναι πολύ καλό αυτό μέσα στα κόμματα. Δεν το λέω επομένως υπό άλλη έννοια. Αλλά δεν μπορεί κάποιοι έμπειροι συνάδελφοι, που μάλιστα έχουν διαχειριστεί επί σειρά ετών παρόμοια πράγματα, ο ένας οικονομικά, ο άλλος και συναρμόδιο Υπουργείο, να έχουν αυτές τις απόψεις και ξαφνικά να ακούω από άλλους συναδέλφους ότι διαλύεται το ΕΣΥ. Είναι δικό σας θέμα βέβαια να αποκτήσετε κοινή γραμμή, τουλάχιστον στις βασικές γραμμές, αλλά εν πάση περιπτώσει, μην πέφτουν και τέτοιοι αφορισμοί σ’ αυτό το τραπέζι επάνω.
      Κύριε Πρωτόπαπα, εγώ υπογράφω με δέκα δάχτυλα την πρότασή σας για τους ισολογισμούς. Σας υπενθυμίζω ότι αυτό υπήρχε νομοθετημένο στο νόμο Σιούφα και για τις ΔΕΚΟ και για το ΙΚΑ, με ποινή μάλιστα ότι, αν στο πρώτο εξάμηνο του επομένου έτους δεν πήγαινε ο ισολογισμός, θα εξέπιπτε όλο το Διοικητικό Συμβούλιο, από το Διοικητή του ΙΚΑ μέχρι το τελευταίο μέλος. Ενθυμείστε πότε καταργήθηκε; Στις 7 Δεκεμβρίου, μετά τις εκλογές του 2000, με τροπολογία τα μεσάνυχτα υπογεγραμμένη από τον κ. Γιαννίτση. Εγώ, λοιπόν, προσυπογράφω αυτό που είπατε και πρέπει να επανέλθει, απλά για την ιστορία σας λέω ότι υπήρχε και καταργήθηκε με τροπολογία του κ. Γιαννίτση.
      ΧΡΗΣΤΟΣ ΠΡΩΤΟΠΑΠΑΣ:  Είναι για τα ταμεία, όχι για τα νοσοκομεία.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κατάλαβα. Εγώ το λέω σαν γενική αρχή. Και είπα ότι προσυπογράφω και για τα νοσοκομεία και έχετε απόλυτα δίκιο. Διότι, όταν μπείτε στην ιστοσελίδα της Στατιστικής Υπηρεσίας, θα δείτε ότι από τα εκατό τριάντα περίπου νοσοκομεία ελάχιστα έχουν παρουσιάσει ισολογισμούς και το πιο πρόσφατο είναι του 1998-1999, αν θυμάμαι καλά.
      Και αυτό το λόγο έχει και η μεταρρύθμιση στη διοίκηση των νοσοκομείων που θα έρθει πριν φύγει αυτός ο χρόνος για το διοικητικά συμβούλια, διότι κακή πρόθεση δεν υπήρχε αλλά δεν ήταν δουλειά του μάνατζερ να το κάνει ούτε του συμβουλίου διοίκησης με τη σύνθεση που είχε.
      Ερχόμαστε τώρα στο νομοσχέδιο. Τι είναι, λοιπόν, αυτό το νομοσχέδιο; Όλοι παραδεχθήκατε ότι είναι ανώνυμη εταιρεία, αλλά του δημοσίου. Έβγαλα τη λέξη «επιχειρήσεις», παρ’ ότι εγώ δεν τη δαιμονοποιούσα, αλλά είπα να φύγει για να μην υπάρχει η παραμικρή αμφιβολία. Και ποιοι μπορεί να είναι μέτοχοι; Μόνο ασφαλιστικά ταμεία του δημοσίου. Ποια νομίζετε ότι μπορεί να είναι; Πέραν του ΟΠΑΔ και του ΙΚΑ, βλέπετε κανένα άλλο; Άντε και του ΤΕΒΕ, ενδεχομένως. Δεν υπάρχει καμία άλλη πιθανότητα. Και τους δίνουμε το δικαίωμα για κάθε 10% μετοχών να έχουν και έναν εκπρόσωπο. Πού είναι το κακό; 
      Κατ’ αρχήν σας λέω ότι δεν το πάνε για να κάνουν τη γενική αίματος βέβαια. Είναι κυρίως για την εξειδικευμένη μορφή της αποκατάστασης, που είδατε χθες τις εγκαταστάσεις. Και βεβαίως δεν είναι η πλήρης αποκατάσταση, δεν είναι για όλα τα περιστατικά –δεν πετάμε στα σύννεφα- αλλά είναι για ένα πολύ μεγάλο κομμάτι ανθρώπων, που έχουν πρόβλημα αποκατάστασης, κυρίως χρονίων μικρομεσαίων. Τα βαριά ξέρω ότι δεν μπορεί να είναι εκεί. Δεν πρέπει να αρχίσει κάποτε; Και σας ενημερώνω ότι την ερχόμενη μάλλον εβδομάδα, αφού ξεπεράσαμε τις όποιες δυσκολίες, δημοπρατείται και το τμήμα αποκατάστασης του νοσοκομείου στο Ρίο, παρ’ ότι εκεί κάποιοι θα στενοχωρηθούν, γιατί έχει φτιαχτεί ένα μεγάλο κέντρο αποκατάστασης. Μαθαίνω τώρα –για να πω και τα πράγματα, όπως λέτε, με το όνομά τους- ότι ο γενικός διευθυντής και ιδιοκτήτης είναι αυτός που είχατε επί σειρά ετών διοικητή στο νοσοκομείο. Απλά έχουμε σύμπτωση. Το ξέρετε όλοι σας εξάλλου, τουλάχιστον οι συνάδελφοι από το νομό το ξέρουν.
      ΛΕΩΝΙΔΑΣ ΓΡΗΓΟΡΑΚΟΣ: Το όνομά του;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Δεν το θυμάμαι, αλλά τελειώνει σε –«όπουλος». Είναι γνωστός. Δεν είναι κακό αυτό, δεν έκανε παρανομία, απλά επισημαίνω τη σύμπτωση.
       Χρειάζονται πολλά. Και η σύγχρονη τάση το ξέρετε –εγώ γιατρός είμαι, ορθοπεδικός δεν είμαι ούτε φυσίατρος για να έχω ειδική γνώση- δεν είναι τα μεγάλα μπλοκ που παίρνουν μορφή γκέτο και ιδρύματος, αλλά μικρές μονάδες δίπλα ή κοντά ή στον περίβολο, αν είναι δυνατόν. Και μία τέτοια έγινε με δωρεά, με πρωτοβουλία τότε του ιδρύματος και του κ. Παπαδόπουλου για νοσοκομείο των Ιωαννίνων. Παραδόθηκε και πρέπει να τη λειτουργήσουμε. Γίνονται, λοιπόν, μικρές μονάδες δίπλα σε μεγάλα νοσοκομεία, ώστε να υπάρχει και οικονομία στα λειτουργικά έξοδα. Δηλαδή κοινή οικονομική υπηρεσία, κοινό τηλεφωνικό κέντρο κλπ. Λέω ενδεικτικά μερικά πράγματα. Ακόμη χρειάζεται και εν μέρει κοινή ιατρική κάλυψη από την ορθοπεδική κλινική του νοσοκομείου. Εν μέρει, γιατί δεν φθάνουν. Δεν βλέπω, λοιπόν, γιατί δεν χειροκροτείται αυτό το σχέδιο. 
      Σταματήσατε στο άρθρο 3. Δεν είναι πειστικές, λέει, οι απαντήσεις. Μα, πολλά από αυτά τα πράγματα –και το λέω και το επαναλαμβάνω, γιατί εγώ κάθησα πάρα πολλές φορές και διάβασα ό,τι είχε νομοθετηθεί από όλους τους προκατόχους μου- τα έχετε πει και εσείς σε άλλα νομοσχέδια. Στους σκοπούς της ΑΕ που ανέφερε ο κ. Νασιώκας, στο νόμο του κ. Παπαδόπουλου, σε πολλά από αυτά γράφονται. Επομένως για τι πράγμα με κατηγορείτε; Επειδή τιμώ και υιοθετώ κάποια πράγματα; Τα είχα πει και τότε αυτά. Επί της αρχής το είχαμε καταψηφίσει. Στα άρθρα, εάν ενθυμείσθε τουλάχιστον, μιλώντας είχα επαινέσει και είχαμε ψηφίσει αρκετά από αυτά. Για τι πράγμα κατηγορείτε; Δεν κατάλαβα. Εσείς απαξιώνετε τα πάντα.
      Σας λέω και κάτι άλλο, για να το ξέρετε. Το πράσινο φως από τον Πρωθυπουργό και την κυβερνητική επιτροπή για την αλλαγή στον τρόπο προμηθειών του χώρου της υγείας, δηλαδή να φύγουν από το Ανάπτυξης, εδόθηκε. Το νομοσχέδιο που θα φτιαχτεί και θα παρουσιασθεί -για να μην αγωνιάτε, θα γίνει  γύρω στο Φεβρουάριο, γιατί θέλει πολλή δουλειά- σε πολλά σημεία του θα έχει στοιχεία απ’ αυτό το νομοσχέδιο που ψηφίστηκε επί των ημερών σας επί Αλέκου Παπαδόπουλου και ποτέ δεν εφαρμόσθηκε. Για παράδειγμα, το ιατροτεχνολογικό μητρώο. Αυτό γιατί τόσα χρόνια δεν το εφαρμόσατε; 
      Ζητήσατε ποτέ από προμηθευτή να σας φέρει ο καθένας την τιμή μονάδος, προκειμένου να κάνετε την πρώτη ρύθμιση των χρεών; Δεν το ζητήσατε, για να δείτε πώς πιάνει και πώς πάνε τα χρήματα και πού και πώς φτιάχνεις και ιατροτεχνολογικό μητρώο. Εμείς το ζητήσαμε.
      Και περίπου το 80% των προμηθευτών έφερε τις απαντήσεις στις ερωτήσεις που τους θέσαμε. Θα με κατηγορήσετε, γιατί υιοθέτησα και τότε μέρος των προτάσεων. Και είναι σίγουρο ότι δεν θα το ψηφίσετε ούτε εκείνο για λόγους αρχής.
      Θέλετε να σας πω κάτι άλλο; Άκουσα πάρα πολλά πράγματα. Σήμερα νομίζω ότι μπορώ αυτό να το πω, γιατί θεσμική ήταν η συνάντηση. Απλά και μόνο είχαμε συνομολογήσει να μη γίνει πριν συνεδριάσει η επιτροπή. Όταν ήταν ο κ. Χριστοδουλάκης Υπουργός Οικονομικών και εγώ συντονιστής, με είχε φωνάξει ο άνθρωπος ή με δική μου πρωτοβουλία -δεν το θυμάμαι ακριβώς- και είχαμε συναντηθεί έξι, επτά μήνες πριν αλλάξει η κυβέρνηση, για να δούμε τι κοινή λύση μπορούσαμε να βρούμε με τα κόμματα, ώστε να αντιμετωπίσουμε τα οικονομικά της υγείας γενικότερα και ιδίως των νοσοκομείων.
      Και πρέπει να πω ότι οι προτάσεις που έκανε, που οδηγούσαν στο τέλος στον κλειστό προϋπολογισμό, που όλοι το λένε, ήταν πολύ προωθημένες. Και του είπα, σε ό,τι με αφορά, ότι αφού ενημερώσω το κόμμα μου, εγώ θα εισηγηθώ θετικά και πάρε την πρωτοβουλία εσύ ή εγώ. Δεν την πήρε ούτε εκείνος ούτε εγώ - κυρίως η κυβέρνηση πρέπει να την είχε πάρει και τότε και τώρα- την πρωτοβουλία να συγκαλέσουμε την Επιτροπή Κοινωνικών Υποθέσεων και να κάνουμε μία κουβέντα, όπως αυτή που σας είπα προχθές: Ότι θα πάρω εγώ την πρωτοβουλία μετά τις γιορτές να μιλήσουμε ανοιχτά χωρίς νομοσχέδια για το τι λύση μπορούμε να βρούμε στα οικονομικά της υγείας.
      Και μη μου βάζετε ιδεολογικά θέματα, όταν μιλάμε για το οικονομικά της υγείας, διότι ξέρετε -και όσοι έχετε περάσει αλλά και όσοι παρακολουθείτε τα πράγματα- ότι αν δεν επιλυθεί αυτό το πράγμα, δεν μπορούμε να μιλάμε για ουσιαστική βελτίωση της ποιότητας παροχής υπηρεσιών υγείας στον Έλληνα πολίτη δωρεάν. Τι κρυβόμαστε πίσω από το δάκτυλό μας; Γιατί κοροϊδεύουμε τον κόσμο;
      (Χειροκροτήματα από την πτέρυγα της Νέας Δημοκρατίας)
      Δεν το ξέρουμε όλοι αυτό; Ε, εγώ θα τολμήσω, παίρνοντας το όποιο κόστος, να μου καταλογίσετε το ο,τιδήποτε, να σας καλέσω να κάνουμε αυτήν την κουβέντα καλοπροαίρετα, όλες τις πτέρυγες της Βουλής και να καταλήξουμε κάπου, ότι έτσι πρέπει να γίνεται.
      ΑΝΑΣΤΑΣΙΟΣ ΧΩΡΕΜΗΣ: Φέρνετε, όμως, πρώτα το νομοσχέδιο.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν αφορά τα οικονομικά της υγείας ούτε έχει καμία σχέση το ένα με το άλλο, κύριε συνάδελφε. Μακάρι να είχε. Θα ήταν πολύ πιο απλό το ζήτημα. 
      Δαιμονοποιήσατε τη λέξη «κέρδος», που υπάρχει σε δύο, τρία σημεία στο νομοσχέδιο. Είναι σαφές ότι όταν λέμε κέρδος, εννοούμε ότι χρησιμοποιείται μέσα στο ίδιο το σύστημα για βελτίωση των υποδομών, για καλύτερες αποδοχές.
      Γνωρίζω πολύ καλά ότι παίρνω ρίσκο που λέω ότι θα γίνονται οι προσλήψεις από το ΔΣ με συμβάσεις ιδιωτικού δικαίου. Νομίζετε ότι δεν το γνωρίζω; Αλλά από την άλλη, κύριοι συνάδελφοι, γνωρίζετε και εσείς πολύ καλά ότι αν πηγαίναμε με τις συνήθεις διαδικασίες που ισχύουν σήμερα, είτε για γιατρούς είτε για προσωπικό –κυρίως για προσωπικό- η Πολυκλινική δεν θα άνοιγε την πόρτα της να δεχθεί τον όποιο πολίτη, πριν να περάσουν τουλάχιστον δύο χρόνια.
      Μεταξύ, λοιπόν, του να με κατηγορήσετε ότι πίσω απ’ αυτό έχω στο μυαλό ρουσφετολογικές προσλήψεις και του να ανοίξει η Πολυκλινική το αργότερο σε τέσσερις πέντε μήνες από σήμερα, εγώ προτιμώ το δεύτερο, κύριοι συνάδελφοι και κατηγορήστε με. Και όταν θα δείτε -γιατί τουλάχιστον οι γιατροί γνωριζόμαστε μεταξύ μας- το ποιοι θα προσληφθούν σε επίπεδο επιστημονικού προσωπικού, ελάτε να μου πείτε αν θα είναι ρουσφετολογικές οι προσλήψεις. Για το προσωπικό δεν σας λέω, γιατί ούτε εσείς ούτε εγώ γνωρίζουμε πώς.
      Το ερώτημα, λοιπόν, που έπρεπε να απαντηθεί, ήταν αυτό: Μετά δύο χρόνια η Πολυκλινική ή έστω και με αυτά τα ρίσκα σε συντομότερο χρονικό διάστημα; Θα μου πείτε: «Γιατί σε έπιασε τόσο ο πόνος; Εδώ δεν ξέρουμε τι θα γίνει με τις υπόλοιπες εγκαταστάσεις.» Ε, διότι με έπιασε ο πόνος. Και ξέρετε και κάτι άλλο; Διότι  ξέρετε ότι είναι συγχρηματοδοτούμενο έργο και ξέρετε ότι αν δεν το λειτουργήσουμε μέσα σε τακτό χρονικό διάστημα τα χρήματα, επιστρέφονται πίσω.
      ΧΡΗΣΤΟΣ ΠΡΩΤΟΠΑΠΑΣ: Μπορεί να έχει ανοίξει η κλινική και να μην έχει ανοίξει το χωριό.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Η κλινική δεν είναι για το χωριό μόνο. Είναι και για την ευρύτερη περιοχή. Δεν το κάνουμε μόνο για τους κατοίκους του Ολυμπιακού Χωριού. Ακούσατε από τον κ. Λεβέντη ότι ολόκληρη η περιοχή στην ουσία έχει ένα υποτυπώδες ΙΚΑ. Άρα δεν είναι μόνο για το Ολυμπιακό Χωριό.
      Θέλετε να σας υπενθυμίσω άλλα πράγματα; Πόσα ΚΑΦΚΑ φτιάξατε; Αρκετά. Εξαίρετα κτίρια.
      Το τελευταίο που είδε ο Υφυπουργός μου ήταν στην Αιτωλοακαρνανία. Πόσα από αυτά λειτουργούν, κύριοι συνάδελφοι; Κανένα, σχεδόν. Συμπληρώνεται διετία από την ημέρα που τα παραλάβατε. Ξέρετε τι πρέπει να κάνω τώρα; Να πάω να παρακαλάω την Κομισιόν να μη μου στείλει έλεγχο, γιατί διαφορετικά τα λεφτά πρέπει να γυρίσουν πίσω, γιατί ήταν συγχρηματοδοτούμενα. Αυτό θέλετε; Μετά ποιος απαξιώνει το έργο της κυβέρνησης Σημίτη; Εμείς που θέλουμε να λειτουργήσουμε τα κτίρια, που φτιάχτηκαν επί κυβερνήσεως Σημίτη ή εσείς που λέτε να μείνουν κλειστά; Κι αν κάποιοι έχετε λόγους να το κάνετε, δικαίωμά σας, εγώ δεν υπεισέρχομαι στα εσωτερικά σας. Τελικά, όμως, ποιος έχει το κοινωνικό κόστος αυτής της ιστορίας;
      Γι΄ αυτό, λοιπόν, στη συντόμευση των διαδικασιών προσλήψεων που έχουμε στο άρθρο 17 ή 18, επειδή το θεώρησε μεγάλο επίτευγμα ο κ. Σκουλάκης, θα του απαντήσω ότι έχουμε βάλει και τα ΚΑΦΚΑ, για να μπορέσουμε να το κάνουμε. Όντως εμένα η άποψή μου ήταν, κύριε Σκουλάκη, να είναι τελείως εκτός ΑΣΕΠ οι νοσηλεύτριες, ιδιαίτερα οι ΤΕ και ΠΕ, τελείως εκτός ΑΣΕΠ. Δυστυχώς για συνταγματικούς λόγους δεν μπορούσε να γίνει. Είναι άποψή μου. Γι’ αυτό κάναμε μία ενδιάμεση πρόταση συντόμευσης του χρόνου. Δεν παραπλάνησα κανένα. Και όχι μόνο για το νοσηλευτικό προσωπικό, αλλά και για μερικές άλλες ειδικότητες επείγουσες.
      Δεν κατάλαβα γιατί σας ενοχλεί, γιατί σε τελική ανάλυση εγώ φαίνομαι ως αφερέγγυος και όχι εσείς. Θέλετε να προστατεύσετε την πολιτική μου αξιοπιστία; Αν είναι γι’ αυτό, σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      Μην το φέρνετε σαν μεγάλο εφεύρημα αυτό το πράγμα. Επίσης μέσα σ’ αυτό το νομοσχέδιο και συγκεκριμένα στην κατ΄ άρθρο συζήτηση, πλην του ΚΚΕ που ήταν σε πολύ λίγα, στα άλλα ειπώθηκε όχι. Το γεγονός ότι ψηφίσατε τα περισσότερα άρθρα των λοιπών διατάξεων, αυτό δεν το είπατε σήμερα. Σχεδόν όλα τα ψηφίσατε και δεν κατάλαβα πώς είναι «του πεταμού» το νομοσχέδιο, εκτός αν ψηφίζετε πράγματα που θεωρείτε ότι είναι του «πεταμού».
      Τώρα αν κρύβονται ή όχι επιδιώξεις, εγώ θέλω να σας ευχαριστήσω, γιατί τουλάχιστον είπατε ότι μου αναγνωρίζετε ότι δεν έχω άλλα πράγματα στο πίσω μέρος του κεφαλιού μου. Εγώ θέλω να πιστεύω ότι κανένας Υπουργός Υγείας δεν είχε ποτέ άλλα πράγματα στο πίσω μέρος του κεφαλιού του. Αλλά όλοι γνωρίζουμε ότι η υγεία δεν είναι κάτι το στατικό και ότι μπορεί να αλλάξει από μέρα σε μέρα, από ώρα σε ώρα και από μήνα σε μήνα και κάτι που μπορεί να έχει ειπωθεί πριν από δυο χρόνια ή στις προγραμματικές δηλώσεις μιας κυβέρνησης. Στις προγραμματικές δηλώσεις της Κυβέρνησης θα σας μίλαγα για την Πολυκλινική, που επικαλεστήκατε ότι δεν είπα κουβέντα; Τότε είχατε το άγχος να τη λειτουργήσουμε. Και δεν θέλω να πω ούτε πότε ήταν η προγραμματική σύμβαση, υπογεγραμμένη από τον κ. Σοφιανό, για να παραδοθεί η Πολυκλινική ούτε πόσο ήταν να κοστίσει και πόσο κόστισε επτακόσια εκατομμύρια (700.000.000) παραπάνω μέχρι στιγμής, γιατί δεν έχουμε ακόμα ξεχρεώσει όλους τους. Όμως χαλάλι, γιατί είναι κάτι το ωραίο και λειτούργησε άψογα στους Ολυμπιακούς Αγώνες και ευελπιστώ ότι θα λειτουργήσει και μετά.
      Δεν είναι κακό ούτε τα κόμματα ούτε τα πρόσωπα ούτε οι Υπουργοί, όταν βλέπουν ότι τους ξεπερνούν οι εξελίξεις στο  χώρο της υγείας, είτε στον τρόπο της διοίκησης είτε στον τρόπο των οικονομικών να αλλάζουν άποψη και να προσπαθούν να προσαρμοστούν. Και ξέρετε εσείς καμιά κυβέρνηση που να θέλει να τη βρίζει ο λαός; Άκουσα ότι τα πληρώνει ο κόσμος και επίσης άκουσα τη συνάδελφο, που έμπλεξε τον κλάδο της υγείας με τον κλάδο σύνταξης και είπε αυτά που είπε και κατέληξε ότι θα αυξηθούν οι εισφορές και τα όρια συνταξιοδότησης. Εντάξει, όλοι όταν ήμασταν νεοεκλεγέντες, είχαμε απειρία.
      Τώρα, δεν έχει καμία σχέση ο κλάδος σύνταξης με τον κλάδο της υγείας. Τώρα κι εγώ έχω ενθαρρύνει -και με αυτό κλείνω, επειδή το βλέπω με την έννοια του ανθρώπου, που δούλευε στο χώρο, τους εκπροσώπους υγείας των τραπεζών, που νομίζω μία έχει απομείνει να αντιδρά, η Τράπεζα της Ελλάδος είναι, να προχωρήσουν σε ενοποίηση στον κλάδο υγείας και να φτιάξουν έναν κλάδο υγείας. Τους είπα ότι από τη στιγμή που θα μου φέρουν την πρόταση,  την  επόμενη μέρα θα την έχω υπογράψει. Έτσι πρέπει να ξεκινήσουμε, με σταδιακή εφαρμογή. Τώρα καταλαβαίνω όλους τους προκατόχους μου και ιδιαίτερα έναν, που προσπάθησε να κάνει, ίσως βίαια, τον ενιαίο φορέα υγείας και είδε τι αντιδράσεις υπήρξαν. Όμως αν αρχίσουμε σταδιακά και οι τράπεζες είναι έτοιμες να το κάνουν, γιατί περίπου έχουν ισότιμο επίπεδο, είναι μικρές οι διαφορές. Αρχίζοντας από εκεί, βεβαίως θα φτάσουμε σε μια πενταετία, γιατί τόσο εκτιμώ ότι χρειάζεται, μακάρι να διαψευστώ και να είναι προς τα κάτω, στο να φτάσουμε στον ενιαίο φορέα υγείας.
      Αντί, λοιπόν, να ενισχύετε τέτοιες προσπάθειες, εξαπολύσατε μύδρους. Αυτά γράφονται στα Πρακτικά της Βουλής, μένουν στην ιστορία και αυτά που είπατε εσείς και αυτά που είπα εγώ ως εκπρόσωπος της Κυβέρνησης και το μέλλον θα δείξει ποιος είχε δίκιο και ποιος άδικο. Βέβαια όχι υπό την έννοια της σοφίας, εγώ δεν διεκδικώ κάτι τέτοιο, αλλά υπό την έννοια των αληθινών προθέσεων.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, κυρίες και κύριοι συνάδελφοι, το υπό συζήτηση νομοσχέδιο έχει τρία κεφάλαια. Το πρώτο ρυθμίζει θέματα για τη λειτουργία της Πολυκλινικής του Ολυμπιακού Χωριού, το δεύτερο θεσπίζει το Συνήγορο Υγείας, ο οποίος εντάσσεται ήδη στην ανεξάρτητη αρχή του Συνηγόρου του Πολίτη και το τρίτο περιλαμβάνει διατάξεις, που ρυθμίζουν μια σειρά επειγόντων θεμάτων, που εκκρεμούν εδώ και πολλά χρόνια στο χώρο της υγείας. Οφείλω να επισημάνω ότι το νομοσχέδιο χαρακτηρίζεται από ορθή και κατανοητή διάταξη των θεμάτων, που καλείται να ρυθμίσει και καλή νομοτεχνική επεξεργασία, με την υποσημείωση ότι πρέπει να εξεταστούν και κάποιες από τις υποδείξεις της Επιστημονικής Επιτροπής. Γι΄ αυτό αξίζουν συγχαρητήρια στο Υπουργείο Υγείας.
      Κυρίες και κύριοι συνάδελφοι, η Κυβέρνηση πιστή στις προεκλογικές της εξαγγελίες για άμεση αξιοποίηση των ολυμπιακών έργων, αποδίδει χωρίς καθυστερήσεις σε χρήση στον Έλληνα πολίτη την Πολυκλινική του Ολυμπιακού Χωριού. Με δεδομένο ότι πρόκειται για έργο συγχρηματοδοτούμενο και λαμβάνοντας υπόψη το ανταγωνιστικό περιβάλλον και τις συνθήκες που διαμορφώνονται στον ευαίσθητο χώρο της υγείας, τις ανάγκες και το υφιστάμενο νομικό πλαίσιο, το Υπουργείο όφειλε να βρει τον καλύτερο δυνατό τρόπο για τη λειτουργία της Πολυκλινικής, ώστε να μην επέλθει η οικονομική, κοινωνική και επιστημονική απαξίωσή της. Αυτό είναι πιθανό να συνέβαινε, εάν η Πολυκλινική εντασσόταν σε κάποιες από τις υφιστάμενες δομές του συστήματος. 
      Η επιλογή να συσταθεί νομικό πρόσωπο ιδιωτικού δικαίου, το οποίο θα λειτουργεί με τη μορφή ανώνυμης εταιρίας, με κυρίαρχο μέτοχο το κράτος, προφανώς είναι η καλύτερη.Με αυτόν τον τρόπο επιτυγχάνεται η ευελιξία δράσης προς επίτευξη των σκοπών, ενώ παράλληλα διασφαλίζεται ο κρατικός έλεγχος και η όποια δυνατότητα κερδοφορίας μπορεί να προκύψει, θα είναι προς όφελος των μετόχων του δημόσιου τομέα, των οργανισμών κοινωνικής ασφάλισης, που μπορούν να αποκτήσουν το 49% των μετοχών.
      Τα κόμματα της Αντιπολίτευσης -και λυπάμαι που το διαπιστώσαμε όλοι μας στην Αίθουσα- δεν είχαν να εισφέρουν καμία σοβαρή και υλοποιήσιμη πρόταση για τη λειτουργία της Πολυκλινικής και περιορίστηκαν στη διατύπωση επί μέρους επιφυλάξεων και στις συνήθεις φραστικές φοβίες για τη δήθεν είσοδο του ιδιωτικού τομέα στην υγεία. Λησμονούν όμως -και ιδίως το ΠΑΣΟΚ- ότι ο ιδιωτικός τομέας γιγαντώθηκε επί των ημερών τους.
      Είπε ο εισηγητής του ΠΑΣΟΚ ότι επειδή οι κυβερνήσεις του ΠΑΣΟΚ άφησαν πολλά κενά στο χώρο της υγείας, γι΄ αυτόν το λόγο υπήρξε η εισδοχή του ιδιωτικού τομέα. Όμως πρέπει να ξέρετε ότι σε καμιά χώρα δεν αντιμετωπίζεται πλέον ο εξοστρακισμός του ιδιωτικού τομέα από το χώρο της υγείας.
      Άλλωστε, και το άρθρο 21 του Συντάγματος ορίζει ότι το κράτος μεριμνά για την υγεία των πολιτών. Δεν θεσπίζει κρατικό μονοπώλιο στο χώρο της υγείας.
      Επίσης, ο ευρωπαϊκός κοινωνικός χάρτης όχι μόνο δεν θεσπίζει αποκλειστικότητα του κράτους στον τομέα των κοινωνικών υπηρεσιών αλλά αντίθετα επιβάλλει στα συμβαλλόμενα κράτη-μέλη να ενθαρρύνουν την ανάπτυξη της ιδιωτικής πρωτοβουλίας στον τομέα της υγείας.
      Όσο για την επιστημονική έρευνα, το κράτος υποχρεούται να την ενισχύει από οποιονδήποτε φορέα -ιδιωτικό ή δημόσιο- και αν διεξάγεται. Σε ό,τι αφορά τώρα τις αιτιάσεις που διατύπωσε το ΠΑΣΟΚ για δήθεν γενικόλογη και αόριστη αναφορά των σκοπών της ανώνυμης εταιρείας, όπως αυτοί διατυπώνονται στο άρθρο 3, πρέπει να τονιστεί ότι οι σκοποί θα εξειδικευτούν με την έκδοση προεδρικού διατάγματος που θα εγκρίνει το καταστατικό της ανωνύμου εταιρείας, τις υπουργικές αποφάσεις που θα εκδοθούν και τις αποφάσεις των γενικών συνελεύσεων και των διοικητικών συμβουλίων.
      Έτσι γίνεται, κυρίες και κύριοι συνάδελφοι, σε κάθε ανώνυμη εταιρεία και επειδή έριξα μια ματιά στην έκθεση της ΟΚΕ, στην οποία αναφέρθηκε ο κ. Σκουλάκης, πρέπει να σας πω ότι από αυτήν την έκθεση διαπιστώνεται ότι δεν διατυπώνεται καμία απολύτως διαφοροποίηση σε ό,τι αφορά τους επιδιωκόμενους σκοπούς. Απλώς, νομοτεχνικά προτείνεται, αντί να περιλαμβάνονται στο άρθρο 3 ως αυτοτελείς σκοποί, να διαλαμβάνονται ως υποσκοποί ενός γενικότερου σκοπού που θα διατυπώνεται στο άρθρο 3 του παρόντος σχεδίου νόμου.
      Τέλος, οι προσλήψεις του μη ιατρικού προσωπικού με βάση το άρθρο 16 του νομοσχεδίου θα γίνονται σύμφωνα με τα κριτήρια του ν. 2190/94. Αυτό, λοιπόν, σημαίνει απόλυτη διαφάνεια. Σε ό,τι αφορά τώρα το ύψος των αμοιβών, οι εργαζόμενοι δεν διατρέχουν κανέναν απολύτως κίνδυνο, διότι και αυτό ειπώθηκε, δεδομένου ότι προστατεύονται πλήρως από τα κατώτατα όρια τα οποία ορίζονται στις συλλογικές συμβάσεις εργασίας.
      Επιπλέον, οι κανονισμοί οι οποίοι πρόκειται να καταρτιστούν, οι κανονισμοί λειτουργίας του νομικού προσώπου ιδιωτικού δικαίου θα επικυρώνονται με υπουργικές αποφάσεις και θα πρέπει να διαλαμβάνουν τα ελάχιστα όρια εξασφάλισης των εργαζομένων τα οποία προβλέπονται από την εργατική νομοθεσία.
      Όλα όσα λοιπόν ήρθαν οι συνάδελφοι της Αντιπολίτευσης και ανέπτυξαν από αυτό το Βήμα ως δήθεν φόβους και επιφυλάξεις είναι εντελώς αβάσιμα και σε καμία περίπτωση δεν πρέπει να υιοθετηθούν από το Σώμα. 
      Σημαντική καινοτομία του υπό συζήτηση σχεδίου νόμου είναι η θέσπιση του Συνηγόρου της Υγείας. Ο Συνήγορος της Υγείας εντάσσεται -και ορθώς- στο πλαίσιο της ήδη με επιτυχία λειτουργούσης ανεξάρτητης αρχής του Συνηγόρου του Πολίτη. Δικαίωμα να ζητούν τη διαμεσολάβηση του Συνηγόρου της Υγείας παρέχεται όχι μόνο στους ιδιώτες, φυσικά ή νομικά πρόσωπα, αλλά και στον ίδιο τον Υπουργό Υγείας, ο οποίος δικαιούται -και υποχρεούται θα έλεγα- να παραπέμπει στο Συνήγορο αναφορές πολιτών που έχουν παράπονα από την παροχή δημοσίων υγειονομικών υπηρεσιών ή υπηρεσιών κοινωνικής αλληλεγγύης.
      Επιπλέον, προβλέπεται η δυνατότητα του Συνηγόρου της Υγείας να υποβάλλει προτάσεις προς το Υπουργείο για τη βελτίωση των παρεχόμενων υπηρεσιών και την αντιμετώπιση των αρνητικών φαινομένων στο χώρο της υγείας, καθιερώνοντας έτσι και για πρώτη φορά μια θεσμική συνεργασία μεταξύ της ανεξάρτητης αρχής και του Υπουργείου Υγείας. Και αυτό, κυρίες και κύριοι συνάδελφοι, είναι η καινοτομία που εισάγεται με το παρόν νομοσχέδιο.
      Εάν μείνουμε στο υφιστάμενο θεσμικό πλαίσιο, αυτή η δυνατότητα δεν προβλέπεται. Δεν προβλέπεται δηλαδή η δυνατότητα του Συνηγόρου να προτείνει νομοθετικές πρωτοβουλίες προς τον Υπουργό, όπως επίσης δεν προβλέπεται σήμερα και η δυνατότητα, η υποχρέωση του Υπουργού να παραπέμπει αναφορές ή οποιαδήποτε αιτήματα ή παράπονα ιδιωτών προς το Συνήγορο του Πολίτη.
      Στο τρίτο κεφάλαιο του συζητούμενου νομοσχεδίου αντιμετωπίζεται μία σειρά σοβαρών εκκρεμοτήτων τα σχετικά άρθρα των οποίων νομίζω ότι  υπερψηφίστηκαν στην επιτροπή και από το ΠΑΣΟΚ, ενώ με το άρθρο 27 επιτυγχάνεται η σύντομη πρόσληψη του εντελώς αναγκαίου νοσηλευτικού προσωπικού υπό καθεστώς απόλυτης αντικειμενικότητας και διαφάνειας.
      Συγκεκριμένα, προβλέπεται τόσο ο προληπτικός έλεγχος νομιμότητας από το ΑΣΕΠ όσο και ο κατασταλτικός έλεγχος μετά από έλεγχο των πινάκων οι οποίοι θα καταρτιστούν είτε αυτεπάγγελτα είτε μετά από ένσταση την οποία θα υποβάλουν οι θιγόμενοι υποψήφιοι.
      	(Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Όλα αυτά, λοιπόν, δεν ακυρώνουν το μέχρι σήμερα υφιστάμενο θεσμικό πλαίσιο, αλλά επιτυγχάνουν προς όφελος της δημόσιας υγείας τη σύντμηση των προθεσμιών που μέχρι σήμερα όλοι γνωρίζουμε ότι είναι χρονοβόρες.
      Κυρίες και κύριοι συνάδελφοι, το παρόν σχέδιο νόμου εισάγει μια νέα κοινωνική πρόταση για την υγεία. Αναβαθμίζει και προασπίζει τα δικαιώματα του ασθενή, ενώ ρυθμίζει και ζητήματα που όφειλαν από καιρό να είχαν ρυθμίσει οι κυβερνήσεις του ΠΑΣΟΚ. Πρόκειται για ένα θετικό βήμα της Κυβέρνησης, το οποίο επικροτούμε, υπερψηφίζοντας το παρόν νομοσχέδιο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο Βουλευτής κ. Ιωάννης Πίττας ζητεί άδεια ολιγοήμερης απουσίας στο εξωτερικό.
       Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το Σώμα ενέκρινε τη ζητηθείσα άδεια. 
       Το λόγο έχει ο κ. Καραμπίνας.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρίες και κύριοι συνάδελφοι, η Κυβέρνηση και ο Υπουργός Υγείας κ. Νικήτας Κακλαμάνης μάς εκπλήσσουν ευχάριστα όχι μόνο ως προς την ταχύτητα των ενεργειών σε σχέση με την αντιμετώπιση των προβλημάτων στο χώρο της υγείας αλλά και από το γεγονός ότι η αντιμετώπιση γίνεται με την εισαγωγή καινοτόμων μεθόδων, πρωτοποριακών για το χώρο, που δίνουν ελπίδα για παροχή καλύτερων υπηρεσιών υγείας προς τους πολίτες. 
      Το παρόν νομοσχέδιο φιλοδοξεί να δώσει καίριο κτύπημα στη γραφειοκρατία και τις δαιδαλώδεις καταστάσεις που αυτή δημιουργεί στο χώρο της δημόσιας υγείας, οι οποίες έχουν ως αποτέλεσμα την ταλαιπωρία των πολιτών, την υποβάθμιση των υπηρεσιών, τους αργούς ρυθμούς στην αντιμετώπιση των προβλημάτων, καταστάσεις που στο χώρο της υγείας δεν πρέπει να υφίστανται, αφού πρόκειται για τη ζωή συνανθρώπων μας. Αυτές οι καταστάσεις είναι υπαρκτές και θα πρέπει να είναι επιδίωξη όλων μας να πάψουν να υπάρχουν.
      Κυρίες και κύριοι συνάδελφοι, ως εκ τούτου δεν θα πρέπει να θεωρούμε ότι με το νομοσχέδιο αυτό εισάγονται δαιμόνια στην πρωτοβάθμια φροντίδα υγείας ή να βλέπουμε φαντάσματα, αλλά ούτε και να κινδυνολογούμε με έωλα επιχειρήματα ότι ελλοχεύουν  κίνδυνοι για την ιδιωτικοποίηση της δημόσιας υγείας, κάτι που δεν προκύπτει από πουθενά. Οφείλουμε να δούμε αυτό το νομοσχέδιο με ρεαλιστική διάθεση και αντικειμενικότητα, πέρα από τις όποιες κομματικές σκοπιμότητες. 
      Κυρίες και κύριοι συνάδελφοι, όπως καλά γνωρίζετε, η ιδιωτικοποίηση θα προέκυπτε εάν η επιχείρηση, επί του προκειμένου η Πολυκλινική του Ολυμπιακού Χωριού θα παρεχωρείτο σε ιδιώτη καθ’ ολοκληρίαν ή σε ποσοστό άνω του 51%. Συμβαίνει κάτι τέτοιο;
      Αντιθέτως, στο νέο νομικό πρόσωπο προσδίδεται το καθεστώς της ανώνυμης εταιρείας, η οποία ελέγχεται κατά πλειοψηφία από το Υπουργείο Υγείας. Σε αυτήν την ανώνυμη εταιρεία μπορούν να μετέχουν όσοι το επιθυμούν και άλλοι δημόσιοι φορείς, όπως επίσης και ασφαλιστικοί οργανισμοί μέχρι το 49%.
      Κατά συνέπεια τα όποια κερδοφόρα αποτελέσματα επιδιώκονται με το καθεστώς που προσλαμβάνει η Πολυκλινική του Ολυμπιακού Χωριού διανέμονται στους εταίρους, δηλαδή στα νομικά πρόσωπα του δημοσίου που μετέχουν στην ανώνυμη εταιρεία, και ανακατανέμονται μέσω αυτών σε καλύτερες υπηρεσίες υγείας προς τους συμπολίτες μας. Φυσικά, με αυτό και μόνο όλοι οι ισχυρισμοί σας δεν ευσταθούν. 
      Τα κέρδη δεν πηγαίνουν στις τσέπες κανενός ιδιώτη. Είναι μια πιλοτική και καινοτόμος προσπάθεια ανταγωνιστικού χαρακτήρα στο χώρο της υγείας, την οποία όλοι πρέπει να στηρίξουμε για να επιτύχει. 
      Βεβαίως, εκείνοι που εύλογα θα ήθελαν αυτή η προσπάθεια να αποτύχει, είναι όσοι απ’ αυτήν την πρόταση, την οποία διαμόρφωσε το Υπουργείο Υγείας με το παρόν σχέδιο νόμου, επεδίωκαν κάτι άλλο ή πολύ απλά θίγονται τα συμφέροντά τους.
      Γιατί, κυρίες και κύριοι συνάδελφοι, να μη θέλουμε μία κρατική μονάδα ανταγωνιστική, δηλαδή προτιμητέα και ελκυστική για την ποιότητα των παρεχόμενων υπηρεσιών της; Η Κυβέρνηση της Νέας Δημοκρατίας δεν έχει λόγους να μην το θέλει και αυτό επιδιώκει με το παρόν σχέδιο νόμου. Η Κυβέρνηση της Νέας Δημοκρατίας υπηρετεί με διαφάνεια το δημόσιο συμφέρον, με στόχο την καλύτερη παροχή υπηρεσιών υγείας στον ελληνικό λαό και φιλοδοξεί να το επιτύχει και μ’ αυτό το νομοσχέδιο.
      Λείπει ο κ. Κακλαμάνης, είναι εδώ όμως ο αγαπητός συνάδελφος κ. Κωνσταντόπουλος, τους οποίους γνωρίζω πάρα πολλά χρόνια και οι οποίοι λειτουργούν με ανοικτούς ορίζοντες. Θα σας έλεγα, λοιπόν, να συμπεριλάβετε στο παρόν νομοσχέδιο ακόμα δύο καινοτόμες προτάσεις για τη λειτουργία της Δημόσιας Διοίκησης. Ανεξαρτήτως της ορισθείσας θητείας, ο πρόεδρος και ο διευθύνων σύμβουλος θα παραιτούνται και μάλιστα αζημίως αν τους ζητηθεί, σε περίπτωση αλλαγής της πολιτικής ηγεσίας του Υπουργείου ή και της κυβέρνησης, θα συμπλήρωνα εγώ και σε περίπτωση αποδεδειγμένης αναποτελεσματικότητάς τους βάσει οικονομικών αποτελεσμάτων. Στην περίπτωση αυτή δεν θα χρησιμοποιούνται σε κυβερνητικές θέσεις στο χώρο της υγείας για όσο διαρκεί η θητεία της κυβέρνησης.
      Κυρίες και κύριοι συνάδελφοι, θα πρέπει κάποτε να τελειώνουμε με όσους δεν έχουν την πολιτική ευθιξία να παραιτηθούν, αλλά και όταν διακόπτεται η θητεία τους να προσφεύγουν στα δικαστήρια και να διεκδικούν εκατοντάδες εκατομμύρια που τα πληρώνει ο ελληνικός λαός.
      Όσον αφορά τη δεύτερη των περιπτώσεων, πολλές φορές γίνονται λάθη στις επιλογές των προσώπων. Μας εμφανίζονται με τίτλους και «παχιά λόγια». Φυσικά υπεισέρχονται και άλλοι παράγοντες και η ουσία μηδέν ή απαιτείται σκληρή δουλειά και στην πορεία δεν μπορούν να ανταποκριθούν. Τους εμπιστευόμαστε την περιουσία του ελληνικού λαού, που είναι περιουσία δισεκατομμυρίων. Για το λόγο αυτό θα πρέπει να ξέρουν ότι η αναποτελεσματικότητα θα έχει κόστος. Θα πρέπει να ξέρουν ότι η Κυβέρνηση σε περίπτωση αποτυχίας δεν θα τους ξαναεμπιστευθεί.
      Κυρίες και κύριοι συνάδελφοι, κύριοι Υπουργοί, δεν ξέρω πόσο σας προβλημάτισα, όμως πιστεύω ότι με όσα έχουν δει τα μάτια μας αυτές οι προτάσεις καθίστανται πλέον αναγκαίες και μάλιστα είναι και ωφέλιμες.
      Κυρίες και κύριοι, θα ήθελα επίσης να υποστηρίξω μία άλλη καινοτόμο πρόταση που περιλαμβάνεται στο παρόν σχέδιο νόμου, αυτήν της δημιουργίας του Συνηγόρου της Υγείας, ο οποίος θα εντάσσεται στην ήδη υπάρχουσα ανεξάρτητη αρχή του Συνηγόρου του Πολίτη. Ο θεσμός αυτός στη βάση που τίθεται θα ωφελήσει τους συμπολίτες μας στην επίλυση των προβλημάτων της καθημερινότητας στο χώρο της υγείας, αλλά και θα αποτελέσει έναν μηχανισμό μελέτης και διαμόρφωσης προτάσεων οργανωτικού και νομοθετικού χαρακτήρα χρήσιμων για το Υπουργείο Υγείας.
      Επίσης, μεταξύ των άλλων με το παρόν σχέδιο νόμου αντιμετωπίζεται και το πρόβλημα των ελλείψεων ιατρικού και νοσηλευτικού προσωπικού στο χώρο της υγείας. Πιστεύω ότι όλοι συμφωνούμε πως πρέπει να πληρωθούν τα κενά. Δεν πάει άλλο.
      Θα σταθώ στα προβλήματα στο χώρο της υγείας στην ιδιαίτερη πατρίδα μου, που αποδεικνύουν την αναγκαιότητα των προσλήψεων. Η πρωτοβάθμια περίθαλψη υγείας στα κέντρα υγείας του νομού και στο ΙΚΑ νοσεί σοβαρά εξαιτίας των ελλείψεων σε ιατρικό και σε νοσηλευτικό προσωπικό. Αντίθετα, μέχρι στιγμής τα κέντρα υγείας μετατρέπονται σε «αιμοδότες» του νοσοκομείου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σε ένα λεπτό τελειώνω δείξτε την ανοχή που δείξατε και σε άλλους συναδέλφους μου.
      Το Νοσοκομείο Άρτας δεν μπορεί να επιτελέσει το ρόλο του, δηλαδή την παροχή δευτεροβάθμιας ποιοτικής περίθαλψης. Επιγραμματικά -γιατί δεν επαρκεί ο χρόνος- αναφέρω ότι σήμερα στο νοσοκομείο υπάρχει μόνο ένας μόνιμος ειδικευμένος αναισθησιολόγος. Αυτό είναι επικίνδυνο, οι γιατροί το ξέρουν καλύτερα από μένα. Υπάρχουν κλινικές όπου ο αριθμός των γιατρών δεν μπορεί να καλύψει τις εφημερίες όλου του μήνα, υπάρχουν εργαστήρια με πληθώρα εξετάσεων- μικροβιολογικό, ακτινολογικό, αξονικός τομογράφος- όπου γιατροί και προσωπικό δεν επαρκούν για εικοσιτετράωρη λειτουργία. Αυτά είναι αρκετά. Με αυτά και μόνο αντιλαμβάνεσθε ότι το εσπευσμένο καθίσταται πλέον αναγκαιότητα.
      Όμως, παρακολουθώντας τη συζήτηση άκουσα τον εισηγητή του ΠΑΣΟΚ να μας λέει ότι αισθάνεται ιδιαίτερα υπερήφανος για τα πολλά που έκανε το κόμμα του για το χώρο της υγείας.
      Εκείνο που εγώ έχω να πω, απολύτως δικαιολογημένο μετά από όσα κατέθεσα για τις σοβαρές ελλείψεις στο Νοσοκομείο Άρτας, είναι ότι το ΠΑΣΟΚ πολλά δεν έκανε για την προστασία της υγείας του ελληνικού λαού. Εκτός και αν όλες αυτές οι ελλείψεις δεν θεωρούνται σοβαρές.
      Οι γρήγορες διαδικασίες που προβλέπονται για τις προσλήψεις με το παρόν σχέδιο νόμου κρίνονται αναγκαίες. Αλλά και το γεγονός και μόνο ότι αυτές κτυπούν το καρκίνωμα της γραφειοκρατίας που λέγεται ΑΣΕΠ, που με την κωλυσιεργία του και τα σκοτάδια του έχει καταστεί ένας μηχανισμός που δημιουργεί προβλήματα στην εύρυθμη λειτουργία του κράτους, αυτό και μόνο για μένα φθάνει και περισσεύει για να μην πω τίποτε άλλο για το ΑΣΕΠ.
      Τι θέλετε, κύριοι συνάδελφοι, να περιμένουμε δύο χρόνια -το είπε και ο κύριος Υπουργός, αλλά το γνωρίζουμε και όλοι- για να βγάλει τα αποτελέσματα το ΑΣΕΠ; Εκτός και αν πείτε ότι δεν υπάρχουν κίνδυνοι και είναι όλα τέλεια, δεν υπάρχουν ελλείψεις, θα το συζητήσουμε, εδώ είμαστε. Αλλά πιστεύω ότι και εσείς θα συμφωνείτε ότι υπάρχουν ελλείψεις και μάλιστα πολύ σοβαρές, απαραίτητες και αναγκαίες. Η Κυβέρνηση πρέπει να προχωρήσει γρήγορα και αυτό επιβάλλεται από το χρέος της προστασίας της υγείας του ελληνικού λαού.
      Το νομοσχέδιο αυτό το χρέος υπηρετεί και το υπερψηφίζω.
      Ευχαριστώ.
      (Χειροκροτήματα από την πτέρυγα της Νέας Δημοκρατίας).
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριοι συνάδελφοι, κύριε Πρόεδρε, μόλις πριν από λίγο πληροφορήθηκα από τον άρτι κατελθόντα από του Βήματος ότι το ΑΣΕΠ είναι καρκίνωμα και σκοτεινός μηχανισμός.
      Αν έχω αντιληφθεί σωστά μέχρι τώρα ο Υπουργός Εσωτερικών Δημόσιας Διοίκησης και Αποκέντρωσης με συνεχείς και αλλεπάλληλες δηλώσεις του, όπως και πολλοί Βουλευτές της Νέας Δημοκρατίας και εξ αυτών αρκετοί Υπουργοί σήμερα έχουν υπερασπιστεί την ύπαρξη του Ανωτάτου  Συμβουλίου Επιλογής Προσωπικού και την εφαρμογή του ν. 2190. Δεν γνωρίζω αν ο παριστάμενος Υπουργός Υγείας και οι Βουλευτές της Νέας Δημοκρατίας έχουν την ίδια εντύπωση ότι αποτελεί καρκίνωμα η εφαρμογή του ν. 2190…..
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ:  Είμαστε ελεύθεροι να εκφραζόμαστε. Δεν το ψήφισα και ως εκ τούτου δικαιούμαι να εκφράζω την άποψή μου…
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, αλλά σας άκουσα να μιλάτε περί καρκινωμάτων, χωρίς να σας διακόψει κανείς.
      Γνωρίζω, κύριε συνάδελφε, ότι είναι η άποψή σας, αλλά έχω και εγώ τη δυνατότητα να εκφράζω την άποψή μου, αν το αντιλαμβάνεστε και συνεπώς θα σας παρακαλέσω να μη με «τρομάζετε» με τις διακοπές σας.
      Το σχέδιο νόμου που συζητάμε, κύριοι συνάδελφοι, είναι μικρής σημασίας από την άποψή των επιδιωκομένων στόχων και των πιθανών θεσμικών παρεμβάσεων στη λειτουργία του συστήματος υγείας.
      Παρ’ όλα αυτά περιλαμβάνει αρκετούς κινδύνους. Θα κάνω μερικές σύντομες παρατηρήσεις νομικής υφής αλλά και πολιτικών κατευθύνσεων.
      Η πρόθεση της Κυβέρνησης με το νομοσχέδιο αυτό είναι να ιδρύσει ανώνυμη εταιρεία που θα διαχειρίζεται μονάδες υγείας. Η πρώτη ένταξη στην εποπτεία και στη διαχείριση της υπό ίδρυση ανώνυμης εταιρείας είναι η Πολυκλινική του Ολυμπιακού Χωριού Είναι ασαφές για το μέλλον, γιατί δεν υπάρχει καμία απολύτως δέσμευση ή καμία διαφωτιστική λεπτομέρεια δοθείσα από τους παρισταμένους Υπουργούς, πόσες ακόμα μονάδες υγείας θα ενταχθούν στη διαχείριση και εποπτεία τού υπό σύσταση ιδρύματος.
      Άρα, μπορώ να υποθέσω ότι στην προτεινόμενη για σύσταση ανώνυμη εταιρεία μπορούν να υπαχθούν και μονάδες που σήμερα λειτουργούν στα πλαίσια του ΕΣΥ. Διότι μπορεί κανείς ευλόγως να το συμπεράνει αυτό, αν συνδυάσει το πρώτο άρθρο του νομοσχεδίου με το τρίτο άρθρο, περίπτωση δ’, όπου στους σκοπούς αναφέρεται και η ανάπτυξη γενικά προγραμμάτων παροχής υπηρεσιών υγείας.
      Εάν, λοιπόν, στόχος είναι και η ανάπτυξη γενικά προγραμμάτων παροχής υπηρεσιών υγείας, σημαίνει ότι δεν μπορεί να εξαιρεθεί κάθε τι που είναι γνωστό ως οργανική μονάδα και ανήκει στη σημερινή λειτουργία του ΕΣΥ. Εάν αυτός είναι ένας έμμεσος τρόπος εισαγωγής -κάνοντας σήμερα την αρχή, το πρώτο βήμα- ενός εντελώς διαφορετικού μοντέλου στη λειτουργία και την ανάπτυξη του ΕΣΥ, καλό θα ήταν να μας το αποσαφηνίσει η Κυβέρνηση.
      Το δεύτερο το οποίο θέλω να παρατηρήσω είναι ότι ο συντάκτης, κύριε Υπουργέ, του νομοσχεδίου -θα χρησιμοποιήσω κατά το δυνατόν την επιεικέστερη έκφραση- δεν είναι δόκιμος νομικά για να συντάξει τέτοιο νομοσχέδιο. Θα σας πω μερικά παραδείγματα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εννοείτε την Επιστημονική Επιτροπή της Βουλής;
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι. Μιλώ για το σχέδιο νόμου το οποίο συζητούμε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πέρασε από την Επιστημονική Επιτροπή της Βουλής.
      ΧΑΡΑΛΑΜΠΟΣ ΚΑΣΤΑΝΙΔΗΣ: Το γεγονός ότι πέρασε από την Επιστημονική Επιτροπή, δεν αναιρεί αυτό που λέω. Η Επιστημονική Επιτροπή της Βουλής, κύριε Υπουργέ, δεν έχει την υποχρέωση να γνωμοδοτεί επί των νομικών παραλείψεων ή ασυνταξιών του συντάκτη. Η Επιστημονική Επιτροπή μπορεί να γνωμοδοτήσει για θέματα που άπτονται είτε της συνταγματικότητας των ρυθμίσων είτε να εκθέσει απόψεις της επί της ουσίας των θεμάτων.
      Θα σας αναφέρω μερικά παραδείγματα. Ορίζεται στο άρθρο 2 ότι το νομικό αυτό πρόσωπο που συστήνεται με τη μορφή ανώνυμης εταιρείας λειτουργεί «για χάρη του δημοσίου συμφέροντος», τελεί υπό την εποπτεία του κράτους και οι μετοχές του ελέγχονται, όπως ξέρετε, από το δημόσιο.
      Με συγχωρείτε, αλλά θα μπορούσε μια ανώνυμη εταιρεία η οποία ελέγχεται από το κράτος, εποπτεύεται από το κράτος και ταυτόχρονα ανήκει στο ευρύτερο σύστημα των δημοσίων λειτουργιών, να μη λειτουργεί για «χάρη», όπως λέγεται, του δημοσίου συμφέροντος;
      Παρατήρηση δεύτερη: Τι θα πει, κύριε Υπουργέ «Επ’ αυτής», δηλαδή της ανώνυμης εταιρείας, «έχουν εφαρμογή οι διατάξεις του παρόντος νόμου και συμπληρωματικά του ν. 2190/20». Ποιος είναι ο συμπληρωματικός χαρακτήρας. Τι θα πει γενικά «συμπληρωματικά εφαρμόζεται ο ν. 2190»; Όταν θέλει να ορίσει ο νομοθέτης τι εφαρμόζεται συμπληρωματικώς, ορίζει ποιες είναι οι διατάξεις του ν. 2190. Δεν μπορεί να εφαρμόζονται γενικά διατάξεις του ν. 2190 συμπληρωματικώς. Ποιος είναι αυτός που θα κρίνει πότε εφαρμόζεται συμπληρωματικώς ο 2190/20;
      Ακόμη, έχω να κάνω την ακόλουθη παρατήρηση στο άρθρο 4. Λέτε; «Το μετοχικό κεφάλαιο της ΑΕΜΥ Α.Ε. ορίζεται στο ποσό των δέκα εκατομμυρίων ευρώ το οποίο διαιρείται σε εκατό μετοχές που ανήκουν στο ελληνικό δημόσιο και εκπροσωπούνται...» . Φαντάζομαι ότι ο συντάκτης θα έπρεπε να γνωρίζει ότι οι μετοχές ποτέ δεν εκπροσωπούνται. Μέτοχοι εκπροσωπούνται, αλλά οι εκατό μετοχές που ανήκουν στο ελληνικό δημόσιο, ουδέποτε εκπροσωπούνται.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι κάνουνε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν εκπροσωπούνται. Κατέχονται. Οι μέτοχοι οι συγκεκριμένοι κάτοχοι μετοχών εκπροσωπούνται και όχι οι μετοχές, κύριε Υπουργέ.
      ΠΑΝΑΓΙΩΤΗΣ ΑΔΡΑΚΤΑΣ: Οι κατέχοντες τις μετοχές.
      ΧΑΡΑΛΑΜΠΟΣ ΚΑΣΤΑΝΙΔΗΣ; Έτσι. Αλλά όχι οι μετοχές.
      Θέλησα να σας δώσω ένα μικρό απάνθισμα, ώστε δικαιολογείται ο ισχυρισμός μου ότι δεν ήταν δόκιμος ο τρόπος συντάξεως του νομοσχεδίου.
      Επίσης, δεν μπορώ να αντιληφθώ, κυρίες και κύριοι συνάδελφοι, γιατί η γενική συνέλευση είναι αυτή, κατά το άρθρο 14, που ορίζει τους τακτικούς και αναπληρωτές ορκωτούς ελεγκτές.
      Αν θέλετε να έχετε έναν σωστό και αντικειμενικό έλεγχο των οικονομικών δεδομένων της ανώνυμης εταιρείας, της οποίας τη σύσταση προτείνετε, κύριε Υπουργέ, δεν πρέπει η γενική συνέλευση της εταιρείας, να είναι αυτή που προτείνει τους ορκωτούς λογιστές. Κρατήστε και το προτιμώ αυτό, εσείς το δικαίωμα να τους ορίσετε. Κρατήστε ενδεχομένως το δικαίωμα για κάποιον άλλον φορέα, αλλά η ίδια η γενική συνέλευση να ορίζει αυτούς οι οποίοι θα προχωρήσουν ως ορκωτοί ελεγκτές σε διάφορες κατά περιόδους έρευνες και ελέγχους, πιστεύω ότι είναι άτοπο.
      Επίσης, με ανησυχεί πάρα πολύ ότι  αυτό που ονομάζεται τελική διάταξη, το άρθρο δηλαδή 17 -δεν είναι όμως παρ’ όλα αυτά η τελική διάταξη- και που προβλέπει το εξής: Ό,τι αφορά το καταστατικό τής υπό ίδρυση ανώνυμης εταιρείας, ορίζεται από τα όργανα που ελέγχει ο Υπουργός Υγείας και Πρόνοιας.
      Θεωρώ ότι αυτή η πρόβλεψη προδικάζει ευοίωνες εξελίξεις και δικαιούται κάποιος να ισχυρισθεί ότι είναι ασφυκτική η κομματική πίεση την οποία ασκείτε στον υπό σύσταση θεσμό. Το καταστατικό το οποίο θα ψηφισθεί θα περιλαμβάνει τις διατάξεις που ψηφίζουμε, αυτονόητο είναι, δηλαδή τις διατάξεις που εισηγείται η Κυβέρνηση. Η εισήγηση ανήκει στο όργανο το οποίο ελέγχεται και εποπτεύεται από τον Υπουργό Υγείας και Πρόνοιας. Δηλαδή στους διοριζομένους από τον Υπουργό Υγείας και Πρόνοιας και αν θα αλλάξει κάτι, αυτό θα γίνει με απόφαση του Υπουργού Υγείας και Πρόνοιας και πάλι μετά από εισήγηση του ελεγχομένου οργάνου.
      Λοιπόν, έχω την εντύπωση ότι όλα αυτά αναδεικνύουν μία κομματική οσμή που δεν αναλογεί ούτε στις δικές σας διακηρύξεις και επαγγελίες, δεν αναλογεί -πιστεύω- στην απαίτηση του ελληνικού λαού, όπως και στις κατακτήσεις που έχουν υπάρξει μέχρι αυτήν την ώρα.
      Το δραματικά αστείο όμως όλων των ρυθμίσεων είναι αυτό που αφορά στο Συνήγορο Υγείας και Κοινωνικής Αλληλεγγύης. Τι προβλέπει ουσιαστικά το άρθρο 18; Ονομάζει ότι ο Συνήγορος του Πολίτη είναι και ο Συνήγορος Υγείας και Κοινωνικής Αλληλεγγύης. Θα μπορούσε κάποιος να ισχυρισθεί ότι ιδρύθηκε νέα ανεξάρτητη αρχή ειδικά για τα θέματα υγείας και κοινωνικής αλληλεγγύης, αν προεβλέπετο, πέραν του υπάρχοντος Συνηγόρου του Πολίτη, το πρώτον ιδρυόμενη, προβλεπομένη ίσως από τις διατάξεις του συζητουμένου νομοσχεδίου, ανεξάρτητη αρχή. Δεν το κάνετε και απορώ μάλιστα πώς παραπλανείτε τον ελληνικό λαό λέγοντας ότι εδώ πρόκειται για νέα ανεξάρτητη αρχή. Ορθά δεν ιδρύεται νέα ανεξάρτητη αρχή, γιατί ο Συνήγορος του Πολίτη πρέπει να είναι ισχυρή, ανεξάρτητη αρχή που παίζει το ρόλο του πολιορκητικού κριού στις λειτουργίες του κράτους. Και δεν πρέπει σε καμία περίπτωση να αποδυναμωθεί ο Συνήγορος του Πολίτη. Ήδη όμως ο Συνήγορος του Πολίτη, κατά την κατανομή των λειτουργιών και των έργων του διαθέτει και υπηρεσία και επικεφαλής προϊστάμενο που ασχολείται με τα θέματα υγείας πρόνοιας και άλλων θεμάτων κοινωνικής αλληλεγγύης. Ουσιαστικά, το μόνο που προβλέπεται στο άρθρο 18 είναι να προσθέσετε τρεις επιπλέον επιστήμονες, οι οποίοι είναι ίσως αναγκαίοι κατά την κρίση σας, να το δεχθώ, για την περαιτέρω ενίσχυση της λειτουργίας του Συνηγόρου του Πολίτη. Αλλά δεν αντιλαμβάνομαι γιατί λέτε ότι δημιουργείτε Συνήγορο Υγείας και Κοινωνικής Αλληλεγγύης, όταν -επαναλαμβάνω- ο Συνήγορος του Πολίτη είναι που θα ασκεί αυτά τα καθήκοντα, όταν ήδη ο Συνήγορος του Πολίτη ασκεί αυτά τα καθήκοντα, και τα ασκεί επαρκώς. Αν έχετε διαβάσει -και πιστεύω ότι έχετε διαβάσει- συστηματικά τις ετήσιες εκθέσεις του Συνηγόρου του Πολίτη, οι οποίες συζητώνται και στην Ολομέλεια της Βουλής των Ελλήνων, θα δείτε ότι αναφέρονται πολλές φορές σε θέματα του τομέα υγείας και πρόνοιας.
      Κυρίες και κύριοι συνάδελφοι, θα κλείσω με μία παρατήρηση που αφορά τις γενικότερες διαπιστώσεις που κάνουν οι συνάδελφοι προερχόμενοι από το χώρο της Συμπολίτευσης, σχετικά με το έργο το οποίο παρήχθη από τις κυβερνήσεις του ΠΑΣΟΚ. Ούτε λίγο ούτε πολύ, αυτό που προ οφθαλμών έχουν είναι το απόλυτο μηδέν. Πιθανότατα δεν έχουν αντιληφθεί ότι έχουν μεν δικαίωμα να διατηρούν την τυφλότητα, αλλά δεν έχουν δικαίωμα να διαστρεβλώνουν την αντικειμενική πραγματικότητα.
      Υπήρξε εκτεταμένο έργο, μία εκτεταμένη επέμβαση της κυβέρνησης του ΠΑΣΟΚ κυρίως στις υλικοτεχνικές υποδομές. Μετά τη διαμόρφωση του συστήματος υγείας στα μέσα της δεκαετίας του 1980, οπότε τότε εδόθη έμφαση στην αναβάθμιση των υπηρεσιών υγείας, στην ανασύνταξη του θεσμικού πλαισίου και στη βελτίωση των παρεχομένων υπηρεσιών, μετά από εκείνη την περίοδο ακολούθησε κυρίως στη δεκαετία του ’90 μία δραματική -με τη θετική φόρτιση η λέξη- παρέμβαση του ΠΑΣΟΚ στις υλικοτεχνικές υποδομές. Δημιουργήθηκε ένα εκτεταμένο δίκτυο νέων νοσοκομείων, νέων νοσηλευτικών μονάδων και βεβαίως ένας ολοκαίνουργιος ιατροτεχνικός εξοπλισμός, ο οποίος πολλές φορές προηγείται ακόμη και των πιο προηγμένων νοσοκομείων της Ευρώπης.
      Αυτή η προσπάθεια είναι αναμφίλεκτη. Τα αποτελέσματα υπαρκτά. Μπορεί κανείς να τα δει. Υπάρχουν αισθήσεις, για να το αντιλαμβάνεται κανείς. Τι υπελείπετο να γίνει; Έπρεπε να υπάρξει μία ανάλογη και ισορροπημένη παρέμβαση ξανά στο χώρο της ποιότητας των παρεχομένων υπηρεσιών. Θα έπρεπε να υπάρξει μία παράλληλη δραστηριότητα για την πρόσθεση ιατρικού προϊόντος. Μιλώ πάντοτε για τη δημόσια υγεία. Θα έπρεπε να υπάρξει μία βελτίωση της λειτουργικότητας. Αυτό το σκέλος ήταν η προτεραιότητα για την οποία θα μπορούσε κανείς να πει ότι δεν δόθηκε ιδιαίτερη έμφαση, όπως στη δεκαετία του ’80, στη διάρκεια της δεκαετίας του ’90. Γι’ αυτό αποτελούσε προ των εκλογών της 7ης Μαρτίου έναν σαφώς διακηρυγμένο στόχο, γιατί είχε συνείδηση το ΠΑΣΟΚ ότι θα έπρεπε να ολοκληρωθεί μία παρέμβασή του στο χώρο της υγείας και της πρόνοιας με στόχο τη βελτίωση της ποιότητας των παρεχομένων υπηρεσιών, της καλύτερης λειτουργικότητας του Εθνικού Συστήματος Υγείας. Αυτή είναι η αλήθεια σε ό,τι αφορά το έργο του ΠΑΣΟΚ.
      Κύριε Υπουργέ, έχετε μπροστά σας πεδίον δόξης λαμπρόν, επειδή έχετε προικοδοτηθεί εσείς και η Κυβέρνησή σας με εξαιρετικού επιπέδου υποδομές, να παίξετε το δικό σας ρόλο στην αναβάθμιση των λειτουργιών και στην καλύτερη παροχή υπηρεσιών.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τα χρεωστούμενα, κύριε Καστανίδη, δεν τα έχετε αποπληρώσει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αν θέλετε να ανοίξουμε αυτήν τη συζήτηση για τα χρεωστούμενα, να την ανοίξουμε. Πολύ ευχαρίστως!
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Με μία επερώτηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ευχαρίστως! Θα γίνει και αυτό.
      Εκείνο, λοιπόν, το οποίο θέλω να σας πω είναι ότι πολλά πράγματα, κύριε Υπουργέ, δεν έχουν σχέση με τα χρεωστούμενα, όπως είπατε, αλλά με τις εμπνεύσεις και με τις καλές εφαρμογές των εμπνεύσεων και των ιδεών. Και επειδή συμφωνούμε, επισημαίνω ότι έχω ακούσει από την 8η Μαρτίου μέχρι αυτήν τη στιγμή, πάρα πολλές διακηρύξεις γενικές, από το ότι τα ράντζα θα εκμηδενιστούν στους χώρους των δημοσίων νοσοκομείων σε χρόνο μικρό, μέχρι το ότι ετοιμάζεστε να φέρετε συντριπτικά υπέροχες ιδέες για την αναβάθμιση του ΕΣΥ. Αυτό που διαπίστωσα μέχρι τώρα είναι δύο πράγματα: Ο κομματικός έλεγχος που επιδιώκετε με την αντικατάσταση των ΠεΣΥ και των διοικητών των νοσοκομείων και ο Συνήγορος Υγείας και Κοινωνικής Αλληλεγγύης που ήδη υπάρχει. Αυτό είναι το έργο σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Κωνσταντίνος Τσιάρας.
      ΚΩΝΣΤΑΝΤΙΝΟΣ ΤΣΙΑΡΑΣ: Κύριε Πρόεδρε, κυρίες και κύριοι συνάδελφοι, η σημερινή συζήτηση αφορά μία καινοτόμο πρόταση του Υπουργού και της Κυβέρνησης, η οποία όντως μπορεί να δημιουργήσει ένα νέο πλαίσιο στον τρόπο με τον οποίο λειτουργεί η υγεία στη χώρα μας. Και αυτό το νέο πλαίσιο που αρκετοί συνάδελφοι εδώ το αντιμετωπίζουν με σκεπτικισμό, έρχεται να δώσει μία άλλη διάσταση και να αποδείξει πως η πολιτική εξουσία μπορεί τελικά να λειτουργήσει με ευελιξία απέναντι σε ζητήματα τα οποία αναζητούν άμεση λύση. Όλοι μας γνωρίζουμε πόσο απαραίτητη είναι η ευελιξία, αν θέλουμε η πολιτική εξουσία να γίνει ουσιαστική και αποτελεσματική σε αντίθεση με ό,τι έχουμε καταγράψει στο παρελθόν.
      Βασικό θέμα του υπό συζήτηση νομοσχεδίου είναι η διαχείριση και η αξιοποίηση της Πολυκλινικής του Ολυμπιακού Χωριού. Βεβαίως, εδώ πρέπει να διευκρινίσουμε κάποια πράγματα που αφορούν τον όρο «πολυκλινική», αφού για τους συναδέλφους που δεν μετέχουν στην Επιτροπή Κοινωνικών Υποθέσεων και δεν είχαν την ευκαιρία να επισκεφθούν την Πολυκλινική πιθανόν να υπάρχει μία εσφαλμένη εντύπωση. Η Πολυκλινική του Ολυμπιακού Χωριού  μπορεί σαφώς να θεωρηθεί σαν ένα σύγχρονο κέντρο υγείας αστικού τύπου, το οποίο μπορεί να καλύψει σημαντικές ανάγκες στην πρωτοβάθμια φροντίδα της υγείας και φυσικά δεν αναφέρεται σε οποιασδήποτε φύσεως νοσηλεία. Πρόταση του Υπουργού και της Κυβέρνησης είναι να λειτουργήσει ως νομικό πρόσωπο ιδιωτικού δικαίου κινούμενη σε υψηλά επίπεδα οργάνωσης εξειδίκευσης και επιστημονικότητας. Πρόκειται για μια πιλοτική πρόταση -και καλό είναι να συγκρατήσουμε τον όρο «πιλοτική»- η οποία θα μας δώσει την ευκαιρία σύντομα στο μέλλον να επανεκτιμήσουμε δεδομένα που υπάρχουν στο χώρο της υγείας σήμερα.
      Βέβαια, η αξιοποίηση της Πολυκλινικής του Ολυμπιακού Χωριού με βάση το σημερινό νομοσχέδιο, έχει να προσφέρει εξαιρετικά θετικές προοπτικές.
      Κατ’ αρχήν θα αξιοποιήσουμε άμεσα το συγκεκριμένο νοσηλευτικό ίδρυμα. Η περιοχή του Λεκανοπεδίου, όπου έχει αναπτυχθεί η Πολυκλινική, εκφράζει ιδιαίτερα τη μεγάλη ανάγκη της άμεσης χρήσης, της άμεσης αξιοποίησής της.
      Είχαμε την ευκαιρία, με την επίσκεψή μας στην Πολυκλινική, να διαπιστώσουμε πως δημιουργείται η δυνατότητα να απαντηθούν πολλά προβλήματα της πρωτοβάθμιας φροντίδας υγείας για όλη τη γύρω περιοχή. Είναι κατανοητό ότι κάθε προσπάθεια ένταξής της στο Εθνικό Σύστημα Υγείας με βάση την πεπατημένη -ακούστηκε άλλωστε από πολλούς ομιλητές νωρίτερα- σαφέστατα θα προϋπέθετε ένα ιδιαίτερα μεγάλο χρονικό διάστημα. Όλοι γνωρίζουμε ότι η Πολυκλινική είναι ένα έργο συγχρηματοδοτούμενο και με βάση τα δεδομένα που υπάρχουν για τα αντίστοιχα έργα, η αξιοποίησή της απαιτούσε αμεσότητα.
      Η προτεινόμενη πιλοτική λειτουργία μάς προσφέρει την προοπτική αυτή ακριβώς, της άμεσης αξιοποίησης. Επιτέλους, έχουμε και μία σοβαρή πρόταση για το πώς μπορεί να αξιοποιηθεί ένα όντως σημαντικό, ένα όντως σπουδαίο ολυμπιακό έργο.
      Κατά τη συζήτηση στην επιτροπή αλλά και εδώ στην Ολομέλεια ακούστηκαν ανησυχίες σχετικά με την πιθανότητα το συγκεκριμένο νομοσχέδιο να δημιουργεί προοπτικές ιδιωτικοποίησης της Πολυκλινικής, αλλά και της υγείας, στη χώρα μας.
      Εκτιμώ, κύριοι συνάδελφοι, ότι τέτοιες ανησυχίες δεν μπορούν στην πραγματικότητα να υπάρχουν. Άλλωστε το ίδιο το νομοσχέδιο θέτει όλες εκείνες τις ασφαλιστικές δικλείδες για να αποφευχθεί μία τέτοια εξέλιξη. Και μόνο το ότι το Υπουργείο Υγείας και Κοινωνικής Αλληλεγγύης θα έχει πάντα τον ουσιαστικό έλεγχο, διατηρώντας το 51% των μετοχών με συμμετόχους αποκλειστικά και μόνο φορείς του δημοσίου, διασφαλίζει τον κυρίαρχο ρόλο του κράτους στο μέλλον.
      Η λειτουργία της Πολυκλινικής, όπως αυτή προτείνεται, θα καλύψει σε μεγάλο βαθμό ανάγκες για τις οποίες δεν υπήρξε προγραμματισμός στο παρελθόν, με αποτέλεσμα πολλοί Έλληνες πολίτες να καταφεύγουν σε αντίστοιχα νοσηλευτικά ή και διαγνωστικά ιδρύματα του εξωτερικού. Κυρίως μπορούν να καλυφθούν ανάγκες στο χώρο του αθλητισμού, της αθλητιατρικής και της φυσιοθεραπείας, τομείς των οποίων η ποιότητα, κατά γενική ομολογία, βρίσκεται σε μηδενικό σημείο, σε ό,τι αφορά τη δημόσια υγεία στη χώρα μας. Ταυτόχρονα θα αναπτυχθούν και εξειδικευμένες υπηρεσίες όπως η κατ’ οίκον νοσηλεία και η προληπτική ιατρική.
      Η Πολυκλινική θα λειτουργεί όπως ακριβώς και τα δημόσια νοσηλευτικά και διαγνωστικά ιδρύματα, όπου το κόστος των παρεχομένων υπηρεσιών για τους ασθενείς θα καλύπτεται μέσω των ασφαλιστικών τους ταμείων. Έρχεται έτσι να καλύψει ένα κενό που υπάρχει στη δημόσια υγεία και αφορά τις εξειδικευμένες υπηρεσίες υγείας, όπως ακριβώς αναφέρθηκε νωρίτερα, στο χώρο της αθλητιατρικής και στο χώρο της φυσιοθεραπείας.
      Στο δεύτερο κεφάλαιο του νομοσχεδίου η θέσπιση του Συνηγόρου της Υγείας, που είναι ουσιαστικά η δεύτερη καινοτομία, δεν μπορεί παρά να αντιμετωπιστεί θετικά από όλους μας σε αυτό το χώρο, αφού στην πραγματικότητα θα λειτουργήσει μία ανεξάρτητη αρχή ελεγκτικού χαρακτήρα, που θα μπορεί να καταθέτει προτάσεις οργανωτικού και νομοθετικού περιεχομένου.
      Ακούστηκε ότι ο συγκεκριμένος θεσμός ήδη λειτουργεί. Αυτό που επιδιώκεται μέσα από την πρόταση του Υπουργού, είναι να δοθεί ένας πολυδιάστατος θεσμικός χαρακτήρας σε αυτό που θεωρούμε ότι υπάρχει έως σήμερα.
      Τέλος, στο τρίτο κεφάλαιο οι λοιπές διατάξεις, οι οποίες ρυθμίζουν τα επιμέρους ζητήματα και τις επιμέρους εκκρεμότητες, νομίζω ότι λίγο ή πολύ έγιναν αποδεκτές από τη μεγάλη πλειοψηφία των παρατάξεων που μετείχαν στην επιτροπή.
      Κυρίες και κύριοι συνάδελφοι, ακούστηκαν διάφορες αναφορές, σχετικά με την εμπορευματοποίηση της υγείας. Και αυτό που εύκολα θα μπορούσε κανείς να πει άμεσα είναι ότι αυτές οι αναφορές δεν μπορεί σε καμία περίπτωση να έχουν αποδέκτες τα στελέχη της σημερινής Κυβέρνησης. Ας μην ξεχνάμε πότε αναπτύχθηκαν οι μεγάλες ιδιωτικές κλινικές, τα μεγάλα ιδιωτικά διαγνωστικά κέντρα στην Ελλάδα.
      Ακούστηκε επίσης ότι η Κυβέρνηση δεν χρηματοδοτεί ικανοποιητικά την υγεία στη χώρα μας. Απλά να θυμίσω ότι αυτούς τους λίγους μήνες η Κυβέρνηση αύξησε κατά εκατόν δεκαπέντε εκατομμύρια (115.000.000) ευρώ τις δαπάνες για την υγεία. Ήταν πενήντα πέντε εκατομμύρια (55.000.000) ευρώ για τις εφημερίες και τις υπερωρίες των γιατρών και εξήντα εκατομμύρια (60.000.000.) ευρώ για τα ολυμπιακά νοσοκομεία, ποσά τα οποία, όπως αναφέρθηκε, δεν είχαν εγγραφεί στον περσινό προϋπολογισμό.
      Αυτό από μόνο αποδεικνύει το άμεσο και ουσιαστικό ενδιαφέρον της Κυβέρνησης, αλλά και του Πρωθυπουργού, για την υγεία.
      Με βάση όλα τα παραπάνω, δεν μπορεί παρά να εκτιμήσουμε ως θετική την πρόταση του Υπουργού για την αξιοποίηση της Πολυκλινικής του Ολυμπιακού Χωριού και τη θέσπιση του Συνηγόρου της Υγείας και να επιμείνουμε σε ανάλογες πρωτοβουλίες, που μπορεί να μας οδηγήσουν σε βελτίωση των συνθηκών παροχής της υγείας στη χώρα μας.
      Κυρίες και κύριοι συνάδελφοι, είναι γεγονός ότι η αντιμετώπιση των προβλημάτων στο χώρο της υγείας δεν μπορεί παρά να είναι μια τεράστια πρόκληση για κάθε κυβέρνηση, για κάθε αρμόδιο Υπουργό. Και ενώ μπορεί να πει κανείς ότι έγιναν κάποια θετικά βήματα, εκτιμώ ότι μας προβληματίζει όλους μας η χαμηλή ποιότητα υπηρεσιών υγείας στη χώρα μας. Και όσο και αν είναι ζητούμενο για την κάθε πολιτική εξουσία η αναμόρφωση και αναβάθμιση του συστήματος υγείας, αυτή η προσπάθεια προσκρούει σε αντιλήψεις και νοοτροπίες, που έχουν παγιωθεί τα τελευταία χρόνια.
      Αυτή είναι στιγμή να εκτιμήσουμε σοβαρά τα δεδομένα, είναι η στιγμή να αποφασίσουμε για θεσμικά ζητήματα που αφορούν την αναβάθμιση της υγείας, αφήνοντας μακριά και έξω κάθε μικροπολιτική σκοπιμότητα. Και επιτέλους, είναι σε όλους μας κατανοητό ότι δεν προσφέρονται τα πάντα για μια στείρα αντιπολίτευση. Όλοι δεχόμαστε πως η δημόσια υγεία είναι μία από τις βασικότερες δομές κάθε σύγχρονης ευρωπαϊκής κοινωνίας. Ας προσπαθήσουμε, λοιπόν, να αλλάξουμε μία κακή πραγματικότητα, για την οποία όλοι φέρουμε ένα μέρος της ευθύνης. Αυτό άλλωστε αναμένουν και όλοι οι Έλληνες πολίτες, όχι αποκλειστικά από τη σημερινή Κυβέρνηση, αλλά από την εκάστοτε πολιτική εξουσία, όπως και αν αυτή εκφράζεται.
      Κύριε Υπουργέ, αφού τονίσω ότι με την ομιλία σας μας αφαιρέσατε ένα μεγάλο μέρος της δικής μας επιχειρηματολογίας, θέλω να σας συγχαρώ για το υπό συζήτηση νομοσχέδιο, να δηλώσω ότι το υπερψηφίζω και αναμένουμε τις προτάσεις σας, όπως άλλωστε μας έχετε ενημερώσει, για την ουσιαστική αναβάθμιση τόσο του Εθνικού Συστήματος Υγείας όσο και συνολικότερα του χώρου της υγείας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής κ. Δημήτριος Χριστοφιλογιάννης.
      ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, η ανάγκη της αξιοποίησης των έργων που κατασκευάστηκαν επ’ ευκαιρία των Ολυμπιακών Αγώνων της Αθήνας είναι απόλυτη και επείγουσα. Βέβαια ο τρόπος αξιοποίησής τους έπρεπε να μελετηθεί συγχρόνως με την μελέτη κατασκευής τους, ώστε να είναι ευχερής και άμεση, μετά το πέρας των αγώνων, η αξιοποίηση τους. Κάτι τέτοιο δεν έγινε. Δεν έγινε ούτε καν κατά τη διάρκεια της κατασκευής τους. Έτσι, τα τελειωμένα σήμερα κτήρια που προορίζονταν για συγκεκριμένο σκοπό, τους Ολυμπιακούς Αγώνες, καλούμεθα να τα αποδώσουμε σε χρήσεις, άλλοτε παρεμφερείς προς τον αρχικό τους σκοπό και άλλοτε διαφορετικές.
      Με το παρόν σχέδιο νόμου το Υπουργείο Υγείας αποδίδει σε κοινωνική χρήση το πολυϊατρείο του Ολυμπιακού Χωριού. Συνιστάται, λοιπόν, νομικό πρόσωπο που θα το αναπτύξει. Η μορφή του είναι εκείνη της ανώνυμης εταιρείας. Μιας ανώνυμης, όμως, εταιρείας που στη χειρότερη περίπτωση ιδιοκτήτης θα είναι μόνο του το δημόσιο και στην καλύτερη, κατά την άποψή μου, το δημόσιο θα κατέχει το 51% των μετοχών και το 49% θα το κατέχουν φορείς του δημοσίου και κυρίως ασφαλιστικά ταμεία. Όσα ταμεία έχουν πάνω από το 10% του μετοχικού κεφαλαίου θα συμμετέχουν και στο διοικητικό συμβούλιο. Οι ενστάσεις που προβάλλει η Αντιπολίτευση στηρίζονται σε αναχρονιστικούς δογματισμούς, σε καχυποψίες και σε φοβίες απέναντι στο σύγχρονο και στο μεταρρυθμιστικό, που αντικαθιστά το φθαρμένο και το παρακμιακό.
      Κύριοι συνάδελφοι, αντιμετωπίστε το παρόν σχέδιο νόμου αξιολογώντας αυτά που περιλαμβάνει και όχι αυτά που νομίζετε ότι υπονοεί. Ο έλεγχος του πολυϊατρείου είναι εξασφαλισμένος. Ο δημόσιος και κοινωνικός του χαρακτήρας είναι εξασφαλισμένος. Η δωρεάν παροχή υψηλής ποιότητας υπηρεσιών υγείας και εξειδικευμένων εν μέρει υπηρεσιών είναι εξασφαλισμένη. Η παράλληλη και συμπληρωματική λειτουργία του προς το Εθνικό Σύστημα Υγείας είναι εξασφαλισμένη.
      Ξέρετε, κύριοι συνάδελφοι της Αντιπολίτευσης, ποια δεν είναι εξασφαλισμένα; Η γραφειοκρατική αγκύλωση, η συσσώρευση χρεών, η κηδεμονία του κρατικού προϋπολογισμού, η αδιαφάνεια, η διαφθορά, η παραοικονομία, όλα αυτά στα οποία, δυστυχώς, έχουμε εθιστεί όλοι μας, που, όμως, ο λαός πλέον δεν τα αντέχει.
      Η γενναία και ρηξικέλευθη ενέργεια του Υπουργού Υγείας και Κοινωνικής Αλληλεγγύης αξίζει την ενθάρρυνση και τη συμπαράσταση όλων μας. Η λειτουργία της Πολυκλινικής θα είναι πιλοτική. Γιατί το φοβάστε αυτό; Δηλαδή εάν πετύχει όλους τους στόχους το εγχείρημα, θα είναι κακό να εφαρμοστεί και σε άλλες νέες μονάδες;
      Διατυπώθηκαν φόβοι ότι η Πολυκλινική θα λειτουργεί ανταγωνιστικά προς τις μονάδες του Εθνικού Συστήματος Υγείας και ιδιαίτερα προς τα κέντρα υγείας. Φοβάμαι ότι αντιμετωπίζετε το θέμα της ανταγωνιστικότητας της Πολυκλινικής ανάποδα. Στην πραγματικότητα θα δρα ανταγωνιστικά προς τους ανταγωνιστές του ΕΣΥ, που είναι τα τερατώδη επιχειρηματικά συμφέροντα, τα οποία εκμεταλλευόμενα κυβερνητικές ανοχές, κενά νομοθεσίας και τις παρενέργειες του ΕΣΥ παρεισέφρησαν στο χώρο της υγείας με τη μορφή διαγνωστικών κέντρων και ιδιωτικών θεραπευτηρίων και τον λυμαίνονται πουλώντας πανάκριβα στους πολίτες τη σύγχρονη διαγνωστική και θεραπευτική τεχνολογία, που έχει τις προϋποθέσεις να προσφέρει και η Πολυκλινική δωρεάν.
      Η αγορά μετοχών από τα ασφαλιστικά ταμεία θα είναι συνολικά ύψους ενός δισεκατομμυρίου εξακοσίων εξήντα χιλιάδων (1.660.000.000) δραχμών, για να χρησιμοποιήσω την καταργημένη μονάδα, και θα διανεμηθεί σε αρκετά ταμεία και μάλιστα στα πλέον μεγάλα, στα πλέον εύρωστα.
      Αυτό, κύριοι συνάδελφοι, δεν συνιστά επ’ ουδενί κίνδυνο χρεοκοπίας τους. Αντίθετα δίνει την ευκαιρία να κερδίσουν τα ταμεία χρήματα.
      Κερδοφορία: Γιατί, κύριοι συνάδελφοι, βάλλετε ομαδικά εναντίον της; Τι ζητάτε από τις μονάδες υγείας επιτέλους; Να έχουν πάντα παθητικό; Εάν όλες οι μονάδες, νοσοκομεία, κέντρα υγείας, είχαν σαν στόχο την κερδοφορία, ακόμα και αν δεν την πετύχαιναν ποτέ, θα είχαν τουλάχιστον λιγότερα χρέη. Καταλάβετε το! Το Εθνικό Σύστημα Υγείας, τη θέσπιση του οποίου σας την αναγνωρίζουμε ως μεγάλη τιμή, δεν μπορεί να επιβιώσει με τον εξωφρενικό ρυθμό δημιουργίας κάθε λίγο και λιγάκι νέων χρεών.
      Το αριστούργημα αυτό που λέγεται Πολυκλινική του Ολυμπιακού Χωριού και του οποίου η κατασκευή σάς ανήκει σαν τιμή, θα αξιοποιηθεί επ’ αγαθώτης της τοπικής κοινωνίας και όχι μόνο, προσφέροντας με την ευθύνη της πολιτείας σύγχρονες γενικές, αλλά και εξειδικευμένες υπηρεσίες.  Μη ζητάτε να το υποβαθμίσουμε στο επίπεδο των κέντρων υγείας που λειτουργούν σήμερα και έχουν μετατραπεί -όχι όλα και όχι πάντοτε- σε σταθμούς διακομιδής ασθενών προς τα εξωτερικά ιατρεία των νοσοκομείων και σε εφημερία αγροτικών ιατρών.
      Διατυπώθηκαν χθες, χαρακτηριστικά, από τον πρώην Υπουργό κ. Γείτονα μομφές προς το Υπουργείο Υγείας, γιατί καθυστερεί οκτώ ολόκληρους μήνες και δεν φέρνει προς ψήφιση νόμο για την πρωτοβάθμια φροντίδα υγείας. Η σημερινή ηγεσία του Υπουργείου έχει αποδείξει ότι δεν αεροβατεί. Το πρόβλημα είναι πολύπλοκο και η λύση του δαπανηρή. Σύντομα, όταν θα εξασφαλιστούν οι πόροι από την καθημαγμένη οικονομία που μας παραδώσατε, θα έρθει σχέδιο νόμου και τότε θα θεραπευτεί οριστικά ο μεγάλος ασθενής του συστήματος υγείας, ο τομέας της πρωτοβάθμιας φροντίδας.
      Θα ήθελε ίσως ο κ. Γείτονας να ακολουθήσουμε το δικό σας παράδειγμα. Να σας θυμίσω μερικά πράγματα από το λαμπρό παρελθόν της κυβέρνησης του ΠΑΣΟΚ στον τομέα αυτό. Ήδη από το 1983 με το ν.1397, είκοσι ένα χρόνια πριν, εξαγγέλθηκε η συμπλήρωση του Εθνικού Συστήματος Υγείας με υπηρεσίες πρωτοβάθμιας φροντίδας. Επί αειμνήστου Γεννηματά η υπόσχεση επαναβεβαιώθηκε σε όλους τους τόνους. Ακολούθησαν Υπουργοί του ΠΑΣΟΚ ων ουκ έστι αριθμός και φτάσαμε στην υπουργία του κ. Γείτονα. Ψηφίστηκε τότε ο πρώτος νόμος. Η τύχη του έκτοτε αγνοείται. Δεν υλοποιήθηκε ποτέ.
      Ο κ. Αλέκος Παπαδόπουλος στη συνέχεια, ως Υπουργός Υγείας, εξήγγειλε πανηγυρικά στα Μέσα Μαζικής Ενημέρωσης την οριστική επίλυση του προβλήματος. Με πρόσχημα νομοτεχνικές δυσκολίες δεν συμπεριλάβατε στα νομοσχέδια του καμία διάταξη που να αφορά στον τομέα της πρωτοβάθμιας φροντίδας υγείας.
      Ο τελευταίος Υπουργός του ΠΑΣΟΚ, ο σεβαστός καθηγητής μας κ. Στεφανής, κατέθεσε νόμο σχετικό με το αντικείμενο που ψηφίστηκε στην κυριολεξία τις παραμονές της διάλυσης της Βουλής, όταν δεκάδες δημοσκοπήσεις βοούσαν ότι το ΠΑΣΟΚ θα χάσει τις εκλογές. Ο νόμος αυτός -διατυπώνω προσωπική άποψη- ψηφίστηκε σε αντιπερισπασμό προς το πρόγραμμα υγείας της Νέας Δημοκρατίας, το οποίο είχε καταπληκτική απήχηση στο λαό. Δεν άκουσα, δύο μέρες τώρα, ούτε μια λέξη αυτοκριτικής από τους συναδέλφους του ΠΑΣΟΚ, ούτε μια λέξη δικαιολογίας για την αβελτηρία που επέδειξαν στην επίλυση ενός τόσο σοβαρού κοινωνικού και υγειονομικού προβλήματος, ούτε μια λέξη συγγνώμης για τα είκοσι ένα χρόνια αδράνειας. Αντ’ αυτών, μομφή και επίπληξη στη νέα διακυβέρνηση των οκτώ μόλις μηνών.
      Η υποκρισία περισσεύει σε αυτόν τον τόπο. Εμείς, ανεπηρέαστοι από τα έωλα επιχειρήματά σας, προχωρούμε στην υλοποίηση του φιλελεύθερου, φιλολαϊκού κοινωνικού μας προγράμματος με γρήγορους ρυθμούς και στον τομέα της υγείας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Χάιδος. 
      ΧΡΗΣΤΟΣ ΧΑΙΔΟΣ: Κύριε Υπουργέ, κύριοι συνάδελφοι, η υγεία είναι το ύψιστο κοινωνικό αγαθό, αλλά ταυτόχρονα έχει και ένα οικονομικό κόστος το οποίο στις μέρες μας είναι αυξημένο για λόγους που όλοι γνωρίζουμε και προαναφέρθηκαν. Όμως η πλευρά από την οποία προσεγγίζει κανείς την υγεία, ως κοινωνικό αγαθό ή ως οικονομικό μέγεθος, η σχέση μεταξύ των δημοσίων δαπανών για την υγεία και της οικονομικής επιβάρυνσης των πολιτών για τις υπηρεσίες υγείας και η ανάληψη ή όχι της ευθύνης από την πολιτεία για τη διαμόρφωση ενός δημόσιου συστήματος υπηρεσιών υγείας υψηλού επιπέδου και ίσης μεταχείρισης για όλους τους πολίτες είναι αυτά που χαρακτηρίζουν μια πολιτική ως κοινωνικά προοδευτική ή νεοφιλελεύθερη, συντηρητική.
      Επιτρέψτε μου, λοιπόν, να υπενθυμίσω ότι στο παρόν νομοσχέδιο και στα γενικά της αιτιολογικής έκθεσης αναφέρονται πολλές φορές οι λέξεις και εκφράσεις «φιλελεύθερη πρόταση, ανταγωνιστικό περιβάλλον, καταναλωτής, αγορά υπηρεσιών, μετοχές, ανώνυμη εταιρεία, κερδοφορία». Επισημαίνω ότι εδώ δεν πρόκειται για αγορά προϊόντων, δεν πρόκειται για εμπόριο, δεν πρόκειται για νομοσχέδιο που διέπει τις σχέσεις μεταξύ ιδιωτικών συμφερόντων και τη λειτουργία των χρηματιστηρίων, αλλά σήμερα μιλάμε για το μεγαλύτερο κοινωνικό αγαθό, για την υγεία. Όταν, όμως, από αυτά διαπνέεται ένα νομοσχέδιο για την υγεία, που κατά την άποψή μας, αφού είναι κοινωνικό αγαθό, πρέπει να έχει και δημόσιο χαρακτήρα, τότε δεν δικαιολογούμαστε όταν ανησυχούμε για τις προθέσεις;
      Κύριε Υπουργέ, και αυτό το νομοσχέδιο είναι αποσπασματικό, αφού δεν αντιμετωπίζει τα επείγοντα προβλήματα στο χώρο του ΕΣΥ που λιμνάζουν και διογκώνονται. Χαρακτηριστικά αναφέρω ότι τα ΣΚΕΙΟΠΝΙ και τα υπηρεσιακά συμβούλια δεν λειτουργούν για δέκα μήνες περίπου και ως τώρα δεν έχει προσληφθεί ένας γιατρός στα νοσοκομεία ή στα κέντρα υγείας της πατρίδας μας. Εκτός αυτού, δεν υλοποιεί καμία προεκλογική δέσμευση ούτε εκπληρώνει κάποια προεκλογική υπόσχεση.
      Το νομοσχέδιο αυτό δείχνει και την προχειρότητα με την οποία αντιμετωπίζονται και τα θέματα της υγείας, αφού μέσα σε τρεις μήνες αλλάζει άρθρο νόμου που ψήφισε με την πλειοψηφία της η ίδια η Κυβέρνηση, με την ίδια πολιτική ηγεσία του Υπουργείου και αναφέρομαι στα ΣΚΕΙΟΠΝΙ. Φαίνεται ότι η Κυβέρνηση και στην υγεία κινείται χωρίς πυξίδα, χωρίς σχέδιο, χωρίς στρατηγική. Όμως, κατά τη γνώμη μου, αυτό είναι οφθαλμαπάτη γιατί υπάρχει ένας συγκεκαλυμμένος σκοπός και φοβάμαι ότι αυτός είναι η απαξίωση των δημόσιων υπηρεσιών υγείας και η εφαρμογή νεοφιλελεύθερων πολιτικών με στροφή προς την ιδιωτικοποίησή τους. 
      Είπα πριν ότι αυτό το νομοσχέδιο διαπνέεται από νεοφιλελεύθερες νοοτροπίες, αλλά επιπλέον στα άρθρα του ανατρέπει το πλαίσιο που διέπει τη λειτουργία των υπηρεσιών υγείας και αποτελεί μια αρχή αλλοίωσης του δημόσιου χαρακτήρα τους. Συγκεκριμένα, με πρόσχημα την ανάγκη της λειτουργίας της Πολυκλινικής του Ολυμπιακού Χωριού, θεσμοθετείται ένα νομικό πρόσωπο ιδιωτικού δικαίου, η ΑΕΜΥ, για τη διαχείριση μονάδων υγείας γενικά και αόριστα και όχι μόνο για την Πολυκλινική. Και αναφέρει στους σκοπούς της ΑΕΜΥ, αυτής της πρωτότυπης ανώνυμης εταιρείας, δραστηριότητες και δυνατότητες παρέμβασης σε τομείς που περιλαμβάνονται και ανήκουν σε όλο το φάσμα, που καλύπτουν οι δημόσιες υπηρεσίες υγείας.
      Δεν αποτελεί αυτό μία πρώτη παρέμβαση νεοφιλελεύθερου χαρακτήρα τουλάχιστον στο χώρο της πρωτοβάθμιας υγείας; Δεν αποτελεί προπομπό κατευθύνσεων και επιλογών, που θα ακολουθήσει η Κυβέρνηση στην πρωτοβάθμια φροντίδα υγείας ενόψει μάλιστα του πολυδιαφημιζόμενου νομοσχεδίου που καθυστερεί;
      Εάν τα πράγματα ήταν διαφορετικά, γιατί στο νομοσχέδιο η ΑΕΜΥ δεν έχει μόνο αρμοδιότητες για την Πολυκλινική του Ολυμπιακού Χωριού και τα υπόλοιπα να τα συζητούσαμε στο επικείμενο νομοσχέδιο για την πρωτοβάθμια φροντίδα υγείας;
      Τα άρθρα αυτού του νομοσχεδίου ανοίγουν επίσης την κερκόπορτα ιδιωτικοποιήσεων στο χώρο της υγείας, μέσω της ΑΕΜΥ. Συνάδελφοι της κυβερνώσας παράταξης στην επιτροπή επιβεβαίωσαν αυτές τις ανησυχίες μας, αφού πρότειναν ως και την άμεση συμμετοχή ιδιωτών στην ΑΕΜΥ. Σέβομαι τις απόψεις τους, εκτιμώ την ειλικρίνειά τους, αλλά διαφωνώ. Όπως διαφωνώ και με τη διόγκωση των όποιων αδυναμιών του ΕΣΥ, την προβολή των όποιων αρνητικών στη λειτουργία του, τον υπερτονισμό  όποιων ατελειών των υφισταμένων δομών του, την επίμονη και ύποπτη αποσιώπηση του παραγόμενου μεγάλου έργου και της τεράστιας προσφοράς του και την ενορχηστρωμένη προσπάθεια γενικότερης απαξίωσής του. Γιατί αυτό είναι άδικο τόσο για το ίδιο το σύστημα όσο και για τους εργαζόμενους σε αυτό, που τις περισσότερες φορές στη συντριπτική τους πλειοψηφία δίνουν και την ψυχή τους για τους ασθενείς.
      Διαφωνώ επίσης με τη διαφαινόμενη απαξίωση του ΑΣΕΠ με δηλώσεις δημόσιων προσώπων και κυβερνητικών στελεχών. Ήδη και εδώ σήμερα ακούσαμε συνάδελφο να μιλάει για σκοτεινούς διαδρόμους του ΑΣΕΠ και για καρκίνωμα. Η επιχειρούμενη με αυτό το νομοσχέδιο παράκαμψή του, λόγω δήθεν των επειγουσών αναγκών ακυρώνεται από το ότι εννέα μήνες τώρα δεν έγινε κάτι γι’ αυτές τις επείγουσες ανάγκες. Εξάλλου αυτό είναι και αντισυνταγματικό. Εκτενέστερα θα αναφερθώ σ’ αυτό αύριο στην κατ’ άρθρο συζήτηση του νομοσχεδίου. Συμφωνώ ότι υπάρχουν προβλήματα στο ΕΣΥ, στο ΑΣΕΠ και σε άλλες υπηρεσίες του δημόσιου τομέα. 
      Αντιμετωπίστε, λοιπόν, τα προβλήματα μην τα αφήνετε να διογκώνονται και να λιμνάζουν και μην απαξιώνετε περαιτέρω θεσμούς και υπηρεσίες που κατοχυρώθηκαν με θυσίες, προσφέρουν και προσέφεραν πολλά στην κοινωνία, για να μπορέσετε έτσι να αλλοιώσετε ευκολότερα το δημόσιο χαρακτήρα τους.
      Οι ατέλειες των θεσμών και οι αδυναμίες των ανθρώπων δεν αντιμετωπίζονται με την κατεδάφιση των θεσμών ούτε με τη θανάτωση των ανθρώπων, αφού γνώση που κερδίζεται με φόνο είναι εχθρός της σοφίας. 
      Εσείς που είστε Κυβέρνηση, λοιπόν, δείξτε σοφία και αν ενδιαφέρεστε για το ΕΣΥ και το ΑΣΕΠ αντιμετωπίστε τα προβλήματα του ΕΣΥ, ενισχύστε το ΑΣΕΠ με αποσπάσεις προσωπικού σε αυτό από άλλες δημόσιες υπηρεσίες. Πιστοποιήστε την ποιότητα των μονάδων υγείας, προχωρήστε σε αξιολόγηση του προσωπικού, ενισχύστε την αποδοτικότητα των εργαζομένων και των υπηρεσιών υγείας, αξιοποιήστε περισσότερο και ταχύτερα τις μεγάλες σύγχρονες υποδομές που έχει το ΕΣΥ. Δώστε κίνητρα ενδιαφέροντος, γνώσης και προσφοράς στο προσωπικό των νοσοκομείων. Αυξήστε τη χρηματοδότηση των δημόσιων υπηρεσιών υγείας. Αυστηροποιήστε τους ελέγχους στη λειτουργία τους. Αρχίστε επιτέλους να εφαρμόζετε το πρόγραμμά σας, με πολλά, όμως, σημεία του οποίου εμείς διαφωνούμε.
      Αφού θέλετε να παρακάμψετε τις διαδικασίες πρόσληψης μόνιμου προσωπικού μέσω του ΑΣΕΠ και να εφαρμόσετε το άρθρο 18 που αναφέρεται στις προσλήψεις τακτικού προσωπικού με σύμβαση εργασίας ιδιωτικού δικαίου, αλλάζοντας, όμως, τις διατάξεις του, που είναι αντισυνταγματικό, ορίστε τουλάχιστον επιτροπές, από μόνιμους υψηλόβαθμους δημόσιους λειτουργούς και όχι κομματικά στελέχη. Και διευρύνετε τις κυρώσεις για τις περιπτώσεις παρατυπιών και αδικιών στην κατάρτιση των πινάκων κατάταξης.
      Το επιχείρημα ότι ο ν. 2190 περιλαμβάνει κυρώσεις καταρρίπτεται από εσάς τους ίδιους, που αλλάζετε το άρθρο 18 αυτού του νόμου και νομοθετείτε το συνήγορο υγείας στα πλαίσια του Συνηγόρου του Πολίτη, ενώ ήδη υπάρχει τέτοια υπηρεσία με έξι λειτουργούς και έναν υπεύθυνο στην υπηρεσία του Συνηγόρου του Πολίτη.
      Όσο δεν κινείστε προς αυτήν την κατεύθυνση, αλλά συντελείτε στην απαξίωση των δημόσιων υπηρεσιών υγείας και του ΑΣΕΠ και φέρνετε στη Βουλή νομοσχέδια σαν το σημερινό τόσο θα επιβεβαιώνετε τη βασιμότητα των ανησυχιών μας και τη λογικότητα των ισχυρισμών μας, ότι τα άρθρα ανοίγουν την κερκόπορτα για ιδιωτικοποιήσεις στις δημόσιες υπηρεσίες υγείας και ανατρέπουν τα δεδομένα στη διοίκηση των μονάδων υγείας, επιτρέποντας την αλλοίωση του δημόσιου χαρακτήρα τους. Και δεν διαλύθηκαν οι ανησυχίες αυτές ούτε καταρρίφθηκαν αυτοί οι ισχυρισμοί μας από τη συζήτηση στη Βουλή ούτε από την ομιλία σας, κύριε Υπουργέ, γι’ αυτό καταψηφίζω το νομοσχέδιο επί της αρχής.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Λεωνίδας Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, μετά και από την ομιλία του Υπουργού και ακούγοντας όλους τους συναδέλφους, θέλω να κάνω μία διαπίστωση: Πολιτική κάνουν οι κυβερνήσεις, κάνουν οι Υπουργοί, αλλά κάνουν και τα πρόσωπα. Και αυτό θέλω να το ξεκαθαρίσω από την αρχή της ομιλίας μου. Μερικά πρόσωπα διασφαλίζουν τους νόμους. Έρχονται, όμως, και μερικά άλλα πρόσωπα που πάνω σ’ αυτούς τους νόμους μπορούν να πάρουν διαφορετικές και εκ διαμέτρου αντίθετες αποφάσεις.
      Δεν έχω καμία αντίρρηση σε όλα αυτά που είπατε προηγουμένως, κύριε Υπουργέ, ότι η Πολυκλινική του Ολυμπιακού Χωριού θα λειτουργήσει όπως μας το εξηγήσατε και όπως την εννοείτε. Μέσα, όμως, απ’ αυτό το νόμο μπορεί κανείς να δει πολλά πράγματα. Και αυτό διότι η Πολυκλινική του Ολυμπιακού Χωριού, όπως την έχετε ορίσει στο νομοσχέδιο αυτό, περιλαμβάνει ένα ολόκληρο εθνικό σύστημα υγείας.
      Συζητάμε, λοιπόν, σήμερα ένα νομοσχέδιο για την υγεία. Όλοι πιστεύουμε ότι έχουν γίνει πολλά τα τελευταία χρόνια από άποψη υποδομών. Αλλά χρειάζεται να γίνουν κάποιες αλλαγές με τόλμη, να ανατραπούν κάποιες νοοτροπίες που ταλανίζουν το σύστημα. Πρέπει να εκσυγχρονίσουμε τις υφιστάμενες δομές, αφού τις ενσωματώσουμε στη γρήγορη εξέλιξη. Χρειάζεται ανάπτυξη των νέων υπηρεσιών υγείας, αφού και εμείς που ζούμε στο χώρο της υγείας βλέπουμε ότι το σύστημα, τα τελευταία χρόνια, πραγματικά έχει κολλήσει.
      Οφείλουμε να βελτιώσουμε το υγειονομικό μας σύστημα δημιουργώντας καλύτερες συνθήκες πρόσβασης στις υπηρεσίες υγείας. Το πρόβλημα της πρόσβασης στις υπηρεσίες υγείας είναι το πρόβλημα των συστημάτων υγείας στον κόσμο. Με την Πολυκλινική πιθανόν να διευκολύνουμε ένα αρκετά σημαντικό ποσοστό ανθρώπων, οι οποίοι έχουν προβλήματα αποκατάστασης ή κάποιοι που ζουν στην περιοχή του Μενιδίου να έχουν καλύτερη πρόσβαση στις υπηρεσίες υγείας. Αυτό είναι θετικό.
      Είμαστε υποχρεωμένοι να δημιουργήσουμε καλύτερες συνθήκες πρόσβασης στις υπηρεσίες υγείας, όχι βέβαια μόνο στους πλούσιους αλλά και στους οικονομικά αδύνατους, στους φτωχούς. Συγχρόνως πρέπει να μειώσουμε και την οικονομική επιβάρυνση σε μεμονωμένες οικογένειες.
      Το ηθικό κριτήριο και δέσμευση ενός Υπουργού και της Κυβέρνησης είναι ο τρόπος που αντιμετωπίζει τους πολίτες αλλά και τις διάφορες κοινωνικές ομάδες που έχουν ανάγκη από φροντίδα ή είναι ανήμπορες να αντεπεξέλθουν σε καταστάσεις επείγουσας ιατρικής και νοσηλευτικής φροντίδας.
      Η πολιτεία οφείλει να δημιουργήσει συνθήκες υγείας στα παιδιά και τους νέους, και να τους εκπαιδεύει. Οφείλει να υποστηρίζει ένα σύστημα υγείας ενηλίκων και παιδιών προσφέροντας καλές συνθήκες ποιότητας ζωής, όπως επίσης να δίνει θάρρος και ελπίδα. Πρέπει να ικανοποιεί συγχρόνως και τις κοινωνικές ιατρονοσηλευτικές ανάγκες των ανήμπορων ασθενών, των φτωχών και των ατόμων που είναι ανίκανα για εργασία, των ατόμων με ειδικές ανάγκες και των χρηστών ναρκωτικών.
      Οι σύγχρονες υπηρεσίες υγείας αποβλέπουν στη διατήρηση της υγείας του ατόμου, την πρόληψη της αρρώστιας, τη νοσηλεία των ασθενών, την αποκατάσταση και την προαγωγή υγείας του ατόμου, της οικογένειας και της κοινωνίας.
      Σ’ αυτό το νομοσχέδιο φαίνεται ότι μπορεί να τα περιέχει όλα, αλλά είμαστε υποχρεωμένοι να έχουμε επιφυλάξεις, γιατί μέσα σ’ αυτό το σκοπό που αναφέρεται στο άρθρο 3 σχετικά με την Πολυκλινική, περιλαμβάνεται πραγματικά ένα ολόκληρο εθνικό σύστημα υγείας. 
      Και ερωτώ τους συναδέλφους εάν πραγματικά σε μία πιλοτική ανάπτυξη και κατάρτιση προγραμμάτων υποστήριξης αθλητών, ανάπτυξη νέων μορφών φροντίδας υγείας, παροχή πρόσθετων και εξειδικευμένων υπηρεσιών υγείας, κατ’ οίκον νοσηλεία, προληπτική ιατρική και αποκατάσταση, εν γένει προαγωγή των επιστημών υγείας, εξασφάλιση του τρόπου πρόσβασης του Έλληνα ασθενή, εκπαίδευση ιατρικού και νοσηλευτικού προσωπικού, προαγωγή της υγιεινής και της ασφάλειας εργασίας, δηλαδή όλα τα παραπάνω δεν είναι τίποτα άλλο παρά ένα εθνικό σύστημα υγείας που έχει χαρακτηριστεί σήμερα με το νομοσχέδιο σαν νομικό πρόσωπο ιδιωτικού δικαίου.
      Αποτελεί, λοιπόν, πρόκριμα  για τον κακόπιστο ομιλητή.  Εδώ θα μπορούσαμε να λέμε μόνο καλά λόγια γι’ αυτό, αλλά υπάρχει και η αντίθετη άποψη, την οποία θα παρουσιάσω εγώ.
      Μπορεί, λοιπόν, να είναι ένα πρόκριμα λειτουργίας της Πολυκλινικής υπό τη μορφή αυτή. Προοιωνίζει, όμως, κάτι αρνητικά σημαντικό. Ανατρέπει πλήρως το σημερινό σύστημα υγείας, είναι μη προβλέψιμο το σύστημα υγείας, είναι γενικόλογο το νομοσχέδιο, στερείται συγκεκριμένης στρατηγικής και είναι στη φιλοσοφία «του βλέποντας και κάνοντας» αφού όλα αφήνονται στον Υπουργό και το ΔΣ της εταιρείας που ελέγχεται και διορίζεται από τον Υπουργό, ενώ τα θέματα που αφορούν την πρόσληψη και κατάσταση του ιατρικού και λειτουργικού προσωπικού της «Ανώνυμης Εταιρείας Μονάδων Υγείας ΑΕ» καθορίζονται στον κανονισμό κατάστασης προσωπικού. Ο συνολικός αριθμός του προσωπικού καθορίζεται πάλι με απόφαση του Υπουργού.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τις προηγούμενες ημέρες, ως Κυβέρνηση, κύριε Υπουργέ, κατασυκοφαντήσατε το Εθνικό Σύστημα Υγείας, το απαξιώσατε, αναδεικνύοντάς το «σε χώρο διαπλοκής» και φέρατε σήμερα ένα νομοσχέδιο που φέρνει τα πάνω κάτω, αφού οι πολίτες έχουν χάσει την εμπιστοσύνη στο σύστημά μας. 
      Ο ριζικός εκσυγχρονισμός του υγειονομικού μας συστήματος που στην πράξη έχει αποδειχτεί αναποτελεσματικός και προβληματικός αποτελεί ένα μεγάλο εθνικό στόχο και στοίχημα συγχρόνως και μόνη η Κυβέρνηση χωρίς τη συμβολή όλων των κομμάτων και σύσσωμης της Αντιπολίτευσης δεν μπορεί να το επιτύχει. Οφείλουμε να σχεδιάσουμε μια νέα εποχή για την υγεία, όπως πιστεύω ότι έγινε προχθές εδώ για την παιδεία.
      Η υγεία είναι ένα πολύτιμο αγαθό. Είναι αγαθό «μεγάλο και πρώτο». Στην εποχή που ζούμε δεν μπορεί να τα διαχειρίζεται μόνο ένας, αλλά πολλοί. Η θέσπιση συνηγόρου υγείας, η σύσταση τριών θέσεων ειδικού επιστημονικού προσωπικού στα πλαίσια του Συνηγόρου του Πολίτη μάλλον μπλέξιμο θα φέρει, παρά διευκόλυνση των υπηρεσιών του Συνηγόρου του Πολίτη, αφού εμπλέκεται και ο Υπουργός Υγείας, αφού μπορεί να παραπέμπει υποθέσεις για διευκρίνιση και διερεύνηση, πράγμα που μπορεί να κάνει σήμερα από τους ελεγκτικούς μηχανισμούς του Υπουργείου του, ο ίδιος ο Υπουργός. Αυτή η παρέμβαση που επιχειρείται σήμερα μόνο σύγχυση και αλληλοσυγκρουόμενες δράσεις θα επιφέρει, που στο τέλος ξανά θα απογοητεύσει τους πολίτες για την αναποτελεσματικότητα του συστήματος και την αξεπέραστη γραφειοκρατία. Και πάλι, λοιπόν, η πολιτική για άλλη μια φορά θα κατηγορηθεί ως αναξιόπιστη.
      Οι ανεξάρτητες αρχές, κύριε Πρόεδρε, κυρίες και κύριοι, έχουν καταξιωθεί για το έργο τους στη συνείδηση του πολίτη και βοηθούν την πολιτεία στην αντιμετώπιση πολλών προβλημάτων. Δρώντας κοντά στον πολίτη και όχι κοντά στον Υπουργό, έχουν τη δυνατότητα και βέβαια την υποχρέωση να διαπιστώνουν δυσλειτουργίες στη Δημόσια Διοίκηση και να εντοπίζουν φαινόμενα κακοδιοίκησης. Ο ρόλος τους είναι να σημειώνουν τα αρνητικά και να διατυπώνουν συγκεκριμένες προτάσεις για την αντιμετώπισή τους.
      Κυρίες και κύριοι, παρά τις σημαντικές παρεμβάσεις τα τελευταία χρόνια για τον εκσυγχρονισμό των θεσμών της πολιτείας και της οικονομίας, το πολιτικό σύστημα παρουσιάζει σε ορισμένες πτυχές του σημάδια φθοράς και φαινόμενα κόπωσης. Άμεση συνέπεια είναι η συρρίκνωση της αποτελεσματικότητάς του, η αμφισβήτηση της αξιοπιστίας του που έχουν οδηγήσει στην απαξίωση της πολιτικής. Οι πολίτες έχουν το αναφαίρετο δικαίωμα στον πολιτικό αυτοκαθορισμό τους, όταν αισθάνονται ότι αυτό το δικαίωμα διαβρώνεται με έμμεσους τρόπους, όταν έχουν την αίσθηση ότι δεν έχουν αυθεντική επιρροή στα δημόσια πράγματα που τους αφορούν, αποξενώνονται τότε από την πολιτική, περιθωριοποιούνται στο πολιτικό σύστημα, με αποτέλεσμα την αποδυνάμωση της δημοκρατίας. Εμείς εδώ στο Κοινοβούλιο, αλλά και έξω από αυτό, οφείλουμε να δίνουμε τις μάχες μας για να αποτρέψουμε αυτούς τους κινδύνους.
      Η μείωση του αριθμού των ΣΚΕΙΟΠΝΙ από οκτώ σε πέντε στο άρθρο 20, που θα κρίνουν τους γιατρούς, δεν έχει άλλο σκοπό από τον πλήρη κομματικό έλεγχο, στραγγαλισμό των συμβουλίων για διορισμό κομματικών γιατρών. Αυτό σε συνδυασμό με το άρθρο 27 για ταχεία πρόσληψη νοσηλευτικού προσωπικού που πιστεύω ότι δεν θα μας έβρισκε αντίθετους, γιατί πρέπει πραγματικά τα νοσοκομεία να δουλέψουν, πρέπει να προσληφθούν νοσηλευτές, εάν οι επιτροπές δεν αποτελούνταν από ανθρώπους που διορίζονται πάλι από τον Υπουργό είναι ένα προπέτασμα καπνού και καλύπτει απαράδεκτες και επικίνδυνες προθέσεις. 
      Πιστεύουμε ότι ο Υπουργός έχει όλη την καλή πρόθεση να διορίσει ανθρώπους, οι οποίοι θα είναι έξω από το Υπουργείο του και θα είναι θεσμικοί αυτοί οι οποίοι θα κάνουν τις κρίσεις για την πρόσληψη νοσηλευτικού προσωπικού στα νοσοκομεία.
      Όλοι οφείλουμε να έχουμε ένα κοινό μέτωπο κατά της πραγματικής διαφθοράς και όχι κατά της εικονικής, που κατασκευάζεται για κομματικούς λόγους. Είμαστε αντίθετοι με τη διαφθορά και παλεύουμε όλοι μαζί για να εξαλείψουμε τις εστίες διαφθοράς οπουδήποτε κι αν βρίσκονται. Να συμβάλουμε όλοι μαζί με νηφαλιότητα και τεκμηρίωση, να έχουμε όλοι μαζί μια στάση σαν πολίτες, ως πολίτες μιας κοινωνίας εγρήγορσης, μιας κοινωνίας που έχει και πιστεύει σε κανόνες ηθικής, κανόνες που την τιμούν και μας τιμούν όλους, κανόνες που μας κάνουν όλους υπερήφανους για την κοινωνία που ζούμε.
      Κυρίες και κύριοι συνάδελφοι, αυτό το νομοσχέδιο έχει πολλές σκοτεινές πλευρές. Επαναφέρει το κομματικό κράτος στις προσλήψεις. Αν οι προσλήψεις δεν γίνουν σύμφωνα με την πρόταση που κάνουμε εμείς, τότε εμείς θα καταψηφίσουμε το συγκεκριμένο νομοσχέδιο.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χωματάς.
      ΙΩΑΝΝΗΣ ΧΩΜΑΤΑΣ: Κυρίες και κύριοι συνάδελφοι, μου κάνει εντύπωση το γεγονός ότι από τις πτέρυγες της μείζονος Αντιπολίτευσης και όχι μόνο ακούμε συνεχώς, κατά τη συζήτηση του νομοσχεδίου και στην επιτροπή και εδώ, ότι το Εθνικό Σύστημα Υγείας έχει πολλά μειονεκτήματα, ότι δεν ανταποκρίνεται στους στόχους και στους σκοπούς για τους οποίους έγινε και ότι πρέπει να αλλάξει. 
      Εγώ σας υπενθυμίζω ότι επί κυβερνήσεων του ΠΑΣΟΚ δεν υπήρξε ούτε ένας Υπουργός που να μην κατηγορήσει το Εθνικό Σύστημα Υγείας. Θα πρέπει να ζητήσετε ακόμα και συγγνώμη από τον ελληνικό λαό για την κατάσταση που υπάρχει στον τομέα της υγείας.
      Εμείς σήμερα σας προσφέρουμε μ’ αυτό το νομοσχέδιο, ένα μοντέλο μίας άλλης λειτουργίας του Εθνικού Συστήματος Υγείας και εσείς το κατηγορείτε, χωρίς καν να το δείτε, χωρίς να το δοκιμάσετε.
      Εγώ πιστεύω ότι το παρόν σχέδιο του Υπουργείου Υγείας και Κοινωνικής Αλληλεγγύης αποτελεί ένα ουσιαστικό βήμα προς την κατεύθυνση της υλοποίησης των δεσμεύσεών μας για τη βελτίωση της κατάστασης που επικρατεί στον πολύπαθο τομέα της υγείας. Βασικός γνώμονας της δράσης μας και κατευθυντήρια γραμμή για την πολιτική μας αποτελεί απαρέγκλιτα η παραδοχή ότι η δημόσια υγεία συνιστά μία εθνική υπόθεση και αποτελεί το βασικότερο δείκτη που προσδιορίζει το επίπεδο της ποιότητας ζωής των Ελλήνων πολιτών.
      Το υπό συζήτηση σχέδιο νόμου προχωρεί σε σημαντικές τομές στο χώρο της υγείας σε μία προσπάθεια να ανταποκριθεί τόσο στις ιδιαίτερα αυξημένες απαιτήσεις της σύγχρονης πραγματικότητας, όσο και στις εξελισσόμενες νέες μορφές υπηρεσιών στο χώρο της υγείας. 
      Μία πρώτη παρατήρηση που θέλω να κάνω, είναι ότι επιχειρείται μία ουσιαστική προσπάθεια προσέγγισης των ασφαλιστικών οργανισμών της χώρας μας με τους φορείς παροχής υγιειονομικής φροντίδας. Η σχετική πρόταση που περιλαμβάνεται στο υπό συζήτηση σχέδιο νόμου, σκοπό έχει να θέσει αυτές τις σχέσεις σε μία νέα βάση, λαμβάνοντας υπ’ όψιν όλα τα νέα δεδομένα τα οποία διέπουν το σύγχρονο ανταγωνιστικό περιβάλλον στο χώρο της υγείας.
      Πιο συγκεκριμένα, οι ασφαλιστικοί οργανισμοί αποκτούν την ευκαιρία να αναπτύξουν μία μορφή κοινωνικής «επιχειρηματικότητας», για να αξιοποιήσουν τα κεφάλαιά τους μέσω της μετατροπής της Πολυκλινικής του Ολυμπιακού Χωριού σε ένα νομικό πρόσωπο ιδιωτικού δικαίου και της συμμετοχής τους στο μετοχικό κεφάλαιο αυτού.
      Πρωταρχικός σκοπός αυτού του νέου νομικού προσώπου θα είναι η αξιοποίηση της πολυκλινικής του Ολυμπιακού Χωριού που κατά τη διάρκεια των Ολυμπιακών και Παραολυμπιακών Αγώνων απέδειξε ότι είναι σε θέση να αποτελέσει πιλότο για την ανάπτυξη και άλλων εξειδικευμένων υπηρεσιών στο χώρο της υγείας, όπως η υγιεινή και η ασφάλεια στο χώρο εργασίας, η παροχή υπηρεσιών αντιντόπινγκ, η κατάρτιση προγραμμάτων υποστήριξης των αθλητών κλπ.
      Παράλληλα ανοίγει ο δρόμος για την καθιέρωση της δωρεάν κατ’ οίκον νοσηλείας για όλους τους Έλληνες πολίτες και δημιουργούνται οι απαραίτητες προϋποθέσεις για την προώθηση νέων προγραμμάτων προληπτικής ιατρικής, ικανοποιώντας τις σχετικές προσδοκίες.
      Το Υπουργείο Υγείας και Κοινωνικής Αλληλεγγύης προβαίνει σε μία σημαντική καινοτομία με τη δημιουργία του νέου νομικού προσώπου με την επωνυμία «Ανώνυμη Εταιρεία Μονάδων Υγείας», στην οποία μέτοχοι θα είναι το Υπουργείο Υγείας και Κοινωνικής Αλληλεγγύης, διατηρώντας τουλάχιστον το 51% των μετοχών, οι ασφαλιστικοί οργανισμοί και άλλοι δημόσιοι φορείς. Το πνεύμα του νομοθέτη είναι να δοθεί η δυνατότητα στον Έλληνα ασφαλισμένο να αποκτήσει λόγο στη χρήση των κεφαλαίων των ασφαλιστικών του εισφορών, μέσω της συμμετοχής στον ανωτέρω οργανισμό στο μετοχικό κεφάλαιο των ανωνύμων εταιρειών μονάδων υγείας.
      Μία ακόμη προεκλογική δέσμευση γίνεται πράξη με το υπό συζήτηση σχέδιο νόμου. Είναι η προώθηση του θεσμού του Συνηγόρου Υγείας και Κοινωνικής Αλληλεγγύης η οποία αποτελεί ένα σημαντικό και ουσιαστικό βήμα για την αποτελεσματικότερη προάσπιση των δικαιωμάτων των Ελλήνων πολιτών. Η εν λόγω πρωτοβουλία στοχεύει στην καταπολέμηση της κακοδιοίκησης, στην αποτελεσματικότερη τήρηση της νομιμότητας και στην ενίσχυση του εξωτερικού ελέγχου των υγειονομικών υπηρεσιών.
      Η θέσπιση του Συνηγόρου Υγείας και Κοινωνικής Αλληλεγγύης εντάσσεται στην ήδη υπάρχουσα αρχή του Συνηγόρου του Πολίτη που με τη συσσωρευμένη εμπειρία του και το κύρος της ανεξάρτητης αρχής που τον περιβάλλει είναι σε θέση να προασπίσει αποτελεσματικά τα συνταγματικά κατοχυρωμένα δικαιώματα των πολιτών, όταν αυτοί αντιμετωπίζουν προβλήματα κατά την πρόσβασή τους στις δημόσιες υγειονομικές και προνοιακές υπηρεσίες. Ο Συνήγορος Υγείας και Κοινωνικής Αλληλεγγύης θα εξετάζει τα μείζονος σημασίας προβλήματα που απασχολούν το ευρύ κοινό και θα υποβάλει προτάσεις οργανωτικού και νομοθετικού χαρακτήρα προς το Υπουργείο Υγείας και Κοινωνικής Αλληλεγγύης με αποκλειστικό γνώμονα την προστασία των αντίστοιχων δικαιωμάτων των Ελλήνων πολιτών που κατοχυρώνονται ρητά με το άρθρο 21 του Συντάγματος, το οποίο ορίζει ότι το κράτος μεριμνά για την υγεία των πολιτών.
      Ένα ακόμη σημαντικό πρόβλημα, η επίλυση του οποίου απετέλεσε βασική μας δέσμευση, αποτελεί η δραστική αντιμετώπιση της ελλιπούς στελέχωσης των νοσοκομείων σε νοσηλευτικό προσωπικό, γεγονός που υποβαθμίζει σε σημαντικό βαθμό το επίπεδο των υπηρεσιών υγείας που παρέχονται στους Έλληνες πολίτες.
      Η ανάγκη της άμεσης κάλυψης των υφιστάμενων κενών καθιστά απαραίτητη την παράκαμψη χρονοβόρων διαδικασιών, για την πρόσληψη νοσηλευτικού προσωπικού στα δημόσια νοσοκομεία, ούτως ώστε να καλυφθούν χωρίς χρονοτριβές οι υπάρχουσες μεγάλες ανάγκες που δυσχεραίνουν σημαντικά τη λειτουργία των δημόσιων νοσοκομείων.
      Στις ενδεχόμενες επιφυλάξεις που θα μπορούσαν να διατυπωθούν και έχουν ακουστεί για το αν υφίσταται πραγματική ανάγκη παράκαμψης της διαδικασίας του ΑΣΕΠ, όλοι γνωρίζετε ότι μέσω ΑΣΕΠ ο ελάχιστος χρόνος που απαιτείται για να διοριστεί ένας νοσηλευτής είναι τουλάχιστον ενάμισι με δύο χρόνια ή και ακόμη περισσότερο. 
      Όταν, λοιπόν, όλοι παραδεχόμαστε ότι υφίστανται σοβαρά κενά στη στελέχωση των νοσοκομείων και ότι η άμεση κάλυψή τους αποτελεί επιτακτική ανάγκη για την προάσπιση της δημόσιας υγείας, πιστεύω ότι θα αποτελούσε περιττή τυπολατρία η εμμονή σε μια διαδικασία η οποία στη συγκεκριμένη περίπτωση εξαιτίας της μεγάλης χρονοτριβής και καθυστέρησης που συνεπάγεται, αδυνατεί να εξυπηρετήσει αποτελεσματικά το δημόσιο συμφέρον.
      Όμως, δεν υπάρχει αμφιβολία ότι η διαδικασία επιλογής των υποψηφίων θα πρέπει να γίνει με καθεστώς πλήρους διαφάνειας και αξιοπιστίας. Η διασφάλιση των απαραίτητων εγγυήσεων αντικειμενικότητας και αμεροληψίας επιτυγχάνεται μέσω του ελέγχου τόσο της προκήρυξης, όσο και του πίνακα κατάταξης των υποψηφίων από το ΑΣΕΠ και μέσω της εφαρμογής των κριτηρίων του άρθρου 18 του ν. 2190/94 περί ΑΣΕΠ, που αποκλείει κάθε περιθώριο αυθαιρεσίας κατά τον έλεγχο των τυπικών προσόντων των υποψηφίων.
      Θα ήθελα ακόμα να επισημάνω ότι το παρόν σχέδιο νόμου έρχεται να ικανοποιήσει ένα πάγιο αίτημα των εργαζομένων στο ΕΚΑΒ χορηγώντας τους επίδομα ετοιμότητας το οποίο αναμφίβολα δικαιούνται. Με τον τρόπο αυτό, το Υπουργείο Υγείας και Κοινωνικής Αλληλεγγύης αναγνωρίζει έμπρακτα τις αντίξοες συνθήκες υπό τις οποίες εργάζεται το προσωπικό του ΕΚΑΒ εξαιτίας της ανάγκης διαρκούς επαγρύπνησης και ετοιμότητας και των ιδιαίτερα αυξημένων απαιτήσεων που διέπουν τα καθήκοντά τους.
      Με το νομοσχέδιο αυτό θεωρώ πραγματικά ότι γίνονται σημαντικά βήματα προς τη βελτίωση όλων των παροχών υγείας σ’ αυτό τον ευαίσθητο τομέα και γι’ αυτό το ψηφίζω επί της αρχής.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, από τον κατάλογο των ομιλητών που επρόκειτο να μιλήσουν σήμερα επί της αρχής και από τις δευτερολογίες των εισηγητών, προβλέπεται να τελειώσουμε στις πέντε το απόγευμα. Γι’ αυτό, προτείνεται να ολοκληρώσουμε τη συζήτησή μας, κύριε Υπουργέ, στις τρεις η ώρα, να ψηφίσουμε το νομοσχέδιο επί της αρχής και αύριο να μιλήσουν οι υπόλοιποι συνάδελφοι, οι οποίοι θα έχουν και μια άνεση χρόνου για να μιλήσουν και επί των άρθρων.
      Αν συμφωνείτε, κύριε Υπουργέ και οι κύριοι εισηγητές και οι εκπρόσωποι των κομμάτων...
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Εφόσον θα συνεχισθεί αύριο η συζήτηση, να γίνει και η ψήφιση αύριο.
      ΠΡΟΕΔΡΕΥΩΝ (Γεώργιος Σούρλας): Έχει ήδη ανακοινωθεί ότι θα γίνει σήμερα η ψήφιση επί της αρχής. Δεν έχει καμιά ιδιαίτερη σημασία αυτό. Είναι καθιερωμένο να ψηφίζουμε επί της αρχής, να μένει ένας αριθμός ομιλητών που μπορούν να μιλήσουν αύριο επί της αρχής και θα μιλήσουν και επί των άρθρων με μία ανοχή χρόνου που θα δοθεί.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Χωρίς, όμως, να αλλάξετε τη σειρά των ομιλητών.
      ΠΡΟΕΔΡΕΥΩΝ (Γεώργιος Σούρλας): Βεβαίως όχι. Καμιά σειρά δε μεταβάλλεται. Θα ήθελα από τώρα να ξέρετε ότι αν συμφωνήσουμε μπορεί να μιλήσουν ακόμα οι κύριοι Αδρακτάς, Φραγκιαδουλάκης, Βαγιωνάς, Καραμάριος και ενδεχομένως ο κύριος Χωρέμης. Κάπου εκεί θα σταματήσουμε. Και η σειρά για αύριο είναι οι κύριοι Θαλασσινός, Οικονόμου, Χριστοφιλοπούλου, Κιλτίδης, Καϊσερλής, Βεργίνης και Σγουρίδης.
      Συμφωνείτε με την πρόταση που σας έκανα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε ομοφώνως. 
      Το λόγο έχει τώρα ο κ. Αδρακτάς.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε και κύριοι συνάδελφοι, παρακολουθώ τη συζήτηση και στη Διαρκή Επιτροπή και στην Ολομέλεια. Προσπάθησα να καταλάβω ποιες είναι οι αντιρρήσεις των συναδέλφων της Αντιπολίτευσης που δεν ψηφίζουν επί της αρχής το νομοσχέδιο. Ανάλωσαν όλοι οι ομιλητές και ο εισηγητής της Αξιωματικής Αντιπολίτευσης και ο Κοινοβουλευτικός Εκπρόσωπος του ΠΑΣΟΚ σε διαδικαστικά ζητήματα. Ιδιαίτερα από τον Κοινοβουλευτικό Εκπρόσωπο του ΠΑΣΟΚ θα περίμενε κανείς να ακούσει ιδεολογικές διαφορές ή ουσιαστικές διαφορές στην πολιτική της υγείας. Επί εννιάμισι λεπτά μιλούσε για τη νομική, συνταγματική, λεκτική σύνταξη που σε κάποια άρθρα δεν συμφωνούσε. Αλλά για την ουσία του νομοσχεδίου ουσιαστικά δεν είπε τίποτα.
      Όλοι δε οι συνάδελφοι που μίλησαν άφησαν να εννοηθεί μια καχυποψία, μήπως κρύβονται κάποιες προθέσεις πίσω από το νομοσχέδιο. Ο εισηγητής μάλιστα του ΠΑΣΟΚ είπε ότι η Κυβέρνηση άνοιξε τα χαρτιά της.
      Η Κυβέρνηση έχει ανοικτά τα χαρτιά της. Βεβαίως είσθε νέος συνάδελφος αλλά θα θυμάστε ίσως τις πολιτικές του ΠΑΣΟΚ που έκρυβε τα χαρτιά του, που άλλα έλεγε, άλλα νομοθετούσε και άλλα εννοούσε. Εκεί δικαιολογώ τη δική σας ένσταση. Όμως, συνειδητοποιείστε, κύριοι συνάδελφοι της Αντιπολίτευσης ότι η Νέα Δημοκρατία μιλά μια γλώσσα, πολλές φορές σκληρή, αλλά μία. Λέει την αλήθεια και την έχει πληρώσει. Την πλήρωσε το 1990-1992 λέγοντας την αλήθεια και τότε. Και σήμερα σ’ αυτό το νομοσχέδιο πάλι την αλήθεια λέει. Παίρνει το κόστος, και το είπε ο Υπουργός. Μα, έτσι πρέπει να κάνει κάθε υπεύθυνος Υπουργός, κάθε υπεύθυνη κυβέρνηση.
      Θέλω επί τη ευκαιρία να σας διαβεβαιώσω πως ό,τι έχει υποσχεθεί, ό,τι συμπεριλαμβάνεται στο πρόγραμμα της Νέας Δημοκρατίας και κατ’ επανάληψη το έχει δηλώσει ο Πρωθυπουργός και οι Υπουργοί και όλοι εμείς, θα τηρηθεί μέχρι το τέλος της τετραετίας. Η Νέα Δημοκρατία ό,τι έχει εξαγγείλει θα το κάνει πράξη και θα συμβάλει έτσι στην αποκατάσταση της αξιοπιστίας του πολιτικού. Και έχετε όλοι αντιληφθεί και όλοι το ζούμε δυστυχώς την απαξίωση του πολιτικού. Γιατί δεν μας πιστεύει πια ο κόσμος, γιατί άλλα λέγαμε και άλλα κάναμε. Και βεβαίως η ευθύνη πρέπει να πω ότι ανήκει στο ΠΑΣΟΚ διότι επί είκοσι συναπτά έτη είχε την τύχη της διακυβέρνησης της χώρας στα χέρια της. Έτσι έμαθε τον ελληνικό λαό και βεβαίως ο ελληνικός λαός απαντά με την απαξίωση του πολιτικού. 
      Είναι κυρίως και πρωτίστως ευθύνη δική μας και όλων να αναβαθμίσουμε το ρόλο του πολιτικού για να ξαναποκτήσει την εμπιστοσύνη ο λαός.
      Πράγματι ιδιαίτερες παρατηρήσεις δεν βρήκαν.
      Άκουσα για το «μεγάλο» έργο του ΠΑΣΟΚ. Κανένας δεν απαξίωσε, κανένας δεν μηδένισε.  Κάποιος είπε για μηδέν έργο. Κανένας από μας και πρωτίστως ο Υπουργός δεν είπε κάτι τέτοιο. Αναγνωρίζουμε το έργο το οποίο έχει γίνει. Έχουμε κάθε δικαίωμα να κρίνουμε τι δεν έγινε σωστά. Έχουμε δικαίωμα να κρίνουμε πόσο κόστισε κάτι που δεν έπρεπε να κοστίσει τόσο. Έχουμε δικαίωμα να βλέπουμε πού έγιναν ατασθαλίες και να τις εμφανίζουμε. Έχουμε δικαίωμα να λέμε ότι αυτά τα δεκαεπτά νοσοκομεία δεν παρελήφθησαν επισήμως ακόμη και σήμερα που μιλάμε διότι υπάρχουν προβλήματα. Όμως, εγκαίνια έγιναν! Θα αναφερθώ στη δική μου περιφέρεια στον Πύργο της Ηλείας. Θα ενθυμείσθε εκείνα τα τηλεοπτικά σώου του πρώην Πρωθυπουργού  μ’ εκείνο το ξέσπασμα ύβρεων εναντίον της τότε Αντιπολίτευσης της Νέας Δημοκρατίας, μ’ ένα κάλεσμα όλου του κομματικού μηχανισμού της Ηλείας, αλλά και του μεταφερόμενου από τους γύρω νομούς και να κραδαίνουν μόνο πράσινες σημαίες μέσα στο προαύλιο του νοσοκομείου. Ε, αυτό δεν είναι εθνική στρατηγική για την υγεία, κύριοι συνάδελφοι του ΠΑΣΟΚ. Αυτή είναι η πραγματικότητα.
      Από την άλλη πλευρά βεβαίως υπάρχει ένα ωραίο νοσοκομείο. Ακούστε, όμως, τι άλλο πρόβλημα υπάρχει. Το μετονόμασαν σε Νοσοκομείο Ανδρέα Παπανδρέου και σήμερα κινδυνεύει η κληρονομιά που είχαμε από το προηγούμενο Μανωλοπούλειο Νοσοκομείο. Κινδυνεύουμε σήμερα να χάσουμε ένα τεράστιο περιουσιακό στοιχείο για νοσοκομείο που δεν έχει παραληφθεί ποτέ. Πόσοι εργάζονται, πόσα τμήματα λειτουργούν; Μα, εσείς οι ίδιοι σήμερα ζητάτε από τον Υπουργό και την Κυβέρνηση είκοσι χιλιάδες προσλήψεις. Πώς να λειτουργήσει το νοσοκομείο; Τι έγινε κτηριακά; Όπως είδαμε και προχθές με την πρώτη βροχή, το νοσοκομείο ως ναυαρχίδα να καθιζάρει και να υποχωρεί κατά δεκαπέντε πόντους, να μη λειτουργεί και να έχουν υποστεί τεράστιες ζημιές, πανάκριβα μηχανήματα. Αυτή είναι η πραγματικότητα.
      Χαίρομαι, όμως, που πραγματικά σήμερα είδα την Αντιπολίτευση, κυρίως την Αξιωματική να βάζει νερό στο ιδεολογικό κρασί που χρόνια ταλάνισε και ταλαιπώρησε τούτο τον τόπο. Και θα σας θυμίσω ένα.
      Κυβέρνηση Νέας Δημοκρατίας. Υπήρχε η μεγάλη κληρονομιά για το Ωνάσειο. Ξέρετε ποια ήταν η θέση τότε του ΠΑΣΟΚ; «Πολιτιστικό Κέντρο Μελίνα Μερκούρη». Δεν μπορούσε, όμως, και αυτό να γίνει, διότι απαγορευόταν απο την κληρονομιά. Είχαμε κάνει αποδοχή της κληρονομιάς. Το αποτέλεσμα, τότε ήταν, εσείς που μιλάτε για το όφελος του πολίτη, να καταφεύγουν όλοι στο εξωτερικό και ενθυμείστε την οικονομική αιμορραγία με το να πηγαίνουν όλοι στο εξωτερικό. Και όσοι έμεναν εδώ, δεν ήξεραν που να πάνε και πόσα θα πληρώσουν. Τότε νομοθετήσαμε με Υπουργό Υγείας τον προεδρεύοντα αυτήν τη στιγμή, κ. Σούρλα, τα δύο εκατομμύρια για τις καρδιοχειρουργικές επεμβάσεις. Και όταν ήλθαμε εμείς στην Κυβέρνηση, κάναμε το Καρδιοχειρουργικό Κέντρο και ξέρετε τι προσέφερε και τι προσφέρει αυτό το κόσμημα, παρ’ όλο ότι έγινε και εκείνο μαγαζί και δεν λειτούργησε όπως έπρεπε να λειτουργήσει. Αυτή είναι η πραγματικότητα, κύριοι συνάδελφοι. Και σήμερα, έρχεστε να κρίνετε ένα κόσμημα κτηριακό που έγινε με 70% συγχρηματοδότηση από την Ευρώπη, να μην το δώσουμε στο λαό και μάλιστα σε μια υποβαθμισμένη περιοχή που το έχει ανάγκη, να έχει υψηλού επιπέδου παροχή υπηρεσιών υγείας σε μια περιοχή που επιτέλους θα δει το χάδι της πολιτείας. Το αναφέρουμε ρητά ότι θα είναι δημόσιο. Γιατί αυτή η καχυποψία; Δεν θα σταματήσουμε. Είναι ένα κόσμημα. Το επισκεφθήκαμε χθες και το είδατε. Πραγματικά πιστεύω ότι θα κάνει την ποιοτική διαφορά. Το συζητήσαμε και χθες. Όλοι οι ξένοι βλέποντας τον εξοπλισμό, δεν χρησιμοποίησαν τα δικά τους που είχαν φέρει, γιατί πίστευαν ότι θα βρουν εκείνες τις εγκαταστάσεις για τις οποίες είχαν ενημερωθεί και οι οποίες υπήρχαν τα προηγούμενα χρόνια. Έτσι, χρησιμοποίησαν τις δικές μας εγκαταστάσεις.
      Πραγματικά είμαστε υπερήφανοι και χαιρόμαστε που σήμερα αυτό το νομοσχέδιο φέρνει γρήγορα την αξιοποίηση για να μη το παραλάβουμε κουφάρι, κατεστραμμένο, λεηλατημένο. Και βεβαίως για τις προσλήψεις μόνο μια κουβέντα. Δεν είπε κανένας εκτός ΑΣΕΠ. Αλλά μη μας προκαλείτε, κύριοι συνάδελφοι του ΠΑΣΟΚ, να θυμίσουμε τι είχε γίνει στην περίοδο 1981-2000. Και βεβαίως εμείς φωνάζαμε για αξιοκρατία. Φέρναμε προτάσεις νόμου για αξιοκρατία, αλλά στου κουφού την πόρτα ήταν τότε και κανένας δεν μίλαγε. Και σήμερα δεν λέει ο Υπουργός καταργούμε το ΑΣΕΠ. Μέσα από το ΑΣΕΠ, αλλά πιέζουμε για τις γρήγορες διαδικασίες που σαφώς μόνο έτσι θα μπορέσει να λειτουργήσει. Και δεν αντιλαμβάνομαι, λοιπόν, ποιος είναι ο δισταγμός σας για να υπερψηφίσετε. Τολμήστε επιτέλους, κύριοι συνάδελφοι της Αντιπολίτευσης, ξεφύγετε από την αγκύλωση. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή σύμφωνα με το άρθρο 86 του Συντάγματος και το νόμο 3126/2003 «Ποινική ευθύνη Υπουργών: α) Υπόμνημα-μήνυση κατά του πρώην Υφυπουργού Αθλητισμού κ. Ανδρέα Φούρα, β) μηνυτήρια αναφορά κατά του πρώην Υπουργού Εθνικής Άμυνας κ. Ιωάννη Παπαντωνίου».
      Το λόγο έχει ο κ. Εμμανουήλ Φραγκιαδουλάκης.
      ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Κύριε Πρόεδρε, κύριοι συνάδελφοι, θα ασχοληθώ με μερικά ζητήματα του νομοσχεδίου που για εμένα έχουν κυρίως πολιτική σημασία και δεν θα μπω στα επιμέρους, πολλά εκ των οποίων εξάλλου είτε έχουν αναφερθεί στο παρελθόν ως προθέσεις του ΠΑΣΟΚ αλλά υπάρχουν στο Εθνικό Σύστημα Υγείας και εν πάση περιπτώσει έχουν αναλυθεί πολλαπλώς και δεν θα ήθελα να μπω σε αυτά και εγώ.
      Τα ζητήματα αυτά είναι κατ’ αρχήν ότι μιλάμε γι’ ένα κέντρο υγείας αστικού τύπου που καταργείται όπως φαίνεται, για τη δημιουργία μιας ανώνυμης εταιρείας «ΑΕΜΥ Α.Ε.» και για ένα πιλοτικό πρόγραμμα που αφορά μονάδες υγείας και παρά το ότι έχει επισημανθεί δεν έχει διορθωθεί στο να μιλάμε για μονάδα υγείας που για μένα δημιουργεί συνειρμούς και καλό θα είναι να τις καταθέσω, ανεξάρτητα από ποιες είναι οι προθέσεις της πολιτικής ηγεσίας του Υπουργείου Υγείας.
      Το ολυμπιακό χωριό είναι ένα σπουδαίο έργο, το οποίο σχεδίασε, προώθησε και υλοποίησε το ΠΑΣΟΚ για να στηρίξει τους Ολυμπιακούς Αγώνες της «Αθήνα 2004».  Κατ’ αρχήν δεν μπορεί παρά να δεχθεί ο καθένας μας ότι είναι θετική η πρωτοβουλία της νέας Κυβέρνησης να αξιοποιήσει αυτό το σπουδαίο ολυμπιακό έργο, το λεγόμενο ολυμπιακό χωριό. Μαζί με αυτό το έργο, όμως, τώρα προωθείται και η αξιοποίηση της λεγόμενης Πολυκλινικής του Ολυμπιακού χωριού η οποία και ιδρυτική πράξη έχει και οργανισμό υγείας, κέντρου υγείας αστικού τύπου. Και εξ άλλου έχει την υπογραφή του πρώην Υπουργού του ΠΑΣΟΚ και του αρμόδιου Υφυπουργού της νέας διακυβέρνησης της Νέας Δημοκρατίας. 
      Η σημερινή πρόταση της πολιτικής ηγεσίας του Υπουργείου Υγείας αφορά στην ουσία την κατάργηση του οργανισμού του κέντρου υγείας αστικού τύπου για τη δημιουργία μιας νέου τύπου μονάδας υγείας η οποία θα έχει νομικό καθεστώς ανώνυμης εταιρείας, χαρακτήρα πιλοτικό, καθώς και ένα πάρα πολύ σημαντικό αριθμό, πληθώρα θα έλεγα νέων αρμοδιοτήτων, οι οποίες όπως νομίζω εγώ είναι αδύνατον να καλυφθούν από τις δυνατότητες της ανώνυμης αυτής εταιρείας, όπως τουλάχιστον διαφαίνεται.
      Προς επιβεβαίωση αυτού οφείλω να αναφέρω αυτές τις αρμοδιότητες που είναι πολλές και σημαντικές: Η πιλοτική ανάπτυξη της Πολυκλινικής του Ολυμπιακού Χωριού, η παροχή υπηρεσιών αντιντόπινγκ και η κατάργηση προγραμμάτων υποστήριξης αθλητών, κατάρτιση προγραμμάτων, η ανάπτυξη νέων μορφών φροντίδας, υγείας, η παροχή πρόσθετων και εξειδικευμένων υπηρεσιών  υγείας όπως και η κατ’ οίκον νοσηλεία, η προληπτική ιατρική και η αποκατάσταση, η ανάπτυξη πιλοτικών προγραμμάτων παροχής υπηρεσιών υγείας κα η εν γένει προαγωγή των επιστημών της υγείας, η εξασφάλιση τρόπων άμεσης πρόσβασης του Έλληνα ασθενή σε εξειδικευμένες υπηρεσίες υγείας, η εκπαίδευση ιατρικού και νοσηλευτικού προσωπικού, η προαγωγή της υγιεινής και της ασφάλειας της εργασίας.
      Οι περισσότερες βέβαια εξ αυτών προβλέπονται στο υπάρχον Εθνικό Σύστημα Υγείας. Στο καθεστώς της ανώνυμης εταιρείας προβλέπεται ότι το 51% θα ανήκει στο δημόσιο και το 49% στα ασφαλιστικά ταμεία τα οποία θα επενδύουν τα διαθέσιμά τους. Πέρα από τις καλές ενδεχόμενα προθέσεις και εκτιμήσεις της πολιτικής ηγεσίας το ερώτημα που προκύπτει είναι γιατί ….
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αν θέλουν τα ασφαλιστικά ταμεία, όχι υποχρεωτικά.
      ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Σαφώς, είναι κατανοητό, κύριε Υπουργέ. Το ερώτημα που προκύπτει είναι γιατί να προχωρήσουν σε μία τέτοια επένδυση τα ασφαλιστικά ταμεία, στην οποία τα ιδιαίτερα χαμηλά τιμολόγια των ιατρικών πράξεων και των νοσηλίων δεν προϊδεάζουν κανένα από τους γνωρίζοντες σχετικά για κάποια μορφή κερδοφορίας. Εκτός βέβαια αν η πολιτική ηγεσία ετοιμάζει κάποια γενναία αύξηση στα τιμολόγια των νοσηλίων και των ιατρικών πράξεων, οπότε η επιβάρυνση των ασφαλιστικών ταμείων θα είναι οδυνηρή και υπάρχει σ’ αυτό σαφής, όπως επισημαίνω, αντίφαση. ‘Ετσι προκύπτει άμεσα για εμένα το ερώτημα: Τι λένε επ’ αυτού οι ασφαλισμένοι; Επίσης, τι λένε τα ίδια τα ταμεία;
      Η πρωτοβουλία της Κυβέρνησης χαρακτηρίζεται πιλοτική. Αυτό για μένα σημαίνει ότι η προσπάθεια είναι στο ψάξιμο, δηλαδή ανιχνεύει κάποιες δυνατότητες και καλώς. Μήπως, όμως, ανιχνεύει δυνατότητες εφαρμογής ανάλογων πρωτοβουλιών σε ολόκληρη την επικράτεια πού θα εντάσσει τελικά τα κέντρα υγείας κάθε τύπου ή και τα νοσοκομεία στο καθεστώς ανώνυμης εταιρείας; Έτσι ενδεχομένως πάντα υπάρχει κίνδυνος ιδιωτικοποιήσεων στο απώτερο μέλλον και μάλιστα σ’ ένα χώρο ιδιαίτερα ευαίσθητο, όπως είναι ο χώρος της υγείας. Όλοι γνωρίζουμε ότι αυτό μπορεί να συμβεί. Ανεξάρτητα αν συμβεί, υπάρχει, όμως, η δυνατότητα να προκύψει στο μέλλον, όταν κάποιοι θα έχουν αυτήν την πολιτική βούληση. Και εν πάση περιπτώσει, αν αυτό εκδηλωθεί, θα είναι πολύ αργά για να αντιμετωπιστεί.
      Ενισχυτικά ως προς τα ανωτέρω λειτουργεί και το ότι στον προτεινόμενο τίτλο του σχεδίου νόμου δεν αναφέρεται ως «ανώνυμη εταιρεία μονάδος» όπως είπα στην αρχή αλλά ως «μονάδων υγείας» στον πληθυντικό. Δηλαδή, αφήνετε ανοικτή προοπτική της αντιμετώπισης αναλόγως και των λοιπών μονάδων της υγείας, ούτως ώστε να μπορεί να προδιαγράφεται η ένταξη όλων των μονάδων της υγείας, όπως προανέφερα, σε καθεστώς ως ομπρέλα της ανώνυμης εταιρείας μάλιστα κερδοσκοπικού χαρακτήρα, όπως αναφέρεται ρητά στο σχέδιο νόμου. 
      Τελικά, νομίζω ότι φαίνεται αρκετά απροκάλυπτα πως χαράσσεται πλέον μια νέα πολιτική, όπου οι εργαζόμενοι μέσα από τη συμμετοχή τους δια των ταμείων τους στην ανώνυμη αυτή εταιρεία γίνονται πωλητές παρεχόμενης υγείας εν αντιθέσει με τη δική μας πολιτική, την πολιτική του ΠΑΣΟΚ κατά την οποία στόχος και όραμα είναι όλοι οι κλάδοι της υγείας όλων των ταμείων να συνενωθούν σ’ ένα ενιαίο φορέα παροχής υπηρεσιών υγείας υψηλού επιπέδου χωρίς διακρίσεις προς όλους τους Έλληνες πολίτες υπό την κρατική ευθύνη, την εποπτεία και τον έλεγχο. Βέβαια συμπερασματικά, μπορούμε να αντιληφθούμε ότι σχετικό νομοσχέδιο μπορεί να λειτουργήσει και ως Δούρειος Ίππος, αφού μπορεί μελλοντικά να αποτελέσει την υποκατάσταση ή, αν είμαστε λίγο κυνικοί, την τελική αντικατάσταση του κρατικού εθνικού συστήματος υγείας, όπως την εμπνεύστηκε και την εφάρμοσε το ΠΑΣΟΚ, το οποίο βέβαια σύστημα υγείας εμφανίζει σημαντικά προβλήματα και δυσλειτουργίες. Όμως, αυτά επιδέχονται παρεμβάσεων βελτιωτικών.
      Κυρίες και κύριοι συνάδελφοι, αυτό, όμως, δεν σημαίνει ότι το ΕΣΥ έχει πεθάνει ή είναι καρκίνωμα, όπως προανέφερε ο συνάδελφος εδώ πριν από λίγο από το Βήμα και όπως στη συζήτηση στην αρμόδια επιτροπή κάποιοι άλλοι συνάδελφοι ανέφεραν ότι το εθνικό σύστημα υγείας είναι πεθαμένο.
      Αυτές οι δηλώσεις και οι θέσεις ενισχύουν τα συμπεράσματά μας για τις προθέσεις που ενδεχομένως υπηρετεί το ανώτερο νομοσχέδιο.
      Λογικό βέβαια είναι ότι μετά από όλα αυτά θα καταψηφίσω επί της αρχής το νομοσχέδιο.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γεώργιος Βαγιωνάς.
      ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, μου επιτρέπετε να μιλήσω από τη θέση μου;
      ΠΡΟΕΔΡΕΥΩΝ (Γεώργιος Σούρλας): Βεβαίως. Άλλωστε, όταν ο χρόνος είναι οκτώ λεπτά, ο καθένας μιλάει από τη θέση του. Από το Βήμα μόνο όταν είναι δέκα λεπτά.
      Ορίστε, κύριε Βαγιωνά, έχετε το λόγο.
      ΓΕΩΡΓΙΟΣ ΒΑΓΙΩΝΑΣ: Θα φροντίσω, κύριε Πρόεδρε, να είμαι ακόμα πιο σύντομος, γιατί αντιλαμβάνομαι την κόπωση.
      Κύριοι συνάδελφοι -δεν λέω κυρίες, γιατί μόνο κύριοι υπάρχουν πλέον στην Αίθουσα- θα επικεντρωθώ σε τρία, τέσσερα σημεία κάνοντας κάποιες σημαντικές, κατά τη γνώμη μου επισημάνσεις, για να δώσω και μία απάντηση στον εισηγητή της Αντιπολίτευσης, ο οποίος εκπροσωπεί και όλο το ΠΑΣΟΚ.
      Ειλικρινά παρακολούθησα -χθες ιδιαίτερα, σήμερα έχασα κάποιους συναδέλφους- μετά μεγάλης προσοχής και άκουσα μερικά ψήγματα κάποιων σωστών αρχών όπως είναι η διαχείριση του Συστήματος Υγείας από τον κ. Χριστοδουλάκη, από τον κ. Λεβέντη τις ανάγκες που υπάρχουν. 
      Επέμενα, μετά τη συζήτηση στην Επιτροπή Κοινωνικών Υποθέσεων, να επισκεφθούμε οπωσδήποτε την Πολυκλινική του Ολυμπιακού Χωριού. Έβγαλα κάποια σπουδαία συμπεράσματα. Είναι ένα σύμμεικτο πράγμα που έγινε για τις ανάγκες των Ολυμπιακών Αγώνων. Είναι ένα εξαίρετο κέντρο υγείας. Είναι ένα πολύ καλό διαγνωστικό κέντρο. Είναι μία πολύ καλή κλινική βραχείας νοσηλείας. Είναι ένα πολύ καλό κέντρο αποκατάστασης.
      Γι’ αυτό θα προτιμούσα, βλέποντας και την εισηγητική έκθεση της Επιστημονικής Επιτροπής της Βουλής, αυτό να ονομαζόταν «Πολυδύναμη Μονάδα Υγείας». Πιστεύω ότι είναι περισσότερο εύστοχος ο τίτλος παρά «κλινική».
      Τώρα για τους συναδέλφους του ΠΑΣΟΚ. Αν κάνω λάθος, ας με διορθώσουν οι γνωρίζοντες καλύτερα. 
      Το 1980 είχαμε 20% ιδιωτική υγεία και 80% κρατική. Το 2000 είναι fifty-fifty, 50% ο ιδιωτικός τομέας, 50% ο κρατικός τομέας. Και αναφέρομαι μόνο στην υγεία και όχι στην πρόνοια, στην αλληλεγγύη, που λέμε σήμερα. Βασικά, έτσι θα λειτουργήσει περισσότερο η πολυδύναμη αυτή μονάδα υγείας.
      Και γιατί το λέω αυτό; Ραγδαία αναπτύχθηκε ο ιδιωτικός τομέας -για μένα πολύ στρεβλά- όχι γιατί είχε κίνητρο το δεκαχίλιαρο του νοσηλίου, αλλά γιατί είχε την προκλητή ζήτηση παροχής υπηρεσιών και μάλιστα υψηλής τεχνολογίας. Γι’ αυτό διογκώθηκε υπέρμετρα. Στρεβλή ανάπτυξη του ιδιωτικού τομέα.
      Αν και μόλις πρόσφατα, για την αποκατάσταση, το νοσήλιο αντί των δέκα χιλιάδων (10.000) δραχμών, δηλαδή των τριάντα (30) ευρώ, έγινε εξήντα (60) ευρώ, βλέπω πλήρη απροθυμία να αναπτυχθεί ιδιωτικός τομέας αποκατάστασης, αν και τουλάχιστον οι επαρχιακές πόλεις πριμοδοτούνται ιδιαίτερα, με 40% -εκτός Αθηνών και Θεσσαλονίκης- για δημιουργία κέντρων αποκατάστασης. Πώς, όμως, να διεγερθεί ο ιδιωτικός τομέας όταν τα εξήντα (60) ευρώ δεν είναι καν ούτε κλίνη στο ξενοδοχείο Γ΄ κατηγορίας;
      Άρα, λοιπόν, επειδή η μονάδα αυτή κατά κανόνα θα εξυπηρετήσει την αποκατάσταση και επειδή πρόκειται για ανώνυμη εταιρεία και όπως πολύ σωστά είπε ο κ. Δραγασάκης δεν πρέπει να έχουμε κερδοφορία -και μην σας ενοχλούν οι λέξεις «κέρδος», «κερδοφορία» και αρχίζετε την εμπορευματοποίηση και την ιδιωτικοποίηση- θα παρακαλούσα τον Υπουργό, αν μπορούσε, να συμπεριλάβει το ότι η κερδοφορία δεν θα επεκτείνεται παραπάνω από το ποσοστό του διατραπεζικού επιτοκίου, που δεν θα έχει δυστυχώς αυτά τα κέρδη, ούτε και θα είναι κέντρο αποκατάστασης υπό την έννοια των νέων αναδυομένων μορφών νευρομυοσκελετικών παθήσεων. Δεν πρόκειται να νοσηλεύσει κρανιοεγκεφαλική κάκωση, δεν πρόκειται να νοσηλεύσει βλάβες νωτιαίου μυελού, αλλά θα έχει τις  ήπιες και τις μεσαίες μορφές αποκατάστασης, πράγματα για τα οποία τουλάχιστον η Αυστρία δίνει τετρακόσια (400) ευρώ και για τις βαριές περιπτώσεις χίλια εξακόσια (1.600) ευρώ ημερήσιο νοσήλιο.
      Συγκρίνετέ το με τα εξήντα (60) που δίνει σήμερα το κράτος, τα ταμεία, όλοι οι φορείς και θα δείτε γιατί δεν υπάρχουν κέντρα αποκατάστασης εν Ελλάδι, ενώ φυτρώνουν σαν μανιτάρια στην Αμερική και στην Ευρώπη ακόμη δίπλα σε κάθε νοσοκομείο κατά κανόνα από τον ιδιωτικό φορέα.
      Είμαι υπέρ της κρατικής υγείας και πιστεύω ακράδαντα ότι το χειρότερο νοσοκομείο είναι η καλύτερη κλινική. Δεν συμβαίνει το ίδιο με τα κέντρα αποκατάστασης, γιατί κάνουν καλύτερο χειρισμό προσωπικού κι έχουν περισσότερη υπευθυνότητα. Άλλο, λοιπόν, το θέμα της διάγνωσης και της υγείας και άλλο το θέμα της αποκατάστασης και της αποθεραπείας. Υπάρχει πολύ μεγάλη διαφορά.
      Ο παριστάμενος Υπουργός και Υφυπουργός γνωρίζουν την εκτίμησή μου και την αγάπη μου προς αυτούς. Ειλικρινά θα ήθελα με πολλή προσοχή να δουν αυτό που λέγεται κερδοφορία. Ας είναι ισοσκελισμένος ο προϋπολογισμός. Αλλά από γνώση, μετά από μία πενταετία ή μία επταετία όλος ο τεχνολογικός εξοπλισμός που έχετε θα είναι άχρηστος και θα θέλει ανανέωση. Δεύτερον οι ξενοδοχειακές υποδομές επίσης θα θέλουν αντικατάσταση. Και δεν θα ήθελα ποτέ αυτός ο συγκεκριμένος Υπουργός να συνδέσει το όνομά του με μία καινούργια αποτυχημένη Ολυμπιακή, αν δεν πάρει εγκαίρως μέτρα για τη σχετική κερδοφορία, που δεν είναι εμπορευματοποίηση, αλλά επιβίωση. Αυτό επιβάλλεται.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις» έγινε δεκτό επί της αρχής κατά πλειοψηφία.
      Κύριοι συνάδελφοι, στην αυριανή συζήτηση θα προηγηθούν οι εισηγητές και οι ειδικοί αγορητές, κατά τη διάρκεια των αγορεύσεων των οποίων θα γίνουν οι εγγραφές από τους συναδέλφους για τα άρθρα και στη συνέχεια θα εξαντληθεί ο κατάλογος των εγγεγραμμένων ομιλητών επί της αρχής, οι οποίοι θα μιλήσουν και για τα άρθρα με κάποια ανοχή.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.47΄ λύεται η συνεδρίαση για αύριο Πέμπτη 11 Νοεμβρίου 2004 και ώρα 10.30’ με αντικείμενο εργασιών του Σώματος: α) κοινοβουλευτικό έλεγχο, συζήτηση επίκαιρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του νομοσχεδίου του Υπουργείου Υγείας και Κοινωνικής Αλληλεγγύης «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ



73
συνεδρίαση 10-11-04

