Σελίδα 641 
Η σελίδα σε PDF 

Σελίδα 642 
Η σελίδα σε PDF 

τις επιθέσεις, να στεκόμαστε απέναντι σ' αυτές τις επιθέσεις. Πιστεύω -και το έχω διαπιστώσει και προσωπικά- ότι ο λαός τιμά μία τέτοια στάση των κοινοβουλευτικών. Αντιθέτως, δεν τιμά όσους κοινοβουλευτικούς σύρονται πίσω από αυτήν τη λογική των Μέσων, που επιμένουν ουσιαστικά στην πράξη να σύρουν πίσω τους αυτήν τη λειτουργία. 

Γιατί δεν πρόκειται για το καθήκον και το λειτούργημα που ασκούν οι δημοσιογράφοι, αλλά για τη διάθεση που έχουν οι ιδιοκτήτες των Μέσων και για την αλαζονεία από την οποία έχουν καταληφθεί, να αισθάνονται ότι είναι σε θέση να ποδηγετούν το δημόσιο βίο της χώρας. Και σ' αυτό δεν έχουν φραγμό. 

(Χειροκροτήματα)

Οφείλουμε, αγαπητοί συνάδελφοι, αντί να αναμένουμε είτε από τις παραπολιτικές τους στήλες είτε από τα παράθυρα των τηλεοπτικών Μέσων είτε από τις διάφορες εκπομπές του να επιβραβευόμεθα, να φροντίζουμε να έχουμε καλύτερα τον έπαινο του απλού πολίτη, ο οποίος ασφυκτιά σήμερα με αυτήν τη λειτουργία των Μέσων. 

Και αν εμείς ως κυρίαρχο Σώμα δεν εκφράσουμε τον πολίτη σ' αυτήν την αδιέξοδη κατάσταση στην οποία βρίσκεται, διερωτώμαι ποιος θα τον εκφράσει. Ας υπάρξει, λοιπόν, απάντηση. 

Σήμερα θα λειτουργήσουμε κανονικότατα. Θα συζητηθούν οι τροπολογίες της Κυβερνήσεως. Ο Υπουργός, όπου δεν υπάρχει έκθεση του Λογιστηρίου ή δεν συμφωνεί να συζητήσει μία τροπολογία, στη συγκεκριμένη τροπολογία και αφού ερωτηθεί, θα απαντήσει. Θα καταναλώσουμε ίσως κάποιο χρόνο, θα το κάνουμε και θα αποδείξουμε ότι ως Βουλευτές, δεν θα μας υπαγορεύει κανείς αν και ποιο θέμα θα φέρουμε στη Βουλή. 

Το αν θα υπάρξει απόφαση της Βουλής γι' αυτό το θέμα, αυτό θα κριθεί πάλι δημοκρατικά μέσα από διαδικασίες διαλόγου και κατά το Σύνταγμα απ' αυτό το κυρίαρχο Σώμα, όχι από την οποιαδήποτε στήλη, από τον οποιοδήποτε σχολιογράφο, γελοιογράφο, αρθρογράφο, ιδιοκτήτη, από οποιοδήποτε Μέσο Μαζικής Ενημέρωσης. Αρκετά πια. 

(Χειροκροτήματα) 

Εισερχόμεθα στη συζήτηση της τροπολογίας του Υπουργείου Προεδρίας και του Υπουργείου Οικονομικών, που αφορά το επιστημονικό προσωπικό των δήμων. 

Ο εισηγητής της Πλειοψηφίας κ. Τσιόκας έχει το λόγο. 

ΘΕΟΧΑΡΗΣ ΤΣΙΟΚΑΣ: Πρόκειται για προσωπικό το οποίο ήδη ασχολείται, υποστηρίζοντας με συμβάσεις έργου τους ΟΤΑ, τους καποδιστριακούς δήμους. 

Η διαδικασία της αξιολόγησής του έγινε από την ΕΕΤΑ με κριτήρια συγκεκριμένα. 

Βέβαια, πρέπει να πω ότι τυπικά θα μπορούσε κανείς να εκφράσει και ενστάσεις γύρω από τη διαδικασία της μονιμοποίησής τους, αλλά από την άλλη πλευρά, από το γεγονός ότι υπάρχουν αξιοκρατικά κριτήρια στη διαδικασία της πρόσληψης, δεύτερον από το ότι πρόκειται για στελέχωση στην ουσία των νέων θεσμών Τοπικής Αυτοδιοίκησης, όπως είναι οι καποδιστριακοί δήμοι και τρίτον από το ότι αποτελεί αίτημα και της ΚΕΔΚΕ, θεωρώ ότι σ' αυτήν την περίπτωση πρέπει να δώσουμε τη διέξοδο που προτείνει η τροπολογία, που κατέθεσε η πολιτική ηγεσία του Υπουργείου Δημόσιας Διοίκησης και Εσωτερικών. 

'Ετσι θα δώσουμε τη δυνατότητα με πιο γρήγορους ρυθμούς αυτό πλέον το έμπειρο προσωπικό να υποστηρίξει το μεγάλο εγχείρημα που γίνεται στους καποδιστριακούς δήμους, ώστε να έχουν ρόλο αναπτυξιακό και ευρύτερα παραγωγικό στην περιοχή. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Φούσας έχει το λόγο. 

ΑΝΤΩΝΙΟΣ ΦΟΥΣΑΣ: Κύριε Πρόεδρε, κυρίες και κύριοι συνάδελφοι, η Νέα Δημοκρατία, όπως σε όλα τα θέματα, και στο θέμα αυτό θα σταθεί με αίσθημα ευθύνης με γνώμονα το συμφέρον της πατρίδας μας. 

Σπεύδω εξ υπ αρχής να πω ότι ασφαλώς θα στηρίξουμε αυτήν την τροπολογία και θα τη στηρίξουμε όχι γιατί πιστεύουμε πως το πρόβλημα των καποδιστριακών δήμων θα επιλυθεί με αυτές τις προσλήψεις, αλλά θα το κάνουμε διότι αφ' ενός μεν έτσι και αλλιώς έχουν προσληφθεί οι δύο χιλιάδες τετρακόσιοι πενήντα πέντε υπάλληλοι επιστήμονες στους καποδιστριακούς δήμους και αφ' ετέρου το κάνουμε αυτό διότι οι δήμοι αυτοί συγκροτήθηκαν με τρόπο πολύ γρήγορο, πολύ αποτυχημένο και το ελάχιστο που μπορεί να γίνει είναι να στηριχθούν με αυτούς τους επιστήμονες. 

Εξάλλου το έργο το οποίο προσφέρεται σήμερα στους δήμους είναι γνωστό σε όλους μας και ιδίως σε εκείνους οι οποίοι κατάγονται από νομούς οι οποίοι είναι ακριτικοί ή περιφερειακοί και βλέπουμε ότι πράγματι ο θεσμός αυτός οδηγείται πλέον σε μια αποτυχία. 

Εάν δεν υπάρχουν και αυτοί οι επιστήμονες, ασφαλώς το πρόβλημα θα γίνει ακόμη μεγαλύτερο, διότι σήμερα η γραμματειακή στήριξη των δήμων γίνεται μόνο από μερικούς γραμματείς, οι οποίοι κατά το πλείστον δεν είναι καν απόφοιτοι γυμνασίου παλαιότερα ή λυκείου τώρα, σε κάθε όμως περίπτωση έχουν πολλά προβλήματα. 

Επίσης πρέπει να σημειώσω ότι οι καποδιστριακοί δήμοι στερούνται παντελώς μέσων οικονομικών και άλλων για να αποδώσουν όπως επίσης στερούνται μέσων τα δημαρχιακά διαμερίσματα, πρώην κοινότητες, για να αποδώσουν. Γι' αυτούς τους λόγους, λοιπόν, εμείς ασφαλώς θα στηρίξουμε αυτήν την τροπολογία. Σημειώστε, κύριοι συνάδελφοι, ότι πρόκειται για δύο χιλιάδες τετρακόσιους πενήντα πέντε υπαλλήλους επιστήμονες. 

Αυτό όμως το γεγονός μας υποχρεώνει και μας επιβάλλει να κάνουμε τις εξής παρατηρήσεις. Πρώτον, δεν αντιλαμβανόμεθα, κύριε Υπουργέ, κυρίες και κύριοι συνάδελφοι, γιατί αυτή η επιλεκτική μονιμοποίηση αυτής της κατηγορίας μόνον των υπαλλήλων των καποδιστριακών δήμων. Αίφνης ενώ οι υπάλληλοι του ΤΕΒΕ εργάζονται δέκα και δεκαπέντε χρόνια κάτω από τραγικά δύσκολες συνθήκες, γιατί η Κυβέρνηση δεν σπεύδει και αυτούς να τους μονιμοποιήσει; Ο ισχυρισμός ο οποίος ανεδείχθη κατά τη συζήτηση ότι δήθεν οι υπάλληλοι του ΤΕΒΕ και μερικές άλλες κατηγορίες υπαλλήλων δεν είναι τάχα αορίστου χρόνου, άρα εκ του λόγου αυτού ο νόμος δεν τους συμπεριλαμβάνει, θα έλεγα ότι αυτός ο ισχυρισμός έχει και στοιχεία υποκρισίας, γιατί αν πράγματι θέλει η Κυβέρνηση και αν εμείς θέλουμε, δεν είναι θέμα του νομοσχεδίου το οποίο, όπως είπα και χθες, δεν είναι θεόπεμπτο. Εμείς το φτιάχνουμε, εμείς το συντάσσουμε, εμείς θέλουμε ή δεν θέλουμε να τους μονιμοποιήσουμε. 

'Αρα υπάρχει μείζον θέμα και για πολλές άλλες κατηγορίες υπαλλήλων οι οποίοι επί σειρά ετών ταλαιπωρούνται παρά το ότι προσφέρουν ουσιαστικό έργο στη Δημόσια Διοίκηση. 

'Ερχομαι σε μία άλλη κατηγορία. Τι θα συμβεί με τους υπαλλήλους του ΕΟΤ, με τους υπαλλήλους του ΟΠΑΠ, με τους υπαλλήλους του ΕΣΥ; 

Υπάρχει μία άλλη τροπολογία η οποία έχει κατατεθεί από συναδέλφους αλλά τη συζητήσαμε και κατά τη διάρκεια της επιτροπής και τώρα. Υπάρχουν σαράντα οκτώ υπάλληλοι των περιφερειών, οι οποίοι μάλιστα ήταν εκείνοι που εκπαίδευσαν τους δύο χιλιάδες τετρακόσιους πενήντα πέντε υπαλλήλους. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Η Κυβέρνηση μονιμοποιεί τους δύο χιλιάδες τετρακόσιους πενήντα πέντε, οι οποίοι ασφαλώς διορίστηκαν στο συγκεκριμένο χρόνο, εδώ και εννιά περίπου μήνες και δεν σπεύδει να μονιμοποιήσει τους σαράντα οκτώ υπαλλήλους μόνο, οι οποίοι είναι στις περιφέρειες και έχουν πολλά προσόντα. 

Αυτό πράγματι είναι υποκρισία πρώτου μεγέθους. Να σημειώσω ότι η συντριπτική πλειοψηφία, κύριε Υπουργέ, ή κάποια πλειοψηφία ίσως δεν έχει διοριστεί το 1998 ή το 1996; Ποιος είναι ο λόγος που τους εξαιρείτε; 

Και βέβαια δεν είναι μόνο αυτή η κατηγορία. Σας είπα προηγούμενως για το ΤΕΒΕ. 'Εχω στα χέρια μου έγγραφο του διοικητικού συμβουλίου του ΤΕΒΕ, όπου ο Πρόεδρος του ΤΕΒΕ κρούει τον κώδωνα του κινδύνου. Αν πράγματι αυτοί δεν μονιμοποιηθούν υπάρχει πρόβλημα. 'Ισως το ίδιο το ΤΕΒΕ να μη μπορέσει να αντιμετωπίσει τα πολλά προβλήματα, τα οποία έτσι και αλλιώς αντιμετωπίζει. 

Επαναλαμβάνω, λοιπόν, γιατί πέρασε και η ώρα, ότι εμείς ασφαλώς στηρίζουμε αυτήν την τροπολογία για τους λόγους τους οποίους εξήγησα. Καταγγέλλουμε όμως την Κυβέρνηση, διότι κατά τρόπο επιλεκτικό δε σπεύδει να μονιμοποιήσει άλλες κατηγορίες υπαλλήλων, με χαρακτηριστική περίπτωση υπαλλήλους του ΤΕΒΕ και ιδίως τους σαράντα οκτώ υπαλλήλους των περιφερειών. Αυτό αποδεικνύει ότι η Κυβέρνηση με σκοπιμότητα σπεύδει σ' αυτήν την τροπολογία και δεν θέλει να στηρίξει εκείνους, οι οποίοι εκπαίδευσαν αυτούς τους υπαλλήλους. 

ΠΡΟΕΔΡΕΥΩΝ (Λουκάς Αποστολίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, με αφορμή τη κατάθεση αυτής της τροπολογίας από πλευράς της Κυβέρνησης, θα θέλαμε κατ' αρχήν να παρατηρήσουμε ότι, όσον αφορά το νόμο του "ΚΑΠΟΔΙΣΤΡΙΑ", το νόμο περί αναγκαστικών συνενώσεων, η αντίρρηση, η τότε θέση του Κομμουνιστικού Κόμματος Ελλάδας επιβεβαιώθηκε πλήρως και ως προς τα προβλήματα τα γενικά που προέκυψαν από τη συνένωση αυτών των δήμων, αλλά και ως προς τα προβλήματα οργάνωσης, τα δυσβάστακτα οικονομικά προβλήματα που αντιμετωπίζουν οι νεοσύστατοι δήμοι. 

Αποδεικνύεται και η προχειρότητα με την οποία νομοθέτησε η Κυβέρνηση τότε, συστήνοντας αυτούς τους δήμους, αφήνοντάς τους στο έλεος του καιρού και της διάθεσης της Κυβέρνησης κατά καιρούς να λύνει προβλήματα με τέτοιο τρόπο, δηλαδή με τη μορφή τροπολογιών. 

Εμείς δεν θα φέρουμε αντίρρηση για τη συγκεκριμένη τροπολογία. Θα την ψηφίσουμε, επισημαίνοντας όμως και εμείς ότι είναι απαράδεκτο από πλευράς της Κυβέρνησης να αφήνει να χρονίζουν χιλιάδες προβλήματα και στους ΟΤΑ πρώτης και δεύτερης βαθμίδας. Κάποια απ' αυτά έχουμε ήδη συζητήσει κατά τη διάρκεια του νομοσχεδίου, κάποια θα φέρουμε και εμείς στη διαδικασία συζήτησης των τροπολογιών των Βουλευτών. 

Είναι, λοιπόν, απαράδεκτο το γεγονός ότι επιλέγει ένα από τα τόσα προβλήματα η Κυβέρνηση, φέρνει νομοθετική ρύθμιση στη Βουλή και αφήνει όλα τα άλλα, χωρίς να τα αγγίζει, χωρίς να τα αντιμετωπίζει. 

Με βάση τις πληροφορίες που και εμείς έχουμε, οι προτεινόμενοι δυόμισι περίπου χιλιάδες εργαζόμενοι, είχαν επιλεγεί με κάποια, ας πούμε ικανοποιητικά κριτήρια. Αντιμετωπίζεται μια πάγια ανάγκη των συνενωμένων κοινοτήτων, των νέων δήμων, σε στελέχωση με επιστημονικό προσωπικό και παρά τη γενικότερη αντίθεση που εξέφρασα, επαναλαμβάνω ότι θα την ψηφίσουμε. 

ΠΡΟΕΔΡΕΥΩΝ (Λουκάς Αποστολίδης): O κ. Δανέλλης έχει το λόγο. 

ΣΠΥΡΙΔΩΝ ΔΑΝΕΛΛΗΣ: Η παρουσία και η παροχή των υπηρεσιών των νέων επιστημόνων στους νεοσύστατους ΟΤΑ, νομίζουμε ότι αποτελεί μία συνθήκη εκ των ων ουκ άνευ για τη στήριξη στα πρώτα δύσκολα και αβέβαια βήματα των καποδιστριακών δήμων. Γι'αυτόν το λόγο υπερψηφίζουμε αυτήν την τροπολογία. 

Φαντάζομαι, όμως, ότι παράλληλα με τη ρύθμιση αυτή, θα μπορούσε η Κυβέρνηση να ρυθμίσει και την εκκρεμότητα των σαράντα οκτώ υπαλλήλων των περιφερειών μιας και η παρουσία και η παροχή των υπηρεσιών αυτών των υπαλλήλων των επιστημόνων στις περιφέρειες, αποτελεί επίσης μια συνθήκη εκ των ων ουκ άνευ για την επιτυχή έκβαση διαφόρων προγραμμάτων που αφορούν την περιφέρεια. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Μπορεί να είναι μια τροπολογία που ενδεχομένως να δημιουργεί κάποια αναγκαιότητα ή έρχεται διότι πρέπει οπωσδήποτε να συντελεστεί κάποιο έργο, πλην όμως, σήμερα οι εργαζόμενοι στο Ταμείο Εθνικής Οδοποιίας, οι γιατροί του ΙΚΑ, οι εργαζόμενοι στον ΕΟΤ, οι εργαζόμενοι με σχέση εργασίας ιδιωτικού δικαίου σε δραστηριότητες καθαριότητος των ΟΤΑ, που καλύπτουν πάγιες και διαρκείς ανάγκες και οι υπόλοιποι εργαζόμενοι των ΟΤΑ, οι εκπαιδευτικοί του ΟΑΕΔ, οι ιπτάμενοι συνοδοί, οι εργαζόμενοι στις διαδημοτικές επιχειρήσεις ραδιοφωνίας, οι απόφοιτοι στρατιωτικής σχολής, οι άλλοι υπάλληλοι του ΤΕΒΕ κλπ., σας βλέπουν. 'Ολες αυτές οι κατηγορίες των ανθρώπων που τους κάνετε αυτό το πράγμα και οι οποίοι έχουν ανανεώσει τις συμβάσεις τους χρόνια και χρόνια τώρα -του ΤΕΒΕ εννιά χρόνια, το προσωπικό των εργαζομένων στα ΑΕΙ και ΤΕΙ με τους διεθνείς οργανισμούς, οι εργαζόμενοι στα τουριστικά επαγγέλματα, οι εργαζόμενοι στο ΤΑΣ, στη Γενική Γραμματεία Αθλητισμού, παντού- όλοι αυτοί βλέπουν την επιλεκτική θέση σας πάνω σ'αυτό το πρόβλημα. Ανεξάρτητα αν το ψηφίζουμε, θέλουν να τους δώσετε εξηγήσεις γιατί τους αδικείτε, γιατί το κάνετε αυτό. 

Γιατί τους άλλους, τους υπαλλήλους της Νομαρχιακής Αυτοδιοίκησης με το γονατογράφημα του 2218 του τότε Υπουργού των Εσωτερικών, που δεν είχε κανένα ασφαλιστικό και εργασιακό πλαίσιο -και μείνανε στον αέρα και έχουν ψυχολογικό πρόβλημα σήμερα- τους κατατάσσετε αναγκαστικώς, ύστερα από πέντε χρόνια, και δημιουργείτε προβλήματα. Για εκείνους, γιατί; Το μεγάλο ερώτημα είναι γιατί αποκλειστικά η αδιαφορία σας είναι προς την απονομή του δικαίου στα θέματα της Δημόσιας Διοίκησης και των εργαζομένων. Σ'αυτό το μεγάλο ερώτημα, ανεξάρτητα αν ψηφίζουμε αυτό, αν δεν δώσετε απαντήσεις και εξηγήσεις, θα είσαστε καταδικασμένοι στη συνείδηση όλου αυτού του λαού που ανησυχεί και έχει άγχος. 

ΠΡΟΕΔΡΕΥΩΝ (Λουκάς Αποστολίδης): Ο κ. Παρασκευόπουλος έχει το λόγο. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Χαίρομαι που ο Πρόεδρος της Βουλής, έστω και σήμερα, αναφέρθηκε σ'αυτό που ζούμε εδώ και δέκα μέρες, σε σχέση με την κατασυκοφάντηση και την ενοχοποίηση του ρόλου και των δραστηριοτήτων των Βουλευτών. 'Ομως, πιστεύω ότι αυτό δεν έχει να κάνει μόνο με τον Τύπο και εγώ δεν θέλω ν'αποδώσω το σύνολο των ευθυνών στους δημοσιογράφους. 'Εχει να κάνει με μια γενικότερη και σύνθετη λειτουργία, όπου σταθερά υποβαθμίζει το Βουλευτή και πάρα πολλές φορές τον μετατρέπει αυτή η λειτουργία και αυτή η νοοτροπία της Αιθούσης σε κοινοβουλευτικό ντεκόρ. 

'Ερχομαι τώρα στο θέμα. Συμφωνώ με την τροπολογία για τη μονιμοποίηση των δύο χιλιάδων τετρακοσίων ειδικών επιστημόνων για την αυτοδιοίκηση. Είναι πολύ σωστό. Αλλά νομίζω ότι περιορίζει την αξιοπιστία μας, όταν κανείς βλέπει επιλεκτικότητα στα επιχειρήματα για να στηρίξει ή να απορρίψει ένα αίτημα. Και η επιλεκτικότητα -μη βιάζεστε- δεν είναι μόνο από την πλευρά την Κυβερνητική, από τον α' ή τον β' Υπουργό. 

Μου έκανε εντύπωση αυτό που είπε ο συνάδελφος ο κ. Φούσας για να στηρίξει αυτό. Και καλώς κάνει και στηρίζει η Νέα Δημοκρατία. Είπε ότι εξυπηρετεί το συμφέρον της πατρίδας. Σε εκείνο το επίπεδο έχουμε αναγάγει την αναγκαιότητα της νομιμοποίησης των δύο χιλιάδων τετρακοσίων υπαλλήλων. Δυστυχώς -και είναι απογοητευτικό- ο φαρισαϊσμός και η διγλωσσία διαπερνά το σύνολο εδώ των πτερύγων της Βουλής. 

Νομίζω ότι τώρα που έχει καταλαγιάσει ο κουρνιαχτός σε σχέση με τις προθέσεις τις ανομολόγητες και τις άνομες των Βουλευτών που κατέθεσαν πάρα πολλές τροπολογίες και η Κυβέρνηση και το σύνολο των κομμάτων καλούνται να δουν τα υπαρκτά προβλήματα που υπάρχουν κάτω από πάρα πολλές τροπολογίες. Υπαρκτά προβλήματα που αφορούν μεγάλες κοινωνικές ομάδες εργαζομένων, αν θέλουμε να είμαστε ειλικρινείς, να μη λειτουργούμε ως φαρισαϊστές και με διγλωσσία, να αντιμετωπίσουμε αυτά τα προβλήματα με διαφάνεια και αξιοπιστία. 'Ενας τρόπος υπάρχει στις ημέρες μας τουλάχιστον για την αντιμετώπιση αυτού του προβλήματος. Να συγκροτηθεί μία επιτροπή διακομματική, να ορίσει ενιαίους κανόνες αντιμετώπισης του προβλήματος και με αντικειμενικό τρόπο να ξεκαθαρίσει μια για πάντα αυτό το ζήτημα. Γιατί δυστυχώς ισχύουν δύο μέτρα και δύο σταθμά. Εάν είναι προς το συμφέρον της πατρίδος η μονιμοποίηση των δύο χιλιάδων τετρακοσίων στους δήμους τους καποδιστριακούς, τι θα λέγατε, κύριε Φούσα; Δεν είναι προς το συμφέρον του πολίτη και της πατρίδος, να μην είναι όμηροι και να μονιμοποιηθούν οι διακόσιοι πενήντα αερομεταφερόμενοι, που τους χρησιμοποιούμε για τις ειδικές μονάδες της ΕΜΑΚ; Τι θα λέγατε για τόσες άλλες περιπτώσεις; 

Καταθέτω εδώ την πρόταση, περιμένω απάντηση και από τον κύριο Υπουργό, εάν υιοθετεί τη συγκρότηση διακομματικής επιτροπής ή αν προτίθεται να συγκροτήσει, όπου η επιτροπή θα καθήσει να μελετήσει όλο το πρόβλημα με διαφάνεια και θα φέρει στη συνέχεια στη Βουλή πρόταση για να τακτοποιηθούν οι εκκρεμότητες. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο Υπουργός κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Ευχαριστώ, κύριε Πρόεδρε. 

Ζήτησα το λόγο, πρώτον, για να εκφράσω την πλήρη συμφωνία μου, να απορροφηθούν και να εξασφαλίσουν απασχόληση δύο χιλιάδες τετρακόσιοι πενήντα πέντε νέοι επιστήμονες. 

Εκείνο, όμως, το οποίο μου κάνει εντύπωση είναι ότι, ενώ διαπιστώθηκε και εκφράστηκε μία ευαισθησία για τη διάταξη, η οποία αφορούσε τους διμηνήτες, δεν επισημάνθηκε και δεν ασκήθηκε έλεγχος για τη διαδικασία με την οποία επελέγησαν οι δύο χιλιάδες τετρακόσιοι πενήντα πέντε επιστήμονες. Η απάντηση δεν δίδεται με την αναφορά, στην αιτιολογική έκθεση, ότι δημοσιεύθηκε η προκήρυξη, ότι υπήρξε τεύχος οδηγιών, ότι καθορίστηκαν κριτήρια επιλογής. 

Το ερώτημα, αγαπητοί συνάδελφοι, είναι ποιος, ποια αρχή, ποια υπηρεσία, ποιο όργανο αδιάβλητης κρίσης τους επέλεξε. Και το δεύτερο ερώτημα είναι, ποιος αποφαίνεται ότι αυτοί οι οποίοι εισήλθαν σε αυτόν τον κύκλο εκπαίδευσης ή ακριβέστερα μετεκπαίδευσης, όλοι εκρίθησαν ικανοί. Εκρίθη δηλαδή ότι επιτυχώς παρακολούθησαν αυτήν την εκπαίδευση. 

Το λέω αυτό για να πω, ότι ασφαλώς θα ψηφίσω τη διάταξη. Επαναλαμβάνω ότι είμαι υπέρ του να εξευρίσκουμε θέσεις πραγματικής απασχόλησης, να απορροφούμε νέους επιστήμονες και γενικά νέους ανέργους. Είμαι όμως αντίθετος με την ανυπαρξία διαδικασιών, οι οποίες να είναι διαφανείς και αδιάβλητες. Δεν έχω πειστεί ότι αυτή η διαδικασία ήτο διαφανής και αδιάβλητη, διότι πουθενά δεν μου αναφέρει η αιτιολογική έκθεση ποιο είναι το όργανο το οποίο έκανε τις επιλογές και ποιο είναι το όργανο το οποίο αποφάνθηκε ότι όλοι αυτοί επάξια επεράτωσαν τον κύκλο μετεκπαίδευσης. 

Και με την ευκαιρία αυτή θα πω και κάτι άλλο. 'Ακουσα τις εύλογες επισημάνσεις συναδέλφων για διάφορες κατηγορίες εργαζομένων στον ευρύτερο δημόσιο τομέα, οι οποίοι πράγματι παραμένουν σε μία περίεργη εκρεμότητα. 

'Εχω πει και άλλοτε, κύριε Υφυπουργέ: Πρέπει κάποτε η Κυβέρνηση να αποφασίσει, πρώτον να επιβάλει κυρώσεις σε εκείνους οι οποίοι παρανόμως ανανεώνουν συμβάσεις εργασίας ορισμένου χρόνου. Αλλά από την άλλη μεριά, εφ'όσον αυτό γίνεται ανεκτό, εφ'όσον συμβάσεις ορισμένου χρόνου παρατείνονται επί δύο, επί τρία, επί τέσσερα, επί πέντε, επί έξι χρόνια, εφ'όσον δηλαδή ορισμένοι εργαζόμενοι δίνουν πέντε και έξι και επτά χρόνια από τη ζωή τους σε ένα ορισμένο τομέα, δεν είναι δυνατόν μετά να αφήνουμε χωρίς κύρωση εκείνους που παρανόμησαν και τους προσέλαβαν και να υφίσταται την κύρωση ο εργαζόμενος, ο οποίος βεβαίως αναζητεί δουλειά και ο οποίος βεβαίως δεν μπορεί να αισθάνεται ότι απασχολείται τελώντας υπό εκκρεμότητα ή αν θέλετε τελώντας σε κατάσταση ομηρίας. 

Πρέπει κάποτε αυτή η ιστορία να ξεκαθαριστεί. 

'Οταν ξεκίνησα το ν. 2190 και όταν μετά έφερα τις τροπολογίες, υπέστην την κριτική διότι βρήκαμε μία αναρχούμενη διοίκηση, όπου από τη μία μεριά υπήρχαν αμελέτητες, καθολικές απαγορεύσεις προσλήψεων και από την άλλη, άλλοι δικαιολογημένα και άλλοι αδικαιολόγητα, αναζητούσαν πόρτες και παράθυρα, αναζητούσαν ψευδώνυμες σχέσεις εργασίες για να καλύψουν πάγιες και διαρκείς ανάγκες δήθεν με σύμβαση έργου, δήθεν με σύμβαση ορισμένου χρόνου, δήθεν με σύμβαση κάλυψης εποχιακών αναγκών. 

Τελειώστε, επιτέλους! Είναι πέντε χρόνια από το ν. 2190, που κρατάει αυτή η ιστορία. Οι μεν εργαζόμενοι οι οποίοι αιχμαλωτίστηκαν, οι οποίοι είναι σε κατάσταση ομηρίας και πράγματι έχουν μακρά προϋπηρεσία και πράγματι καλύπτουν ανάγκες, επιτέλους να τακτοποιηθούν οριστικά και να τελειώνουμε. Και εκείνοι οι οποίοι παρανόμως τους προσέλαβαν και τους προσέλαβαν εις βάρος άλλων πολιτών, οι οποίοι ενδεχομένως θα ήταν ικανότεροι για να πάρουν αυτήν τη θέση, επιτέλους, κάποτε να τιμωρηθούν. Δεν μπορείτε να έχετε τον κ. Μανασή στην COSMOTE, ο οποίος κάνει προπαγάνδα εναντίον του ν. 2190. 'Η έχει δίκιο και καταργείστε το ν. 2190 ή έχει άδικο και να τον απομακρύνετε. 

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, αυτή η τροπολογία, που έρχεται στη Βουλή προς ψήφιση, επιβεβαιώνει μία αλήθεια που ανέπτυξα στην ομιλία μου επί της αρχής αυτού του νομοσχεδίου. 'Οτι οι πραγματικές καταστάσεις που δημιουργούνται από τις παρεκκλίσεις που θεσμοθετούνται στο ν. 2190, όπως θα δημιουργήσει τέτοιες καταστάσεις και ο ορυμαγδός αυτών των παρεκκλίσεων που προβλέφθηκαν στο άρθρο 20 του συζητούμενου νομοσχεδίου, οδηγεί τελικά στο να έρχονται τέτοιου είδους διατάξεις σαν αυτή που συζητάμε και ασφαλώς μπροστά σε μία πραγματικότητα η Κυβέρνηση, η Βουλή, τα κόμματα να αποδέχονται και να ψηφίζουν αυτές τις διατάξεις. Και έτσι οι παρεκκλίσεις των συμβάσεων έργου είτε των ορισμένου χρόνου συμβάσεων είτε είναι δίμηνες, όπως λέει το άρθρο που ψήφισε η κυβερνητική πλειοψηφία, ανανεούμενες νομίμως ή παρατύπως, οδηγούν στα δικαστήρια, αλλά και σε μία πραγματικότητα η οποία πανηγυρικά επιβεβαιώνεται με αυτήν τη διάταξη που προτείνει η Κυβέρνηση. 

Να γιατί ήμασταν αντίθετοι και καταγγείλαμε τη σωρεία των παραβιάσεων και παρεκκλίσεων του ν. 2190 που ψήφισε η κυβερνητική πλειοψηφία με εισήγηση της Κυβέρνησης και συγκεκριμένα στο άρθρο 20. 

Και να είστε βέβαιοι -θα επαναλάβω αυτό που είχα πει στην ομιλία μου επί της αρχής- ότι με αυτήν τη λεωφόρο που ανοίγει το άρθρο 20 με τις δίμηνες συμβάσεις, η Βουλή μετά από ένα χρόνο, εμείς εδώ μέσα, θα έρθουμε με τις άτυπες, παράνομες, στην πράξη, όμως, επαναλαμβανόμενες ανανεώσεις -και αυτό το λέει η δικηγορική, αλλά και η πολιτική πείρα- και βρισκόμενοι μπροστά σε τέτοιες καταστάσεις σαν αυτή που προβλέπει το νομοσχέδιο να λέμε "ναι, ψηφίζουμε τις διατάξεις". 'Αρα, διάτρητος πλέον ο ν. 2190 μετά την ψήφιση του άρθρου 20. Και πανηγυρική επιβεβαίωση είναι αυτή η διάταξη. 

'Ετσι οι καποδιστριακοί δήμοι μπροστά στο μεγάλο πρόβλημα που έχουν, το μόνο πράγματι που βρήκαν ως βοήθεια ήταν αυτοί οι δύο-τρεις υπάλληλοι που περιλαμβάνονται σε αυτήν τη διάταξη, γιατί τίποτε από όλα τα άλλα που υποσχέθηκε η Κυβέρνηση δεν έδωσε στους καποδιστριακούς δήμους. 

Δεν έδωσε ούτε οικονομικούς πόρους, ενώ έλεγε ο τότε Υπουργός Εσωτερικών στη Βουλή ότι θα δώσει σοβαρούς έκτακτους πόρους στους καποδιστριακούς δήμους, ούτε τίποτα από όλα τα άλλα αφού αρκετοί από αυτούς τους δήμους δεν έχουν πού να στεγαστούν και ψάχνουν από την πρώτη στιγμή να βρουν για να νοικιάσουν προσωρινά κάποιο κτίριο για να στεγαστεί το δημοτικό κατάστημα. 

Πράγματι, οι περισσότεροι καποδιστριακοί δήμοι έχουν τεράστια προβλήματα επιβίωσης. Αν δεν το δει αυτό η Κυβέρνηση σύντομα χωρίς καθυστέρηση τότε η ζημιά που έχει επιφέρει και θα επιφέρει στην περιφέρεια είναι σημαντική και αντί για εκσυγχρονισμό της Αυτοδιοίκησης θα επιφέρει περαιτέρω ερήμωση της υπαίθρου μέσα από τις αναγκαστικές συνεννώσεις. 

Κύριε Υφυπουργέ, όπως είπε ο ειδικός αγορητής μας και εγώ το προσέθεσα, πρέπει για την ταυτότητα του λόγου να συμπεριληφθούν στα άρθρα 14, 15 και επόμενα του νομοσχεδίου. Μου είπατε ότι δεν μπορεί, διότι αυτοί είναι με σύμβαση εργασίας, είναι με σύμβαση έργου. 'Ομως, υπηρετούν με τέτοιου είδους συμβάσεις και πέντε και δέκα χρόνια. Ποιοι κανόνες ηθικής πολιτικής μπορούν να δικαιολογήσουν τη στάση της Κυβέρνησης που λέει ότι αυτούς που έχουν ένα χρόνο τους νομιμοποιεί. Τους άλλους που έχουν πέντε, δέκα και δεκαπέντε χρόνια; Περιμένω με αγωνία και εγώ και όλοι αυτοί οι άνθρωποι να μας πείτε τι γίνεται με αυτούς, που συνδέονται με καταστρατήγηση του νόμου. 

Για να αποφύγετε το νόμο 2190 ή άλλους νόμους παλαιότερα προσλήφθηκαν και αυτοί με δίμηνες συμβάσεις, με τετράμηνες συμβάσεις, με οκτάμηνες συμβάσεις που ανανεώνονταν παράτυπα. 

Σας ερωτώ: Τι θα πείτε στους γιατρούς του ΙΚΑ που έχουν μέχρι δεκαπέντε χρόνια; Και μετά λέτε γιατί κάνουν απεργίες. Είσαστε άσχετοι σε σχέση με την τακτική που πρέπει να ακολουθείτε. Τι θα πείτε στους τριακόσιους εργαζόμενους στον ΕΟΤ; Τι θα πείτε στους εισπράκτορες του ΤΕΒΕ; Τι θα πείτε στους εργαζόμενους στην Τοπική Αυτοδιοίκηση; Τι θα πείτε στους αρχαιολόγους ή τεχνικούς κατηγορίας ΠΕ και ΤΕ του Υπουργείου Πολιτισμού και σε όλες τις άλλες κατηγορίες που ο κ. Τσαφούλιας και εγώ αναφέραμε; 

Υπάρχει ηθική πολιτική και κανόνες οι οποίοι να πείθουν όλες αυτές τις κατηγορίες των εργαζομένων ότι η περίπτωσή τους δεν πρέπει να ρυθμιστεί και να τακτοποιηθεί, ενώ πρέπει να γίνει αυτό μόνο για μία κατηγορία; Νομίζω ότι δεν είσαστε σοβαροί αν προσπαθήσετε να επιχειρηματολογήσετε πάνω σ' αυτό γιατί τώρα, "πριν αλέκτωρ λαλήσει" αναιρέσατε εσείς ο ίδιος τον εαυτόν σας, την Κυβέρνηση, σε σχέση με αυτά που πήγατε να μου απαντήσετε προχθές. Επειδή ήξερα ότι θα συμβεί αυτό, έθεσα τα ζητήματα αυτά. 

Κλείνοντας, κύριε Πρόεδρε, θα ήθελα να πω το εξής. Σε αντίθεση με αυτά που είπε ο κύριος Πρόεδρος της Βουλής, η Κυβέρνηση δια της Υπουργού Εσωτερικών -αφού έκανε τη δουλειά της πρώτα και ψηφίστηκαν οι άλλες διατάξεις- σήμερα απουσιάζει. Αυτό το θεωρώ ασέβεια απέναντι και στους τριακόσιους Βουλευτές. Είναι μία τακτική που εφαρμόζουν πολλοί Υπουργοί μέσα σ' αυτήν την Αίθουσα. Νομίζω ότι οι κυβερνητικοί Βουλευτές κατά κύριο λόγο δεν θα πρέπει να αποδεχθούν άλλο αυτήν την τακτική, αν θέλουμε επί της ουσίας να μιλάμε για προστασία του δικαιώματος των Βουλευτών να ασκούν νομοθετική πρωτοβουλία, αν θέλουμε να μιλάμε για ουσιαστική αναβάθμιση του Κοινοβουλίου και των δημοκρατικών θεσμών. 

Σήμερα λάμπει με την απουσία της η κυρία Υπουργός. 

Και ναι μεν τυπικά είναι εντάξει η Κυβέρνηση. 'Ομως ο τύπος δεν είναι το βασικό στοιχείο -και δεν πρέπει να είναι το βασικό στοιχείο- και η ουσία να παραμερίζεται. 

ΠΡΟΕΔΡΕΥΩΝ (Λουκάς Αποστολίδης): Κύριε Πρόεδρε, παρακαλώ, ολοκληρώστε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελειώνω, κύριε Πρόεδρε. 

Γιατί εγώ, με όλη την εκτίμηση που έχω στον κύριο Υφυπουργό, επειδή έχω θητεύσει πολλά χρόνια σε κυβερνήσεις, είναι δυνατόν σοβαρά να κάνει δεκτές τροπολογίες ακόμη και αν είναι σωστές; Αν πείσουν οι Βουλευτές που θα τις αναπτύξουν, ο κύριος Υφυπουργός χωρίς να είναι η κυρία Υπουργός εδώ, θα τις αποδεχθεί; Ε, δεν είναι αυτά πράγματα σοβαρά, πράγματα σωστά! 

Ο κύριος Υφυπουργός βρίσκεται εδώ και επαξίως εκτελεί τα καθήκοντά του. Αλλά δεν έχει επί της ουσίας το δικαίωμα, τη δυνατότητα, ακούγοντας τους Βουλευτές να κάνει αποδεκτές τις τροπολογίες. 

'Αρα σήμερα ακολουθείται μία διαδικασία για το θεαθήναι και μόνο, χωρίς ουσία, για να ικανοποιήσουμε απλά τους τύπους. 

Και από εκεί και πέρα, περιμένουμε αναβάθμιση των δημοκρατικών θεσμών και αναβάθμιση του Κοινοβουλίου! 

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Πρόεδρε, να σας ενημερώσω ότι η κυρία Υπουργός, η κ. Βάσω Παπανδρέου για κάποιους λόγους θα αργήσει να έρθει. Θα έρθει. 

Και όπως γνωρίζετε έχει κάνει δήλωση ότι από τις τροπολογίες που έχουν κατατεθεί, πλην των δύο τροπολογιών, δεν θα δεχθεί άλλες. 

(Θόρυβος-διαμαρτυρίες από την πτέρυγα της Νέας Δημοκρατίας) 

Να σας ενημερώσω... 

ΘΕΟΔΩΡΟΣ ΔΑΜΙΑΝΟΣ: Τι λέτε κύριε, Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε συνάδελφε! Μα, θα ακούσετε τον Πρόεδρο, αν θέλετε να σεβαστείτε τη διαδικασία. Στοιχειωδώς να σεβαστείτε τη διαδικασία και το Προεδρείο! 

ΘΕΟΔΩΡΟΣ ΔΑΜΙΑΝΟΣ: Σε εμένα απευθύνεστε, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Σε σας γιατί με ειρωνεύεστε. 

ΘΕΟΔΩΡΟΣ ΔΑΜΙΑΝΟΣ: 'Οχι σ' εμένα, κύριε Πρόεδρε. Είμαι πολύ παλαιότερος Βουλευτής από εσάς. 

ΠΡΟΕΔΡΕΥΩΝ (Λουκάς Αποστολίδης): Με ειρωνεύεστε. Τώρα αν είστε παλαιότερος ή δεν είστε παλαιότερος... 

Πολλοί έχουμε θητεύσει σε αυτήν την Αίθουσα, κύριε συνάδελφε. Δεν ξέρω πότε έχετε εκλεγεί. Εδώ μέσα πάντως δεν υπάρχει επετηρίδα κατ' αυτόν τον τρόπο. Εντάξει, κύριε συνάδελφε; 

ΘΕΟΔΩΡΟΣ ΔΑΜΙΑΝΟΣ: Μη μιλάτε έτσι σε εμένα. 

ΠΡΟΕΔΡΕΥΩΝ (Λουκάς Αποστολίδης): Σε σας μιλάω. Γιατί αυτήν τη δήλωση η κυρία Υπουργός την έχει κάνει. 

Θα ήθελα να πω όμως στον Πρόεδρο του ΔΗ.Κ.ΚΙ. κ. Τσοβόλα πως όταν η Υπουργός ενημερώνει ότι "δεν μπορώ να έρθω σ' αυτήν τη συγκεκριμένη διαδικασία από την αρχή", δεν μπορείς να προδικάσεις εάν στη συζήτηση των τροπολογιών των συναδέλφων Βουλευτών θα είναι εδώ ή όχι. 

Εμένα με ενημέρωσε ο κύριος Υφυπουργός ότι θα αργήσει για λίγο η κυρία Υπουργός. Τουλάχιστον ρωτήστε το Προεδρείο εάν είναι ενημερωμένο. Αυτά ήθελα να πω. 

Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, ήθελα να πω ότι είναι ντροπή στο Προεδρείο να δέχεται την υποβάθμιση του Κοινοβουλίου. Θα έπρεπε πρώτος εσείς να διαμαρτυρηθείτε. Γιατί νομοθετεί η Βουλή και όχι η κυρία Υπουργός. 

ΠΡΟΕΔΡΕΥΩΝ (Λουκάς Αποστολίδης): Κύριε Δαμιανέ, θα παρακαλέσω να πάρετε το λόγο σας πίσω. Γιατί η ντροπή σας χαρακτηρίζει, αν επιμένετε. 

ΘΕΟΔΩΡΟΣ ΔΑΜΙΑΝΟΣ: Για χαμηλώστε λίγο τον τόνο σας! 

ΠΡΟΕΔΡΕΥΩΝ (Λουκάς Αποστολίδης): Σας χαρακτηρίζει η ντροπή! 

Το ποιος συμβάλλει στην αναβάθμιση του Κοινοβουλίου το γνωρίζουμε όλοι εδώ μέσα, κύριε Δαμιανέ. 

ΘΕΟΔΩΡΟΣ ΔΑΜΙΑΝΟΣ: Μην εκμεταλλεύεστε την καρέκλα που κάθεστε! 

ΠΡΟΕΔΡΕΥΩΝ (Λουκάς Αποστολίδης): Δεν την εκμεταλλεύομαι, κύριε Δαμιανέ. 

ΘΕΟΔΩΡΟΣ ΔΑΜΙΑΝΟΣ: Δεν είστε κομματικός. Είστε Πρόεδρος του Κοινοβουλίου... 

ΠΡΟΕΔΡΕΥΩΝ (Λουκάς Αποστολίδης): Να μιλήσετε και να συμπεριφερθείτε καλύτερα. 

ΘΕΟΔΩΡΟΣ ΔΑΜΙΑΝΟΣ: ...και να μάθετε να συμπεριφέρεστε από εκεί πάνω. 

ΠΡΟΕΔΡΕΥΩΝ (Λουκάς Αποστολίδης): Να έχετε υπόψη σας, κύριε Δαμιανέ, ότι είστε ο μόνος, όλα αυτά τα χρόνια που είμαι στο Κοινοβούλιο, που μου απευθύνει αυτήν την κουβέντα. Και αυτό σας χαρακτηρίζει. Επαναλαμβάνω: Είστε ο μόνος που μου έχει απευθύνει αυτήν την κουβέντα! Και αυτό σας χαρακτηρίζει! 

ΘΕΟΔΩΡΟΣ ΔΑΜΙΑΝΟΣ: Με χαρακτηρίζουν πολλά καλά, δόξα τω Θεώ! Εάν και αυτό το θεωρείτε καλό, το δέχομαι. 

Από εκεί και ύστερα, κύριε Πρόεδρε, πρέπει να ξέρετε εσείς, ως Προεδρεύων, ότι η Βουλή νομοθετεί και όχι η Κυβέρνηση. Και δεν θα έπρεπε εσείς να έχετε μεταφέρει στην Αίθουσα αυτήν ότι η κυρία Υπουργός είπε αυτό. 

ΠΡΟΕΔΡΕΥΩΝ (Λουκάς Αποστολίδης): Αυτές είναι ερμηνείες δικές σας, κύριε Δαμιανέ. Δεν έκανα εγώ καμία τέτοια αναφορά. 

ΘΕΟΔΩΡΟΣ ΔΑΜΙΑΝΟΣ: Δικές μου; Του Συντάγματος είναι. 

ΠΡΟΕΔΡΕΥΩΝ (Λουκάς Αποστολίδης): Είναι δικές σας ερμηνείες, παρερμηνείες! Παράλλαξη της άποψής μου. 

ΘΕΟΔΩΡΟΣ ΔΑΜΙΑΝΟΣ: Διαβάστε τα Πρακτικά για να δείτε τι λέτε. 

ΠΡΟΕΔΡΕΥΩΝ (Λουκάς Αποστολίδης): Θα σας τα διαβάσω. 

Παρακαλώ να μου φέρετε τα Πρακτικά. 

Θα σας τα διαβάσω για να δείτε πόσο άδικος είστε. Ντρέπομαι για τον εαυτό σας! 

ΘΕΟΔΩΡΟΣ ΔΑΜΙΑΝΟΣ: Εγώ; Να προσέχετε τι λέτε. 

ΠΡΟΕΔΡΕΥΩΝ (Λουκάς Αποστολίδης): Ναι εσείς. 

ΘΕΟΔΩΡΟΣ ΔΑΜΙΑΝΟΣ: Εσείς μας ενημερώσατε ότι η κυρία Υπουργό είπε πως δεν θα δεχθεί τροπολογίες. Αυτό αποτελεί αποδοχή; Εάν η κυρία Υπουργός δεν θέλει να δεχθεί τροπολογίες, να το δηλώσει η ίδια εδώ πέρα. 

ΠΡΟΕΔΡΕΥΩΝ (Λουκάς Αποστολίδης): Φαίνεται ότι ακούτε, κύριε συνάδελφε, αλλά λέτε αυτά που θέλετε να πείτε. 

ΘΕΟΔΩΡΟΣ ΔΑΜΙΑΝΟΣ: Εντάξει, κύριε Πρόεδρε. Εσείς υπερασπίζεστε αυτά που δεν θα έπρεπε να υπερασπίζεστε. 

Κύριε Υφυπουργέ, για να επανέλθουμε σε αυτά που χρειάζεται να συζητήσουμε, επί της τροπολογίας, με όλες τις διαφωνίες οι οποίες εξεφράσθησαν από παντού και την αντίστοιχη συμφωνία για τη μονιμοποίηση των συγκεκριμένων επιστημόνων, θα ήθελα να κάνω μια ουσιαστική παρατήρηση. 

Η καταληκτική ημερομηνία για την υποβολή αίτησης μονιμοποίησης, ένταξης είναι η 30.11.1999. 

Οι ίδιοι, όμως, λέτε στην εισηγητική έκθεση ότι το Νοέμβριο θα τελειώσει το πρόγραμμα. Επειδή ζούμε στην Ελλάδα και ξέρουμε πολύ καλά πώς λειτουργούν οι διαδικασίες, θεωρώ ότι δεν θα έπρεπε την περίοδο που λήγει ακριβώς το πρόγραμμα να λήγει και η δυνατότητα υποβολής αιτήσεων. Να δοθεί μια παράταση μέχρι το τέλος του χρόνου. Νομίζω ότι δεν υπάρχει καμία διαφωνία επ'αυτού. Θα υπάρξουν προβλήματα και θα το δείτε. Σπανιότατα εν Ελλάδι τελειώνουν στην ώρα τους τα προγράμματα. Αυτή είναι η πρώτη παρατήρηση. 

'Ερχομαι σ'αυτό που είπα και ήταν και η διαφωνία μου με τον Προεδρεύοντα. Υπάρχει τροπολογία κατατεθειμένη από πενήντα οκτώ Βουλευτές όλων των Κομμάτων, με την οποία ζητείται η αντίστοιχη μονιμοποίηση σαράντα επτά ατόμων που υπηρετούν στις δεκατρείς περιφέρειες... 

ΠΡΟΕΔΡΕΥΩΝ (Λουκάς Αποστολίδης): 'Οταν θα έρθει για συζήτηση αυτή η τροπολογία, κύριε συνάδελφε, να μιλήσετε. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, επιτρέψτε μου να ξέρω γιατί πράγμα μιλάω. Αφήστε με να τελειώσω. Μη με διακόπτετε. Ξέρω γιατί πράγμα μιλάω. 

ΠΡΟΕΔΡΕΥΩΝ (Λουκάς Αποστολίδης): Ξέρετε γιατί πράγμα, αλλά όταν θα συζητήσουμε γι'αυτήν την τροπολογία να μιλήσετε. Δεν μιλάμε εφ'όλης της ύλης. Αυτό θέλω να σας πω. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, μάθετε να κάνετε αντικειμενικά τη δουλειά σας. Το ανέφερε και άλλος συνάδελφος και δεν τον διακόψατε. Εμένα βρήκατε να διακόψετε; Και μετά μου λέτε ότι με χαρακτηρίζει! Σας χαρακτηρίζει ό,τι κάνετε. 

Σαράντα επτά άνθρωποι απασχολούνται στις δεκατρείς περιφέρειες της χώρας και είναι αυτοί οι οποίοι εξεπαίδευσαν αυτούς που θα διοριστούν τώρα. Από την ώρα, λοιπόν, που διορίζουμε νομίζω ότι αν μη τι άλλο θα πρέπει να φροντίσουμε και τους δασκάλους. 

'Εχετε διακομματική συμφωνία. Ελπίζω ότι ακόμα η Βουλή νομοθετεί. 'Ολα τα Κόμματα της Βουλής σας ζητούν αυτό το πράγμα. 

ΠΡΟΕΔΡΕΥΩΝ (Λουκάς Αποστολίδης): Ο κ.Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αν η πολιτική δεν είναι ηθική, δεν είναι πολιτική, δεν αντικρίζεται στο ιδεολογικό πλαίσιο της αντίστοιχης πλευράς για την οποία μιλάμε, δεν έχει και πρακτική ωφελιμιστική αξία. Η πολιτική έχει αξία και ευεργετεί όλες τις εκφάνσεις των χώρων που καλύπτει όταν είναι ηθική. 

Αν πίστευα ότι παραβιάστηκε ο ν.2190 για τη συγκεκριμένη περίπτωση των δύο χιλιάδων τετρακοσίων πενήντα πέντε ανθρώπων, δεν θα ψήφιζα την τροπολογία. 'Ομως υπάρχει ένα θέμα και για μένα. 

Η γυναίκα του Καίσαρος πρέπει να είναι και να φαίνεται τίμια. Υπάρχει πρόβλημα. Τα τέσσερα στοιχεία που αναφέρονται και εμένα δεν με καλύπτουν. Εγώ ανακάλυψα αυτήν τη διαδικασία προχθές που ήρθαμε για να κουβεντιάσουμε το νομοσχέδιο. Δεν είχε διαφάνεια η όλη διαδικασία. Δεν πέρασαν παρά την προκήρυξη, παρά τις οδηγίες, παρά την ηλεκτρονική επιλογή, παρά τα καθορισθέντα κριτήρια, οι τέσσερις όροι. Δεν περιβλήθηκαν την επιβαλλομένη δημοκρατική διαφάνεια και την ομπρέλα του ν. 2190. Η αξία όμως της εκπαίδευσης και η ποιότητα των ανθρώπων που καλούνται, μαζί με την πίστη μου ότι η Κυβέρνηση μένει ακεραίως αφοσιωμένη στο ν. 2190, με κάνει να ψηφίσω την τροπολογία. Την αξία της δικαιοσύνης εν τη οποία συλλήβδην πάσα αρετή εστί, δεν την καλύπτει το κράτος -για το κράτος ομιλώ, όχι το συγκεκριμένο, το σημερινό ή το χθεσινό ή το αυριανό- με την οφειλουμένη δικαιοσύνη κατηγορίες άλλων εργαζομένων δέκα, δεκαπέντε, είκοσι χρόνια. Και θα συμφωνήσω με τον κ. Τσοβόλα και τον κ. Πεπονή. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Εχουν γίνει δύο ενδιάμεσες μονιμοποιήσεις. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, δεν είναι τίμιο το κράτος να αφήνει ακάλυπτους, αμονιμοποίητους ανθρώπους που επί είκοσι χρόνια καλύπτουν πάγιες και διαρκείς ανάγκες. Ανάγεται και στην ανθρωπιστική σφαίρα το γεγονός αυτό, ότι δηλαδή παίζουμε με την ανθρώπινη ανασφάλεια. Και αυτό είναι ανεπίτρεπτο για μια δημοκρατική χώρα. 

Υπάρχουν στο Υπουργείο Εθνικής 'Αμυνας περίπου είκοσι τέσσερις άνθρωποι, δέκα, δεκαπέντε χρόνια. 'Ηταν τριάντα οκτώ, μονιμοποιήθηκαν οι δεκαέξι γιατί εμπίμπταν στα κριτήρια του 2190 τότε. Από τότε πέρασαν πέντε-έξι χρόνια. 'Εχουν όλες τις προϋποθέσεις και δεν γίνεται καμία μέριμνα γι' αυτούς. Υπάρχουν οι επιλαχόντες του διαγωνισμού. 'Ομως, παραβιάζεται η βαθμολογία. Προσλαμβάνονται άνθρωποι με λιγότερη βαθμολογία από κάποιους που έχουν μεγαλύτερη. Γιατί συμμορφώθηκαν τότε με την αντίληψη του κράτους και δεν υπέβαλαν αίτηση και αυτό αποτελεί κριτήριο να παραβλεφθούν. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, τελειώνετε. 

ΚΥΡΙΑΚΟΣ ΣΠΥΡΙΟΥΝΗΣ: Υπάρχουν προβλήματα στον οργανισμό και πρέπει κάποτε να τα αντιμετωπίσουμε μ' ένα υπεύθυνο κλίμα, Κυβέρνηση και Κόμματα. Ψηφίζω την τροπολογία. 

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω τους συναδέλφους να μη με αναγκάζουν να τους διακόπτω. Να σέβονται το χρόνο. 

Ο κ. Καλαφάτης έχει το λόγο. 

ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, η Αντιπολίτευση τεχνηέντως για άλλη μία φορά, διαστρεβλώνει το πραγματικό νόημα ενός νομοθετήματος, στη συγκεκριμένη περίπτωση της τροπολογίας αυτής. Το πραγματικό νόημα της τροπολογίας είναι η ενίσχυση των νέων δήμων, η ενίσχυση των Οργανισμών Τοπικής Αυτοδιοίκησης και όχι η τακτοποίηση ή η αποκατάσταση κάποιων εργαζομένων. 

Η διαστρέβλωση στη συγκεκριμένη περίπτωση γίνεται για να φέρει σε αντίθεση την Κυβέρνηση με ορισμένες ομάδες εργαζομένων, που δικαίως ή αδίκως -κατά τη γνώμη μου δικαίως οι περισσότεροι- ζητούν και αυτοί τη μονιμοποίησή τους. Αλλά το πραγματικό νόημα της τροπολογίας είναι η ενίσχυση των δήμων, είναι η ενίσχυση του εγχειρήματος του σχεδίου "ΙΩΑΝΝΗΣ ΚΑΠΟΔΙΣΤΡΙΑΣ". Σήμερα γίνεται μία μεγάλη προσπάθεια για την ανάπτυξη της περιφερειακής ανάπτυξης, για την ανάπτυξη της επαρχίας και αυτό χρειάζεται επιστημονικό δυναμικό. 

Οι δήμαρχοι των καποδιστριακών δήμων σήμερα έχουν υποστηρικτικό μηχανισμό αυτούς τους νέους ανθρώπους, αυτούς τους νέους επιστήμονες. Ομόφωνα όλοι οι δήμαρχοι ζητούν να μονιμοποιηθούν, γιατί τους έχουν ανάγκη. Αυτό έρχεται η Κυβέρνηση σήμερα με την τροπολογία να ρυθμίσει και το επιτυγχάνει. 

Οι αιτιάσεις της Νέας Δημοκρατίας, που μέμφεται την τροπολογία, γίνεται για αντιπολιτευτικούς καθαρά λόγους και ξεκάθαρα γίνεται για να μην μπορέσει να προχωρήσει το σχέδιο "ΚΑΠΟΔΙΣΤΡΙΑΣ". Γιατί το έχει πολεμήσει από την αρχή, γιατί δεν θέλει εν όψει εκλογών να προχωρήσει. Γιατί ζητεί και επιζητεί οι δήμοι να έχουν προβλήματα και να υπάρχει πολιτικό κόστος. 

Επίσης, νομίζω ότι η τοποθέτηση του κ. Τσοβόλα αδικεί το εγχείρημα του σχεδίου "ΙΩΑΝΝΗΣ ΚΑΠΟΔΙΣΤΡΙΑΣ". Βεβαίως μπορεί να μην έχουν γίνει όσα προσδοκούσαν οι δήμαρχοι και όσα προσδοκούσαμε και εμείς, όταν ψηφίζαμε το σχέδιο "ΙΩΑΝΝΗΣ ΚΑΠΟΔΙΣΤΡΙΑΣ". Αλλά δεν μπορούμε να μηδενίζουμε τα πάντα. Δεν είναι σωστό όταν ξέρουμε. Και έγραψα ότι έχουν περιπέσει στην αντίληψή μου αυτά που έχει κάνει το Υπουργείο σε ελάχιστους μήνες, στους επτά μήνες που υπάρχει και λειτουργεί το σχέδιο "ΙΩΑΝΝΗΣ ΚΑΠΟΔΙΣΤΡΙΑΣ" και λέω. Υπάρχουν έκτακτες ενισχύσεις για λειτουργικά έξοδα. Αυτό είναι γνωστό. Υπάρχουν συνεχή ενημερωτικά σεμινάρια για στελέχη της Τοπικής Αυτοδιοίκησης, για τα στελέχη που εργάζονται στην Τοπική Αυτοδιοίκηση. Υπάρχουν οι ενισχύσεις των δήμων με τα μηχανήματα. Δίνουν μεγάλες δυνάμεις στους δήμους. Υπάρχουν οι άμεσες ενισχύσεις για να μπορέσουν οι δήμοι να καλύψουν τις ανάγκες τους σε κτίρια. Υπάρχει το "ΕΠΤΑ" σε εξέλιξη και πιστεύω ότι το ανακοίνωσε ήδη η Υπουργός. Το "ΕΠΤΑ" είναι ύψους πολλών δισεκατομμυρίων. Βρίσκεται αυτό σε εξέλιξη. Γιατί να τα ισοπεδώνουμε όλα; Νομίζω ότι αυτό δεν κάνει καλό. Δεν προωθεί την ανάγκη όλων μας και την αγωνία όλων μας να προωθήσουμε ακόμη περισσότερο τις ενισχύσεις προς τους δήμους. Αυτός ο αγώνας είναι κοινός γιατί επιζητούμε όλοι μας -και τουλάχιστον ο κ. Τσοβόλας- την περιφερειακή ανάπτυξη. Αλλά η ισοπέδωση όλων των ενεργειών δεν μας ωφελεί. 

Θα πρότεινα και εγώ -επειδή υπάρχουν δίκαια αιτήματα εργαζομένων που καλύπτουν μόνιμες ανάγκες στο δημόσιο τομέα- να υπάρξει μία εργασία από το Υπουργείο Εσωτερικών, Δημόσιας Διοίκησης και Αποκέντρωσης, που θα περισυλλέγει όλες εκείνες τις περιπτώσεις. Ακόμη να υπάρξει διακομματική επιτροπή, σαν αυτή που είχε προτείνει ο κ. Παπαδόπουλος παλιότερα ως Υπουργός Εσωτερικών και σήμερα επανέφερε ο κ. Παρασκευόπουλος, ο κ. Τσιόκας και ο κ. Δανέλλης. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

'Ετσι με αυτόν τον τρόπο θα γίνει μία επεξεργασία όχι εν θερμώ και εν ευθέτω χρόνο θα έλθει με αντικειμενικές αξιολογήσεις για να ψηφιστεί από τη Βουλή. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παυλόπουλος έχει το λόγο ως Κοινοβουλευτικός Εκπρόσωπος της Νέας Δημοκρατίας. 

ΠΡΟΚΟΠΗΣ ΠΑΥΛΟΠΟΥΛΟΣ: Κατ'αρχήν επιτρέψτε μου να αναφερθώ στα όσα ο Πρόεδρος της Βουλής εξέθεσε για την αναβάθμιση του έργου του Κοινοβουλίου. Δεν μπορεί παρά να συμφωνήσει κανείς με αυτά που είπε, γιατί είναι αυτονόητα πράγματα. Θα ήθελα, όμως, να σας θυμίσω ότι η αναβάθμιση του ρόλου του Κοινοβουλίου εξαρτάται και από τον Πρόεδρο της Βουλής και από την Κυβέρνηση. 

Μεγάλο μέρος της ευθύνης για την υποβάθμιση ανήκει και στους δύο. Διότι όταν οι συζητήσεις στη Βουλή ύστερα από πρωτοβουλία του Προεδρείου γίνονται μέσα σε ασφυκτικά πλαίσια και όταν οι ονομαστικές ψηφοφορίες αντιμετωπίζονται με στοιχεία τιμωρίας, από εκεί και πέρα η Βουλή δεν μπορεί να συζητήσει σοβαρά. Μεταμεσονύκτιες συζητήσεις, κάτω από συνθήκες που όλοι γνωρίζουμε δεν ευνοούν, ούτε το κύρος ούτε την εργασία του Κοινοβουλίου. 

'Ερχομαι στο θέμα της Κυβέρνησης. Δεν είναι δυνατόν να θεωρηθεί αναβάθμιση του ρόλου του Κοινοβουλίου στάση όπως εκείνη που ετήρησε ο Πρωθυπουργός στην τελευταία συνεδρίαση του Υπουργικού Συμβουλίου, όταν συλλήβδην οι τροπολογίες των Βουλευτών περίπου με τον τρόπο που τις εμφάνισε χαρακτηρίσθηκαν ως ρουσφέτια. Ούτε μπορεί να θεωρηθεί ότι υπάρχει συμβολή της Κυβέρνησης στην αναβάθμιση του ρόλου του Κοινοβουλίου, όταν η Κυβέρνηση φέρνει τις δικές της τροπολογίες, στηριζόμενη σε μια κυβερνητική πλειοψηφία και από εκεί και πέρα δηλώνει ότι δεν πρόκειται να αποδεχθεί άλλες τροπολογίες. 

'Ολα αυτά τα πράγματα μου δίνουν να καταλάβω ότι εδώ μάλλον συζητάμε φιλολογικά, απλώς και μόνο για να ικανοποιήσουμε τη δημοσιότητα των συνεδριάσεων και όχι γιατί επιδιώκουμε να αναβαθμίσουμε το Κοινοβούλιο. 

Αυτό ακριβώς αποδεικνύει η συγκεκριμένη τροπολογία. Ας ενοχλείται η Κυβέρνηση, αλλά πρέπει να ενοχληθεί και η κυβερνητική πλειοψηφία. Αποδεικνύεται ότι η Κυβέρνηση ψηφίζει ό,τι θέλει και ότι εσείς της Συμπολίτευσης λέτε ό,τι λέτε, αλλά όταν έλθει η ώρα ψηφίζετε εκείνα που σας επιβάλλουν με το επιχείρημα "τι θέλετε να κάνουμε, να πάμε κόντρα στην Κυβέρνηση;" Συνεννοηθείτε επιτέλους μαζί της και πείτε της ότι με τον τρόπο που ενεργεί υποβαθμίζει το Κοινοβούλιο. 

Δεύτερον, μην αυταπατάσθε. Αυτή η τροπολογία με τη μορφή που έρχεται αποτελεί καταδίκη του ΑΣΕΠ και του ν.2190. Στην πραγματικότητα εμείς διακομματικά και συναινετικά παραβιάζουμε το ν.2190. Σε άλλες δε περιπτώσεις δεν τον στηρίζουμε καν, όπως παραδείγματος χάρη στην Ολυμπιακή. Και τον παραβιάζουμε, γιατί όλοι αυτοί οι κύριοι προσελήφθησαν -να δεχθώ ότι είναι άξιοι και ότι τους χρειάζεται η Τοπική Αυτοδιοίκηση- χωρίς το τεκμήριο της αντικειμενικότητας. Και αυτό διότι, ενώ λειτουργούσε το ΑΣΕΠ προσελήφθησαν εκτός ΑΣΕΠ. 

ΑΛΕΞΑΝΔΡΟΣ ΚΑΛΑΦΑΤΗΣ: Δεν θα είχαν προσληφθεί ακόμα. 

ΠΡΟΚΟΠΗΣ ΠΑΥΛΟΠΟΥΛΟΣ: Τότε αφού το ΑΣΕΠ δεν μπορεί, με αυτήν τη λογική, να τους προσλαμβάνετε όλους εκτός ΑΣΕΠ. Τόσο καιρό σας λέμε να ενισχύσετε το ΑΣΕΠ για να κάνει τη δουλειά του και όχι να το απαξιώνετε και να λέτε ότι επειδή δεν μπορεί να κάνει τη δουλειά του θα μπαίνουν όλοι από τις πόρτες και από τα παράθυρα. 

Αυτή, λοιπόν, η τροπολογία όπως έρχεται, αποτελεί καταδίκη του ίδιου του ΑΣΕΠ. Εμείς θα την κάνουμε δεκτή, γιατί τους έχει ανάγκη αυτούς η Τοπική Αυτοδιοίκηση για να δουλέψει. Μην είμαστε, όμως, υπερβολικοί. Δεν θα λυθούν έτσι τα προβλήματα της Τοπικής Αυτοδιοίκησης. Την ίδια ώρα, όμως, που συζητάμε για την αναβάθμιση της Τοπικής Αυτοδιοίκησης, την ίδια ώρα που συζητάμε αυτές τις διατάξεις, καταρτίζεται το ΕΠΤΑ, το θέμα των οικονομικών της Τοπικής Αυτοδιοίκησης. Αν δείτε τις κείμενες διατάξεις για τους αυτοτελείς πόρους της Τοπικής Αυτοδιοίκησης θα καταλάβετε ότι η Τοπική Αυτοδιοίκηση είναι έρμαιο και όμηρος των περιφερειαρχών και του Υπουργού, που στην πραγματικότητα είναι κομματικά όργανα, που τα προσλαμβάνετε από τα κομματικά αζήτητα της Χαριλάου Τρικούπη. 

Εμείς θα ψηφίσουμε τη διάταξη αυτή, γιατί θεωρούμε ότι, αν δεν ψηφιστεί, στην πραγματικότητα θα στερηθεί η Τοπική Αυτοδιοίκηση για μεγάλο χρονικό διάστημα στελέχη τα οποία έχει ανάγκη. 'Ομως, να μην επαναληφθεί αυτό το πράγμα. Η Κυβέρνηση -και δεν μου αρκεί αυτό που είπαν οι συνάδελφοι από το χώρο του ΠΑΣΟΚ- πρέπει να αντιμετωπίσει ένα σημαντικό ζήτημα. Αφού κάνει αυτήν τη ρύθμιση σ'αυτό το νομοσχέδιο, για να λύσουμε αυτά τα θέματα τα οποία υπάρχουν, όπως κάποιες εκκρεμότητες ανθρώπων στη Δημόσια Διοίκηση, να δει κάποιες περιπτώσεις που είναι χαρακτηριστικότατες και τις αναφέρω μονολεκτικά όπως είναι. Δεν μπορεί να μονιμοποιούμε τους υπαλλήλους που εκπαιδεύτηκαν και όχι τους εκπαιδευτές. Οι εκπαιδευτές δεν μονιμοποιούνται. 

Δεύτερον, υπάρχει το θέμα της Ολυμπιακής. Υπάρχουν οι άνθρωποι αυτοί που πετούν την "Ολυμπιακή Αεροπορία" αυτήν τη στιγμή, που προσλήφθηκαν με το ν.2190/96 με το ΑΣΕΠ. Και αυτοί, δεν αντιμετωπίζονται μ'αυτό το νομοσχέδιο, όταν ο κ. Παπαδόπουλος σ' αυτήν την Αίθουσα είχε δεσμευθεί να το αντιμετωπίσει, ειδικά το θέμα της Ο.Α. Το ίδιο είχε δεσμευθεί και για το θέμα του ΤΕΒΕ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι ο κ. Παπαδόπουλος, ήταν ο κ. Μπένος. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ο κ. Παπαδόπουλος είπε στη συνέχεια ότι θα κάνει σχετική επιτροπή. Υπάρχει το θέμα του ΤΕΒΕ, το οποίο ξέρουμε ότι δεν θα μπορέσει να λειτουργήσει αν φύγουν οι εισπράκτορες. 

Επίσης, υπάρχει το θέμα του ΟΠΑΠ που αυτήν τη στιγμή είναι όνειδος για την Κυβέρνηση, αφού πολιτικά εξαπάτησε το Κοινοβούλιο, τους συναδέλφους, με ρύθμιση που απέσυρε ο κ. Φούρας, γιατί δεν θα υπέγραφε ο Γενικός Γραμματέας. Και υπάρχει ένας γενικός γραμματέας που σύρει την Κυβέρνηση, όπως εκείνος νομίζει. 

Υπάρχει το θέμα του ΕΟΤ και όλων των οργανισμών εκείνων που δεν έχουν ιδιωτικοποιηθεί και των οποίων οι υπάλληλοι θα μείνουν στο δρόμο, ενώ δικαιούνται να μονιμοποιηθούν σ'αυτήν την περίπτωση. 

'Ολα αυτά τα θέματα πρέπει να τα δει η Κυβέρνηση αλλά όχι αόριστα. 

Εγώ, κύριε Υπουργέ, περιμένω, αν θέλετε να είστε συνεπείς, αν έχετε τέτοια εξουσιοδότηση, γιατί αλλιώς δεν χρειάζεται να κουβεντιάζουμε σ'αυτήν την περίπτωση. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι θέμα εξουσιοδότησης, κύριε Παυλόπουλε. 

ΠΡΟΚΟΠΗΣ ΠΑΥΛΟΠΟΥΛΟΣ: Τότε να μας πείτε τι σκέφτεστε γιατί δεν μπορείτε -και να θεωρείτε ότι είναι δείγμα εκσυγχρονισμού- το να μας φέρνετε αυτήν την τροπολογία και να μας λέτε ότι όλα τα υπόλοιπα θέματα θα τα δείτε. 

Εγώ, θέλω μια συγκεκριμένη δέσμευση σε πόσο χρόνο και σε επίπεδο ποιου οργάνου και ποιας διακομματικής συνεννόησης, η Κυβέρνηση πρόκειται να φέρει διάταξη με την οποία θα αντιμετωπίζει αυτά τα θέματα. 

Αυτήν τη δέσμευση τη θέλω, διαφορετικά ψηφίζουμε την τροπολογία, αλλά δεν μπορούμε παρά να πούμε ότι η επιλεκτική αυτή νομοθεσία την οποία κάνετε, όχι μόνο δεν αναβαθμίζει το Κοινοβούλιο, το υποβαθμίζει. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, ως νέος Βουλευτής, οφείλω να προσυπογράψω την τοποθέτηση του Προέδρου του Κοινοβουλίου και να διαπιστώσω και εγώ απ'τη μεριά μου ότι η ανάπτυξη εξωθεσμικών κέντρων, απειλεί να περιορίσει τη δημοκρατία, γι'αυτό όλοι μας οφείλουμε με τη στάση και τη συμπεριφορά μας, να την οχυρώσουμε. 

Σε ό,τι αφορά την τροπολογία, πράγματι έρχεται να ενισχύσει το θεσμό του "ΚΑΠΟΔΙΣΤΡΙΑ", ένα θεσμό που πραγματικά δίνει την ευκαιρία να αναπτυχθεί οργανωμένα και συγκροτημένα η περιφέρεια. 

Ωστόσο, θα πρέπει αυτά που όλοι είχαμε υποσχεθεί ότι αυτός ο θεσμός θα στηριχθεί, να γίνουν με γρηγορότερους ρυθμούς. Και εξηγούμαι: Υπάρχει μια ανισότητα στο θεσμό του "ΚΑΠΟΔΙΣΤΡΙΑ". Σας λέω ένα παράδειγμα, σχετικά με τη δημιουργία παιδικών σταθμών σ'όλους τους καποδιστριακούς δήμους. Ενώ αυτήν τη στιγμή υπάρχουν δήμοι που έχουν παιδικούς σταθμούς, ουσιαστικά η Κυβέρνηση τους χρηματοδοτεί από τον κρατικό προϋπολογισμό και υπάρχουν και καποδιστριακοί δήμοι που δεν έχουν καθόλου παιδικούς σταθμούς. Υπάρχει μια άνιση μεταχείριση παιδιών προνηπιακής ηλικίας από καποδιστριακό δήμο σε καποδιστριακό δήμο. 

Σε ό,τι αφορά τώρα πράγματι το πρόβλημα άλλων κατηγοριών εργαζομένων όπως είναι αυτοί που είναι στην περιφέρεια, εδώ γίνεται μια σημαντική προσπάθεια να αναβαθμιστεί και ο ρόλος των περιφερειών και είναι χρήσιμοι οι εργαζόμενοι αυτοί στο να στηρίξουν αυτήν την προσπάθεια όπως είναι στον ΟΠΑΠ όπου και εκεί υπήρχε μια πρόθεση της Κυβέρνησης αλλά υπήρξαν κάποιοι άλλοι λόγοι και απεσύρθη η τροπολογία όπως είναι του ΤΕΒΕ και των συναφών ταμείων. Είναι μια σειρά ζητήματα που οφείλουμε ειλικρινά χωρίς μικροπολιτικές σκοπιμότητες μέσα από μια διακομματική επιτροπή να τα συζητήσουμε, να τα ξεκαθαρίσουμε, να δούμε ποιοι πραγματικά είναι αυτοί που εξυπηρετούν πάγιες ανάγκες. 

Να κάνω μια πρόταση: Να μην ψηφιστεί μια τέτοια διάταξη προ των εκλογών για να μη θεωρηθεί ότι υπηρετεί κάποιες σκοπιμότητες να συμφωνήσουμε όμως μέσα από μια διακομματική επιτροπή που θα ξεκαθαρίσει το θέμα ώστε η επόμενη κυβέρνηση να δεσμευτεί να υπάρξει μια δέσμευση από σήμερα ότι θα ρυθμίσει αυτό το θέμα άμεσα ώστε να μην είναι ένα θέμα που έρχεται παραμονές εκλογών και γίνεται αντικείμενο πολλές φορές και εκμετάλλευσης και αντιπαραθέσεων. 

Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρακώστας έχει το λόγο. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριοι συνάδελφοι, νομίζω ότι δεν πρέπει να διϋλίζουμε τον κώνωπα και να καταπίνουμε την κάμηλο. Οι δήμοι είχαν ανάγκη να λειτουργήσουν στην πρώτη φάση της δημιουργίας τους με το σχέδιο "ΚΑΠΟΔΙΣΤΡΙΑΣ". Πολύ ορθά, λοιπόν, η Κυβέρνηση αποφάσισε να τακτοποιήσει αυτούς τους ανθρώπους που βρίσκονται σήμερα σε μια εκκρεμότητα. Αυτοί οι άνθρωποι οι επιστήμονες, δηλαδή οι δύο χιλιάδες τετρακόσιοι πενήντα πέντε, πέρασαν σε πρώτη φάση από ένα θα λέγαμε κοσκίνισμα ισάξιο με εκείνο που προβλέπει ο νόμος 2190. Δοκιμάστηκαν στην πράξη, αγκαλιάστηκαν από τους δημάρχους και τα δημοτικά συμβούλια. Σήμερα αναγκαιούν για να στηρίζουν το έργο των δήμων που υπηρετούν. Επομένως, είναι αναγκαίοι και πολύ σωστά η Κυβέρνηση παίρνει αυτό το μέτρο. 

'Ηθελα να πω και στους συναδέλφους που διατείνονται περί δημοκρατίας ότι δεν τηρούνται οι νόμοι, εδώ νομίζω σύμφωνα με την τροπολογία ότι τίθεται ένα εμπόδιο. Θέλει την απόφαση των δημοτικών συμβουλίων. Θα περάσουν, δηλαδή, από το κόσκινο των δημοτικών συμβουλίων. Τα δημοτικά συμβούλια δεν είναι κομματικά. Οι δήμοι και τα δημοτικά συμβούλια δεν είναι όλα του ΠΑ.ΣΟ.Κ. Επομένως θα περάσουν μέσα από την έγκριση των δημοτικών συμβουλίων άρα από την έκφραση της λαϊκής κυριαρχίας που εκπροσωπείται στα πρόσωπα των δημοτικών συμβουλίων. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: ...(δεν ακούστηκε). 

ΙΩΑΝΝΗΣ ΚΑΡΑΚΩΣΤΑΣ: Σας παρακαλώ, κύριε Ζαφειρόπουλε. Μη μου σπαταλάτε το χρόνο μου. 

ΠΡΟΕΔΡΕΥΩΝ (Παναγιώτης Ν. Κρητικός): Μη διακόπτετε τον ομιλητή, κύριε Ζαφειρόπουλε. Θα παρακαλέσω να γίνει ομαλή συζήτηση όπως μέχρι τώρα γίνεται. 

ΙΩΑΝΝΗΣ ΚΑΡΑΚΩΣΤΑΣ: Θέλω να υποστηρίξω ότι η Αιτωλοακαρνανία έχει είκοσι εννέα δήμους. 'Ηρθαν στο γραφείο μου κατ'επανάληψη και μου είπαν "μη διώξετε αυτούς τους ανθρώπους γιατί χωρίς αυτούς δεν μπορούν να προχωρήσουν οι καινούριοι δήμοι". Αυτήν την ανησυχία τη μεταφέρουμε στο Κοινοβούλιο και έχουμε υποχρέωση να το κάνουμε αυτό να τακτοποιήσουμε αυτούς τους ανθρώπους και ας αφήσουμε τώρα τις λεπτομέρειες, δηλαδή για το δέντρο να χάνουμε το δάσος. Εντάξει θα βρούμε καινούριους θεσμούς θα ισχυροποιήσουμε το ν. 2190 κλπ. Βρήκαμε τώρα ότι καταστρατηγούμε το νόμο κλπ. Είμαστε υπέρ του ν. 2190, το ΠΑ.ΣΟ.Κ. τον έφερε στη Βουλή, το ΠΑ.ΣΟ.Κ. τον ψήφισε και το ΠΑ.ΣΟ.Κ. θα τον ισχυροποιήσει. 

Χαιρόμαστε και εμείς που ψηφίζετε και εσείς της Νέας Δημοκρατίας και τα άλλα κόμματα την τροποποίηση. Αλλά από εκεί και πέρα τι λόγια θέλουμε; Λόγια του καφενείου; 'Εχουμε την ανησυχία και πρέπει να τακτοποιηθούν αυτοί οι άνθρωποι διότι είναι αναγκαίοι για τη λειτουργία του νέου θεσμού. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μαρκογιαννάκης έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: ... (δεν ακούστηκε). 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ζαφειρόπουλε, σας παρακαλώ, μην ανοίγετε διάλογο περιθωρίου. Είσθε εκτός Κανονισμού και εκτός διαδικασίας. Σας παρακαλώ, δεν είναι συζήτηση αυτή! 'Εχω δώσει το λόγο στον κύριο συνάδελφο. Ας τον σεβαστούμε. 

Ορίστε, κύριε Μαρκογιαννάκη, έχετε το λόγο. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, η Κυβέρνηση έχει κάνει σημαία το ν. 2190, αποδεικνύεται όμως στην πραγματικότητα ότι τον χρησιμοποιεί ως φύλλο συκής για να καλύψει τα ανομήματα και τη συνεχιζόμενη πρακτική της φαυλοκρατικής πρόσληψης υπαλλήλων. 

Εδώ, κύριοι συνάδελφοι, υφιστάμεθα έναν ωμό εκβιασμό. Εκβιάζεται το Τμήμα, διότι υπάρχουν αδιαφανείς διαδικασίες. Επελέγησαν 2.455 άνθρωποι για να παρακολουθήσουν κάποιο πρόγραμμα και στη συνέχεια όσοι από αυτούς είχαν τα προσόντα, τα οποία απαιτούντο για να λειτουργήσουν αυτά τα τοπικά μορφώματα, τα οποία ονομάζουμε καποδιστριακούς δήμους, θα προσλαμβανόντουσαν. Σήμερα, στο παραπέντε, έρχεσθε και μας λέτε -και είναι μία πραγματικότητα- ότι δεν μπορούν να λειτουργήσουν οι δήμοι αν δεν μονιμοποιηθούν αυτοί οι άνθρωποι. 

Τι θέλετε να πούμε εμείς; 'Οτι δεν συναινούμε στην πρόσληψή τους; Ασφαλώς και συναινούμε, όχι διότι ακολουθήθηκε η νόμιμη οδός, αλλά διότι υπάρχει μία πραγματικότητα την οποία δεν μπορούμε να αγνοήσουμε. 

Κύριοι συνάδελφοι, θα θέλαμε η Κυβέρνηση να δείξει την ίδια ευαισθησία και σε άλλες κατηγορίες εργαζομένων -όπως ακούστηκε κατά κόρον από τους συναδέλφους προηγουμένως- οι οποίοι αντιμετωπίζουν ένα τεράστιο πρόβλημα. Αυτοί προσφέρουν επί σειρά ετών τις υπηρεσίες τους, είτε με τη μορφή συμβάσεως έργου είτε με τη μορφή των ανανεωμένων συμβάσεων. 

Αναφέρθηκαν χαρακτηριστικές περιπτώσεις. Εγώ θα αναφερθώ σε δύο από αυτές. Πρώτα από όλα στους εργαζόμενους στον ΟΠΑΠ, όπου οι άνθρωποι έχουν γίνει αντικείμενο εμπαιγμού από την κυρία Υπουργό, τον Υφυπουργό κ. Φούρα και το Γενικό Γραμματέα της Γενικής Γραμματείας Αθλητισμού. Τους παραπέμπουν απο τον 'Αννα στον Καϊάφα, τους κοροϊδεύουν και τελικά δεν μπορεί να βρεθεί λύση στο πρόβλημα ανθρώπων οι οποίοι εργάζονται τόσα χρόνια στη Γενική Γραμματεία Αθλητισμού. Το ίδιο συμβαίνει και με τους εργαζομένους με σύμβαση έργου στο ΤΕΒΕ. Τόσα χρόνια προσφέρουν υπηρεσίες. Μη μας λέτε, λοιπόν, σήμερα ότι θα το δείτε στο μέλλον. 

Κύριε Υπουργέ, στο Νομό Χανίων, το 1998 επιλεκτικά έγινε η ανανέωση των συμβάσεων κάποιων, οι οποίοι είχαν συγκεκριμένη κομματική τοποθέτηση, γνωστοί οπαδοί του ΠΑΣΟΚ, και όχι μόνο αυτό. 'Ενας εξ αυτών προσελήφθη και υπέγραψε σύμβαση ενός έτους, για να δουλέψει στο ΤΕΒΕ, παρακάμπτοντας όλους τους άλλους, οι οποίοι δούλευαν οκτώ χρόνια. 

Εάν αυτή είναι ισονομία, εάν έτσι βλέπετε εσείς τη Δημόσια Διοίκηση, να τη χαίρεσθε, την οποία ευαγγελίζεσθε και την οποία θέλετε να προσφέρετε στον ελληνικό λαό. Στην πραγματικότητα δεν σας αφήνει το φαύλο παρελθόν σας να αλλάξετε ούτε κατά κεραίαν. Συνεχίζετε την ίδια τακτική της αλώσεως της Δημόσιας Διοίκησης. 

Ξέρετε που μονιμοποιείτε και πού τακτοποιείτε; Εκεί που θα δείτε ότι η συντριπτική πλειοψηφία είναι οι δικοί σας άνθρωποι, φροντίζετε να φέρετε κάποιο νόμο στη Βουλή, προκειμένου να τους τακτοποιήσετε. 'Οπου οι φίλοι σας σας λένε ότι εκείνοι οι οποίοι ζητούν τη δικαίωσή τους δεν είναι "ημέτεροι", τους αγνοείτε και παραπέμπετε την επίλυση του προβλήματός τους στο μέλλον. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο κ. Αβραμόπουλος υπέγραψε τη σύμβαση. Μην το ξεχνάτε αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, θα πάρετε το λόγο μετά, να απαντήσετε. Σας παρακαλώ, μη διακόπτετε! 

Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, κύριε Υπουργέ, θα ήθελα και εγώ να τονίσω ότι η Νέα Δημοκρατία θα ψηφίσει αυτή, την τροπολογία, αλλά είναι πραγματικά μία ένδειξη πανικού που έχει καταλάβει την Κυβέρνηση. 

Θα επισημάνω για μία ακόμη φορά ότι φροντίζει δειγματοληπτικά να επιλέγει κάποιους τομείς, που νομίζει ότι θα κλείσει κάποια θέματα που την απασχολούν, χωρίς να σκέφτεται το γενικότερο συμφέρον. 

Θα ήθελα να αναφερθώ σε δύο θέματα. Το ένα θέμα αφορά τους υπαλλήλους του ΤΕΒΕ, το οποίο ακούστηκε και το ξέρετε πάρα πολύ καλά. Αυτοί οι άνθρωποι είναι σε εκκρεμότητα μία δεκαετία. Κάποτε θα πρέπει να αποφασίσετε ότι πρέπει να λυθεί αυτό το θέμα, εκτός αν αποφασίσετε πριν να φύγετε, οπότε είναι πιο εύκολο να λυθούν τα θέματα από ό,τι όσο είσθε Κυβέρνηση. 

Το δεύτερο θέμα το γνωρίζετε και εσείς προσωπικά. Αφορά τους εργαζόμενους στον ΟΠΑΠ, τους υπαλλήλους της Γενικής Γραμματείας Αθλητισμού, που έχουν δικαιωθεί. 

Εγώ απορώ, ειλικρινά, πώς μία Κυβέρνηση ανέχεται ένας Γενικός Γραμματέας Υπουργείου, ο κ. Σγουρός, να μην υπογράφει αποφάσεις Νομικών Συμβούλων του Κράτους. 'Εχουμε μια τελευταία γνωμοδότηση, ένα έγγραφο του κ. Βασιλείου, του δικού σας Γενικού Γραμματέα του Υπουργείου, το οποίο δικαιώνει αυτούς τους ανθρώπους. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μπορείτε να μας το διαβάσετε; Να δούμε, αν είναι έτσι όπως τα λέτε. 

ΓΕΩΡΓΙΟΣ ΟΡΦΑΝΟΣ: Το έχω διαβάσει, το έχω μπροστά μου. Κάποτε η Κυβέρνηση θα πρέπει να λειτουργεί σαν Κυβέρνηση. Δεν μπορεί να σηκώνει μπαϊράκι ο καθένας σ'αυτήν την Κυβέρνηση, εκτός αν έτσι αισθάνεσθε. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ σας προκαλώ να το διαβάσετε. 

ΓΕΩΡΓΙΟΣ ΟΡΦΑΝΟΣ: Μα το έχω διαβάσει, το έχω μελετήσει κύριε Υπουργέ. Το ξέρετε καλά εσείς. Και εσείς ο ίδιος υποσχεθήκατε... 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Ορφανέ ... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ, εσείς είστε άνθρωπος με υπομονή. Κρατήστε σημειώσεις επί των παρατηρήσεων που κάνουν οι κύριοι συνάδελφοι και στο τέλος θα πάρετε το λόγο να απαντήσετε. 

ΓΕΩΡΓΙΟΣ ΟΡΦΑΝΟΣ: Επίσης θα ήθελα να αναφερθώ στο φαρισαϊσμό που ανέφερε ο κ. Παρασκευόπουλος προηγουμένως. Φαρισαϊσμός και διγλωσσία είναι ότι από τη μια επικροτεί αυτά που είπε ο Πρόεδρος της Βουλής και από την άλλη πλευρά καταγγέλλει ως άνομες και ανομολόγητες σκέψεις τις προσπάθειες που κάνουν οι Βουλευτές. Αυτή είναι η διγλωσσία και αυτό είναι ο φαρισαϊσμός. Από τη μια να κάνουμε τους γενναίους και από την άλλη να χτυπάμε, γιατί πρέπει και τα Μέσα Ενημέρωσης να μας προβάλουν. 

Είναι φανερό, κύριε Πρόεδρε, ότι η Κυβέρνηση δεν έχει στόχο να λύσει προβλήματα. 'Εχει στόχο να επιλέξει ποια προβλήματα νομίζει ότι τη συμφέρει να λύσει. Κάτω από αυτήν τη διαδικασία δεν νομίζω ότι μπορεί να προαχθεί η συζήτηση, η οποία γίνεται στη Βουλή, για να λυθούν τα θέματα. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, οι δημοσιογραφικές πληροφορίες οι οποίες δημοσιεύονται στις εφημερίδες σήμερα, είναι ότι η κυρία Υπουργός είναι στη Σίφνο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Ζαφειρόπουλε. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Ετσι λέει το "ΒΗΜΑ". Εγώ μεταφέρω αυτό που διάβασα στην εφημερίδα. Ελπίζω να μην έχει επιστρέψει εν συγχύσει. 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει και το Βήμα του κυρίου Υπουργού. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Νομίζω ότι το Βήμα της Βουλής είναι πιο σοβαρό. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Του κυρίου Υπουργού το Βήμα είναι αυτό το οποίο εκπέμπει και το "ΒΗΜΑ", η εφημερίδα, είναι αυτό που μεταφέρει την εκπομπή του κυρίου Υπουργού ή την κίνηση ή τη δήλωση. Επομένως, για να καταλάβουμε και τα δύο είναι ενημερωτικά. Ο κύριος Υπουργός μας είπε ότι θα επιστρέψει. Το ΒΗΜΑ λέει ότι είναι στη Σίφνο. Και εγώ εύχομαι να μην επιστρέψει εν συγχύσει η κυρία Υπουργός. Να έχει πιει εν ηρεμία τον καφέ της! 

Αποδεικνύεται ότι αυτό το οποίο διερωτάται ο κ. Πεπονής, όλοι αυτό διερωτώμεθα, ανεξάρτητα αν έχουμε κάνει τη δήλωση. Και βεβαίως θα ψηφίσουμε αυτήν την τροπολογία, διότι πρέπει έστω και μερικώς να ικανοποιηθούν πολίτες οι οποίοι προσελήφθησαν παρανόμως, κατ' εμέ, αλλά, εν πάση περιπτώσει, πρέπει να προσληφθούν, για να επανδρωθούν οι Τοπικές Αυτοδιοικήσεις. 

Εκείνο το οποίο δημιουργείται είναι ένα ερωτηματικό σχετικά με το γιατί ενώ υπάρχουν και άλλες κατηγορίες τέτοιες, δεν ικανοποιείται αυτό από την Κυβέρνηση. 

Εκείνο όμως το οποίο θέλω να καταθέσω, κύριε Πρόεδρε, είναι το εξής: Ποιο είναι το όργανο που επιλέγει; Με το ν. 2527 του 1997 δημιουργήθηκε το ίδιο πρόβλημα. Το είπα χθες -τα έχω εδώ μπροστά μου τα Πρακτικά- και εκεί αντέδρασε η κυρία Υπουργός. Δεν ξέρω γιατί αντέδρασε, γιατί ο κ. Πεπονής, ο οποίος και τότε αντέδρασε για την παραβίαση του 2190, αντιδρά και σήμερα. Η αντίδρασή του είναι με το εξής ερωτηματικό: Ποιο είναι το όργανο; Αυτό είχε πει και τότε, αυτό επαναλαμβάνει και σήμερα. Αυτό επαναλαμβάνουμε και εμείς. 

Επομένως, επειδή μας είπε προχθές η κυρία Υπουργός περί υποκρισίας, επιστρέφω ένα ερωτηματικό. Να μας πει αν αυτό είναι υποκρισία ή αδιακρισία ή διαστρέβλωση ή οτιδήποτε, όπως θέλετε να το πείτε. 

Αυτήν την ερώτηση, λοιπόν, κάνουμε όλοι μας. Ποιο είναι το όργανο το οποίο έκανε τις επιλογές; Και ρωτάμε επίσης, αν θα συνεχιστεί υποτρόπως αυτή η κατάσταση, μέχρι που να εξαντληθούν όλες οι ρουσφετολογικές σας προϋποθέσεις και οι ρουσφετολογικές σας βλέψεις. Διότι όταν ερχόμαστε και λέμε ότι έχουμε τον 2190 και δεν θέλουμε άλλες τροπολογίες ή άλλες παρεμβάσεις, εσείς παρεμβαίνετε ρουσφετολογικά. Αρνείστε ότι παρεμβαίνετε. 

Και να σας πω και κάτι; Εγώ επικροτώ αυτά που έχει πει για πολλοστή φορά ο Πρόεδρος της Βουλής από το Βήμα αυτό, για τα θέματα τα οποία μας δυσφημίζουν. Μήπως είστε εκατό τοις εκατό υπεύθυνοι -τελευταίως δε- γι' αυτήν τη δυσφήμιση, την οποία έχει υποστεί ο κοινοβουλευτισμός και γιατί μας λένε ότι δεν είναι τροπολογίες αυτές αλλά είναι "ντροπολογίες"; 

Είπα προχθές ότι οι τροπολογίες προσπαθούν να συμπληρώσουν κενά τα οποία αφήνει επίτηδες η Κυβέρνηση, για να ρουσφετολογεί όποτε θέλει. Επομένως δεν είναι τροπολογία αυτή που καταθέτει ο Βουλευτής, αλλά είναι έργο του Βουλευτή να μπορεί να συμπληρώσει. 

Και να σας πω και κάτι, κύριε Υπουργέ, για να τελειώνω. Ξέρετε πόσες δίκες θα δημιουργήσετε με αυτό το νομοσχέδιο το οποίο πέρασε από τη Βουλή και το ψήφισε η Εθνική Αντιπροσωπεία; 

Και σας ερωτώ: Γιατί δημιουργείτε αυτές τις προϋποθέσεις σε κάθε νομοσχέδιο και κλονίζετε και το κύρος των δημοσίων υπηρεσιών, αλλά και το κύρος των δημοσίων υπαλλήλων συνεχώς με το να μη δέχεσθε κάποια τροπολογία που καταθέτει ο Βουλευτής για να θεραπεύσει κενά νόμων σας; 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, και εγώ με τη σειρά μου ψηφίζω την τροπολογία αυτή αλλά, όπως σωστά επεσήμαναν συνάδελφοι, οι καποδιστριακοί δήμοι δεν πρέπει μόνο να στηρίζονται τεχνοκρατικά αλλά και οικονομικά. Αυτήν τη στιγμή είναι γνωστό ότι οι καποδιστριακοί δήμοι φυτοζωούν και δεν είναι της στιγμής να αναλύσω τα γεγονότα αυτά. 

Εκείνο που θέλω όμως να επισημάνω είναι ότι αυτήν τη στιγμή δημιουργούνται δύο κατηγορίες υπάλληλοι: Οι πατρίκιοι και οι πληβείοι. 

Υπάρχει μεγάλη πικρία και απογοήτευση από την πλευρά των εισπρακτόρων του ΤΕΒΕ. Επί μία δεκαετία αυτοί οι άνθρωποι εργάζονται, ανανεώνονται οι συμβάσεις, έχουν υπάρξει δεσμεύσεις και υποσχέσεις ότι κάποτε θα τακτοποιηθεί το πρόβλημα και ενώ δόθηκε η ευκαιρία, αυτήν τη στιγμή τους αδικείτε. Δεν μπορώ να το καταλάβω. Πού είναι το κράτος δικαίου, πού είναι η ισοπολιτεία και η ισονομία; Υπάρχουν, δηλαδή, δύο κατηγορίες υπαλλήλων; 

Το άλλο που θέλω να επισημάνω είναι ότι ο κ. Πεπονής χθες το βράδυ έκανε μία πάρα πολύ σοβαρή επισήμανση. Αναφέρθηκε στην ποσόστωση του 50%. Το 50% θα προσλαμβάνεται βάσει κάποιου νόμου από τα Γενικά Λύκεια και το άλλο 50% από τα Τεχνικά Λύκεια. Αυτήν τη στιγμή υπάρχει προσληφθείς με 440 μόρια, ενώ από το Γενικό Λύκειο κάποιος με 748 μόρια είναι απέξω. 

Υπάρχει μεγάλη αδικία και σας έχουμε επισημάνει -και το ΑΣΕΠ- ότι αυτή η διάταξη είναι αντισυνταγματική. Επιτέλους, πρέπει να δοθεί λύση. Μην οδηγείτε αυτούς τους ανθρώπους στα δικαστήρια, σε αυτήν την ταλαιπωρία. 

Επίσης, δείτε το ν. 2266 στο άρθρο 10, που δίνει τη δυνατότητα σε αυτούς που έχουν συμπληρώσει πάνω από τριάντα μήνες να έχουν το δικαίωμα της μονιμοποίησης. 

Ωστόσο όμως υπάρχει μία αδικία σ' αυτόν το νόμο, γιατί ο νόμος αυτός λέει ότι κατά τη δημοσιευσή του να μη μισθοδοτούνται από το πρόγραμμα δημοσίων επενδύσεων. Ενώ, δηλαδή, για πάνω από τριάντα μήνες εμισθοδοτούντο από τον κρατικό προϋπολογισμό, τον τελευταίο μήνα πληρώθηκαν από το πρόγραμμα δημοσίων επενδύσεων και εξαιτίας αυτού του γεγονότος δεν έχουν τη δυνατότητα της μονιμοποίησης. 

Πού είναι, λοιπόν, το κράτος δικαίου, πού είναι το κράτος ισονομίας, ισοπολιτείας, όταν κρατικοί λειτουργοί -και το επισημαίνω αυτό, κυρία Υπουργέ- έχουν δώσει βεβαιώσεις σε άλλους υπαλλήλους, παρά το γεγονός ότι πληρώνοντα από το πρόγραμμα δημοσίων επενδύσεων; 

Να, λοιπόν, ποιοι παρανομούν, να, λοιπόν, ποιοι ρουσφετολογούν. Οι Βουλευτές αυτήν τη στιγμή αποδεικνύουν το πρόβλημα και υποδεικνύουν τη λύση. Πρέπει να το προσέξετε, κύριε Υπουργέ. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπηλιόπουλος έχει το λόγο. 

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, όταν ψηφίσαμε το νόμο για τη συγκρότηση των νέων δήμων, το πρόγραμμα "ΚΑΠΟΔΙΣΤΡΙΑΣ", η Κυβέρνηση είχε εξαγγείλει και είχε υποσχεθεί ένα πρόγραμμα για τη στήριξη αυτών των νέων δήμων. 

Είχε υποσχεθεί προσωπικό εξειδικευμένο και επιστήμονες. Είχε υποσχεθεί μηχανήματα, είχε υποσχεθεί χρήματα, είχε υποσχεθεί το "ΕΠΤΑ". Σήμερα βλέπουμε ότι ολοκληρώνεται αυτή η εξαγγελία. Τα μηχανήματα έχουν δοθεί στους δήμους, τα απαραίτητα χρήματα για την πρώτη λειτουργία έχουν επίσης δοθεί, το "ΕΠΤΑ" ξεκίνησε και η κυρία Υπουργός χθες εξήγγειλε τα πρώτα ώριμα έργα. 

Και εδώ, κύριε Παυλόπουλε, πρέπει να ξέρετε ότι το πρόγραμμα αυτό δεν συντάχθηκε από τους περιφερειάρχες, συντάχθηκε από τους δήμους και από τις ΤΕΔΚ και απλώς αυτήν τη στιγμή ξεκινούν τα πρώτα ώριμα έργα... 

ΠΡΟΚΟΠΗΣ ΠΑΥΛΟΠΟΥΛΟΣ: Η χρηματοδότησή του πώς θα γίνει; 

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ολόκληρο το πρόγραμμα έτσι όπως έχει συνταχθεί θα γίνει πράξη σε λίγο. 

ΠΡΟΚΟΠΗΣ ΠΑΥΛΟΠΟΥΛΟΣ: Ποιός είναι ο ρόλος του περιφερειάρχη; 

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και μένει στο τέλος η στήριξη των νέων δήμων με το προσωπικό. Αυτοί είναι οι νέοι επιστήμονες -ακούστηκε άλλωστε από όλες τις πλευρές- είναι τελείως απαραίτητοι για να λειτουργήσουν οι δήμοι. 

'Αλλωστε έχουν προσληφθεί με ένα τρόπο αντικειμενικό. Μπορεί βεβαίως να μην είχαν προσληφθεί με την τυπική διαδικασία του ν.2190, όπως πολύ σωστά είπε ο κ. Πεπονής, όμως τα κριτήρια υπήρχαν και το κυριότερο, δεν ακούστηκε ποτέ -και δεν ακούστηκε και εδώ μέσα- ότι υπήρχε μεροληψία στον τρόπο επιλογής αυτού του προσωπικού. 

Επίσης, πρέπει να ξέρουμε ότι δεν υπάρχει κανένα απολύτως παράπονο γι' αυτούς τους ανθρώπους που λειτουργούν μέσα στους δήμους εδώ και τόσον καιρό. Ακόμα, πρέπει να ξέρουμε ότι δεν είναι δυνατόν το "ΕΠΤΑ" 

να λειτουργήσει και να αποδώσει, αν δεν στηριχθεί από αυτούς τους νέους επιστήμονες. 

Αλλά ας κάνουμε και μια άλλη υπόθεση. Ας πούμε ότι δεν δεχόμαστε σήμερα να μείνουν αυτοί οι άνθρωποι στους δήμους, παρά την αναγκαιότητα. Τι θα γίνει; Θα πρέπει να απολυθούν, να γίνει προκήρυξη και μετά από ένα ορισμένο χρονικό διάστημα, που θα είναι κρίσιμο για τους νέους δήμους, θα ξαναπροσληφθούν ασφαλώς οι ίδιοι, γιατί και τα κριτήρια έχουν τηρηθεί και βεβαίως οι άνθρωποι αυτοί έχουν ένα επιπλέον προσόν. 'Εχουν την εμπειρία και την τεχνογνωσία στους νέους δήμους. 

'Αρα, πιστεύω ότι τα ουσιαστικά κριτήρια και η ουσιαστική παρέμβαση του νόμου έχει τηρηθεί. Επομένως νομίζω ότι πρέπει να αφήσουμε τα μισόλογα, να δούμε την ουσία του θέματος και κυρίως να δούμε ότι αυτοί οι άνθρωποι στηρίζουν αυτήν τη μεγάλη προσπάθεια για την ανασυγκρότηση της Τοπικής Αυτοδιοίκησης. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, κύριοι συνάδελφοι, η προχειρότητα, τόσο κατά το σχεδιασμό όσο και κατά την εφαρμογή του περιβόητου νόμου "ΚΑΠΟΔΙΣΤΡΙΑ" για τις συνενώσεις δήμων και κοινοτήτων, είναι εμφανής και δεδομένη από πολύ καιρό. 

'Ετσι καταλήγουμε σήμερα, η στελέχωση και η υποστήριξη των νέων ΟΤΑ να πραγματοποιείται με επιστήμονες που απασχολούνται ως καταρτιζόμενοι, με τη μορφή σεμιναρίων. 

Κύριοι συνάδελφοι, από την άλλη πλευρά η έλλειψη στελέχωσης των ΟΤΑ με υπαλλήλους ανωτάτης και ανωτέρας εκπαίδευσης, όπως χαρακτηριστικά αυτή η έλλειψη αποτυπώνεται σε πρόσφατη έρευνα της Ελληνικής Εταιρείας Τοπικής Ανάπτυξης και Αυτοδιοίκησης, μας οδηγεί στο να αποδεχθούμε αυτήν την τροπολογία. 

Τι να κάνουμε, κύριοι συνάδελφοι; Υπάρχει ανοργανωσιά στο έπακρο. Φτάνουμε σε καταστάσεις απελπισίας στους νέους καποδιστριακούς δήμους. 

Πάντοτε η παράταξή μας έδειξε δείγματα και κατανόησης και στήριξης των προβλημάτων του κόσμου, όχι των αδυναμιών της Κυβέρνησης. Γι αυτό λοιπόν στηρίζουμε αυτήν την τροπολογία της Κυβέρνησης, χωρίς να υιοθετούμε το σύστημα με το οποίο οδήγησε η Κυβέρνηση τους δήμους σε αυτήν την κατάσταση. 

Πέραν αυτού, κύριε Πρόεδρε, πρέπει να δει κανείς γενικότερα άλλα προβλήματα που είναι σε εκκρεμότητα από πολύ καιρό. Στο Νομό Κοζάνης είχαμε τους περιβόητους σεισμούς το 1995. Δημιουργήθηκαν οι τομείς αποκατάστασης σεισμοπλήκτων, πήραν μηχανικούς, αλλά με συμβάσεις ορισμένου χρόνου, όχι συμβάσεις έργου. Περνούσε ένα οκτάμηνο και τους έστελναν σπίτι. Οι ανάγκες όμως πίεζαν. Ξεκινούσαν λοιπόν πάλι διαδικασίες να τους ξαναπάρουμε. Περνούσε πάλι ένα ορισμένο χρονικό διάστημα και ξανά τους έστελναν σπίτι τους. 

Ποιος πληρώνει τη νύφη, κύριοι συνάδελφοι; Οι σεισμόπληκτοι, που περίμεναν μια συμπαράσταση από αυτούς τους επιστήμονες και από την οργάνωση της Κυβέρνησης για την αποκατάστασή τους. 

Αυτά είναι πραγματικότητα και πρέπει κανείς να δει αυτά τα προβλήματα, όπως και τα προβλήματα των υπαλλήλων του ΤΕΒΕ κλπ., που ελέχθησαν από τους συναδέλφους. 

Είναι σωρεία προβλημάτων, κυρία Υπουργέ, που πρέπει κάποια στιγμή να τα ταξινομήσετε. Και όταν παραβαίνετε τους νόμους, διότι υπάρχουν ανάγκες -παίρνετε κόσμο, διώχνετε, ξαναπαίρνετε κόσμο, ξαναδιώχνετε για τον ίδιο σκοπό- παρανομείτε. 

Και δεν πρέπει να παρανομεί τουλάχιστον η Κυβέρνηση στους νόμους που η ίδια ψήφισε, ενδεχομένως πριν από λίγο χρονικό διάστημα. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλλιώρας έχει το λόγο. 

ΗΛΙΑΣ ΚΑΛΛΙΩΡΑΣ: Κύριε Πρόεδρε, είναι γεγονός ότι οι νέοι δήμοι, οι καποδιστριακοί δήμοι, χρειάζονται το νέο αίμα, το οποίο θα φέρουν οι νέοι επιστήμονες. Ως εκ τούτου είναι εύλογο όλες οι πλευρές να στηρίξουν και να ψηφίσουν την τροπολογία. 

Θα αντιπαρέλθω βεβαίως, επειδή τονίστηκε τόσες πολλές φορές μέσα σε αυτήν την Αίθουσα, το γεγονός ότι υπάρχουν πάρα πολλές άλλες ειδικές και γενικές κατηγορίες, οι οποίες δεν λαμβάνονται υπόψη σε αυτό το νομοσχέδιο και αυτό πρέπει να το δείτε, διότι αποτελεί μία αρνητική εικόνα, μιας και συζητάμε για τη Δημόσια Διοίκηση, να εξειδικεύουμε μόνο σε ορισμένους τομείς. 

Κυρία Υπουργέ, αν θέλετε, για να με παρακολουθήσετε καλύτερα, στη σελίδα τρία, επειδή βάζετε την προτεινόμενη ρύθμιση, θα έλεγα το εξής: Εκεί που καταλήγετε, έχετε μόνο δύο προϋποθέσεις. Λέτε: α) κατέχουν τα προβλεπόμενα από την κείμενη νομοθεσία γενικά προσόντα διορισμού. β) υποβάλλουν αίτηση στον οικείο δήμο μέχρι 30-11-1999. 

Θα έλεγα, λοιπόν, να προσθέσετε -ώστε να ακουστεί σε αυτήν την Αίθουσα ότι υπάρχουν και άλλες δύο προϋποθέσεις- γ) υπάρχουν τα απαιτούμενα κονδύλια ή ανάλογα έσοδα στους κατά περίπτωση ΟΤΑ. Γιατί προσέξτε, είναι δυνατόν οι άνθρωποι, οι νέοι επιστήμονες, από τη μία πλευρά να πιστεύουν ότι θα προσληφθούν, να υπάρχει η δυνατότητα, αλλά αυτό δεν αναφέρει ρητώς στην περίπτωση έμμεσα, όπως το λέτε, εάν δεν υπάρχουν τα κονδύλια. Και μην ξεχνάτε ότι δίνετε μόνο δύο μήνες προθεσμία, μέχρι 30-11-1999 γι'αυτήν την περίπτωση της πρόσληψής τους. 'Αρα λοιπόν, να μην υπάρχει η ψευδαίσθηση ότι όλοι αυτοί οι δύο χιλιάδες τετρακόσιοι πενήντα πέντε θα προσληφθούν. 

Ζητώ, λοιπόν, όχι την έμμεση, αλλά την άμεση και ρητή τοποθέτηση της προτεινόμενης ρύθμισης. 

Τέλος, θα έλεγα να ληφθεί επίσης υπόψη δ) από το εκάστοτε κατά τόπο δημοτικό συμβούλιο. Διότι ενώ παραπάνω έμμεσα το αναφέρετε, εν τούτοις για την πρόσληψη αυτών των ανθρώπων, των νέων επιστημόνων δηλαδή, αυτό που έχει σημασία είναι η απόφαση του δημοτικού συμβουλίου και αυτό μάλιστα αποτελεί προϋπόθεση. Ως εκ τούτου είναι τέσσερις οι προϋποθέσεις που βάζετε και όχι δύο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Λεονταρίδης έχει το λόγο. 

ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, εδώ η κυρία Υπουργός κάνει επιλεκτικά κάποιες ρουσφετολογικές ρυθμίσεις. 'Εχουμε επισημάνει όλοι οι Βουλευτές στη Βουλή ότι κάποιοι υπάλληλοι του ΤΕΒΕ είναι όμηροι μιας κατάστασης και είναι απαραίτητοι αυτήν τη στιγμή, λόγω του ότι το ίδιο το διοικητικό συμβούλιο του ΤΕΒΕ αποφάσισε ομόφωνα ότι, επειδή θα επεκταθεί το μηχανογραφικό σύστημα στο ΤΕΒΕ, χρειάζονται ικανό αριθμό ελεγκτών βεβαιωτών εσωτερικών υπαλλήλων που θα είναι υπεύθυνοι για τον έλεγχο των ασφαλισμένων της αρμοδιότητάς τους. 

Γιατί, επομένως, κρατάμε όλους αυτούς όμηρους και αιωρούμενους και ενώ όλοι εδώ μαζί συμφωνούμε ότι είναι απαραίτητοι στην Τοπική Αυτοδιοίκηση οι ειδικοί επιστήμονες, για να τη στελεχώσουν με όλους αυτούς τους υπαλλήλους του ΤΕΒΕ, οι οποίοι οκτώ-δέκα χρόνια ανελλιπώς εργάζονται και έχουν και οικογένειες, στεκόμαστε απαθείς σαν Υπουργείο, αλλά και άλλοι, όπως είναι στον ΟΠΑΠ, όπως είναι στην Ολυμπιακή -και το είπαν και άλλοι συνάδελφοι- και σαν Κυβέρνηση και δεν κοιτάζουμε όλους αυτούς τους ανθρώπους οι οποίοι έχουν μεγάλο πρόβλημα και μάλιστα είναι στα όρια ηλικίας τους. 'Αλλος είναι σαράντα, άλλος είναι σαράντα δύο ετών και νομίζω ότι εάν φύγουν από το ΤΕΒΕ, από εκεί και πέρα δεν θα έχουν άλλη δουλειά. 

Αποδείξτε σ' αυτήν εδώ την Αίθουσα ότι δεν κάνετε επιλεκτικά μονιμοποιήσεις και ότι βλέπετε όλους τους εργαζόμενους με το ίδιο μάτι. Νομίζουμε ότι θα πρέπει να συμφωνήσετε ή να δεσμευθείτε τουλάχιστον σήμερα, εάν δεν μπορείτε να λύσετε εδώ και τώρα το ζήτημα που το θέλουμε όλοι μαζί, ότι θα δώσετε μια λύση,γιατί όλοι αυτοί εδώ οι εργαζόμενοι περιμένουν μια απάντηση και δεν θα πρέπει να τους θεωρούμε όμηρους της κατάστασης,χωρίς να βλέπουμε το μέλλον αυτών των ανθρώπων που εργάζονται οκτώ-δέκα χρόνια στο ΤΕΒΕ και σε άλλες υπηρεσίες. 

Θα ήθελα, επομένως, να δείτε το θέμα σήμερα και να μας απαντήσετε κιόλας. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ποττάκης έχει το λόγο για δυο λεπτά. 

ΓΙΑΝΝΗΣ ΠΟΤΤΑΚΗΣ: 'Οτι υπάρχουν σημεία σ' αυτήν την τροπολογία, τα οποία δημιουργούν προβλήματα, είναι βέβαιο και νομίζω ότι αυτό είναι πλέον σαφές στην Αίθουσα. Υπεγράφη μια σύμβαση μαθητείας και όχι εργασίας και κατά τη διάρκεια της εκπαίδευσης, πριν ολοκληρωθεί η εκπαίδευση και προτού αξιολογηθούν τα αποτελέσματά της, οι υπάλληλοι αυτοί μονιμοποιούνται. 

Είναι όμως αληθές ότι αυτό δεν γίνεται ως επιλογή της Κυβέρνησης, αλλά γίνεται κάτω από μια αδήριτη ανάγκη. Και αυτή η ανάγκη είναι η οποία πρέπει να βαρύνει στη λήψη αυτής της απόφασης. 

Θέλω να σημειώσω δύο στοιχεία. Το πρώτο στοιχείο είναι η χειρόγραφη προσθήκη στην ειδική έκθεση ότι οι δαπάνες που θα προκύψουν δεν θα βαρύνουν τον κρατικό προϋπολογισμό. Και οι δαπάνες είναι περίπου 9,5 δισεκατομμύρια δραχμές. Το θεωρώ αυτό πολύ σημαντικό και το θεωρώ ως επαρχή μιας άλλης φιλοσοφίας και μιας άλλης αντίληψης για την Τοπική Αυτοδιοίκηση. Η Τοπική Αυτοδιοίκηση είναι και πρέπει να γίνει ακόμα περισσότερο ανεξάρτητη εξουσία. Να είναι πρωτογενής εξουσία. Εάν ερμηνεύω σωστά τα πράγματα στην επικείμενη συνταγματική αναθεώρηση, αυτό θα είναι ένα από τα κυρίαρχα ζητήματα και η άποψη ότι θα πρέπει να μην επιβαρύνεται ο τακτικός προϋπολογισμός αφήνει περιθώριο να σκεφθούμε ότι και τα οικονομικά της Τοπικής Αυτοδιοίκησης θα αντιμετωπιστούν με διαφορετικό τρόπο μέχρι σήμερα, ώστε να παίρνει τις αποφάσεις της, να αναλαμβάνει τις ευθύνες της, να πληρώνει το κόστος των ενεργειών της, να είναι μια ανεξάρτητη πρωτογενής εξουσία, η οποία θα έχει αρμοδιότητες που θα πηγάζουν μέσα από το Σύνταγμα και δεν θα είναι αρμοδιότητες που θα δίνονται από την Κυβέρνηση ή από την εκάστοτε κυβέρνηση, με τη ροή που αυτή θέλει. 

Υπάρχει, λοιπόν, μια προοπτική, μια δέσμευση, μια αδήριτη ανάγκη και νομίζω ότι πρέπει αυτή η τροπολογία να ψηφιστεί. Πιστεύω ότι είναι αναγκαίο να λειτουργήσουν οι δήμοι και κάθε άλλη λύση θα τους έφερνε για πάρα πολύ χρόνικό διάστημα να αντιμετωπίζουν πολλά κενά στην πράξη. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος εγγεγραμμένος να μιλήσει επί της τροπολογίας αυτής. Πριν μπούμε στις δευτερολογίες, θα μιλήσει η κυρία Υπουργός. 

ΠΡΟΚΟΠΗΣ ΠΑΥΛΟΠΟΥΛΟΣ: Αν μου επιτρέπετε, κύριε Πρόεδρε, θα θυμίσω στην κυρία Υπουργό, αν δεν της το έχει πει ο κύριος Υφυπουργός, που ήταν εδώ παρών, ότι ζητήθηκε από το σύνολο σχεδόν των πτερύγων της Βουλής, απ' όλους τους συναδέλφους, ειδικά για ορισμένα ζητήματα που παραμένουν εκκρεμή, εάν θα δεσμευθεί η Υπουργός να δεχθεί και πρόταση που έχει γίνει για τη δημιουργία μιας επιτροπής -είχε δεσμευθεί και ο προκάτοχός της για το ζήτημα αυτό- μιας επιτροπής που να κοιτάξει τι θα γίνει με τα λοιπά θέματα που παραμένουν εκκρεμή ή αν δεσμεύεται η Κυβέρνηση να σκεφθεί το θέμα και να αποφασίσει τι πρόκειται να κάνει μέσα σε τακτό χρονικό διάστημα. 

ΠΡΟΕΔΡΕΥΩΝ (Παναγιώτης Ν. Κρητικός): Ετέθησαν αυτά τα θέματα. Τα έχει υπόψη της η κυρία Υπουργός και θα απαντήσει. 

Ορίστε, κυρία Υπουργέ, έχετε το λόγο. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, φέρνουμε αυτήν την τροπολογία, που πράγματι είναι κατά παρέκκλιση του ν. 2190. Την τροπολογία, όμως, αυτήν τη φέρνουμε μετά από πολλή σκέψη και προβληματισμό. Και είχαν να βαρύνουν δύο θέματα στην απόφασή μας να σας προτείνω αυτήν την τροπολογία. 

Το ένα είναι η παρέκκλιση από το ν. 2190 -που αυτό είναι το αρνητικό- και το άλλο ήταν εάν χωρίς την μονιμοποίηση αυτών των νέων επιστημόνων μπορούν να λειτουργήσουν οι καποδιστριακοί δήμοι 

Θέλω να σας πω ότι πρόσφατα έχω συμμετάσχει σε ορισμένα περιφερειακά συμβούλια, αλλά έχουμε επισκεφθεί και αρκετούς καποδιστριακούς δήμους. Δήμους στα ορεινά της Ηπείρου, δήμους στα ορεινά του Νομού Ροδόπης και του Νομού Ξάνθης. Και μου έκανε εντύπωση στο Δήμο Μήκης, στην Κοινότητα Πάχνης μάλιστα, που η Κοινότητα είναι 'Ελληνες μουσουλμάνοι, ότι το πρώτο 

πράγμα που μου είπε ο δήμαρχος μόλις έφτασα ήταν για τους πέντε νέους επιστήμονες που είχε δίπλα του και ότι χωρίς αυτούς δεν μπορούν να λειτουργήσουν. Και πράγματι εκεί, σε κάποιες τέτοιες περιοχές, η κατάσταση είναι έτσι ακριβώς. 

Τελευταία αποφάσισα να φέρω αυτήν την τροπολογία, παρ'όλο που -όπως λέω είναι κατά παρέκκλιση του ν.2190. Είναι, όπως είπε και ο κ. Ποττάκης, αδήριτη ανάγκη. 

Πρέπει να σας πω ότι μέχρι τις 29 Ιουλίου, πέρα από την πρόταση της ΚΕΔΚΕ η οποία, όπως μου έχει γνωστοποιήσει, είδε τους Αρχηγούς των τριών κομμάτων, του Κομμουνιστικού Κόμματος, του Συνασπισμού και του ΔΗ.Κ.ΚΙ. και έχουν συμφωνήσει έχει ζητήσει συνάντηση και με τη Νέα Δημοκρατία, αλλά νομίζω ότι δεν έχει γίνει... 

ΠΡΟΚΟΠΗΣ ΠΑΥΛΟΠΟΥΛΟΣ: Είπαμε ότι συμφωνήσαμε με την τροπολογία. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ωραία. Είδαν και τον Πρωθυπουργό. Συμφώνησαν όλα τα κόμματα σ'αυτήν την τροπολογία. 

'Εχω εδώ έναν κατάλογο μέχρι 29 Ιουλίου. Πάνω από τα 2/3 των δήμων όλης της Ελλάδας. Και οπως γνωρίζετε, στις πρόσφατες δημοτικές εκλογές άλλαξαν πάρα πολλοί δήμαρχοι. 'Αρα, δεν υπάρχει κανένα θέμα ότι είχαν παρέμβει οποιοιδήποτε δήμαρχοι με οποιονδήποτε τρόπο στην επιλογή των ανθρώπων οι οποίοι ζητούν ακριβώς αυτό, τη μονιμοποίηση αυτών των επιστημόνων. 

Για το λόγο αυτό σας φέρνω αυτήν την τροπολογία, γνωρίζοντας ότι κάνω μια παρέκκλιση από το ν.2190. Ζητάω, όμως, να την ψηφίσετε αυτήν την τροπολογία, γιατί πράγματι θα υπάρξει πρόβλημα λειτουργίας των καποδιστριακών δήμων. Και επειδή, παρά τις οποιεσδήποτε διαφωνίες μπορεί να υπάρχουν στη Βουλή, όλα τα κόμματα νομίζω ότι θέλουν να λειτουργήσουν οι δήμοι και ειδικά οι νέοι καποδιστριακοί δήμοι, πιστεύω ότι αυτή η τροπολογία θα γίνει αποδεκτή ομόφωνα. 

ΑΝΑΣΤΑΣΙΟΣ ΠΕΠΟΝΗΣ: Κανείς δεν είπε ότι δεν θα την ψηφίσει, κυρία Υπουργέ. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σ'αυτό που είπε ο κ.Παυλόπουλος θέλω να πω το εξής: Κύριε Παυλόπουλε, αν θέλει η Βουλή να κάνει μια επιτροπή διακομματική και να συζητήσει τα οποιαδήποτε θέματα που αφορούν κυρίως τις τροπολογίες που έχουν υποβάλει ορισμένοι Βουλευτές, είναι ελεύθερη, είναι δικαίωμά της και δεν μπορώ εγώ, ούτε να το αποτρέψω ούτε να το προτείνω. Εάν γίνει κάτι τέτοιο, αυτό που μπορώ εγώ να σας πω είναι ότι εγώ θα λάβω σοβαρά υπόψη μου τις προτάσεις αυτής της επιτροπής και θα συνεργαστώ με την επιτροπή. Εάν υπάρχουν κάποιες ομόφωνες προτάσεις, να συνεργαστούμε και να δούμε με ποιον τρόπο μπορούν καλύτερα να αντιμετωπιστούν. 

(Χειροκροτήματα από την πτέρυγα του ΠΑΣΟΚ) 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να προσθέσω κάτι; 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως, να προσθέσετε. 

ΠΡΟΚΟΠΗΣ ΠΑΥΛΟΠΟΥΛΟΣ: Πρώτα-πρώτα χαίρομαι ιδιαιτέρως, γιατί στην αρχή της ομιλίας της η κυρία Υπουργός, μιλώντας για την κοινότητα την οποία επισκέφθηκε, διόρθωσε τη φρασεολογία του Υπουργού Εξωτερικών, υιοθετώντας τους όρους της Συνθήκης της Λοζάνης. Είναι σημαντικό αυτό το πράγμα από μέρος της Κυβέρνησης. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Παυλόπουλε, όχι τέτοια θέματα εδώ, διότι εγώ δεν διόρθωσα, γιατί ο Υπουργός Εξωτερικών ποτέ δεν είπε ότι οι μουσουλμάνοι δεν είναι 'Ελληνες. Ποτέ δεν το είπε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, είναι εκτός θέματος αυτά τα ζητήματα τα οποία φέρνετε. 

ΠΡΟΚΟΠΗΣ ΠΑΥΛΟΠΟΥΛΟΣ: Αντιλαμβάνομαι την ευαισθησία σας για τους συναδέλφους σας. Εγώ χαίρομαι, που μέλη της Κυβέρνησης δεν πέφτουν στο ίδιο ολίσθημα με τον Υπουργό Εξωτερικών. 

Το δεύτερο ζήτημα είναι το εξής: Είναι άλλο το θέμα του να πάρει την πρωτοβουλία η Βουλή και άλλο το ζήτημα να δεχθεί η Κυβέρνηση ότι αυτό δεν είναι σωστό να γίνει. 

Εγώ ερμηνεύω την άποψη της κυρίας Υπουργού και παρακαλώ, κύριε Πρόεδρε, να το μεταφέρετε στον Πρόεδρο της Βουλής, ότι σύμφωνα και με τη γνώμη της Κυβέρνησης πρέπει το συντομότερο δυνατό, αρχής γενομένης από το ερχόμενο φθινόπωρο, να υπάρξει αυτή η επιτροπή, στην οποία θα ταχθεί και συγκεκριμένος χρόνος για να παρουσιάσουμε μια ενιαία πρόταση στην Κυβέρνηση. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Επαναφέρω ένα θέμα που έθεσα επί της αρχής. Υπάρχει ρητή δέσμευση της Κυβέρνησης διά στόματος του τότε Υφυπουργού Εσωτερικών, του κ. Μπένου -που σήμερα είναι Υπουργός Αιγαίου- εδώ στη Βουλή, ο οποίος απάντησε σε δική μου τοποθέτηση και αίτημα για τη ρύθμιση του θέματος των αεροσυνοδών που προσλήφθηκαν από το 1992 μέχρι σήμερα. Η δέσμευση που υπήρχε τότε -υπάρχουν τα Πρακτικά- ήταν ότι θα συγκροτούσε διακομματική κοινοβουλευτική επιτροπή, ώστε να δοθεί λύση σ'αυτό το θέμα. 

Δυστυχώς, παρ' ότι πέρασε από τότε πάνω από ένας χρόνος, ούτε η διακομματική επιτροπή συγκροτήθηκε ούτε το θέμα λύθηκε. Γνωρίζετε πολύ καλά ότι για το θέμα αυτό, τα παιδιά αυτά έχουν προσφύγει και στα δικαστήρια. Νομίζω ότι η κυβερνητική αξιοπιστία επιβάλλει να δοθεί λύση στο θέμα αυτό γιατί είναι σε εκκρεμότητα η ρητή δέσμευση προς τη Βουλή, η οποία έγινε από τον Υπουργό και είναι ενιαία η έκφραση της Κυβέρνησης. Δεν έχει σημασία αν ήταν άλλοι Υπουργοί τότε και άλλοι σήμερα. 

Εμείς ζητάμε να τακτοποιηθεί αυτό το θέμα, μιας και υπήρχε κυβερνητική δέσμευση. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιόκας έχει το λόγο. 

ΘΕΟΧΑΡΗΣ ΤΣΙΟΚΑΣ: Κατ'αρχήν θέλω και εγώ να ενώσω τη φωνή μου με τη γνώμη που εξέφρασε στην αρχή της σημερινής συνεδρίασης ο Πρόεδρος της Βουλής, γιατί εκτιμώ πως όλη αυτή η προσπάθεια που έγινε τον τελευταίο καιρό γύρω από το ρόλο του Βουλευτή, στην ουσία η προσπάθεια συκοφάντησης, υπονομεύει και την αυτονομία του. Είναι κρίσιμο στοιχείο η αυτονομία του Βουλευτή στο ρόλο του και στην αποστολή που έχει να επιτελέσει. 

Το δεύτερο που θέλω να πω είναι το εξής. Μέσα στους ρόλους, στις αρμοδιότητες και στις ευθύνες του κάθε Βουλευτή είναι να αναδεικνύει ζητήματα τα οποία σχετίζονται με υπαρκτές ανάγκες κοινωνικών ομάδων. Αντί λοιπόν ο καθένας από τους Βουλευτές να υπερασπίζεται μέρος των αιτημάτων που αντικειμενικά υφίστανται, πιστεύω ότι με ενιαίες αρχές, με ενιαία κριτήρια, με ενιαίους στόχους που θα λαμβάνουν υπόψη και τις ανάγκες του κράτους και τις ανάγκες των εργαζομένων και το κόστος, θα πρέπει να προσεγγίσουμε το ζήτημα των εκκρεμοτήτων, όχι στη βάση της πίεσης των επί μέρους κοινωνικών ομάδων και της δυνατότητας προσπέλασης σε εμάς, αλλά με βάση αρχές και αξίες. 

Εκτιμώ, λοιπόν, ότι η παρέμβαση της κυρίας Υπουργού και ο λόγος που εξέφρασαν πάρα πολλοί συνάδελφοι από όλες τις πτέρυγες είναι ικανός να οδηγήσει, είτε στην ενεργοποίηση της διακομματικής επιτροπής που υπάρχει στο Υπουργείο Εσωτερικών και Δημόσιας Διοίκησης είτε στην επιτροπή της Βουλής, προκειμένου μέσα στο φθινόπωρο να υπάρξει μια τέτοια προσπάθεια -θα συμφωνήσω, δηλαδή, με την άποψη που εξέφρασε ο κ. Παυλόπουλος- αρχών και κατευθύνσεων και στόχων, που να δημιουργούν εικόνα αξιοπιστίας στην ελληνική κοινωνία για αντικειμενικά και υπαρκτά ζητήματα. 

ΠΡΟΕΔΡΕΥΩΝ (Παναγιώτης Ν. Κρητικός): O κ. Φούσας έχει το λόγο. Θα πάμε με τη σειρά της κοινοβουλευτικής δυνάμεως, όπως την έχει ορίσει η λαϊκή κυριαρχία. 

ΑΝΤΩΝΙΟΣ ΦΟΥΣΑΣ: Η συμφωνία μας για αυτήν την τροπολογία δεν σημαίνει πως οι παρατηρήσεις,τις οποίες είχα την τιμή να κάνω κατά την πρωτολογία μου,δεν ισχύουν ακόμη. Και το χειρότερο για μας είναι ότι αυτές οι ανησυχίες μας, οι επιφυλάξεις, οι επισημάνσεις, ενισχύθηκαν, κυρίες και κύριοι συνάδελφοι, ακόμη περισσότερο. Και ενισχύθηκαν ιδίως από την παρέμβαση του αξιοτίμου συναδέλφου κ. Πεπονή. Και εγώ διατυπώνω πλέον ευθέως τις ανησυχίες μου και τις απορίες μου και τα ερωτηματικά μου. 

Πρώτον, με ποιον τρόπο επελέγησαν αυτοί οι δύο χιλιάδες τετρακόσιοι πενήντα πέντε; Πραγματικά είναι μέγα το ερώτημα. 'Αλλο αν στην πρωτολογία μου δεν ήθελα να αποδυναμώσω τη βασική μας θέση ότι συμφωνούμε και εμείς. Τα ερωτηματικά όμως υπάρχουν και είναι καίρια. 

Δεύτερον, τι είναι αυτό το οποίο σας έκανε ώστε αυτοί οι δύο χιλιάδες τετρακόσια πενήντα πέντε να μην επιλεγούν μέσω του ΑΣΕΠ; Στην τυχόν άποψη -όπως περίπου ειπώθηκε- ότι, ξέρετε, θα αργούσε η διαδικασία, θα απαντήσω και πάλι ότι δική σας είναι η ευθύνη. Εσείς επιλέξατε τον τρόπο και εσείς ρυθμίζετε, ώστε να μην καθυστερεί αυτή η διαδικασία. 

Εδώ λοιπόν υπάρχει πρόβλημα μείζον ως προς τον τρόπο επιλογής, χωρίς αυτό να έχει την έννοια ότι υποβαθμίζω την αξία αυτών των επιστημόνων. Αναφέρομαι στον τρόπο επιλογής τους και στον τρόπο, ώστε πράγματι -γιατί είναι ανάγκη- η όλη διαδικασία να είναι περισσότερο διαφανής. Γιατί επισημάνθηκε ως μη διαφανής διαδικασία -όχι κατ'ανάγκη με την έννοια της υποψίας- αφού δεν γίνεται και από τον κ. Πεπονή και από τον κ. Σπυριούνη. Είναι θέμα μέγα. Και έτσι εδώ αποδεικνύεται ότι πράγματι δεν εφαρμόζετε αυτό το οποίο εσείς εξαγγέλλετε, με αυτό το οποίο εσείς κάνετε. 

Θα είδατε -και σας το είπαμε- ότι αυτές τις ημέρες οι απεργιακές κινητοποιήσεις άρχισαν, κυρία Υπουργέ και κύριε Υφυπουργέ. 'Ηδη ανακοινώθηκε ότι οι εργαζόμενοι στις Νομαρχιακές Αυτοδιοικήσεις από σήμερα έχουν κατεβεί σε απεργιακές κινητοποιήσεις. Και αντιλαμβάνεστε τί θα γίνει στην πορεία. Και, βέβαια, αιτία αυτών των κινητοποιήσεων είναι αυτό το νομοσχέδιο, το οποίο ήδη συζητήσαμε και του οποίου η συζήτηση ήδη ολοκληρώνεται. 

Μία δεύτερη παρατήρηση. Δεν μπορώ να το καταλάβω. Γιατί αυτούς τους σαράντα οκτώ ή σαράντα επτά υπαλλήλους των περιφερειών δεν τους προσλαμβάνετε; Δώστε μας μία εξήγηση. Δεν είναι πειστικά όσα και αν λέγονται. Εκτός αν πείτε ότι δεν θέλουμε ή εκτός αν πράγματι ισχύει αυτό το οποίο σας είπα, ότι δεν σας αρέσει ο χρόνος της πρόσληψής τους. Γιατί ο χρόνος της πρόσληψής τους δεν συμπίπτει με τη δική σας Κυβέρνηση. Και αν δεν είναι αυτό -και εύχομαι να μην είναι αυτό, γιατί πραγματικά δεν έχω λόγους τις καλές σας προθέσεις πάντοτε να τις αμφισβητώ- εξηγήστε το. 'Ομως δεν πείθετε τον ελληνικό λαό ότι μονιμοποιείτε δύο χιλιάδες τετρακόσιες πενήντα πέντε που προσελήφθησαν επί δική σας θητεία, αλλά δεν μονιμοποιείτε εκείνους οι οποίοι όχι με τη δική σας θητεία χρονικά προσελήφθησαν και είναι εκείνοι οι οποίοι εξεπαίδευσαν αυτούς τους δύο χιλιάδες τετρακόσια πενήντα πέντε. 

Αναφέρθηκα ενδεικτικά σε αυτούς. Γιατί οι κατηγορίες είναι πάρα πολλές. Γι'αυτό θα ήθελα να παρατηρήσω τελειώνοντας, κύριε Πρόεδρε, πως από ό,τι φαίνεται, πέρα από τη μονιμο-ποίηση για τους δύο χιλιάδες τετρακοσίους πενήντα πέντε δεν συμφωνείτε για καμία άλλη μονιμοποίηση. Είναι ένα πρόβλημα τεράστιο. Δεν ξέρω πόσες χιλιάδες είναι αυτοί. 

Τουλάχιστον να σας παρακαλέσω εγώ και να δεσμευθείτε ότι πολύ σύντομα θα συγκροτηθεί μία διακομματική επιτροπή, για να δώσουμε λύση ... 

ΚΥΡΙΑΚΟΣ ΣΠΥΡΙΟΥΝΗΣ: Το είπε αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, μην υποδεικνύετε τι έκανε ή τι δεν έκανε ή τι είπε η κυρία Υπουργός. Σας παρακαλώ. 

Ολοκληρώστε, κύριε Φούσα. 

ΑΝΤΩΝΙΟΣ ΦΟΥΣΑΣ: Να δεσμευθείτε, τουλάχιστον, να γίνει αυτό. Αυτό όμως να γίνει πράξη. Γιατί είστε μαθημένοι στις εξαγγελίες και όχι στις πράξεις. 

ΠΡΟΕΔΡΕΥΩΝ (Παναγιώτης Ν. Κρητικός): Πριν δώσω το λόγο στην κ. Μπόσκου, έχω την τιμή να ανακοινώσω στο Τμήμα το εξής: 

Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Τύπου και Μέσων Μαζικής Ενημέρωσης: "Για την προβολή των θέσεων των πολιτικών κομμάτων και των συνασπισμών κομμάτων από τα κρατικά και ιδιωτικά ραδιοτηλεοπτικά Mέσα Mαζικής Eπικοινωνίας κατά τις προεκλογικές περιόδους". 

Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, παίρνω το λόγο για να καταθέσω στη Βουλή πως το κόμμα μας δεν έχει καμία αντίρρηση για τη δημιουργία μίας τέτοιας επιτροπής που θα εξετάσει όλες αυτές τις περιπτώσεις υπαλλήλων που χρονίζουν με διάφορες μορφές συμβάσεων στο δημόσιο, όμως με την εξής παρατήρηση: Να είναι μία ειδική επιτροπή που θα εξετάσει αυτό το ζήτημα. Να μην πάει αυτό το θέμα στην Επιτροπή Δημόσιας Διοίκησης, στην οποία δεν συμμετέχει το κόμμα μας. 

Βεβαίως,η δήλωση της συμφωνίας της Κυβέρνησης με αυτήν την επιτροπή να μην αποτελεί μία προσπάθεια υπεκφυγής του προβλήματος. Με αυτήν την έννοια θα πρέπει να υπάρχουν χρονικά όρια και περιθώρια,ώστε πολύ γρήγορα να συσταθεί αυτή η επιτροπή και πολύ γρήγορα, με ένα σαφές χρονοδιάγραμμα, να τελειώσει με όλα αυτά τα ζητήματα. Δεν μπορεί, κύριε Πρόεδρε, όλοι αυτοί οι υπάλληλοι να είναι όμηροι οποιασδήποτε κυβέρνησης -στις μέρες μας της σημερινής- και να μην τακτοποιούνται θέματα που καλύπτουν πάγιες και διαρκείς ανάγκες υπαλλήλων, που δουλεύουν για πολλά χρόνια με διάφορες συμβάσεις. 

Επίσης θα ήθελα να παρακαλέσω την Κυβέρνηση, αν και έχουμε ψηφίσει το άρθρο 25 του νομοσχεδίου, πριν ψηφιστεί το νομοσχέδιο στο σύνολό του -και φαντάζομαι πως δεν έχουν αντίρρηση ούτε τα υπόλοιπα κόμματα- να κάνει δεκτό το εξής: Στην ήδη τροποποιημένη παράγραφο 3 του άρθρου 25, στη νέα προσθήκη δηλαδή, κοντά στα μέλη του διοικητικού ή του εποπτικού συμβουλίου της ΚΕΔΚΕ για τη χορήγηση της άδειας των εξήντα ημερών, θα πρέπει πιστεύουμε να προστεθούν και οι πρόεδροι των τοπικών συμβουλίων. Δεν έχει καμία οικονομική επιβάρυνση το γεγονός. Αυτοί οι άνθρωποι ασχολούνται με πάρα πολλές αρμοδιότητες. Ουσιαστικά όλες οι αρμοδιότητες των κοινοτήτων έχουν παραμείνει στα τοπικά συμβούλια. Είναι αυξημένες οι ανάγκες. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Η Τοπική Αυτοδιοίκηση να καλυφθεί μόνο από δημοσίου υπαλλήλους; Αυτό δεν γίνεται. 

ΜΑΡΙΑ ΜΠΟΣΚΟΥ: Μα, δεν μιλούμε για αποδοχές. Μιλάμε για μία διευκόλυνση αυτών των ανθρώπων στο έργο τους. Να θεσπιστεί από τη Βουλή τουλάχιστον εξηνταήμερη άδεια, που θεσπίζεται για άλλους, οι οποίοι ίσως να έχουν λιγότερο έργο και αρμοδιότητες. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Από αδυναμία στη θητεία μου στις 'Ενοπλες Δυνάμεις αναζητούσα στις επιθεωρήσεις να βρω τα καλά για να θίξω και όχι τα άσχημα, που ήταν ο κανόνας. 'Ηταν ενενήντα εννιά καλά, έψαχναν να βρουν ένα άσχημο για να καυτηριάσουν. Χυνόταν ο ιδρώτας, καμία κουβέντα καλή. 'Ηταν η κληροδοτούμενη νοοτροπία. 

Κυρία Υπουργέ, με κάνατε να νιώσω σήμερα -σαν κοινοβουλευτικός- περηφάνεια για την ειλικρίνεια με την οποία μιλήσατε στο Κοινοβούλιο. Το ένα είναι αυτό. Και, δεύτερον, για την ευαισθησία σας να δεχθείτε να αντικρίσετε το πρόβλημα και να δεχθείτε ότι χρήζουν μερικά από τα θέματα που έθεσαν οι Βουλευτές -και η Κυβέρνηση σαφώς θα είχε υπόψη της- μιας περαιτέρω μελέτης και εξέτασης. 

Και αυτό ώστε να αποδοθεί πλήρης δικαιοσύνη σε αυτούς που έχουν ειδικούς λόγους και ειδικά στοιχεία. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ποττάκης έχει το λόγο. Απών, διαγραφεται. 

Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, ζήτησα το λόγο με αφορμή τις νύξεις που έκανε ο κύριος Πρόεδρος του ΔΗ.Κ.ΚΙ. για την Ολυμπιακή. 'Ισως ενθυμείται η Βουλή, ίσως ενθυμείται η κυρία Υπουργός, ο κύριος Υφυπουργός, ότι το θέμα το έθιξα και κατά τη συζήτηση επί της αρχής και το έθιξα και σήμερα. Αλλά το θέμα είναι γενικότερο. Επιτρέψτε μου να το επαναλάβω τώρα που είναι παρούσα και η ίδια η κυρία Υπουργός. Να τελειώνουμε με αυτήν τη νοσηρότητα. Και για να τελειώνουμε, κατά την άποψή μου και επιμένω, θα πρέπει να τακτοποιήσουμε εκείνες τις περιπτώσεις που το αντίστοιχο αίτημα είναι βάσιμο. Εγώ δεν πιστεύω ότι όλα τα αιτήματα είναι βάσιμα, αλλά πιστεύω ότι αρκετά από αυτά τα αιτήματα είναι βάσιμα. Αλλά από την άλλη μεριά, εάν δεν αποφασίσετε να επιβάλετε κυρώσεις στις διοικήσεις που διορίζονται από την Κυβέρνηση και οι οποίες παρανόμως ανανεώνουν συμβάσεις, το θέαμα το οποίο δίδει το κράτος θα είναι πάρα πολύ άσχημο, πάρα πολύ νοσηρό. Από τη μια μεριά υφίστανται τη συνέπεια της παρανομίας οι εργαζόμενοι, οι οποίοι τελούν σε καθεστώς ομηρίας και από την άλλη με την παραμονή στη θέση τους των υπευθύνων επιβραβεύουμε την παρανομία. Αυτό πρέπει να σταματήσει. Αυτή η αντιστροφή της πυραμίδας πρέπει να σταματήσει. Η κορυφή της πυραμίδας να υποστεί τις συνέπειες και η βάση να τακτοποιηθεί στο μέτρο και στις περιπτώσεις που αυτό είναι βάσιμο. Δεν είναι δυνατόν, το είπα και πριν, κυβερνητικά στελέχη να κάνουν προπαγάνδα κατά του 2190. Ως πολίτες το δικαιούνται. Να φύγουν από τη θέση τους και να κατέβουν ως πολίτες και να πουν ό,τι θέλουν. Αλλά δεν μπορεί κυβερνητικό στέλεχος, στέλεχος διοριζόμενο σε οργανισμό από την Κυβέρνηση, να κάνει δηλώσεις εναντίον ενός θεσμού. Δικαίωμά τους να διαφωνούν. Να κατέβει κάτω, να διαφωνήσει σαν πολίτης. Ο κύριος διοικητής, διευθύνων σύμβουλος της "COSMOTE" και ορισμένοι άλλοι της Ολυμπιακής, οι οποίοι κάνουν συνεχώς δηλώσεις ότι τάχα ο 2190 τους εμποδίζει να κάνουν τη δουλειά τους. Και όταν έρχεται η ώρα να πάρουν αυτοί την ευθύνη της επιλογής, όπως το έχουμε προβλέψει και το επεκτείνατε, κυρία Υπουργέ, τότε λένε ότι περιμένουν τις ενστάσεις στο ΑΣΕΠ. Υποκριτές! Και αν ήταν οι προσφυγές στα δικαστήρια, θα περιμένανε την τελεσιδικία των δικαστικών αποφάσεων και το αμετάκλητο των αποφάσεων του Αρείου Πάγου και του Σ.τ.Ε., ο κύριος διευθύνων σύμβουλος της "COS MOTE" και όσοι άλλοι τον παρακολουθούν; Και είπα προηγουμένως, ίσως με ένα σχήμα υπερβολής και λυπάμαι. 'Η οι κύριοι σαν αυτόν έχουν δίκιο, οπότε καταργείστε το νόμο, ή έχουν άδικο, οπότε απομακρύνετέ τους ή επιβάλλετέ τους να σιωπήσουν. Να παραιτηθούν και να πουν τη γνώμη τους, να γράψουν άρθρα. 'Οχι, όμως, από θέσεις διοικητών να βάλλουν. 

'Εχω να πω και κάτι άλλο, απευθυνόμενος στους αγαπητούς συναδέλφους και της Νέας Δημοκρατίας και των άλλων κομμάτων. Να καταγγέλλουμε συγκεκριμένα κρούσματα καταστρατήγησης ή παραβίασης του νόμου. Αλλά οι γενικεύσεις, με τις οποίες ισχυρίζεστε ορισμένοι ότι τάχα η Κυβέρνηση δεν εφαρμόζει το νόμο, όχι μόνο είναι ανακριβείς, αλλά κάνουν και κακό. 

Γύρω από τους θεσμούς αποκαθίσταται η ενότητα ενός κράτους. Και ο θεσμός του 2190 είναι ένας θεσμός που πρέ-πει να μας ενώσει. Διότι αν δεν τον στηρίξουμε όλοι, όλοι θα υποστούμε τις συνέπειες της κατακρήμνισης αυτού του συστήματος. Δεν το λέω γιατί συμπτωματικά συνδέθηκε το όνομά μου με αυτόν το νόμο, τελείως συμπτωματικά. Δεν διαβάσετε τις προγραμματικές δηλώσεις και το πρόγραμμα του ΠΑ.ΣΟ.Κ. των εκλογών του '93, θα δείτε ότι ο τότε Υπουργός Προεδρίας εφήρμοσε αυτά τα οποία εξήγγειλε το ΠΑ.ΣΟ.Κ. 

Επαναλαμβάνω: 'Οχι γενικεύσεις, αγαπητοί συνάδελφοι. 'Ολες οι κυβερνήσεις του ΠΑ.ΣΟ.Κ. εφαρμόζουν το νόμο. Υπάρχουν αρκετά συμπτώματα καταστρατήγησης και παραβιάσεων. Εγώ εισηγούμαι στην Κυβέρνηση να τα χτυπήσει κατακέφαλα! 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μία απάντηση να δώσω για ένα λεπτό. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν νομίζω ότι κανείς -μιλάω για λογαριασμό της Νέας Δημοκρατίας- είπε ποτέ και μπορούσε να πει ποτέ ότι αυτήν τη στιγμή συλλήβδην καταστρατηγείται ο 2190. 

ΑΝΑΣΤΑΣΙΟΣ ΠΕΠΟΝΗΣ: Χαίρομαι που το λέτε. 

ΠΡΟΚΟΠΗΣ ΠΑΥΛΟΠΟΥΛΟΣ: Αλλά εκείνο που είπαμε όλοι και εκείνο που έχουμε χρέος να κάνουμε όλοι, από τη στιγμή μάλιστα που η ολοκλήρωση του θεσμικού πλαισίου του 2190 αντιμετώπισε διακομματική συναίνεση και είναι προϊόν διακομματικής συναίνεσης, είναι να πατάξουμε κάθε προσπάθεια, η οποία θα ήταν δυνατόν να τον αποδυναμώσει. 

Και νομίζω -το λέω για τον κ. Πεπονή- ότι όταν μιλήσαμε για τις διατάξεις που αφορούν τη συγκρότηση του ΑΣΕΠ υπό τη νέα μορφή όλη η κριτική την οποία κάναμε αφορούσε το πώς δεν θα φθάσουμε στο σημείο να θεωρούμε ότι το ΑΣΕΠ δεν κάνει τη δουλειά του και ότι γι' αυτόν το λόγο θα ήταν δυνατόν να υπάρξουν εξαιρέσεις. Θα θυμίσω και κάτι άλλο. Αν ένας στο χώρο του Κοινοβουλίου είπε ότι πρέπει να καταργηθεί ο νόμος ο οποίος έχει συνδεθεί με το όνομά σας, αυτός ανήκει στο χώρο της Κυβέρνησης. 'Ολοι καταδικάσαμε εκείνη τη δήλωση. 

Σας λέω λοιπόν ότι είμαστε εδώ για να ενισχύσουμε το ΑΣΕΠ και για να του δώσουμε τις δυνατότητες να ασκήσει τις αρμοδιότητές του, ώστε να μη φθάσουμε στο σημείο να θεωρούμε ότι πρέπει να φέρουμε τροπολογία σαν αυτήν που φέρατε σήμερα, την οποία ευτυχώς ή δυστυχώς ψηφίσαμε, αλλά και για να μην υπάρχουν εξαιρέσεις που να τις θεωρούμε αυτονόητες. 

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός έχει το λόγο. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Χαίρομαι, διότι ο κ. Παυλόπουλος είπε ότι ο ν. 2190 δεν καταστρατηγείται. Υπάρχουν παραβιάσεις από ορισμένους, αλλά κάθε κανόνας δεν έχει 100% εφαρμογή. Εγώ δηλώνω ότι η Κυβέρνηση στηρίζει αυτόν το νόμο. Είναι δικό της δημιούργημα. Τον στηρίζουμε και θα τον στηρίζουμε και στο μέλλον. 'Ισως χρειάζεται ορισμένες βελτιώσεις και γι' αυτό φέρνουμε αυτές τις τροποποιήσεις. Θέλουμε να κάνουμε το σύστημα πιο αποτελεσματικό. Ως Κυβέρνηση ΠΑΣΟΚ δεν πρόκειται να αποστούμε από αυτόν το νόμο, ο οποίος δημιουργεί ένα αντικειμενικό και διαφανές σύστημα. Ελπίζουμε ότι όλα τα κόμματα θα εξακολουθήσουν να στηρίζουν αυτό το σύστημα. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επ' αυτής της τροπολογίας. 

Ερωτάται το Τμήμα: Γίνεται δεκτή η τροπολογία με γενικό αριθμό 3013 και ειδικό 297; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 3013 και ειδικό 297 έγινε δεκτή ομοφώνως και θα αριθμησθεί ως ίδιο άρθρο στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης. 

Εισερχόμεθα στη συζήτηση της τροπολογίας με γενικό αριθμό 3014 και ειδικό 298, σχετικά με τη σύνταξη ληξιαρχικών πράξεων θανάτου αποβιούντων στο 'Αγιο 'Ορος κλπ. 

Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, έχουμε κάποια ερωτηματικά γι' αυτήν την τροπολογία και γι' αυτό θα θέλαμε κάποιες διαβεβαιώσεις σχετικά με αυτά. 

Είναι γνωστό ότι το 'Αγιο 'Ορος μπορεί να το επισκέπτεται ο καθείς, αρκεί να είναι άνδρας. Γι' αυτό φοβόμαστε ότι υπάρχει η δυνατότητα, μιας και η έκδοση ληξιαρχικών πράξεων θανάτου επαφίεται στη μοναστηριακή αρχή και για τους λαϊκούς στην ιερή επιστασία, αν δεν υπάρξει έλεγχος, να εκδοθούν ακόμη και πλαστά πιστοποιητικά θανάτου. Μπορείτε να διαβεβαιώσετε ότι αποκλείεται αυτή η πιθανότητα, αφού και για τους λαϊκούς που θα εισέρχονται στο 'Αγιο 'Ορος δεν θα υπάρχει κανένας έλεγχος. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

'Οσον αφορά τους μοναχούς, η μοναστηριακή αρχή θα εκδίδει και την άδεια ταφής. Θα θέλαμε να ρωτήσουμε πώς θα βεβαιώνεται ο θάνατος ενός μοναχού, από τη στιγμή που δεν θα υπάρχει γιατρός; Κατά τη γνώμη μας μόνο ένας γιατρός είναι αυτός που μπορεί να επιβεβαιώσει το θάνατο. Εν πάση περιπτώσει, ποιος θα αποφαίνεται αν ο θάνατος αυτός προήλθε από φυσιολογικά αίτια ή εγκληματική ενέργεια; 

Αυτές τις επιφυλάξεις έχουμε και περιμένουμε μια απάντηση-διαβεβαίωση από την Κυβέρνηση ότι δεν θα υπάρξει κάποιο πρόβλημα. 

ΠΡΟΕΔΡΕΥΩΝ (Νικόλαος Κατσαρός): Η κυρία Υπουργός έχει το λόγο. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Νομίζω ότι η αιτιολογική έκθεση δίνει επαρκείς εξηγήσεις για την τροπολογία. Για τους λαϊκούς δεν υπάρχει καμία παρέκκλιση από αυτά που ισχύουν για όλους. Υπάρχει κάποια παρέκκλιση για τους μοναχούς, γιατί, όπως είναι γνωστό, υπάρχει ένα ειδικό καθεστώς στο 'Αγιο 'Ορος. Από εκεί και πέρα νομίζω πως δεν υπάρχει θέμα. 

ΠΡΟΕΔΡΕΥΩΝ (Νικόλαος Κατσαρός): Κηρύσσεται περαιωμένη η συζήτηση επί της τροπολογίας με γενικό αριθμό 3014 και ειδικό 298. 

Ερωτάται το Τμήμα: Γίνεται δεκτή η τροπολογία, ως έχει. 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Νικόλαος Κατσαρός): Συνεπώς η τροπολογία με γενικό αριθμό 3014 και ειδικό 298 έγινε δεκτή ομοφώνως ως έχει. 

Εισερχόμαστε στις τροπολογίες των Βουλευτών. 

Κυρία Υπουργέ, από τις εμπρόθεσμες τροπολογίες των συναδέλφων ή και από τις εκπρόθεσμες θα αποδεχθείτε κάποια; 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, από ό,τι συζητήθηκε σήμερα, η Βουλή θα πάρει μία πρωτοβουλία να συστήσει μια επιτροπή, να εξετάσει όλες αυτές τις προτάσεις και εγώ από πλευράς Κυβέρνησης θα συνεργαστώ με αυτήν την επιτροπή για τα θέματα που η επιτροπή θέλει να προωθήσει. 

Κύριε Πρόεδρε, νομίζω ότι σύμφωνα με τον Κανονισμό αν οι τροπολογίες που έχουν κατατεθεί, έχουν κάποια οικονομική δαπάνη και δεν υπάρχει η έκθεση του Γενικού Λογιστηρίου, δεν μπορούν να γίνουν αποδεκτές. 

ΠΡΟΕΔΡΕΥΩΝ (Νικόλαος Κατσαρός): Το γνωρίζω, κυρία Υπουργέ, γι αυτό και ζητώ από τον κ. Μαρκογιαννάκη να μας πει ποια τροπολογία θέλει να συζητήσουμε, να ελέγξουμε αν επιτρέπεται η εισαγωγή της και η συζήτησή της και να δώσω το λόγο μόνο αν επιτρέπεται. 

Είναι αυτή με γενικό αριθμό 2973 και ειδικό 263; 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, ναι, αυτή είναι. 

ΠΡΟΕΔΡΕΥΩΝ (Νικόλαος Κατσαρός): Δεν συνεπάγεται δαπάνες σε βάρος του δημοσίου, γιατί αναφέρεται απλώς στους εκλεγμένους δημάρχους ή προέδρους κοινοτήτων... 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Συνεπάγεται δαπάνη, κύριε Πρόεδρε. Είναι αυτή για τον ΟΑΔΥΚ που προβλέπει μετάταξη προσωπικού σε δημόσιους φορείς και, φυσικά, συνεπάγεται δαπάνη. 

ΠΡΟΕΔΡΕΥΩΝ (Νικόλαος Κατσαρός): Απ' ό,τι βλέπω, λέει ότι δεν μετατίθενται ούτε αποσπώνται εκτός του δήμου ή της κοινότητας,στην οποία έχουν εκλεγεί. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Και αυτή θα τη συζητήσουμε. 

ΠΡΟΕΔΡΕΥΩΝ (Νικόλαος Κατσαρός): Δεν νομίζω ότι συνεπάγεται δαπάνη. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Για τον ΟΑΔΥΚ κύριε Πρόεδρε, συνεπάγεται δαπάνη. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Δεν είναι, κυρία Υπουργέ, αυτή για τον ΟΑΔΥΚ. 'Αλλη είναι. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ποιο είναι το νούμερο της τροπολογίας; 

ΠΡΟΕΔΡΕΥΩΝ (Νικόλαος Κατσαρός): Είναι η τροπολογία με γενικό αριθμό 2973 και ειδικό 263, του κ. Μαρκογιαννάκη. 

Ορίστε, κύριε Μαρκογιαννάκη, έχετε το λόγο. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Με νομοθετική πρόβλεψη, κύριε Πρόεδρε, προβλέπεται ότι δημόσιοι υπάλληλοι ή υπάλληλοι του ευρύτερου δημοσίου τομέα, οι οποίοι εκλέγονται δημοτικοί, κοινοτικοί ή νομαρχιακοί σύμβουλοι ή δήμαρχοι ή κοινοτάρχες, δεν μετατίθενται από τον τόπο στον οποίον υπηρετούν, εάν δε υπηρετούν σε άλλον τόπο εκτός του δήμου όπου εξελέγησαν, τότε μετατίθενται ή αποσπώνται στο δήμο αυτόν, προκειμένου να μπορούν να κάνουν τη δουλειά τους. 

Δυστυχώς στην πράξη σε ελάχιστες περιπτώσεις η διάταξη αυτή δεν μπορεί να εφαρμοστεί, διότι, όπως έχει ερμηνευθεί ο νόμος από τα δικαστήρια, πρέπει να υπάρχει κενή οργανική θέση προκειμένου να γίνει η μετάθεση. 'Ετσι κάποιος μικρός αριθμός δημοτικών συμβούλων, και κοινοτικών συμβούλων οι οποίοι έχουν εκλεγεί, υπηρετούν σε κάποιες περιπτώσεις δεκάδες ή εκατοντάδες χιλιόμετρα μακριά από τον τόπο της εκλογής τους. Αυτό έχει σαν αποτέλεσμα τη δυσλειτουργία των οικείων δημοτικών συμβουλίων ή κοινοτικών συμβουλίων ή νομαρχιακών συμβουλίων. Γι' αυτό και με την προτεινόμενη τροπολογία ζητούμε να είναι δυνατή η μετάθεση, έστω και εάν δεν υπάρχει οργανική θέση και θα παραμένουν εκεί μέχρις ότου είναι εν ενεργεία δημοτικοί ή κοινοτικοί σύμβουλοι, δήμαρχοι ή κοινοτάρχες. 

Νομίζω ότι ούτε έξοδα συνεπάγεται, αλλά είναι και κάτι το οποίο θα βοηθήσει στην εύρυθμη λειτουργία των δημοτικών και κοινοτικών συμβουλίων. 

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, δεν ζήτησε άλλος το λόγο επ' αυτής της τροπολογίας. Θέλετε κάτι να πείτε; Την αποδέχεσθε; Δεν την αποδέχεσθε; 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν την αποδέχομαι, διότι ο ν. 1943/91, άρθρο 57 παράγραφος 10, λέει: "Δημόσιοι υπάλληλοι και υπάλληλοι των φορέων του δημοσίου τομέα όπως αυτός προσδιορίζεται στο άρθρο 51 του ν. 1892/90 με οποιαδήποτε σχέση και αν υπηρετούν, εκλεγόμενοι δήμαρχοι, πρόεδροι κοινοτήτων, δημοτικοί, κοινοτικοί, νομαρχιακοί σύμβουλοι, διαρκούσης της θητείας τους, δεν μετατίθενται ούτε αποσπώνται εκτός του δήμου ή της κοινότητας στην οποία έχουν εκλεγεί. 

Οι υπάλληλοι αυτοί, εφόσον υπηρετούν σε άλλο δήμο ή κοινότητα, μετά από αίτησή τους μετατίθενται ή αποσπώνται στην πόλη ή στο χωριό όπου έχουν εκλεγεί. Σε περίπτωση που δεν υπάρχει αντίστοιχη υπηρεσία ή θέση, μετατίθενται ή αποσπώνται σε υπηρεσία της πλησιέστερης πόλης ή σε χωριό του δήμου ή της κοινότητας όπου εκλέχθηκαν". 

Νομίζω,λοιπόν, ότι καλύπτεται πλήρως. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Οχι, κυρία Υπουργέ. Και αν δεν υπάρχουν στον πλησιέστερο, σε όλον το νομό; Υπάρχουν περιπτώσεις που δεν υπάρχει τίποτε σε όλον το νομό. Μιλάω για τα ΕΛ.ΤΑ. 

ΠΡΟΕΔΡΕΥΩΝ (Νικόλαος Κατσαρός): Κηρύσσεται περαιωμένη η συζήτηση επί της τροπολογίας με γενικό αριθμό 2973 και ειδικό 263. 

Οι αποδεχόμενοι την τροπολογία παρακαλώ να εγερθούν. 

(Εγείρονται οι αποδεχόμενοι την τροπολογία) 

Προφανώς ηγέρθησαν οι ολιγότεροι. 'Αρα, η τροπολογία 2973/263 απορρίπτεται. 

Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, οι τροπολογίες οι οποίες θέλουμε να συζητήσουμε και να ψηφίσουμε είναι η με γενικό αριθμό 2999 και ειδικό 284, η με γενικό αριθμό 3000 και ειδικό 285, η με γενικό αριθμό 3001 και ειδικό 286, η με γενικό αριθμό 3002 και ειδικό 287, η με γενικό αριθμό 3003 και ειδικό 288, καθώς και μία εκπρόθεσμη τροπολογία με γενικό αριθμό 3017 και ειδικό 300. 

ΠΡΟΕΔΡΕΥΩΝ (Νικόλαος Κατσαρός): Εισάγονται προς συζήτηση οι πέντε πρώτες τροπολογίες, δηλαδή η με γενικό αριθμό 2999 και ειδικό 284, η με γενικό αριθμό 3000 και ειδικό 285, η με γενικό αριθμό 3001 και ειδικό 286, η με γενικό αριθμό 3002 και ειδικό 287 και η με γενικό αριθμό 3003 και ειδικό 288. Η εκπρόθεσμη τροπολογία, εφόσον δεν την αποδέχεται η κυρία Υπουργός, δεν εισάγεται προς συζήτηση. 

Η κυρία Υπουργός έχει το λόγο επί των τροπολογιών αυτών. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, νομίζω ότι η Βουλή -αν δεν κάνω λάθος-συμφώνησε ομόφωνα να δημιουργήσουμε μία διακομματική επιτροπή και τώρα δεν καταλαβαίνω, ειλικρινά, γιατί κάποιοι κάνουν προτάσεις επί συγκεκριμένων τροπολογιών. 

ΠΡΟΕΔΡΕΥΩΝ (Νικόλαος Κατσαρός): Κηρύσσεται περαιωμένη η συζήτηση επί των τροπολογιών 2999/284, 3000/285, 3001/286, 3002/287 και 3003/288. 

Οι αποδεχόμενοι τις τροπολογίες παρακαλώ να εγερθούν. 

(Εγείρονται οι αποδεχόμενοι τις τροπολογίες) 

Προφανώς ηγέρθησαν οι ολιγότεροι. 'Αρα, οι τροπολογίες 2999/284, 3000/285, 3001/286, 3002/287 και 3003/288 απορρίπτονται. 

Ο κ. Φούσας έχει το λόγο. 

ΑΝΤΩΝΙΟΣ ΦΟΥΣΑΣ: Κύριε Πρόεδρε, μετά τη δήλωση της κυρίας Υπουργού και την υπό σύσταση επιτροπή, νομίζω ότι δεν πρέπει να επιμείνουμε στις τροπολογίες, για τις οποίες θα μπορούσαμε να μιλήσουμε. 

Θα αναφερθώ όμως στην τροπολογία με γενικό αριθμό 2969 και ειδικό 259. Πρόκειται για ένα δικηγόρο, ο οποίος εργάζεται σήμερα σε δήμο και αμείβεται με απόφαση του δημάρχου. Είναι ένας άνθρωπος με ειδικές ανάγκες και με πολλά προβλήματα υγείας και πληρώνεται έτσι κι αλλιώς από το δήμο. Εσείς, όταν ήταν να έρθει σε ένα νομοσχέδιο του Υπουργείου Δικαιοσύνης, το είχατε εγκρίνει ως αρμόδιο Υπουργείο και ο κ. Γιαννόπουλος το είχε εγκρίνει. 

Ο ανάπηρος δικηγόρος, ο οποίος εργάζεται κατά περίπτωση και έτσι κι αλλιώς αμείβεται -και το υιοθέτησε η Κυβέρνηση- ζητά να γίνει με πάγια αντιμισθία και αμοιβή. Είναι ένα αίτημα ενός συνανθρώπου μας, ο οποίος είναι λαμπρός δικηγόρος, χρήσιμος στο δήμο, αλλά πρέπει να έχει μία πάγια αντιμισθία. 

Το είχατε εγκρίνει και εσείς σαν Υπουργείο Εσωτερικών, Δημόσιας Διοίκησης και Αποκέντρωσης, το είχε εγκρίνει και ο Υπουργός Δικαιοσύνης, αλλά επειδή πήρε τη γνωστή εντολή -όπως αναφέρθηκε και γράφτηκε- από τον Πρωθυπουργό, ότι δεν θα γίνει δεκτή καμία τροπολογία εκ μέρους του για λόγους διαδικαστικούς, είμαι υποχρεωμένος και με ιδιαίτερη αίσθηση ευθύνης και ευαισθησίας να το φέρω, ώστε να το εγκρίνουμε. Νομίζω ότι δεν θα έχετε αντίρρηση. Δεν δημιουργεί προβλήματα. 'Ενας συνάνθρωπός μας έχει πρόβλημα και επαναλαμβάνω ότι πρέπει να εγκριθεί αυτή η τροπολογία. 

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, ισχύει η προηγούμενη δήλωσή σας; 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Κηρύσσεται περαιωμένη η συζήτηση επί της τροπολογίας με γενικό αριθμό 2969 και ειδικό 259.

Οι αποδεχόμενοι την τροπολογία παρακαλώ να εγερθούν. 

(Εγείρονται οι αποδεχόμενοι την τροπολογία) 

Προφανώς ηγέρθησαν οι ολιγότεροι. 'Αρα η τροπολογία 2969/259 απορρίπτεται. 

Ο κ. Σπύρου έχει το λόγο. 

ΣΠΥΡΙΔΩΝ ΣΠΥΡΟΥ: Κύριε Πρόεδρε, αναφέρομαι στην τροπολογία με γενικό αριθμό 3006 και ειδικό 291. Αναφέρεται σε έξοδα κίνησης, παράστασης των προέδρων των τοπικών συμβουλίων, στις αρμοδιότητες των προέδρων των τοπικών συμβουλίων. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, κύριε συνάδελφε, αλλά αν παρακολουθούσατε την όλη διαδικασία, επειδή δεν γνωρίζετε τι ακριβώς προβλέπεται στο νόμο, θα είχατε ακούσει τουλάχιστον κατά τη διαδικασία ότι τα θέματα αυτά δεν είναι θέματα νόμου. Είναι θέματα υπουργικών αποφάσεων, υπάρχει εξουσιοδότηση στο νόμο και η υπουργική απόφαση, όπως είπα, έχει υπογραφεί από εμένα και είναι στο Υπουργείο Οικονομικών. 

ΣΠΥΡΙΔΩΝ ΣΠΥΡΟΥ: Χαίρομαι που το ακούμε στην Αίθουσα αυτή. 

ΠΡΟΕΔΡΕΥΩΝ (Νικόλαος Κατσαρός): Κύριε Σπύρου, συνεπάγεται δαπάνες και επομένως δεν εισάγεται προς συζήτηση. 

ΣΠΥΡΙΔΩΝ ΣΠΥΡΟΥ: Δεν αφορούν τον προϋπολογισμό, μπορεί να αφορούν τους δήμους, φαντάζομαι. 

ΠΡΟΕΔΡΕΥΩΝ (Νικόλαος Κατσαρός): Υπάρχει κάποιος άλλος συνάδελφος που να θέλει να συζητήσει εμπρόθεσμη τροπολογία; Κανείς. 

Επομένως δεν εισάγονται προς συζήτηση, διότι δεν υπάρχει σχετικό αίτημα. 

Εισερχόμαστε στην ψήφιση του ακροτελεύτιου άρθρου του συζητούμενου νομοσχεδίου. 

Ερωτάται το Τμήμα: Γίνεται δεκτό το ακροτελεύτιο άρθρο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Νικόλαος Κατσαρός): Συνεπώς το ακροτελεύτιο άρθρο έγινε δεκτό ομοφώνως. 

Συνεπώς το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: "Συλλογικές Διαπραγματεύσεις στη Δημόσια Διοίκηση, μονιμοποιήσεις συμβασιούχων αορίστου χρόνου και άλλες διατάξεις", έγινε δεκτό επί της αρχής και επί των άρθρων. 

Η ψήφισή του στο σύνολο, αναβάλλεται για άλλη συνεδρίαση. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Καλές διακοπές σε όλους. 

ΠΡΟΕΔΡΕΥΩΝ (Νικόλαος Κατσαρός): Στο σημείο αυτό θα διακοπεί η συνεδρίαση για πέντε λεπτά. 

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Εθνικής 'Αμυνας, Εσωτερικών Δημόσιας Διοίκησης και Αποκέντρωσης, Οικονομικών και Περιβάλλοντος,Χωροταξίας και Δημοσίων 'Εργων,κατέθεσαν σχέδιο νόμου: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων". 

Παραπέμπεται στην αρμόδια Διαρκή Επιτροπή. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 13.27' λύεται η συνεδρίαση για τις 24 Αυγούστου 1999, ημέρα Τρίτη και ώρα 18.30,με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη. 

O ΠΡΟΕΔΡΟΣ                                                                                    ΟΙ ΓΡΑΜΜΑΤΕΙΣ











 














