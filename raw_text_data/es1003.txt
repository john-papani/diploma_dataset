ΣΥΝΕΔΡΙΑΣΗ ΜΖ΄
Πέμπτη, 3 Οκτωβρίού 2002
Π Ι Ν Α Κ Α Σ   Π Ε Ρ Ι Ε Χ Ο Μ Ε Ν Ω Ν
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το 25ο Δημοτικό Σχολείο Χαλκίδας, σελ.
3. Ανακοινώνεται ότι η Εισαγγελία Πρωτοδικών Αθηνών διαβίβασε στη Βουλή δικογραφία που αναφέρεται στον πρώην Υπουργό Περιβάλλοντος Χωροταξίας και Δημοσίων Έργων, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Συζήτηση επικαίρων ερωτήσεων.
α) Προς τον Υπουργό Δικαιοσύνης σχετικά με την πορεία των ερευνών για τη 17η Νοέμβρη, σελ.
β) Προς τον Υπουργό Ανάπτυξης,
i) σχετικά με την πρόκληση σοβαρών προβλημάτων στο ηλεκτρικό δίκτυο της Νότιας Ελλάδας, λόγω ανεπάρκειας των μονάδων παραγωγής κλπ., σελ.
ii) σχετικά με τις απεργιακές κινητοποιήσεις των παραγωγών και των επαγγελματικών πωλητών των λαϊκών αγορών κλπ., σελ.
γ) Προς τον Υπουργό Εξωτερικών σχετικά με τις θέσεις της Κυβέρνησης για την επικείμενη επίθεση στο Ιράκ κλπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Ανάπτυξης:
"Σύσταση φορέα εγγυοδοσίας Μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις", σελ.
ΟΜΙΛΗΤΕΣ
Α. Επί των επικαίρων ερωτήσεων
ΚΑΨΗΣ Ι., σελ.
ΚΟΛΟΖΩΦ Ο., σελ.
ΝΑΚΟΣ Α., σελ.
ΞΗΡΟΤΥΡΗ Α., σελ.
ΠΑΠΑΝΔΡΕΟΥ Β., σελ.
ΠΕΤΣΑΛΝΙΚΟΣ Φ., σελ.
ΤΣΟΧΑΤΖΟΠΟΥΛΟΣ Α., σελ.
Β. Επί του σχεδίου νόμου του Υπουργείου Ανάπτυξης
ΒΑΘΕΙΑΣ Ι., σελ.
ΔΕΙΚΤΑΚΗΣ Γ., σελ.
ΚΑΛΑΦΑΤΗΣ Α.,σελ.
ΚΕΔΙΚΟΓΛΟΥ Β., σελ.
ΛΕΓΚΑΣ Ν., σελ.
ΜΑΝΤΕΛΗΣ Α., σελ.
ΜΑΤΗΣ Α., σελ.
ΞΗΡΟΤΥΡΗ Α., σελ.
ΣΑΛΑΓΚΟΥΔΗΣ Γ., σελ.
ΣΚΟΠΕΛΙΤΗΣ Σ., σελ.
ΣΚΥΛΛΑΚΟΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ  ΜΖ΄
Πέμπτη 3 Οκτωβρίου 2002
Αθήνα, σήμερα στις 3 Οκτωβρίου 2002, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου το Τμήμα  Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Τμήμα.
(Ανακοινώνονται προς το Τμήμα από τον κ. Γεώργιο Δεικτάκη, Βουλευτή Ηρακλείου, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμαρχος Κάσου ζητεί την επιδότηση του ναύλου της αεροπορικής γραμμής Κάσος  - Αθήνα και Αθήνα - Κάσος.
2) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Μηχανική Α.Ε. διαμαρτύρεται για την ανάθεση στην ΑΚΤΩΡ ΑΤΕ του έργου "Αισθητική Ενοποίηση του Αθλητικού Ολυμπιακού Κέντρου της Αθήνας".
3) Οι Βουλευτές κύριοι ΣΤΥΛΙΑΝΟΣ ΠΑΠΑΘΕΜΕΛΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία η Μηχανική Α.Ε. διαμαρτύρεται για την ανάθεση στην ΑΚΤΩΡ ΑΤΕ του έργου "Αισθητική Ενοποίηση του Αθλητικού Ολυμπιακού Κέντρου της Αθήνας".
4) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Επιτροπή 55 Οικογενειών, Ιδιοκτητών Οικοπέδων της περιοχής "ΦΙΛΙΠΠΕΙΟ" Ξενοδοχείο του Δήμου Ασβεστοχωρίου Θεσσαλονίκης ζητεί την επίλυση ιδιοκτησιακού τους προβλήματος.
5) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας σχετικά με τις αντιδράσεις για την απόφαση της μεταφοράς των εργοστασίων βυρσοδεψίας από τον Ελαιώνα στον Ασπρόπυργο.
6) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί τη διατήρηση της αυτοτέλειας του Τ.Α.Ξ.Υ.
7) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Σωματείο Εργαζομένων σε Εργολήπτες και σε Εκτελέσεις 'Εργων στο Αριστοτέλειο Πανεπιστήμιο Θεσσαλονίκης ζητεί τη μετατροπή των συμβάσεων εργασίας των μελών του σε αορίστου χρόνου με εργοδότη το Αριστοτέλειο Πανεπιστήμιο.
8) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο κ. Ιωάννης Δαρδαμανέλης, κάτοικος Θεσσαλονίκης ζητεί τον αποχαρακτηρισμό έκτασής του από δασικής από το Δασαρχείο Πολυγύρου Χαλκιδικής.
9) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμαρχος Θεσσαλονίκης ζητεί την αναδρομική καταβολή του πριμ παραγωγικότητας στους εργαζόμενους στο Δήμο Θεσσαλονίκης.
10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι Ενώσεις Αποστράτων Αξιωματικών Στρατού - Ναυτικού - Αεροπορίας ζητούν την επίλυση μισθολογικών και συνταξιοδοτικών προβλημάτων των μελών τους.
11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Δημήτριος Ασλανίδης, Αντιπρόσωπος της Ένωσης Αστυνομικών Υπαλλήλων Αττικής, ζητεί την καταβολή επιδόματος στους αστυνομικούς που απασχολούνται πέρα της 22ας ώρας.
12) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο κ. Δημήτριος Ασλανίδης, Αντιπρόσωπος της 'Ενωσης Αστυνομικών Υπαλλήλων Αττικής, ζητεί την καταβολή επιδόματος στους αστυνομικούς που απασχολούνται πέρα της 22ας ώρας.
13) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Επιμελητήριο Μεσσηνίας ζητεί να ενταχθεί το λιμάνι της Καλαμάτας στην υπό ίδρυση "Ένωση Λιμένων Ελλάδος".
14) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Λεωνιδίου Αρκαδίας καταγγέλλει τον προσδιορισμό των υψηλών αξιών γης και αντικειμενικών αξιών εκτός σχεδίου στο Δήμο Λεωνιδίου και ιδιαίτερα στο Δημοτικό Διαμέρισμα Λεωνιδίου και τον οικισμό Βασκίνας.
15) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία οι Σύλλογοι Εργαζομένων ΙΚΑ Δυτικής Κρήτης ζητούν την επίσπευση των εργασιών εκτέλεσης του έργου "Ανέγερση νέου κτιρίου του Περιφερειακού Υποκαταστήματος ΙΚΑ Χανίων".
16) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Ένωση Αποστράτων Αξιωματικών Στρατού Παράρτημα Νομού Σερρών, ζητεί την ικανοποίηση των ασφαλιστικών, συνταξιοδοτικών και μισθολογικών αιτημάτων του κλάδου.
17) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία οι Ενώσεις Αποστράτων Στρατού - Ναυτικού - Αεροπορίας ζητούν την ικανοποίηση των συνταξιοδοτικών, μισθολογικών αιτημάτων των μελών τους.
18) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία το Τεχνικό Επιμελητήριο Ελλάδας, Τμήμα Κεντρικής Μακεδονίας, αντιτίθεται στην απόφαση του Νομάρχη Θεσσαλονίκης, που αφορά στην παράνομη ανάθεση μελέτης σχολικών κτιρίων σε ιδιωτικά γραφεία.
19) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Σύνδεσμος Συνταξιούχων Γήρατος Αναπηρίας ΙΚΑ Εδέσσης και Περιφέρειας "Η ΟΜΟΝΟΙΑ" ζητεί την εφαρμογή της απόφασης, που προβλέπει τη χορήγηση των συντάξεων από το τοπικό ΙΚΑ.
20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Θήρας Κυκλάδων ζητεί την επανεξέταση του ιδιοκτησιακού καθεστώτος του ακινήτου, στο οποίο λειτουργεί το Οινοποιείο της Ένωσης Γεωργικών Συνεταιρισμών στην Αγία Ειρήνη Πύργου.
21) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Συντονιστική Επιτροπή Αναπληρωτών Εκπαιδευτικών υποβάλλει προτάσεις για την κάλυψη των κενών οργανικών θέσεων εκπαιδευτικών μέσω του επικείμενου διαγωνισμού του ΑΣΕΠ.
22) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Εμπορικός Σύλλογος Θεσσαλονίκης ζητεί την άμεση ψήφιση νόμου, που καθιστά  υποχρεωτική τη λειτουργία Ταμειακών Μηχανών στις Λαϊκές Αγορές.
23) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Αγροτικός Σύλλογος Βόλου Μαγνησίας αντιτίθεται στην υποχρεωτική εφαρμογή των ταμειακών μηχανών στις  Λαϊκές Αγορές.
24) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Φίλων Παλαιάς Εκκλησίας Αγίου Γεωργίου Κομποτίου Άρτας ζητεί χρηματοδότηση για την ανάδειξη και συντήρηση του ιστορικού ναού Αγίου Γεωργίου Κομποτίου Άρτας.
25) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Δημήτριος Καϊμακάμης, κάτοικος Δοξιπάρας Ορεστιάδας Έβρου, ζητεί να δημιουργηθεί Μονάδα Τεχνητού Νεφρού στο Νοσοκομείο Διδυμοτείχου.
26) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία ο Αγροτικός Συνεταιρισμός Άσσου Κορινθίας ζητεί την αναστολή της πληρωμής των ληξιπρόθεσμων οφειλών των μελών του προς την ΑΤΕ κ.λπ.
27) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Απόστολος Τσακούμης, καθηγητής, Δ/ντής στο Γυμνάσιο Λεπενούς Αιτωλ/νίας, διαμαρτύρεται για τη διαδικασία επιλογής του ως διευθυντή από το ΠΥΣΔΕ Αιτωλ/νίας.
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μανώλης Αϊλαμάκης, κάτοικος Παλαιοκάστρου Λασιθίου, ζητεί επίλυση προβλήματος συνταξιούχων του ΟΓΑ και ταυτοχρόνως ασφαλισμένων στο ΙΚΑ.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί επίλυση προβλήματος διάθεσης των αγροτικών προϊόντων από παραγωγούς.
30) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Επαγγελματιών και Βιοτεχνών Κέας ζητεί από το Λιμεναρχείο Λαυρίου να προσαρμόζεται η ανταπόκριση των λεωφορείων στις αφίξεις των πλοίων στο Λαύριο.
31) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Αδιορίστων Γυμναστών Φυσικής Αγωγής και Εργαζομένων στα προγράμματα μαζικού αθλητισμού Νομού Καρδίτσας ζητεί την επίλυση οικονομικών προβλημάτων των μελών του.
32) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΜΑΡΙΑ ΔΑΜΑΝΑΚΗ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας διαμαρτύρεται για τη διοργάνωση Παγκόσμιου Συνεδρίου Ανάπτυξης Αερογραμμών στην Ελλάδα, ερήμην της.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 267/8-7-2002 ερώτηση δόθηκε με το υπ' αριθμ. 1515/24-7-2002 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 267/8-7-2002 που κατέθεσε στη Βουλή ο Βουλευτής κ. Παν. Ψωμιάδης σχετικά με το σιδηροδρομικό δίκτυο της Βορείου Ελλάδας, σύμφωνα και με το αριθμ. 581125/15-7-02 έγγραφο του Οργανισμού Σιδηροδρόμων Ελλάδος, σας γνωρίζουμε τους λόγους για τους οποίους ελήφθησαν τότε, αυτά τα μέτρα και τα οποία ύστερα από συνάντηση Υπηρεσιακών παραγόντων του Οργανισμού με εκπροσώπους των εργαζομένων (Σ.Σ.Β.Ε.) έχουν τροποποιηθεί. Τα μέτρα σήμερα έχουν ως εξής:
1. Σε ό,τι αφορά την αναστολή λειτουργίας του Ρ.Κ.Θ., αυτό έγινε ύστερα από συνεννόηση με τους ενδιαφερόμενους Σταθμάρχες, προκειμένου να δοθούν στους υπηρετούντες συναδέλφους τους ημέρες κανονικής άδειας μέσα στους καλοκαιρινούς μήνες και όχι το Φθινόπωρο ή το Χειμώνα. 
Κρίθηκε δε απαραίτητη η αναστολή λειτουργίας ύστερα και από το ατυχές γεγονός της επείγουσας εισαγωγής στο νοσοκομείο εργαζομένου, ο οποίος υπηρετεί στο εν λόγω γραφείο και ο οποίος λόγω της σοβαρότητας της κατάστασής του, θα απέχει από τα καθήκοντά του, για άγνωστο χρονικό διάστημα.
2. Σταθμός Θεσσαλονίκης/Εμπορικός
Κρίνεται ότι το μεταφορικό έργο του σταθμού έχει μειωθεί σημαντικά και αυτό ήταν αναμενόμενο επακόλουθο, μετά την ολοκλήρωση της κατασκευής του αγωγού αργού πετρελαίου, που συνδέει το λιμάνι της Θεσσαλονίκης με τα διυλιστήρια των Σκοπίων.
Θα μπορούσαν να αναζητηθούν ευθύνες και να καταλογισθούν, εάν η μεταφορά του αργού πετρελαίου έφευγε από το σιδηρόδρομο και πήγαινε σε άλλα μεταφορικά μέσα.
Δεν είναι ανεπίτρεπτο και μάλλον επικίνδυνο βάσει των κανονισμών, οι δύο κλειδούχοι, που προβλέπεται να εργάζονται κατά τη νύχτα, εφόσον δεν είναι επιφορτισμένοι με την πραγματοποίηση ελιγμών σχηματισμού ή ανασχηματισμού αμαξοστοιχιών ή για την προώθηση και παραλαβή φορτίων από το Λιμάνι. Κάτι τέτοιο άλλωστε είναι αδύνατον, αφού κατά τη διάρκεια της νύκτας δεν διατίθεται αντίστοιχη μηχανή ελιγμών.
Η παρουσία των δύο κλειδούχων επιβάλλεται για την υποδοχή σε κατάλληλες γραμμές μίας ή δύο αμαξοστοιχιών.
3. Σταθμοί Ειδομένης και Γευγελής
Οι λόγοι που επέβαλαν τη μείωση του προσωπικού είναι η σημαντική μείωση του μεταφορικού έργου, λόγω κατάργησης της μεταφοράς αργού πετρελαίου με τον σιδηρόδρομο, όπως αναφέρεται και παραπάνω.
4. Σταθμός Βυρώνειας
Μετά την απόδοση στην εκμετάλλευση του έργου σηματοδότηση - τηλεδιοίκηση στο τμήμα Ροδόπολης - Στρυμόνα - Προμαχώνα, δεν είναι απαραίτητη η παρουσία Σταθμάρχη για εξασφάλιση της κυκλοφορίας, η οποία γίνεται πλέον κεντρικά. Ο Σταθμάρχης παραμένει μόνο για την εξασφάλιση υπηρεσίας εκδόσεως εισιτηρίων, εγγεγραμμένων αποσκευών και ενδεχομένως δεμάτων εξπρές.
Η καθαριότητα των χώρων του σταθμού (αίθουσα αναμονής, γραφείο WC) θα ανατεθούν σύντομα σε κατάλληλο εργολάβο.
Επανήλθαν στην προηγούμενη κατάσταση, ωράρια και θέσεις εργασίας ως παρακάτω:
- Εξασφαλίσθηκε εκ νέου το ωράριο εργασίας από 22.00 έως 06.00΄, της 4ης ομάδας ελιγμών του εμπορικού σταθμού Θεσσαλονίκης από 19-6-02.
- Εξασφαλίσθηκε η θέση εργασίας 2ου Σταθμάρχη, ανά ωράριο εργασίας στο σταθμό Γευγελής από 1-7-02.
- Επανήλθε η εξασφάλιση της θέσης εργασίας του ΡΚΘ από 1-7-02.
- Ορίσθηκε Σταθμάρχης εμπορευμάτων στο σταθμό Ειδομένης, ο οποίος εξασφαλίζει και καθήκοντα υπόλογου αμαξοστοιχιών από 19-6-02.
Ο Υπουργός
ΧΡΙΣΤΟΣ ΒΕΡΕΛΗΣ"
2. Στην με αριθμό 311/9-7-02 ερώτηση δόθηκε με το υπ' αριθμ. 16621/24-7-02 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 311/9-7-02 που κατατέθηκε από τον Βουλευτή κ. Σωτήρη Χατζηγάκη και αφορά στο αντικείμενο του θέματος, σας γνωρίζουμε κατά λόγο αρμοδιότητας τα εξής:
Σε ότι αφορά στην παρουσία λαθρομεταναστών στη Χώρα, εφόσον αυτοί εισέρχονται από το χερσαίο χώρο, εφαρμογή έχει το Σχέδιο "ΒΑΛΚΑΝΙΟ", ενώ όταν εισέρχονται από τα θαλάσσια σύνορα, εφαρμογή έχει το σχέδιο "ΠΟΣΕΙΔΩΝΙΟ", βάσει του οποίου οι Νομαρχιακές Αυτοδιοικήσεις μεριμνούν γι την εξασφάλιση της προσωρινής διαμονής, σίτισης και περίθαλψής τους με δαπάνες των Υπουργείων Εσωτερικών Δημόσιας Διοίκησης και Αποκέντρωσης και Υγείας και Πρόνοιας και πάντως όχι πέραν των 30 ημερών.
Για τα υπόλοιπα θέματα αρμόδια να απαντήσουν είναι τα συνερωτώμενα Υπουργεία Δημόσιας Τάξης και Εξωτερικών στα οποία κοινοποιούμε το παρόν έγγραφό μας, προκειμένου να ενημερώσουν απευθείας την Εθνική Αντιπροσωπεία.
Ο Υφυπουργός
Λ. ΠΑΠΑΔΗΜΑΣ"
3. Στην με αριθμό 361/10-7-02 ερώτηση δόθηκε με το υπ' αριθμ. 513/23-7-02 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 361/10-7-2002 ερώτηση του Βουλευτή κ. Σωτήρη Κούβελα, σας γνωρίζουμε τα εξής:
Στο ζήτημα της υποψηφιότητας της Θεσσαλονίκης για την διεκδίκηση των Μεσογειακών Αγώνων του 2009 έχει αναφερθεί εκτενώς σε συνέντευξη τύπου στις 12-7-2001, την πλήρη απομαγνητοφώνηση της οποίας επισυνάπτω για την πληρέστερη ενημέρωσή σας.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 278/8-7-02 ερώτηση δόθηκε με το υπ' αριθμ. 507/23-7-02 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 278/8.7.2002 ερώτηση του Βουλευτή κ. Κώστα Καρρά, σας γνωρίζουμε τα εξής:
Ι. Το πρόγραμμα "Φως στον Πολιτισμό μας" εξαγγέλθηκε από τους Υπουργούς Ανάπτυξης και Πολιτισμού τον Οκτώβριο του έτους 1997, ως μια σημαντική πρωτοβουλία των δύο Υπουργείων, σε συνεργασία με τις Περιφέρειες και την Δημόσια Επιχείρηση Ηλεκτρισμού (ΔΕΗ) ως χορηγού, με αντικείμενο τον ηλεκτροφωτισμό κάποιων μνημείων σε όλη την ελληνική επικράτεια.
Η πρώτη φάση του προγράμματος περιέλαβε τα πιο κάτω βυζαντινά - μεταβυζαντινά μνημεία:
1. Κάστρο Ακροκορίνθου (Περιφέρεια Πελοποννήσου).
2. Κάστρο Φαναρίου Καρδίτσας (Περιφέρεια Θεσσαλίας).
3. Κάστρο Αγίας Μαύρας στην Λευκάδα (Περιφέρεια Επτανήσων).
4. Μεσαιωνικό υδραγωγείο Καβάλας (Περιφέρεια Ανατολικής Μακεδονίας και Θράκης).
5. Φορτέτζα Ρεθύμνου (Περιφέρεια Κρήτης).
6. Φρούριο νήσου Σπιναλόγκας (Περιφέρεια Κρήτης).
7. Ιουστινιάνειο τείχος Καστοριάς (Περιφέρεια Δυτ. Μακεδονίας).
8. Κάστρο Ιωαννίνων (Περιφέρεια Ηπείρου).
9. Μονή Δαφνίου (Περιφέρεια Αττικής).
10. Κάστρο Μυτιλήνης (Περιφέρεια Βορείου Αιγαίου).
Σύμφωνα με την ως άνω εξαγγελία, για την υλοποίηση του προγράμματος, η ΔΕΗ θα ανελάμβανε την εκπόνηση των σχετικών μελετών, οι οποίες έπρεπε να κατατεθούν στο ΥΠ.ΠΟ. για έγκριση, την κατασκευή των έργων, τη συντήρηση των έργων για το πρώτο εξάμηνο της λειτουργίας τους καθώς και την έκδοση λευκώματος με φωτογραφίες όλων των μνημείων για την δωρεάν διανομή αυτού από τη Δ.Ε.Η.
Οι αρμόδιες Υπηρεσίες του ΥΠ.ΠΟ. στη χωρική αρμοδιότητα των οποίων ανήκει το κάθε μνημείο θα ανελάμβαναν το κόστος της ηλεκτρικής ενέργειας και τη συντήρηση του φωτισμού μετά το πρώτο εξάμηνο.
ΙΙ. Η ΔΕΗ Α.Ε. πληροφόρησε την αρμόδια Υπηρεσία του ΥΠ.ΠΟ. (ΑΡ./ΗΜ./Δ.Ε./2582/24-5-2001 έγγραφο) ότι, λόγω αναδιάρθρωσης του προγράμματος χορηγιών της, όπως προβλέπεται μείωση του σχετικού προϋπολογισμού, αδυνατεί να διαθέσει τα αναγκαία κονδύλια εκτέλεσης των έργων ηλεκτροφωτισμού των μνημείων και ότι θα περιορισθεί στην ολοκλήρωση των μελετών. Κατόπιν αυτού η Διεύθυνση Βυζαντινών και Μεταβυζαντινών Μνημείων ζήτησε από τις Εφορείες Βυζαντινών Αρχαιοτήτων να προτείνουν τα έργα εκτέλεσης ηλεκτροφωτισμού των μνημείων αρμοδιότητάς τους για ένταξη στο Γ΄ ΚΠΣ.
ΙΙΙ. Η εξέλιξη του θέματος αναφορικά με τις εγκρίσεις των υποβληθεισών από την ΔΕΗ μελετών ηλεκτροφωτισμού και τα λοιπά στοιχεία, έχουν ως εξής:
α) Κάστρο Ακροκορίνθου
Απόφαση αρ. πρωτ. ΥΠΠΟ/ΔΜΜ/22135/350/26.4.2000 "Έγκριση μελέτης εφαρμογής ηλεκτροφωτισμού Κάστρου Ακροκορίνθου Ν. Κορινθίας στα πλαίσια του προγράμματος Φως στον πολιτισμό μας"".
Αρ. πρωτ. 540/3-10-2001 έγγραφο της Ν.Α. Κορινθίας προς την ΔΕΗ Α.Ε., σύμφωνα με το οποίο το Νομαρχιακό Συμβούλιο με την αριθ. 11/92/27.9.2001 Απόφασή του ενέκρινε την πρόταση ένταξης του εν λόγω έργου, προϋπολογισμού 350.000.000 δρχ. στο ΠΕΠ Πελοποννήσου 2000-2006 και φορέα υλοποίησης την Ν.Α. Κορινθίας.
ΑΡ./ΗΜ./ΔΕ Νο 5421/29.10.2001 έγγραφο της ΔΕΗ Α.Ε. (Διεύθυνση Επικοινωνίας) προς τον Νομάρχη Κορινθίας "Αποστολή Μελέτης του Έργου "Ηλεκτροφωτισμός του κάστρου Ακροκορίνθου" στην Ν.Α. Κορινθίας", καθώς και τα τεύχη διακήρυξης που είχαν ετοιμασθεί για τον διαγωνισμό ανάδειξης αναδόχου του έργου από την ΔΕΗ Α.Ε., και τον πίνακα προδιαγραφών, προσμέτρησης και προϋπολογισμού των υλικών που απαιτούνται για το έργο. Στο εν λόγω έγγραφό της η ΔΕΗ αναφέρει στον Νομάρχη Κορινθίας ".... Υπενθυμίζουμε ότι όπως έχουμε συμφωνήσει και με το Υπουργείου Πολιτισμού, δεσμεύεσθε να κατασκευάσετε το έργο με ακριβή τήρηση της μελέτης .... ώστε να επιτευχθεί το κατασκευαστικό και αισθητικό αποτέλεσμα που έχει εγκριθεί από την ΔΕΗ και το Κεντρικό Αρχαιολογικό Συμβούλιο....".
β) Κάστρο Φαναρίου Καρδίτσας
Απόφαση αρ. πρωτ. ΥΠΠΟ/ΔΜΜ/37478/992/16.7.2001 "Έγκριση μελέτης εφαρμογής ηλεκτροφωτισμού Κάστρου Φαναρίου Καρδίτσας".
Στις προτάσεις της 7ης Εφορείας Βυζαντινών Αρχαιοτήτων για το Γ΄ ΚΠΣ έχει περιληφθεί το έργο συντήρησης και αποκατάστασης Κάστρου Φαναρίου Ν. Καρδίτσας, βάσει εγκεκριμένης σχετικής μελέτης. (Απόφαση του ΥΠ.ΠΟ. αρ. πρωτ. ΥΠΠΟ/ΔΑΒΜΜ/20846πε/827πε/10.10.2001).
Στις προτεινόμενες εργασίες έχει περιληφθεί και ο ηλεκτροφωτισμός του Κάστρου.
γ) Κάστρο Αγίας Μαύρας στην Λευκάδα
Απόφαση αρ. πρωτ. ΥΠΠΟ/ΔΜΜ/19326/306/13.4.2000 "Έγκριση μελέτης εφαρμογής ηλεκτροφωτισμού Αγ. Μαύρας Λευκάδας, στα πλαίσια το προγράμματος "Φως στον πολιτισμό".
Στις προτάσεις της 8ης Εφορείας Βυζαντινών Αρχαιοτήτων για το Γ΄ ΚΠΣ έχει περιληφθεί ως συνεχιζόμενο το έργο "Φρούριο Αγ. Μαύρας, Στερεωτικές εργασίες, διαμορφώσεις, σήμανση και χρήση χώρων, καθαρισμοί, αποκατάσταση κτηρίου πυριτιδαποθήκης, δημιουργία πολιτιστικών χώρων, Η/Μ εγκαταστάσεις". (στις Η/Μ εγκαταστάσεις της ως άνω πρότασης περιλαμβάνεται ο ηλεκτροφωτισμός του μνημείου).
δ) Μεσαιωνικό υδραγωγείο Καβάλας
Απόφαση αρ. πρωτ. ΥΠΠΟ/ΔΜΜ/15730/230/27.3.2000 "Έγκριση μελέτης εφαρμογής φωτισμού μεσαιωνικού υδραγωγείου Καβάλας στα πλαίσια του Προγράμματος "Φως στον πολιτισμό μας".
Η 12η Εφορεία Βυζαντινών Αρχαιοτήτων έχει επισημάνει ότι το έργο πρέπει να εκτελεσθεί μετά την ολοκλήρωση των εργασιών αποκατάστασης του μνημείου, οι οποίες έχουν ξεκινήσει στο πλαίσιο του Β΄ ΚΠΣ και συνεχίζονται με ένταξη στο Γ΄ ΚΠΣ. Επίσης, για τα υπόλοιπα πέντε (5) μνημεία αναφέρουμε τα ακόλουθα:
ε) Φορτέτζα Ρεθύμνου
Έχει εκδοθεί η Απόφαση αρ. πρωτ. ΥΠΠ/ΔΜΜ/29893/837/31.5.2002 "Έγκριση προμελέτης φωτισμού ανάδειξης Φρουρίου Φορτέτσας Ρεθύμνου".
στ) Φρούριο νήσου Σπιναλόγκας
Έχει εκπονηθεί η μελέτη ηλεκτροφωτισμού και ανάδειξης του ως άνω φρουρίου στο πλαίσιο του προγράμματος "Φως στον πολιτισμό μας", για την οποία έχει ζητηθεί (ΥΠΠΟ/ΓΔΑ/ΑΡΧ/Β1/Φ38/37320/145/26.6.2002 έγγραφο) από τους μελετητές να γίνουν συγκεκριμένες τροποποιήσεις.
Αναμένεται να υποβάλουν οι μελετητές τα τροποποιημένα τεύχη της μελέτης για περαιτέρω προώθηση του θέματος.
ζ) Ιουστινιάνειο τείχος Καστοριάς.
Έχει γνωμοδοτήσει θετικά το ΚΑΣ στην πρόσφατη αρ.27/9.7.2002 συνεδρία του για την έγκριση της οριστικής μελέτης του ηλεκτροφωτισμού του μνημείου. Το σχέδιο της σχετικής Υ. Α., για την υλοποίηση της γνωμοδότησης του Συμβουλίου, προωθείται για υπογραφή από την Διεύθυνση Μελετών Μουσείων.
η) Κάστρο Ιωαννίνων
Έχει υποβληθεί (2001) από την ΔΕΗ Α.Ε. η μελέτη ηλεκτροφωτισμού του Κάστρου Ιωαννίνων, καθώς και μελέτη περιβαλλοντικών επιπτώσεων του έργου. Το έργο θα εισαχθεί στο ΚΑΣ για την κατά νόμο γνωμοδότηση.
θ) Μονή Δαφνίου
Έχει υποβληθεί (2001) από την ΔΕΗ Α.Ε. η μελέτη εφαρμογής ηλεκτροφωτισμού του αρχαιολογικού χώρου της Μονής Δαφνίου. Το έργο προτείνεται για ένταξη στο Γ΄ ΚΠΣ.
ι) Κάστρο Μυτιλήνης
Στο πλαίσιο του προγράμματος "Κάστρων Περίπλους" έχει εγκριθεί η προμελέτη "Συνολικής ανάδειξης Κάστρου Μυτιλήνης" (Υ. Α. αρ. πρωτ. 13541/514/πε και/4368/147/15.5.1997).
Τον Ιούνιο του έτους 2001 η 14η Εφορεία Βυζαντινών Αρχαιοτήτων ζήτησε από την ΔΕΗ Α.Ε. να προχωρήσει στην εκπόνηση μελέτης ηλεκτροφωτισμού του Κάστρου Μυτιλήνης, όπως είχε εγκριθεί με την αρχική έγκριση του προγράμματος "Φως στον πολιτισμό μας", όμως η ΔΕΗ τελικώς δεν ανέλαβε την μελέτη του έργου αυτού. 
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
5. Στην με αριθμό 372/11.7.02 ερώτηση δόθηκε με το υπ' αριθμ. 1104/25.7.02 έγγραφο από τον Υφυπουργό Οικονομίας και Οικονομικών η ακόλουθη απάντηση:
"Απαντώντας στην 372/11.7.02 ερώτηση και την 182/11.7.02 αναφορά που κατέθεσαν στη Βουλή των Ελλήνων οι Βουλευτές κύριοι Σταύρος Βρέντζος και Στέλιος Ματζαπετάκης, αντίστοιχα, σχετικά με τα τέλη κυκλοφορίας των αγροτικών φορτηγών αυτοκινήτων ιδιωτικής χρήσης έτους 2002, σας πληροφορούμε τα εξής:
1. Με τις διατάξεις του άρθρου 20 του ν.2948/2001 τα τέλη κυκλοφορίας των φορτηγών αυτοκινήτων τέθηκαν από 1.1.2002 σε νέα βάση. Ειδικότερα, τα τέλη αυτά διαμορφώθηκαν σε μικρό αριθμό κλιμακίων ανάλογα με το μικτό βάρος του αυτοκινήτου. Στα τέλη κυκλοφορίας ενσωματώθηκαν και οι μέχρι τότε συνεισπραττόμενες, κατά περίπτωση, εισφορές υπέρ ΤΣΑ, τα τέλη χαρτοσήμου και η εισφορά υπέρ ΟΓΑ στα τέλη χαρτοσήμου.
Λόγω της κλιμάκωσης των τελών κυκλοφορίας, η οποία υπαγορεύτηκε από την ανάγκη απλοποίησης της φορολογίας, ήταν αναπόφευκτη η αυξομείωση των τελών αυτών. Τα τέλη κυκλοφορίας κάθε κλιμακίου έχουν ορισθεί σε τέτοιο ύψος ώστε να αποδίδουν κατά μέσο όρο τις επιβαλλόμενες επιβαρύνσεις πριν από τις ανωτέρω ρυθμίσεις.
Σε καμία περίπτωση, πάντως, οι ρυθμίσεις αυτές δεν απέβλεψαν στην αύξηση των φορολογικών εσόδων του Δημοσίου. Τούτο αποδεικνύεται και από το γεγονός ότι σε κάθε κλιμάκιο τελών κυκλοφορίας, όπως τούτο ορίστηκε με τις νέες διατάξεις, έχει ενταχθεί και μεγάλος αριθμός οχημάτων για τα οποία οι παλαιές διατάξεις προέβλεπαν μεγαλύτερες από τις νέες επιβαρύνσεις με συνέπεια να προκύπτει γι' αυτά ελάφρυνση.  Συγκεκριμένα στο πρώτο κλιμάκιο τελών κυκλοφορίας (73 ΕΥΡΩ ή 25.000 δρχ.), το οποίο περιλαμβάνει Ι.Χ.	 φορτηγά αυτοκίνητα μικτού βάρους μέχρι 3.500 κιλά, έχουν ενταχθεί αυτοκίνητα γα τα οποία οι παλαιές επιβαρύνσεις ανέρχονταν μέχρι 38.000 δρχ. ή 111 ΕΥΡΩ.
Το Υπουργείο Οικονομίας και Οικονομικών, προκειμένου να αντιμετωπιστούν τα προβλήματα που δημιουργήθηκαν από το νέο σύστημα υπολογισμού των τελών κυκλοφορίας σε ορισμένες περιπτώσεις μικρών φορτηγών Ι.Χ. οχημάτων (μέχρι 1.500 χιλιόγραμμα μικτού βάρους), προωθεί διατάξεις με τις οποίες προβλέπονται γι' αυτά μειωμένα τέλη κυκλοφορίας, από το επόμενο έτος, σε σχέση με τα ισχύοντα.
2. Σύμφωνα με τις ισχύουσες διατάξεις (παρ. 5 του άρθρου 20 του ν. 2948/2002) η προμήθεια για τα ειδικά σήματα τελών κυκλοφορίας των φορτηγών αυτοκινήτων Ι.Χ. έπρεπε να γίνει από 1/4/02 μέχρι 31/5/02.  Για τη διευκόλυνση των φορολογουμένων, με την απόφαση του Υπουργού Οικονομίας και Οικονομικών 1047073/869/ Τ & Ε.Φ./ΠΟΛ 1170/31-5-02, η πιο πάνω προθεσμία παρατάθηκε μέχρι 10/6/2002.
Το Υπουργείο Οικονομίας και Οικονομικών δεν αρκέστηκε μόνο στην αποστολή ειδοποιητηρίων στους κατόχους αυτοκινήτων.  Προέβη και σε ανακοινώσεις μέσω του τύπου και της τηλεόρασης προκειμένου να ενημερωθούν και όσοι, για διάφορους λόγους, δεν έλαβαν ειδοποιητήριο για τις σχετικές με τα τέλη κυκλοφορίας υποχρεώσεις τους και ιδίως για την προθεσμία  προμήθειας του ειδικού σήματος.
Οι υποχρεώσεις, πάντως, αυτές προκύπτουν ευθέως από το νόμο και σε καμιά περίπτωση δεν εξαρτώνται από τη λήψη ειδοποιητηρίου, η αποστολή του οποίου απέβλεψε στη διευκόλυνση των ενδιαφερομένων.  Για το λόγο αυτό δεν αντιμετωπίζεται περίπτωση απάλειψης του προστίμου, που προβλέπεται για την εκπρόθεσμη προμήθεια του  ειδικού σήματος και του οποίου το ύψος έχει υπαγορευθεί από την ανάγκη δημιουργίας προϋποθέσεων επιτυχούς εφαρμογής του μέτρου της είσπραξης των τελών κυκλοφορίας με ειδικό σήμα, ούτε βέβαια και νέας παράτασης της σχετικής προθεσμίας.
Ο Υφυπουργός
ΑΠ. ΦΩΤΙΑΔΗΣ"
6. Στην με αριθμό 404/12-7-02 ερώτηση δόθηκε με το υπ' αριθμ. 16699/24-7-02 έγγραφο από τον Υφυπουργό   Εσωτερικών, Δημόσιας Διοίκησης και Αποκέντρωσης η  ακόλουθη απάντηση:
"Σε απάντηση της ερώτησης 404/12-7-02 που κατατέθηκε από τον Βουλευτή κ. Θεόφιλο Βασιλείου και αφορά στο αντικείμενο του θέματος, σας γνωρίζουμε κατά λόγο αρμοδιότητας τα εξής:
Σε ό,τι αφορά τους λαθρομετανάστες που εισέρχονται στη χώρα, από θαλάσσια σύνορα εφαρμόζεται στο Σχέδιο "ΠΟΣΕΙΔΩΝΙΟ" βάσει του οποίου οι Νομαρχιακές Αυτοδιοικήσεις εξασφαλίζουν την προσωρινή διαμονή και σίτιση με δαπάνες των Υπουργείων Εσωτερικών, Δημόσιας Διοίκησης και Αποκέντρωσης και Υγείας & Πρόνοιας και όχι πέραν των 30 ημερών.
Για τα υπόλοιπα θέματα να απαντήσουν είναι τα συνερωτώμενα Υπουργεία Δημόσιας Τάξης και Εμπορικής Ναυτιλίας, στα οποία κοινοποιούμε το παρόν έγγραφό μας, προκειμένου να ενημερώσει απευθείας την Εθνική Αντιπροσωπεία.
Ο Υφυπουργός
Λ. ΠΑΠΑΔΗΜΑΣ"
ΠΡΟΕΔΡΟΣ (Απόστολος Κακλαμάνης): Εισερχόμεθα στη συζήτηση των ΕΠΙΚΑΙΡΩΝ ΕΡΩΤΗΣΕΩΝ
Πρώτη είναι η με αριθμό κατάθεσης 51/30-9-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τους Υπουργούς Δικαιοσύνης, Δημόσιας Τάξης, σχετικώς με την πορεία των ερευνών για τη 17η Νοέμβρη κλπ.
Η επίκαιρη ερώτηση του κ. Καψή έχει ως εξής:
"Εις τα πλαίσια της συνεχιζόμενης παραφιλολογίας για τη 17η Νοέμβρη η κοινή γνώμη πληροφορείται από τους "συνήθως καλώς πληροφορημένους" (κατά τους "συνήθεις υπόπτους") και τους μετά ζήλου επιδιδομένους στις "ειδικές αναλύσεις" πολιτικούς, δημοσιογράφους, δικηγόρους ποινικολόγους κλπ. συγκλονιστικές άγνωστες λεπτομέρειες, όπως ότι "αόρατο χέρι παρεμποδίζει την πλήρη διερεύνηση...", ότι "οι συλληφθέντες ανήκουν σε ένα μόνο πυρήνα από τους δέκα που υπάρχουν και μάλιστα απειλούν τους δικαστές...", ότι "πολιτικά κόμματα αποτελούν το κέλυφος της τρομοκρατίας...", ότι υπάρχει, τέλος, ολόκληρο γενεαλογικό δέντρο αποτελούμενο από "παππούδες", "γιαγιάδες", "θείους" και "αδελφές" της τρομοκρατίας, θεωρίες και απόψεις ανταποκρινόμενες και ευθυγραμμιζόμενες πλήρως προς τους ισχυρισμούς των Νάιλς και ΣΙΑ που πρόσφατα ακόμη προκάλεσαν την αγανάκτηση της κοινής γνώμης. Τέτοιες πληροφορίες και ισχυρισμοί είτε είναι αληθείς, οπότε έχει διαμορφωθεί ένα επικίνδυνο κλίμα εφησυχασμού και ευφορίας, είτε είναι εν γνώσει αναληθείς, οπότε όχι μόνο δημιουργείται ένα κύμα νεομακαρθισμού αλλά επιχειρείται η εκτροπή των ανακρίσεων προς αποπροσανατολιστικές κατευθύνσεις. Και τότε ενισχύεται η άλλη σχολή σκέψης ότι επιδιώκεται η συγκάλυψη της συμμετοχής άλλων υπηρεσιών.
Ερωτώνται οι κύριοι Υπουργοί:
1. Έχουν την πρόθεση και τη δυνατότητα να ζητήσουν και να επιτύχουν όπως οι ανακριτές καλέσουν όλους τους "συνήθως καλώς πληροφορημένους" να καταθέσουν τα στοιχεία που διαθέτουν;
2 Θα ενεργοποιήσουν τις συμφωνίες περί δικαστικής συνδρομής προκειμένου να διαφωτίσουν την ανάκριση και οι εκτός Ελλάδος ευρισκόμενοι και θα ευαισθητοποιήσουν το Δικηγορικό Σύλλογο για την εφαρμογή των δεοντολογικών κανόνων στα παρεκτρεπόμενα μέλη του;"
Ο Υπουργός Δικαιοσύνης κ. Φίλιππος Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
Όπως γνωρίζουμε η υπόθεση της 17 Νοέμβρη βρίσκεται ενώπιον της ανεξάρτητης ελληνικής δικαιοσύνης και βέβαια με πολλή σοβαρότητα, με προσοχή και με αξιοποίηση όλων των στοιχείων είμαι σίγουρος ότι οι αρμόδιες εισαγγελικές και δικαστικές αρχές θα συνεχίσουν τις σχετικές διαδικασίες. 
Βρισκόμαστε ήδη στο στάδιο της ανάκρισης, όπως είναι γνωστό. Κανένα "αόρατο χέρι" δεν παρεμποδίζει και δεν μπορεί να παρεμποδίζει την πλήρη διερεύνηση και οι ισχυρισμοί αυτού του είδους, όπως αναφέρει ο κ. Καψής επικαλούμενος διάφορες τέτοιες δηλώσεις, ανήκουν στη σφαίρα της αυθαιρεσίας.
Όπως στη σφαίρα της αυθαιρεσίας θα έλεγα ανήκουν και απόψεις για παράδειγμα ότι πολιτικά κόμματα αποτελούν το κέλυφος της τρομοκρατίας.
Το θέμα της τρομοκρατίας είναι πολύ σημαντικό και κατά την άποψή μου δεν προσφέρεται για μικροκομματικές σκοπιμότητες ούτε μπορεί να αποτελέσει και δεν πρέπει να αποτελέσει θέαμα χάριν της τηλεθέασης. Απαιτεί αυτό το θέμα σοβαρότητα και υπευθυνότητα από όλους.
Αναφορικά με τα συγκεκριμένα ερωτήματα που θέτει ο αγαπητός συνάδελφος κ. Καψής, πρώτα απ' όλα είναι γνωστό ότι οι εισαγγελικές και δικαστικές αρχές -το επαναλαμβάνω και το υπογραμμίζω, το θυμίζω γιατί είναι αυτονόητο- είναι ανεξάρτητες και δεν είναι δυνατή καμία παρέμβαση στο έργο τους από κανέναν. Η υπόθεση αυτή, όπως είπα, έχει ανατεθεί ήδη σε ανακριτές-εφέτες αναμφισβητήτου κύρους οι οποίοι με υψηλό αίσθημα ευθύνης επιτελούν το έργο τους. Επομένως εφόσον οι ίδιοι το κρίνουν αναγκαίο θα καλέσουν για να καταθέσουν όσους διαθέτουν χρήσιμα στοιχεία αφού σύμφωνα με το άρθρο 248 του Κώδικα Ποινικής Δικονομίας ο ανακριτής ενεργεί όλες εκείνες τις ανακριτικές πράξεις που κατά την κρίση του θεωρεί αναγκαίες για την εξακρίβωση του εγκλήματος και των υπαιτίων. Μόνο εφόσον το κρίνουν αναγκαίο, τότε καλούν για να καταθέσουν μάρτυρες.
Ως προς τη δικαστική συνδρομή θα θυμίσω ότι υπάρχουν διεθνείς και διμερείς συμβάσεις. Και αυτές ενεργοποιούνται εφόσον κριθεί αναγκαίο από τις δικαστικές αρχές. Εναπόκειται επομένως στην κρίση των δικαστικών αρχών και νομίζω ότι είναι περιττό εκ μέρους μου να επιβεβαιώσω το αυτονόητο για τη λειτουργία της δικαιοσύνης σήμερα.
Τέλος, είναι γνωστό ότι ο Δικηγορικός Σύλλογος Αθηνών έχει ιστορική διαδρομή αγώνων υπέρ της δημοκρατίας, των ανθρωπίνων δικαιωμάτων και των ελευθεριών των πολιτών. Έχει επίσης ευαισθητοποιηθεί και στο παρελθόν ώστε να εφαρμόζεται ο Κώδικας Δικηγόρων και ο Κώδικας Δεοντολογίας από τα μέλη του για φαινόμενα αθέμιτης επαγγελματικής προβολής, διαφήμισης και συμμετοχής ακόμη σε τηλεοπτικά παράθυρα μελών του που εμφανίζονται ως κάτοχοι πληροφοριών για την τρομοκρατία. Υπάρχουν και τα αρμόδια πειθαρχικά συμβούλια και τα αρμόδια όργανα στο Δικηγορικό Σύλλογο. Ήδη όπως πληροφορούμαι, όπως και εσείς φαντάζομαι από τον Τύπο, ο Δικηγορικός Σύλλογος έχει ενεργοποιήσει τα αρμόδια όργανα για παρεκτρεπόμενα μέλη του σύμφωνα με τον Κώδικα Δικηγόρων και των Κώδικα Δεοντολογίας.
ΠΡΟΕΔΡΟΣ (Απόστολος Κακλαμάνης): Ο κ. Καψής έχει το λόγο.
ΓΙΑΝΝΗΣ ΚΑΨΗΣ: Κύριε Υπουργέ, θα μου επιτρέψετε να ισχυριστώ ότι η ερώτησή μου είχε και έναν προφητικό χαρακτήρα. Η κατάσταση που έχει δημιουργηθεί επέτρεψε τα εξοργιστικά και άθλια γεγονότα που ζήσαμε τις τελευταίες ημέρες με τους κουκουλοφόρους και την επίθεση κατά της "ΑΠΟΓΕΥΜΑΤΙΝΗΣ". 
Πράγματι η ελληνική δικαιοσύνη είναι ανεξάρτητη ως προς την κρίση της αλλά δεν είναι ανεξέλεγκτη ως προς τις ενέργειές της. Νομίζω -και το λέω χωρίς επιφυλάξεις- ότι ο Υπουργός Δικαιοσύνης θα είχε το δικαίωμα να επιστήσει την προσοχή της. Όταν, κύριε Υπουργέ, εγώ ακούω στελέχη αυτής της Βουλής και μάλιστα στελέχη της Αξιωματικής Αντιπολίτευσης να μιλούν για αόρατο χέρι της δικαιοσύνης, για δέκα πυρήνες, είτε έχουν δίκιο, οπότε κάτι πάει στραβά και πρέπει να διερευνηθεί, είτε υπάρχει ένας άλλος δίαυλος και τότε έχει δίκαιο το ΚΚΕ που μιλάει για ξένες υπηρεσίες. 
Εγώ θέλω να ξέρω και η κοινή γνώμη απαιτεί να ξέρει και έχει δικαίωμα να μάθει, τι ακριβώς συμβαίνει. Όταν έρχονται και λένε ότι υπάρχουν δέκα πυρήνες εκ των οποίων μόνο ένας έχει ανακαλυφθεί, αυθόρμητα πρέπει να προκύψει το ερώτημα στα χείλι του ανακριτή: "Πού το ξέρετε; Φέρτε μας στοιχεία". Αλλιώς ενθαρρύνουν τους κουκουλοφόρους. Αλλιώς ενθαρρύνουν τους εμπρηστές της "ΑΠΟΓΕΥΜΑΤΙΝΗΣ".
Κύριε Υπουργέ, σέβομαι τη δικαιοσύνη. Πιστεύω ότι κάνει σωστά το έργο της.  Αλλά προς θεού, δεν μπορεί να συνεχιστεί αυτή η αχλύς που έχει δημιουργηθεί. 
Εμείς που ζήσαμε τις φυλακές της χούντας, εκεί που μας έστειλε ο πατέρας του άθλιου του Γιωτόπουλου, συνεργάτης του χουντικού Υπουργού Παιδείας, ακούμε για δημοκρατικά δικαιώματα. Προς θεού, είχαμε στον Κορυδαλλό τηλεόραση, τηλέφωνα; Είχαμε όλες αυτές τις ανέσεις; Είχαμε αυτήν την ιατρική παρακολούθηση; Θα σας πω κάτι που δεν ξέρετε, γιατί είστε νεότερος, κύριε Υπουργέ.
Σαράντα οκτώ ώρες σφάδαζα στον Κορυδαλλό με κολικό του νεφρού και ξέρετε ποια ήταν η ιατρική περίθαλψη που μου προσέφεραν; Ένα μπουκάλι οινόπνευμα και ένα πακέτο βαμβάκι. Μακάρι να ήμουν στη θέση του κ. Ξηρού. Και λέω το "κύριος" ειρωνικά, διότι διαφωνώ με την επίκλησή του αυτή. Προς θεού!
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αγαπητέ συνάδελφε κύριε. Καψή, ο Υπουργός Δικαιοσύνης δεν υπάρχει κανένας λόγος και δεν πρέπει να εφιστά  την προσοχή στους δικαστές. Γνωρίζουν και οι δικαστές και οι εισαγγελείς τι πρέπει να πράξουν σύμφωνα με το Σύνταγμα και τους νόμους του κράτους. Και αυτό πράττουν με υψηλότατο αίσθημα ευθύνης, σε όλες τις περιπτώσεις όπως και στην υπόθεση της 17 Νοέμβρη.
Ως προς τα προχθεσινά γεγονότα, θα σας θυμίσω ότι αμέσως την επόμενη μέρα το πρωί ο προϊστάμενος της Εισαγγελίας Πρωτοδικών κ. Μπάγιας, κίνησε τη σχετική διαδικασία. Υπήρξαν άμεσα τα αντανακλαστικά, υπήρξε ενέργεια σύμφωνα με ό,τι προβλέπουν οι νόμοι και το Σύνταγμα της χώρας μας των αρμοδίων εισαγγελικών και δικαστικών αρχών και στην περίπτωση αυτή, για να διερευνηθεί η πιθανή τέλεση ποινικών αδικημάτων.
Τέλος, σε ότι αφορά τους κρατούμενους-κατηγορούμενους για συμμετοχή στη 17 Νοέμβρη, θα ήθελα για μία ακόμη φορά να επαναλάβω και να υπογραμμίσω ότι δεν υπάρχει καμία προνομιακή μεταχείρισή τους έναντι όλων των υπολοίπων κρατουμένων. Τηρούμε κατά γράμμα ό,τι προβλέπει ο νόμος, στην περίπτωση αυτή ο Σωφρονιστικός Κώδικας, που ρυθμίζει τα των συνθηκών κράτησης των κρατουμένων. Δεν υπάρχει καμία προνομιακή μεταχείριση και ούτε θα υπάρξει. Η δημοκρατία , όπως είναι γνωστό, ούτε βασανίζει ούτε εκδικείται. Η δημοκρατία έχει μία υποχρέωση: Να τηρούνται κατά γράμμα οι νόμοι και το Σύνταγμα και βέβαια να αποδίδεται δικαιοσύνη. Και θα αποδοθεί.
ΓΙΑΝΝΗΣ ΚΑΨΗΣ: Καταλαβαίνω ότι δεν μπορείτε να επιστήσετε την προσοχή στη δικαιοσύνη αλλά αισθάνομαι υποχρεωμένος να το κάνω εγώ.
ΠΡΟΕΔΡΟΣ (Απόστολος Κακλαμάνης): Όντως οι συγκρίσεις προσώπων και εποχών και συστημάτων αδικούν και τα πρόσωπα και τις εποχές και το δημοκρατικό μας πολίτευμα. Κατά τα λοιπά επιβάλλεται η απομόνωση -και όχι η προβολή όλων αυτών των αθλιοτήτων- και η καταδίκη των πράξεων, όπως η χθεσινή κατά της εφημερίδας "ΑΠΟΓΕΥΜΑΤΙΝΗ". Αλλά αυτά να είναι ομόθυμα και χωρίς περισσή φιλολογία, την οποία τελικώς επιδιώκουν όλα αυτά τα στοιχεία. Και φοβούμαι ότι ο καθένας με τον τρόπο του διευκολύνει αυτό που επιδιώκουν, δηλαδή την προβολή.
Δεύτερη είναι η με αριθμό 52/30.9.2002 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την πρόκληση σοβαρών προβλημάτων στο ηλεκτρικό δίκτυο της νοτίου Ελλάδας λόγω ανεπάρκειας των μονάδων παραγωγής κλπ.
Η επίκαιρη ερώτηση του κυρίου συναδέλφου έχει ως εξής:
"Τις τελευταίες ημέρες πολλές θερμικές μονάδες παραγωγής της ΔΕΗ στο Νότιο Σύστημα της χώρας (Αλιβέρι, Μεγαλόπολη, ΑΗΣΑΓ) έχουν τεθεί εκτός λειτουργίας με αποτέλεσμα να προκαλούνται σοβαρά προβλήματα στο ηλεκτρικό δίκτυο, συγκεκριμένα: Παρ΄ όλο ότι η περίοδος που διανύεται είναι περίοδος σχετικά χαμηλών φορτίων και οι θερμοκρασίες περιβάλλοντος είναι σχετικά ευνοϊκές σημειώνονται ανεπίτρεπτα χαμηλές τάσεις στο δίκτυο μεταφοράς  της Αττικής. Αυτό σε συνδυασμό με το έλλειμμα εφεδρικής παραγωγής στη νότιο Ελλάδα, θέτει σε κίνδυνο την αξιοπιστία της ηλεκτρικής τροφοδότησης της πρωτεύουσας και αυξάνει την πιθανότητα γενικευμένης διακοπής (black out). Η υπερκατανάλωση των υδάτινων αποθεμάτων της χώρας στην οποία οδηγείται η Διοίκηση της ΔΕΗ είναι λύση απελπισίας και δεν αντιμετωπίζει το πρόβλημα. Αντίθετα, δημιουργεί προϋποθέσεις για μεγαλύτερα μελλοντικά προβλήματα.
Κατόπιν των ανωτέρω, ερωτάται ο κύριος Υπουργός: 
Πού οφείλονται οι χαμηλές τάσεις στο δίκτυο μεταφοράς της Αττικής, που σημειώνονται το τελευταίο διάστημα;
Για ποιους λόγους θερμικές μονάδες παραγωγής της ΔΕΗ στο Νότιο Σύστημα της χώρας τέθηκαν εκτός λειτουργίας κατά το μήνα Σεπτέμβριο 2002; Και: 
Η εξοικονόμηση καυσίμου για καλύτερα οικονομικά αποτελέσματα εν όψει δεύτερου πακέτου μετοχοποίησης της ΔΕΗ συνετέλεσε ή όχι στην υπερκατανάλωση των υδάτινων αποθεμάτων της χώρας;"
Ο Υπουργός Ανάπτυξης κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, διαπιστώνοντας ότι ο αγαπητός συνάδελφος έχει μία διαφορετική αντίληψη περί οικονομικότητας στη διαχείριση των ενεργειακών πόρων και συγκεκριμένα για την παραγωγή ηλεκτρισμού από τη Δ.Ε.Η. θέλω να τονίσω ότι η περίοδος υψηλών βροχοπτώσεων στο φετινό καλοκαίρι είναι μία περίοδος κατά την οποία πρέπει να αξιοποιηθεί το υδάτινο δυναμικό με παραγωγή ηλεκτρισμού από το νερό σε συνδυασμό με την άρδευση στις αγροτικές περιοχές για να πετύχουμε εξοικονόμηση του καυσίμου που είναι ακριβότερο το οποίο έτσι κι αλλιώς θα το χρησιμοποιήσουμε στους χειμερινούς μήνες με τη δέουσα προσοχή, ώστε να εξασφαλίσουμε το καλύτερο δυνατό αποτέλεσμα.
Με δεδομένο ότι η εποχή των βροχοπτώσεων βρίσκεται μπροστά μας, καταλαβαίνετε ότι είναι υποχρεωτική η αξιοποίηση του υδάτινου δυναμικού από τα υδραυλικά έργα έτσι ώστε να μην έχουμε υπερχειλίσεις και σπατάλη νερού, πράγμα που συμβαίνει το καλοκαίρι, όταν δεν αξιοποιείται για να στηρίξει την κατανάλωση της ηλεκτρικής ενέργειας. Επιπλέον, αυτήν την περίοδο είχαμε χαμηλή ζήτηση για κατανάλωση ηλεκτρικής ενέργειας. Την περίοδο Αυγούστου-Σεπτεμβρίου ήταν τουλάχιστον 2% χαμηλότερη η ζήτηση έναντι των περσινών επιπέδων. Αυτό μας έδωσε τη δυνατότητα η μονάδα του Κερατσινίου αλλά και άλλες να τεθούν εκτός δικτύου με σκοπό και να κάνουμε συντήρηση αλλά και να μειώσουμε τη συμβολή στην παραγωγή μιας υψηλής σε κόστος λειτουργίας μονάδας όπως είναι αυτή του Αγίου Γεωργίου. Θα συμφωνήσετε ότι αυτό κάνει καλό στους κατοίκους της περιοχής αλλά και στην οικονομικότητα της λειτουργίας της Δ.Ε.Η., αφού γνωρίζετε ότι η απόδοση του σταθμού Κερατσινίου είναι γύρω στο 30% έναντι 50% των νέων μονάδων φυσικού αερίου. 
Για όλους αυτούς τους λόγους ο ΔΕΣΜΗΕ που διά του νόμου είναι ο αποκλειστικός φορέας διαχείρισης των φορτίων ηλεκτρισμού για όλες τις ανάγκες της χώρας έχει προετοιμάσει βέλτιστα σχέδια αξιοποίησης του παραγωγικού δυναμικού. Ο ΔΕΣΜΗΕ έχει στη διάθεσή του υψηλή τεχνολογία. Είναι σε θέση ανά πάσα στιγμή να επιλέγει το κατάλληλο φορτίο από την κατάλληλη πηγή, έτσι ώστε να έχει τη βέλτιστη οικονομική λύση το τέλος του εικοσιτετραώρου. Όπως ξέρετε ο ΔΕΣΜΗΕ στη νέα απελευθέρωση της αγοράς ηλεκτρισμού και φυσικού αερίου αποτελεί καθοριστικό παράγοντα για την επιτυχία του συστήματος. Αυτός θα διαχειριστεί την προσφορά και τη ζήτηση ενέργειας η οποία θα προσφέρεται είτε από τα ιδιωτικά εργοστάσια παραγωγής ρεύματος είτε από τη Δ.Ε.Η. Επομένως η εμπειρία που αποκτά απ' αυτήν τη διαχείριση τον βοηθά να εκπληρώσει το έργο του.
ΠΡΟΕΔΡΟΣ (Απόστολος Κακλαμάνης): Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Υπουργέ, φοβάμαι ότι σας παραπλανούν από τη Δ.Ε.Η. Στις 24 Σεπτεμβρίου ήμασταν έτοιμοι να πάθουμε black out. Η τάση ήταν 142 κιλοβόλτ και ο ΔΕΣΜΗΕ αναγκάστηκε ενώ μέχρι τότε έκανε προφορικές συνεννοήσεις με τον κ. Πανέτα να επιμείνει να μπει σε λειτουργία ο Άγιος Γεώργιος-9, πράγμα που έγινε το βράδυ στις δέκα η ώρα προκειμένου να μην υπάρξει black out. Και σας λένε ψέματα γιατί οι φετινές βροχές δεν αύξησαν τα αποθέματα των ταμιευτήρων. Έχω εδώ τις καμπύλες αλλά δεν θα τις καταθέσω για λόγους εσωτερικής λειτουργίας της Δ.Ε.Η. και λόγω του κλίματος που έχει διαμορφώσει ο κ. Νέζης στη Δ.Ε.Η. Σας λέω όμως ότι από το 1996 μέχρι σήμερα πέρυσι και φέτος έχουμε τα μικρότερα αποθέματα, παρ' ότι τον Αύγουστο και το Σεπτέμβριο η κατανάλωση ήταν μικρότερη 2% έως 4% και παρ' ότι το νερό που αντλήθηκε για αρδεύσεις ήταν πολύ λιγότερο από ό,τι τις άλλες χρονιές.
Τα πράγματα είναι απλούστερα, κύριε Υπουργέ. Βγάζουν εκτός λειτουργίας τις μονάδες για να γίνει οικονομία και να εμφανιστούν τα οικονομικά αποτελέσματα του εννιάμηνου, προκειμένου να μπει η ΔΕΗ στο χρηματιστήριο. Παραλείπουν συντηρήσεις. Το δυστύχημα στη Μεγαλόπολη πρέπει να σας λέει πολλά πράγματα, όπως επίσης και η έρευνα του Εθνικού Μετσόβιου Πολυτεχνείου σε σχέση με τα ραδιενεργά κατάλοιπα που υπάρχουν στην περιοχή της Αρκαδίας. 
Όλα αυτά, όλες οι καταγγελίες, όλη αυτή η ειδησεογραφία σήμερα, η απάντηση της ερευνήτριας του Εθνικού Μετσόβιου Πολυτεχνείου, δηλαδή η έλλειψη συντήρησης και ο κίνδυνος να γίνει μπλακ άουτ, οφείλονται σε μία και μοναδική αιτία. Στο στόχο του κ. Νέζη να παρουσιάσει καλά οικονομικά αποτελέσματα για το εννιάμηνο, προκειμένου να βάλετε στο χρηματιστήριο το 10%-15% της ΔΕΗ,  θέτοντας έτσι σε κίνδυνο την υγεία των εργαζομένων, την υγεία των κατοίκων και την ευστάθεια του ηλεκτρικού συστήματος. 
Σ' αυτό το ερώτημα πρέπει να μας απαντήσετε και όχι σε όλα αυτά τα θεωρητικά που μας είπατε. 
ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
Κύριε Πρόεδρε, θα ήθελα να καλέσω τον κύριο συνάδελφο να αποφεύγει να χρησιμοποιεί μυθεύματα και μάλιστα μυθεύματα που μπορούν να δημιουργήσουν πρόκληση του συστήματος ασφάλειας των πολιτών. Παρακαλώ να διαψεύσετε τα περί ραδιενεργών αποβλήτων ή υπολειμμάτων στο Νομό Αρκαδίας, γιατί όπως γνωρίζετε, η Επιτροπή Ατομικής Ενέργειας μετά από την παρέμβαση της συγκεκριμένης επιστήμονος, στην οποία αναφέρεστε, προέβη σε δημόσια παρέμβαση και δημόσια δήλωση σύμφωνα με την οποία δεν υπάρχει κανένα απολύτως πρόβλημα στις μονάδες παραγωγής ηλεκτρισμού στην Αρκαδία, έτσι ώστε να μη φροντίζουμε εμείς πλέον, έστω και αν δεν το θέλουμε, να δημιουργούμε ψευδείς εντυπώσεις, οι οποίες οδηγούν σε ανησυχία τον κόσμο.  
Δεύτερον, αν κατάλαβα καλά, θέτετε ένα γενικότερο θέμα λειτουργίας της ΔΕΗ. Δεν θέτετε κάποια συγκεκριμένη ερώτηση, διότι όσον αφορά την κατανάλωση του υδάτινου δυναμικού, ελπίζω να μην ανησυχείτε πλέον, γιατί σας είπα πολύ ξεκάθαρα ότι και τα αποθέματα είναι υψηλά, αλλά είμαστε και μπροστά σε μία περίοδο όπου θα αυξηθούν επιπρόσθετα. Άρα, λοιπόν, εκεί δεν υπάρχει πρόβλημα.
Αν ανησυχείτε για το θέμα λειτουργίας και για το θέμα των οικονομιών που κάνει η ΔΕΗ, με σκοπό, όπως είπατε, βεβαίως να αυξήσει την κερδοφορία της, διότι πρόκειται για μια εταιρεία του χρηματιστηρίου, αυτό να το συζητήσουμε. 
Πάντως, να ξέρετε ότι όσον αφορά τη συντήρηση, από του χρόνου, από την 1 Ιανουαρίου, θα εφαρμοστεί στη ΔΕΗ μια καινούρια πολιτική, με σκοπό να μπει σε καινούρια βάση ένα κυκλικά εφαρμοζόμενο συνεχές πρόγραμμα συντήρησης σε όλα τα επίπεδα. Αυτό θα αποτελέσει, αν θέλετε, και την απάντησή μας σ' αυτήν την ανησυχία. 
Σας παρακαλώ, όμως, αν θέλετε να το συζητήσουμε διεξοδικά, κάντε μια ερώτηση, γιατί στο πλαίσιο της σημερινής ερώτησης, κύριε Πρόεδρε, δεν υπάρχει περιθώριο να επεκταθούμε σ' αυτό το θέμα. 
Σας ευχαριστώ. 
ΠΡΟΕΔΡΟΣ (Απόστολος Κακλαμάνης): Θα ακολουθήσει η τέταρτη επίκαιρη ερώτηση με αριθμό κατάθεσης 54/30-9-20002 της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με τις απεργιακές κινητοποιήσεις των παραγωγών και των επαγγελματικών πωλητών των λαϊκών αγορών κλπ. 
Η επίκαιρη ερώτηση της κας Αικατερινάρη έχει ως εξής: 
"Σε αναστάτωση οδηγείται η αγορά τις επόμενες μέρες και σε σοβαρές ελλείψεις σε καύσιμα, οπωροκηπευτικά και άλλα αγαθά, καθώς οι παραγωγοί και οι επαγγελματίες πωλητές των λαϊκών αγορών, όπως και οι ιδιοκτήτες φορτηγών δημόσιας χρήσης, προχωρούν σε απεργία διαρκείας και μπλόκα στα διόδια. 
Στο πλαίσιο της νεοφιλελεύθερης πολιτικής της, η Κυβέρνηση επέλεξε την "ελεύθερη αγορά", με την κατάργηση κάθε μηχανισμού ελέγχου και εποπτείας των τιμών, την ασυδοσία των μεγάλων επιχειρήσεων με ολιγοπωλιακή δύναμη στην αγορά, τη διακίνηση του κυκλώματος των μεσαζόντων στην εμπορία των αγροτικών προϊόντων. Αποτέλεσμα όλων αυτών είναι οι μεγάλες ανατιμήσεις και η αισχροκέρδεια, που στα κυριότερα είδη κατανάλωσης φθάνουν το 6%-7% και στα οπωροκηπευτικά το 17%-20%.
Και στο πρόσφατο μποϋκοτάζ των καταναλωτών αποδείχθηκε ότι η Κυβέρνηση δεν έχει την πολιτική βούληση να αντιμετωπίσει αποτελεσματικά και μόνιμα την ακρίβεια. Αντ' αυτού, συμμετέχει στο μποϋκοτάζ κατά της ακρίβειας, ως εάν να μην έχει καμία ευθύνη για τις ανατιμήσεις, και παίρνει πυροσβεστικά μέτρα, προκειμένου να εκτονώσει τη λαϊκή δυσαρέσκεια, μεταθέτοντας έτσι την ευθύνη του προβλήματος στα εκατέρωθεν μποϋκοτάζ ευπαθών ομάδων πολιτών, όπως μάλιστα είναι οι εργαζόμενοι και οι συνταξιούχοι ως καταναλωτές, και οι παραγωγοί και οι μικροπωλητές, ομάδες που κατ' εξοχήν συναποτελούν το μέρος του 22% του φτωχού πληθυσμού της Ελλάδος. 
Ερωτάται ο κύριος Υπουργός:
1. Ποια μέτρα θα πάρει ώστε να ομαλοποιηθεί η αγορά; 
2. Με ποια συγκεκριμένη πολιτική διακίνησης και εμπορίας των αγαθών αυτών θα εξασφαλιστεί σε μόνιμη βάση η εύρυθμη λειτουργία της αγοράς προς όφελος των παραγωγών και των καταναλωτών;"
Ο Υπουργός Ανάπτυξης κ. Τσοχατζόπουλος έχει το λόγο. 
Ορίστε, κύριε Υπουργέ. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):  
Κύριε Πρόεδρε, κυρίες και κύριοι συνάδελφοι, διεκδικώντας την ίδια τουλάχιστον ευαισθησία, όπως οι αγαπητοί συνάδελφοι, και για τους συνταξιούχους και για τις ευαίσθητες κοινωνικές ομάδες, τους καταναλωτές πάσης μορφής και, βέβαια, για τους πωλητές, μικροπωλητές και παραγωγούς στους οποίους αναφέρεστε ιδιαίτερα, θα ήθελα να τονίσω ότι η λογική του μπλακ-άουτ, την οποία επικαλείστε και εσείς μετά το συνάδελφο της Νέας Δημοκρατίας, δεν ευσταθεί. 
Επίσης, στερείται κάθε -αν θέλετε- πραγματικού δεδομένου, για να μπορέσει να υποστηριχθεί, μια και επάρκεια στην αγορά υπάρχει και οι λαϊκές αγορές λειτουργούν και, εν πάση περιπτώσει, όπως είδατε, από σήμερα ξανά η αντίδραση ορισμένων κοινωνικών ομάδων, που είτε το θέλουν είτε όχι διασφαλίζουν τρόπους ώστε να υπάρξει παραεμπόριο και παραοικονομία, δεν μπορεί να γίνει αφορμή για να ασκηθεί κριτική σε μια πολιτική της Κυβέρνησης η οποία θέλει διαφάνεια, θέλει να ελευθερώσει τις αγορές, θέλει να υπάρξει ανταγωνιστικότητα και να αντιμετωπιστεί το παραεμπόριο και η παραοικονομία. Γι' αυτό ακριβώς προχωρούμε σε θεσμικές πολιτικές αντιμετώπισης. 
Αυτές οι θεσμικές παρεμβάσεις έχουν σκοπό να αλλάξουν το υφιστάμενο πλαίσιο. Έτσι το 2323/ 1995 πλαίσιο των λαϊκών αγορών έχει τεθεί με επιστολή προς όλους τους συμμετέχοντες στις λαϊκές αγορές, ώστε να λάβουν μέρος από την επόμενη εβδομάδα σε συνεδρίαση σχετικής θεσμικής επιτροπής, με σκοπό να αλλάξουμε ριζικά το υφιστάμενο θεσμικό πλαίσιο, μέσα από διάλογο και τελική συμφωνία για τις αλλαγές στις οποίες πρέπει να προχωρήσουμε.
Στη βάση αυτού του διαλόγου υπήρξε και η προσέγγιση με τους ανθρώπους, έτσι ώστε πλέον το θέμα της κινητοποίησης να πάει σε δεύτερη μοίρα. Θέλω να ελπίζω ότι, επειδή είναι μια κινητοποίηση άνευ αντικειμένου, πολύ γρήγορα θα τελειώσει.  Οι ταμειακές μηχανές ουσιαστικά διά της αποφάσεως του Υπουργείου Οικονομικών εφαρμόζονται μόνο στο 4% των μελών των λαϊκών αγορών. Από οκτώμισι χιλιάδες μέλη των λαϊκών αγορών τελικά μόνο τριακόσια εξήντα πέντε χρησιμοποιούν, πωλώντας βιομηχανικά προϊόντα, ταμειακές μηχανές. Αντίθετα, όλοι οι υπόλοιποι πωλώντας οπωροκηπευτικά προϊόντα δεν έχουν κανένα κίνδυνο να υπάρξει επιβολή σε αυτούς, βάσει της κείμενης νομοθεσίας, της χρήσης ταμειακών μηχανών. 
Κυρίες και κύριοι, για τους λόγους αυτούς, πρώτον, στρέψαμε το ενδιαφέρον μας στο να υπάρξει μια θεσμική πρόταση αλλαγής. 
Δεύτερον, αξιοποιούμε τις δυνατότητες του Υπουργείου και τους ελέγχους στις αγορές, ώστε να μπορέσουμε να παρέμβουμε στους ελέγχους των τιμών. Όπως ξέρετε, για τα οπωροκηπευτικά και για τα παιδικά ήδη διατροφής υπάρχει η δυνατότητα ελέγχου της διατίμησης.  Αντίθετα, σε όλα τα άλλα προϊόντα στις αγορές δεν  υπάρχει πλέον καμία δυνατότητα παρέμβασης σε τιμές. Βάσει της απόφασης απελευθέρωσης της αγοράς του 1992 υπάρχει προσφορά και ζήτηση. Από εκεί και πέρα μόνο στο θέμα της ποιότητας μέσω του ΕΦΕΤ, μέσω της Επιτροπής Ανταγωνισμού όσον αφορά τους όρους του ανταγωνισμού, μπορούμε να παρέμβουμε, για να ελέγξουμε τους όρους της αγοράς. 
Με τα μέτρα αυτά, τις θεσμικές παρεμβάσεις που ανέφερα, κύριε Πρόεδρε, και που θα τις αναπτύξω αναλυτικότερα στη δευτερολογία μου, προχωρούμε σε μια ριζική αλλαγή της υφιστάμενης κατάστασης, γιατί πράγματι περιορισμοί μονοπωλιακού ή ολιγοπωλιακού χαρακτήρα λειτουργίας στην αγορά βλάπτουν τον πολίτη και την ποιότητα. Συμφωνούμε ότι σε αυτό χρειάζεται θεσμική πολιτική αντιμετώπιση. 
ΠΡΟΕΔΡΟΣ (Απόστολος Κακλαμάνης): Το λόγο έχει η κα Αικατερινάρη. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Έκανα την ερώτησή μου, κύριε Πρόεδρε, γιατί αυτόν τον καιρό φαίνεται ότι η Κυβέρνηση συστηματοποιεί τον τρόπο αυτών των εκατέρωθεν μποϊκοτάζ για να επιλύσει τα προβλήματα. Αυτός, όμως, δεν είναι τρόπος. Δεν είναι δυνατόν δηλαδή το μεγάλο ποσοστό των καταναλωτών που σήμερα έχουν πολύ σημαντικά οικονομικά προβλήματα, οι εργαζόμενοι, οι συνταξιούχοι να έρχονται αντιμέτωποι με τους αγρότες και τους μικροπωλητές, άλλος κλάδος ο οποίος σήμερα αντιμετωπίζει πάρα πολλά προβλήματα. Δεν μπορεί -και το δεχθήκατε και εσείς- να επέλθει επίλυση όλων αυτών των σοβαρών προβλημάτων με τέτοιου είδους υποστήριξη που έκανε η Κυβέρνηση στο προηγούμενο μποϊκοτάζ των καταναλωτών. 
Τα προβλήματα είναι οξύτατα. Οι αγρότες, που συνιστούν και το ένα τέταρτο -είναι ένας στους τέσσερις των μικροπωλητών- ξέρετε πολύ καλά ότι αντιμετωπίζουν προβλήματα και με το κόστος παραγωγής των προϊόντων τους, αλλά κυρίως με τη διακίνηση των προϊόντων, την αισχροκέρδεια και την εκμετάλλευση που γίνεται. 
Γι' αυτό ο θεσμός των λαϊκών αγορών είχε την εξής έννοια: να μπορεί ο αγρότης-παραγωγός να συναλλάσσεται απευθείας με τον καταναλωτή, να πουλά τα προϊόντα του και να μην μεσολαβούν αυτά τα διάφορα κυκλώματα. Αυτά όμως τα κυκλώματα με την "ελεύθερη αγορά" έτσι όπως εφαρμόζεται στη χώρα μας, χωρίς αξιόλογους και αξιόπιστους μηχανισμούς ελέγχου, έχουν διογκωθεί πάρα πολύ. Έτσι, πλήττεται και η μία μερίδα, των παραγωγών και των μικροπωλητών, και η άλλη των καταναλωτών.
Χρειάζεται, λοιπόν, όπως είπατε κι εσείς, μία ριζική αναδιάρθρωση και ένας άλλος τρόπος ελέγχου όλου αυτού του συστήματος. Και βέβαια πρέπει να σκεφτείτε ξανά τη θεσμοθέτηση των δώδεκα περιφερειακών λαϊκών αγορών, όπως είχε προταθεί παλιότερα. Να δείτε σε συνεργασία με όλους τους εμπλεκόμενους το σύστημα αυτό, το πώς θα λειτουργήσουν αυτές οι αγορές και τα παρατηρητήρια κατά τον καλύτερο τρόπο, ούτως ώστε ο παραγωγός να φέρνει το προϊόν του και ο μικροπωλητής να το μεταφέρει στη λαϊκή αγορά με ένα σύστημα το οποίο πράγματι θα σέβεται κυρίως την κοινωνική συνοχή και τις ανάγκες του καταναλωτή.
Δεν είναι δυνατόν να αφήνουμε την επίλυση όλων αυτών των πραγμάτων στις ολιγοπωλιακές μονάδες, τα οποία είναι τα σούπερ-μάρκετ, που έρχονται σε πλήρη αντίθεση με όλο αυτό το σύστημα της διακίνησης.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, όσον αφορά το χαρακτήρα και το μέλλον των λαϊκών αγορών τόνισα προηγουμένως ότι συγκροτήθηκε μία θεσμικού χαρακτήρα επιτροπή με τη συμμετοχή όλων, και των παραγωγών και των πολιτών, αλλά και άλλων κοινωνικών φορέων τους οποίους ενδιαφέρει η λειτουργία των λαϊκών αγορών, όπως είναι οι καταναλωτές παραδείγματος χάρη, για να μπορέσουμε πραγματικά να διαμορφώσουμε ένα νέο θεσμικό πλαίσιο αλλάζοντας το υφιστάμενο θεσμικό πλαίσιο του ν. 2222/1995.
Όσον αφορά το θέμα των κινητοποιήσεων του κοινωνικού κινήματος, του μποϊκοτάζ, όπως το λέτε, και την αντίδραση για την ακρίβεια και τις ανατιμήσεις, που σε δύο κλάδους της αγοράς παρατηρήθηκαν, στα οπωροκηπευτικά και στις ιδιωτικές υπηρεσίες, πρέπει να σας πω ότι αυτές οι ανατιμήσεις μάς κράτησαν όλο τον Αύγουστο τον τιμάριθμο στο 3,5%, ενώ περιμέναμε να κατέβει στο 3,4%.
Αυτή είναι μία εξέλιξη η οποία ελπίζουμε να πραγματοποιηθεί τώρα τον Σεπτέμβριο, συνεχίζοντας την καθοδική πορεία του τιμαρίθμου, προς την οποία κινούμαστε σταθερά και εφαρμόζουμε καθ' όλη τη διάρκεια της χρονιάς, έχοντας τελικά έναν μέσο όρο πληθωρισμού από Γενάρη μέχρι Αύγουστο 0,3% λιγότερο από πέρσι.
Άρα, αυτό που προκύπτει, κυρίες και κύριοι, είναι ότι η πολιτική της Κυβέρνησης έχει σκοπό να εξασφαλίσει μεταρρυθμίσεις, αλλαγές, νέο θεσμικό πλαίσιο. Αυτός είναι και ο λόγος που οι οδηγοί φορτηγών δημόσιας χρήσης δεν προχώρησαν σε απεργία, συμφώνησαν με τα καινούρια μέτρα της Κυβέρνησης. Τώρα μάλιστα προχωρούμε το επιμελητήριο φορτηγών αυτοκινήτων των χώρας, θεσμικό αίτημα πολλών ετών που πρέπει να πραγματοποιηθεί, και προχωρούμε και το μητρώο των επιμελητηρίων, που είναι άλλη μία νέα θεσμική αλλαγή, που θα δώσει διέξοδο.
Συγκροτώντας την επιτροπή για τις λαϊκές αγορές, μέσα από την οποία ελπίζουμε ότι θα δημιουργηθούν κατάλληλες προϋποθέσεις αντίστοιχης θεσμικής ανανέωσης, δίνουμε μία ολοκληρωμένη απάντηση για το πώς σήμερα στην εποχή μας αντιμετωπίζονται τα θέματα, εάν θέλει κανείς να παλέψει με την παραοικονομία, να πολεμήσει το παραεμπόριο και να μπορέσει να βάλει όρους διαφανείς, αντικειμενικότητας, που εξυπηρετούν τελικά τον πολίτη και τον καταναλωτή, που σε τελική ανάλυση είναι και ο μόνος σωστός δρόμος.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ακολουθεί η τρίτη με αριθμό 53/30-9-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τις θέσεις της Κυβέρνησης για την επικείμενη επίθεση στο Ιράκ κλπ.
Η επίκαιρη ερώτηση του κυρίου Βουλευτή έχει ως εξής:
"Μια σαφής και κατηγορηματική τοποθέτηση της Κυβέρνησης ότι η Ελλάδα σε καμία περίπτωση δεν πρόκειται να εμπλακεί ή να χορηγήσει διευκολύνσεις προκειμένου να υλοποιηθεί ο "προληπτικός" πόλεμος των ιμπεριαλιστών των Η.Π.Α., Μεγάλης Βρετανίας ενάντια στο Ιράκ, θα ήταν σημαντικότατη συμβολή της χώρας μας στη διατήρηση της ειρήνης και σταθερότητας στην ευρύτερη περιοχή μας. Αντί γι' αυτό όμως η Κυβέρνηση, εν κρυπτώ, χωρίς ενημέρωση της Βουλής, δίχως καν απόφαση του ΚΥΣΕΑ, ουσιαστικά έχει ήδη εμπλέξει τη χώρα μας σ' αυτήν τη βρώμικη υπόθεση αφού, σύμφωνα με πληροφορίες του Τύπου, η βάση της Σούδας έχει ενεργοποιηθεί, εξακολουθεί να ισχύει η παραχώρηση αεροδιαδρόμων για τον πόλεμο στο Αφγανιστάν, οι Η.Π.Α. ζήτησαν τη δέσμευση μεγάλων περιοχών στις ελληνικές θάλασσες όπου τα αμερικανικά αεροσκάφη θα πετούν χωρίς να καταθέτουν σχέδιο πτήσης κλπ. Εξάλλου στην πρόσφατη άτυπη σύνοδο του ΝΑΤΟ, σύμφωνα με όσα δήλωσε ο Υπουργός Εθνικής Άμυνας, αυτό που φαίνεται να απασχολεί την Κυβέρνηση είναι -θεωρώντας δεδομένη την επέμβαση- το πώς θα επιτευχθεί η μεγαλύτερη δυνατή συγκέντρωση σύμμαχων δυνάμεων των Η.Π.Α. -μαζί και της Ελλάδας- με την εξασφάλιση μιας επίφασης νομιμότητας.
Ερωτάται ο κύριος Υπουργός εάν προτίθεται η Κυβέρνηση: 
Να εκφράσει την κατηγορηματική αντίθεσή της στα ιμπεριαλιστικά σχέδια ενάντια στο Ιράκ και των γειτονικών χωρών.
Να καταστήσει σαφές ότι η χώρα μας σε καμία περίπτωση -ακόμα κι αν οι αφόρητες ιμπεριαλιστικές πιέσεις οδηγήσουν σε μια σχετική απόφαση του Ο.Η.Ε.- δεν πρόκειται να εμπλακεί, ούτε να επιτρέψει τη χρησιμοποίηση της βάσης της Σούδας ή να παραχωρήσει οποιεσδήποτε άλλες διευκολύνσεις για την υλοποίηση των τρομοκρατικών ιμπεριαλιστικών σχεδιασμών, οι οποίοι εκτός των άλλων εκθέτουν τη χώρα μας σε τεράστιους κινδύνους μετατρέποντάς την σε στόχο πιθανών αντιποίνων."
Ο Υπουργός Εξωτερικών κ. Γεώργιος Παπανδρέου έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών):  Κύριε Πρόεδρε, αγαπητοί συνάδελφοι, είχα την ευκαιρία και χθες στην επιτροπή να μιλήσω διεξοδικά για το θέμα του Ιράκ. Θέλω να τονίσω και πάλι την ξεκάθαρη θέση της Ελλάδας. Η ελληνική εξωτερική πολιτική εδράζεται στις αρχές του σεβασμού του διεθνούς δικαίου, της διεθνούς νομιμότητας, του σεβασμού των αποφάσεων του Ο.Η.Ε., της ειρηνικής επίλυσης των διαφορών, της μη χρήσης βίας ή απειλής χρήσης βίας, βεβαίως των ανθρωπίνων δικαιωμάτων και των δικαιωμάτων των μειονοτήτων, της εδαφικής ακεραιότητας και του απαραβιάστου των συνόρων. 
Πιστεύουμε ότι ο μόνος δρόμος είναι ο δρόμος της διεθνούς νομιμότητας σε ό,τι αφορά και το Ιράκ, είναι η εξάντληση όλων των διπλωματικών και πολιτικών μέσων που διαθέτουμε ως οργανωμένη διεθνής κοινωνία. Κι αυτό ισχύει όχι μόνο για το Ιράκ, ισχύει για τη Μέση Ανατολή, ισχύει για την Κύπρο. Είναι ακριβώς η δική μας εμμονή στο σεβασμό του διεθνούς δικαίου. 
Στην περίπτωση του Ιράκ -νομίζω κι εσείς το αναγνωρίζετε, κύριε Κολοζώφ- έχουμε ένα καθεστώς δικτατορικό, αντιδημοκρατικό, έχουμε παραβιάσεις ανθρωπίνων δικαιωμάτων, δικαιωμάτων των μειονοτήτων. Έχουμε δύο φορές στο πρόσφατο παρελθόν απειλή της ειρήνης στην περιοχή. Άρα, καλούμε και το Ιράκ να σεβαστεί τις αποφάσεις του Ο.Η.Ε., όπως καλούμε κάθε ενδιαφερόμενο σε οποιαδήποτε κρίση να σεβαστεί τις αποφάσεις του Ο.Η.Ε. Αυτό είναι το πρόβλημα και υπάρχει συγκεκριμένος τρόπος για να λυθεί και να αποτραπεί μια στρατιωτική επιχείρηση. Έχουμε σήμερα μια σημαντική ευκαιρία. Είναι η δυνατότητα να βρεθεί ειρηνική λύση μέσω του Συμβουλίου Ασφαλείας του Ο.Η.Ε. Πολλοί μιλούν για την αδυναμία του Ο.Η.Ε., ότι είναι αναποτελεσματικός, αλλά δεν υπάρχει άλλη δυνατότητα, παρά αυτή η συντεταγμένη διεθνής παρέμβαση μέσα από τον Ο.Η.Ε. που, παρά τις αδυναμίες του, μπορεί να αποτελέσει το μόνο διεθνές θεσμικό πλαίσιο για να αποτρέψει μονομερείς λογικές και προληπτικές παρεμβάσεις, ενέργειες και λογικές για τις οποίες και η Ελλάδα είναι αντίθετη.
Θέλω, κλείνοντας, να τονίσω ότι η Ελλάδα θεωρεί πως η ειρηνική διευθέτηση της κρίσης θα δημιουργήσει συνθήκες και για την άρση του εμπάργκο και αυτό θα είναι πολύ σημαντικό για τον ιρακινό λαό. Η Ελλάδα θα διασφαλίσει με τις θέσεις της αυτές και τις παραδοσιακές της σχέσεις με τον αραβικό κόσμο και τους λαούς της περιοχής. 
Και τέλος, θέλω να πω ότι στην πράξη κινούμαστε μέσα στο πλαίσιο των συμφερόντων μας, της διασφάλισης των συμφερόντων της χώρας και του διεθνούς δικαίου. Βεβαίως κανένα από τα αιτήματα που αναφέρετε στην ερώτησή σας δεν έχει υπάρξει προς εμάς, κανένα παρόμοιο. 
ΠΡΟΕΔΡΟΣ (Απόστολος Κακλαμάνης): Ο κ. Κολοζώφ έχει το λόγο. 
ΟΡΕΣΤΗΣ ΚΟΛΟΖΩΦ: Κύριε Πρόεδρε, πάρθηκε χθες η απόφαση-συμφωνία οι παρατηρητές του ΟΗΕ να επιστρέψουν στο Ιράκ για τις επιθεωρήσεις. Πριν καλά- καλά στεγνώσει η μελάνη, ο Πρόεδρος και οι βασικοί παράγοντες των Ηνωμένων Πολιτειών της Αμερικής υπονομεύουν αυτήν τη συμφωνία. Δεν ξέρω ποιοι είναι οι σχεδιασμοί τους, πάντως είναι φανερό ότι έχουν αποφασίσει να κάνουν επέμβαση και θέλουν αυτήν την επέμβαση. 
Αυτή είναι η ουσία της υπόθεσης: Μία επέμβαση που αν γίνει θα δημιουργήσει σοβαρά προβλήματα σε ολόκληρη την περιοχή, αλλά και στη χώρα μας. Δεν θα αναφερθώ τώρα στα συγκεκριμένα οικονομικά, πολιτικά, διπλωματικά στοιχεία όσον αφορά τις επιπτώσεις που θα υπάρξουν από μία τέτοια επέμβαση.
Αν όντως είμαστε αντίθετοι με μία τέτοια ενέργεια, πρέπει από τώρα να τοποθετηθούμε πάνω σε αυτό το ζήτημα. Η Κυβέρνηση όμως δεν το κάνει. Θα πρέπει δηλαδή να είμαστε από εκείνη την πλευρά που λέει: "Όχι στον πόλεμο, δεν θα στηρίξουμε μία τέτοια ενέργεια". Δεν πρέπει να περιμένουμε, κάτω από τις πιέσεις που ασκούν οι Ηνωμένες Πολιτείες της Αμερικής, πότε θα νομιμοποιηθεί από τον ΟΗΕ μία τέτοια επέμβαση για να πάρουμε μέρος και εμείς στη συμμαχία όσων θα επέμβουν εκεί και να γίνουμε συνένοχοι ενός τέτοιου εγκλήματος.
Η θέση η δική μας είναι ότι η ελληνική Κυβέρνηση πρέπει να ξεκαθαρίσει τη θέση της πάνω στο ζήτημα αυτό, να τοποθετηθεί. Δεν είναι θέμα σεναρίων, αλλά είναι ουσιαστική παρέμβαση στις διεργασίες που γίνονται διεθνώς για να σταματήσει αυτός ο πόλεμος. 
Το δεύτερο ζήτημα που θέτουμε στην ερώτησή μας είναι η χρήση των βάσεων σε μία τέτοια περίπτωση. Ο κύριος Υπουργός μας διαβεβαιώνει ότι δεν υπάρχει κανένα αίτημα και ότι δεν γίνονται τέτοιες προετοιμασίες στη βάση της Σούδας. Εγώ καταθέτω ένα δημοσίευμα, το οποίο δεν είδα να διαψεύδεται από πουθενά, για τις προετοιμασίες που γίνονται και τα αιτήματα των Αμερικάνων. Δεν ξέρω αν έγιναν ή δεν έγιναν αποδεκτά από την ελληνική  Κυβέρνηση, θεωρώ όμως απαραίτητο να υπάρξει μία ξεκάθαρη τοποθέτηση πάνω σε αυτά τα ζητήματα. Και το καταθέτω για να ενημερωθεί ο κύριος Υπουργός γιατί φαίνεται ότι δεν είναι ενήμερος. Να τοποθετηθεί ή να τα διαψεύσει. 
(Στο σημείο αυτό ο Βουλευτής κ. Ορέστης Κολοζώφ καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών):  Θα επαναλάβω ότι η θέση μας είναι ξεκάθαρη. Εμείς ως χώρα έχουμε τονίσει ότι πρέπει να εξαντληθούν και πρέπει να υποστηρίζουμε συνεχώς την εξάντληση των διπλωματικών μεθόδων. Βεβαίως είναι ξεκάθαρο ότι εμείς είμαστε υπέρ της ειρηνικής επίλυσης του προβλήματος. 
Αυτή τη θέση έχουμε στην Ευρωπαϊκή Ένωση, την οποία έχουμε πει και στον ΟΗΕ. Δεν είμαστε μέλος του Συμβουλίου Ασφαλείας, αλλά στηρίζουμε τις προσπάθειες που οδηγούν προς αυτήν την κατεύθυνση. Βεβαίως υπάρχει και μια εξέλιξη στον ΟΗΕ, με την επιτροπή του Χανς Μπλιξ. 
Ελπίζουμε ότι εφόσον θα υπάρξει -για να ισχυροποιήσουμε το ρόλο του ΟΗΕ- νέο ψήφισμα του Συμβουλίου Ασφαλείας, αυτό το ψήφισμα θα επιτρέψει να υπάρξει διπλωματική λύση και βεβαίως να υπάρξει ανοικτή δυνατότητα διαφάνειας για τις επιθεωρήσεις και τις αναθεωρήσεις που θα γίνουν και την εποπτεία που θα συντελεστεί με τους παρατηρητές που θα πάνε στο Ιράκ για να δουν κατά πόσο γίνονται παραγωγές και αποθηκεύονται όπλα μαζικής καταστροφής. 
Σε ό,τι αφορά τα αιτήματα, για τα οποία εσείς διατείνεστε ότι έχουν υπάρξει, σε μένα δεν υπάρχουν. Ζήτησα από τις υπηρεσίες και χθες, για την ερώτησή σας, να μου πουν αν υπάρχει οποιοδήποτε αίτημα. Κανένα αίτημα σε κανένα επίπεδο δεν μας έχει υποβληθεί. 
ΟΡΕΣΤΗΣ ΚΟΛΟΖΩΦ: Διαψεύστε τα τότε για να μην κυκλοφορούν. 
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών):  Το λέω εδώ ενώπιον της Βουλής. 
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων. 
Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Εισαγγελία Πρωτοδικών Αθηνών διαβίβασε στη Βουλή, σύμφωνα με το άρθρο 86 του Συντάγματος και το ν. 2509 του 1997, δικογραφία που αναφέρεται στον πρώην Υπουργό Περιβάλλοντος Χωροταξίας και Δημοσίων Έργων. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του νομοσχεδίου του Υπουργείου Ανάπτυξης: "Σύσταση "φορέα εγγυοδοσίας Μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις".
Θα συζητηθούν τα απομένοντα προς συζήτηση άρθρα του Δ΄ κεφαλαίου  27 έως και 36 και του Ε΄ κεφαλαίου από το 37 έως και το 44, καθώς επίσης και τρεις τροπολογίες Υπουργών που υπάρχουν και μία εμπρόθεσμη τροπολογία συναδέλφων. 
Θέλετε να συζητηθούν μαζί και τα δύο κεφάλαια; Τι γνώμη έχετε;
ΙΩΑΝΝΗΣ ΒΑΘΕΙΑΣ: Μαζί, αλλά να δοθεί περισσότερος χρόνος.
ΓΕΩΡΓΙΟΣ ΣΑΛΑΓΚΟΥΔΗΣ: Το κεφάλαιο Δ΄ χωριστά.
ΠΡΟΕΔΡΟΣ (Απόστολος Κακλαμάνης): Και το Ε΄ κεφάλαιο;
ΓΕΩΡΓΙΟΣ ΣΑΛΑΓΚΟΥΔΗΣ: Το Ε΄ κεφάλαιο μαζί με τα υπόλοιπα στο τέλος.
ΠΡΟΕΔΡΟΣ (Απόστολος Κακλαμάνης): Μαζί.
Επειδή τελειώνει και η ζωή του Τμήματος σήμερα, παρακαλώ να συμφωνήσετε, αν παραστεί ανάγκη, και για εμβόλιμη συνεδρίαση το απόγευμα. 
Συμφωνεί το Τμήμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΙΩΑΝΝΗΣ ΒΑΘΕΙΑΣ: Κύριε Πρόεδρε, θα ήθελα να προτείνω στο συνάδελφο της Νέας Δημοκρατίας να πάμε σε μία ενότητα και τα δύο κεφάλαια, αλλά να μας δοθούν πέντε λεπτά περισσότερα ως χρόνος για να μιλήσουμε, οπότε να έχουμε την άνεση για να καλύψουμε τα θέματα. Διότι ήδη επί των άρθρων και στο επίπεδο της Μεσοχώρας έχουμε κάνει αρκετό διάλογο.
ΠΡΟΕΔΡΟΣ (Απόστολος Κακλαμάνης): Και πάλι, επειδή τελειώνει όπως είπα ο χρόνος του Τμήματος, θα πρέπει αν παραστεί ανάγκη να υπάρξει και συνεδρίαση για το απόγευμα. Μπορεί να υπάρξει θέμα ψηφοφορίας.
ΙΩΑΝΝΗΣ ΒΑΘΕΙΑΣ: Γίνεται αποδεκτό.
ΠΡΟΕΔΡΟΣ (Απόστολος Κακλαμάνης): Είμαστε σύμφωνοι.
Επομένως προχωρούμε στο κεφάλαιο Δ΄ και εν συνεχεία στο κεφάλαιο Ε΄ με τις τροπολογίες.
Το λόγο έχει ο κ. Βαθειάς.
ΙΩΑΝΝΗΣ ΒΑΘΕΙΑΣ: Κύριε Πρόεδρε, κυρίες και κύριοι συνάδελφοι, ήδη έχουμε κάνει μια διεξοδική συζήτηση και με την παρουσία των φορέων, όσον αφορά το θέμα της απαλλοτρίωσης των υπολοίπων εκτάσεων στον Ταμιευτήρα της Μεσοχώρας. Κουβεντιάσαμε όχι μόνο επί της αρχής αλλά και επί των άρθρων και πιστεύω ότι η συζήτηση η οποία θα γίνει και σήμερα στην Εθνική Αντιπροσωπεία θα καλύψει απόλυτα τα θέματα τα οποία τέθηκαν όσον αφορά επίμαχα σημεία αμφισβήτησης.
Στα τρία πρώτα άρθρα το 27, το 28 και το 29 δημιουργούμε τους όρους της απαλλοτρίωσης και, όπως λέμε στο άρθρο 27, την αναγκαστική απαλλοτρίωση όσον αφορά το 1.390.000 τετραγωνικά μέτρα  που βρίσκονται στα διοικητικά όρια του Δήμου Πυνδαίων (πρώην Κοινότητα Μεσοχώρας) του Νομού Τρικάλων για την απαλλοτρίωση σε σχέση και με το δημόσιο συμφέρον και τη δημόσια ωφέλεια από ένα έργο το οποίο έπρεπε να είχε ήδη κατασκευαστεί, από ένα έργο το οποίο συζητήθηκε, καταγράφηκε σε σχέση με τις απαλλοτριώσεις, σε σχέση με τα αιτήματα των κατοίκων, αλλά υπάρχει μια σοβαρή εκκρεμότητα την οποία ερχόμαστε να επιλύσουμε σήμερα στο ελληνικό Κοινοβούλιο.
Άρθρα 28 και 29: "Απαλλοτρίωση για μετεγκατάσταση στην Περιφέρεια Δήμου Πυνδαίων" και "Απαλλοτρίωση για μετεγκατάσταση στην Περιφέρεια διευρυμένης Κοινότητας Νεράιδας". Είναι η πρόβλεψη η οποία γίνεται όσον αφορά την υποχρέωση να κάνουμε τη μετεγκατάσταση και την κατασκευή των νέων οικισμών, 285.000 τετραγωνικά μέτρα για την πρώην Κοινότητα Μεσοχώρας και 197.000 τετραγωνικά μέτρα για την Κοινότητα Νεράιδα, πρώην Κοινότητας Αρματολικού του Νομού Τρικάλων.
Εδώ, στο άρθρο 30, περιγράφουμε ακριβώς την οριζοντιογραφία, τα διαγράμματα, όσον αφορά τις μετεγκαταστάσεις, όσον αφορά τις περιοχές που υπάρχουν στο παρόν νομοσχέδιο και την ανάληψη της ευθύνης της κατασκευής από τη ΔΕΗ, όπως το περιγράφουμε: αναγκαστική απαλλοτρίωση στο άρθρο 27, εγκαταστάσεις στο άρθρο 28 και στο άρθρο 29.
Στο άρθρο 31 η διαδικασία των απαλλοτριώσεων γίνεται πλέον με την κατεπείγουσα διαδικασία εκτός των κείμενων διατάξεων υφιστάμενου νόμου. Αυτό γίνεται, γιατί πλέον θεωρούμε ότι έχουν ολοκληρωθεί όλα τα όρια και τα χρονικά, αλλά κι εκείνα της προετοιμασίας της χώρας, για να αντιμετωπίσει το ενεργειακό πρόβλημα.
Μέσα στην επόμενη διετία μας ενδιαφέρει ο υδροηλεκτρικός σταθμός της Μεσοχώρας να τεθεί σε λειτουργία, για να μην αναγκαστούμε να κάνουμε εισαγωγή ενέργειας, με συνέπεια τα πιθανά προβλήματα που θα μπορούσε να υποστεί η χώρα.
Γι' αυτόν το λόγο όλες οι διαδικασίες τίθενται με προθεσμίες και τριών μηνών, όσον αφορά τη διαδικασία που περιγράφουμε, και με συγκεκριμένες διαδικασίες προθεσμίας δύο μηνών, όσον αφορά τις ενστάσεις και τις αποζημιώσεις σε σχέση με αυτά που θα αποτιμήσει ο προϊστάμενος της Δ.Ο.Υ. της συγκεκριμένης περιφέρειας.
Η διαδικασία της απαλλοτρίωσης αίρεται αυτοδίκαια για όσα εδαφοτεμάχια μεταβιβαστούν μετά των συστατικών τους οικειοθελώς σύμφωνα με τις συγκεκριμένες ακόλουθες τιμές, διότι εδώ έχουμε δύο επίπεδα. Έχουμε τους κατοίκους που έχουν συνομολογήσει, αυτούς που θα συνομολογήσουν και η αναγκαστική διαδικασία απαλλοτρίωσης γίνεται γι' αυτούς, οι οποίοι δεν θα θελήσουν να μπουν στη διαδικασία, που μέχρι σήμερα έχει προσδιοριστεί.
Εδώ περιγράφουμε τις τιμές που καταγράφονται ανά τετραγωνικό μέτρο. Αυτό που θα μπορούσα να επισημάνω είναι ότι αυτές οι τιμές είναι τουλάχιστον τριπλάσιες σε σχέση με τις τιμές που γίνονται όλες αυτές οι διαδικασίες των απαλλοτριώσεων σ' όλη την Ελλάδα.
Οι τιμές καταγράφονται αναλυτικά. Αναφέρω, λοιπόν, ότι για τα θιγόμενα οικόπεδα εντός οικισμού η τιμή είναι 2.348 ευρώ ανά τετραγωνικό μέτρο. Για τα θιγόμενα εδάφη όλων των κατηγοριών -τα ποτιστικά, τα ξερικά, τα χέρσα, οι αγροί, τα δάση- είναι 1760,82 ευρώ ανά στρέμμα. Για τις θιγόμενες κατοικίες είναι 733,68 ευρώ ανά τετραγωνικό μέτρο, όσον αφορά τη συνολική επιφάνεια ανεξάρτητα από την παλαιότητα ή την κατάσταση της συγκεκριμένης κατοικίας. Για επαγγελματική στέγη -χώροι που χρησιμοποιούνται τα τελευταία δύο χρόνια- είναι 1467,35 ευρώ ανά τετραγωνικό μέτρο.
Στην επιτροπή διεφάνη ότι δεν υπάρχει διαφωνία και κανείς δεν έθεσε ζήτημα, όσον αφορά τα τιμήματα, που πλέον είναι υψηλά. Πιστεύουμε ότι αυτή είναι η σημαντική δέσμευση κι αυτή είναι η ψήφιση που κάνει το ελληνικό Κοινοβούλιο, για να εφαρμοστεί ο νόμος. Τουλάχιστον εμείς θεωρούμε ότι ενεργούμε με απόλυτη ευαισθησία απέναντι σε κατοίκους, οι οποίοι αναγκάζονται για το δημόσιο συμφέρον  -κι αυτό είναι θετικό και πρέπει να το πούμε στην Εθνική Αντιπροσωπεία- να φύγουν από τις πατρογονικές τους εστίες.
Γνωρίζουμε πολύ καλά τι σημαίνει να εγκαταλείπεις το σπίτι σου και να αναγκάζεσαι να μεταφερθείς σε μια άλλη περιοχή. Γι' αυτόν το λόγο θεωρώ ότι πάρα πολύ σωστά οι συγκεκριμένες τιμές μπαίνουν στο τριπλάσιο και πάρα πολύ σωστά εξαντλούμε την ευαισθησία μας σ' αυτό το συγκεκριμένο θέμα, γιατί πράγματι αξίζει τη θυσία που κάνουν όσοι κατοικούν όλα αυτά τα χρόνια σ' αυτές τις περιοχές.
ΒΑΣΙΛΗΣ ΚΕΔΙΚΟΓΛΟΥ: Μόνο ζημιά θα υποστούν, κύριε συνάδελφε;
ΙΩΑΝΝΗΣ ΒΑΘΕΙΑΣ: Θα το αναφέρω πιο κάτω, κύριε συνάδελφε.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Όσον αφορά την πρόσθετη αποζημίωση, για να μην υπάρχει αδικία δημιουργούμε αυτήν την επιπρόσθετη αποζημίωση σ' αυτούς, οι οποίοι είχαν αποδεχθεί την απαλλοτρίωση και είχαν αποζημιωθεί με λιγότερα χρήματα.
Άρα, σημαίνει ότι η αποζημίωση εδώ γίνεται με όρους ισότητας. Αυτοί που είχαν συμφωνήσει παλαιότερα και είχαν αποζημιωθεί θα πάρουν την υπόλοιπη διαφορά, όπως ακριβώς το προσδιορίζουμε με το άρθρο 32.
Στο άρθρο 33 έχουμε την εκπόνηση της πολεοδομικής μελέτης και το σχεδιασμό των δύο περιοχών που κάνουμε τα νέα κτίσματα για τη μετεγκατάσταση. Εδώ καταγράφουμε και το γεωλογικό υπόβαθρο, και την περιβαλλοντική ένταξη, και το ιστορικό πολιτιστικό περιβάλλον, και την αναπτυξιακή διάσταση του οικισμού και τη διασύνδεση των δικτύων ΔΕΗ, ΟΤΕ, κλπ., την κοινωνική αποδοχή, τους κοινόχρηστους χώρους, ώστε να είναι σε πλήρη επάρκεια και βέβαια την πρόβλεψη για τις κοινωνικές υποδομές.
Εδώ περιγράφουμε και τη συγγραφή των  υποχρεώσεων και τα χρονοδιαγράμματα, τις αρχιτεκτονικές μελέτες ακόμα και τις υποχρεώσεις της ΔΕΗ. Αν ένα τμήμα υποστεί ένα πρόβλημα, που δεν μπορεί να το προβλέψει κανείς -πιθανά σε κάποια τέτοια έργα μπορεί να υπάρχουν κάποια προβλήματα- προβλέπουμε να υπάρχει πλήρης αποκατάσταση για ένα γεωλογικό φαινόμενο, που δεν μπορεί να το εκτιμήσει κανείς και δημιούργησε ζημιά σε μια περιοχή ή σε κάποια στρεμματική εκμετάλλευση που δεν την έχουμε προσδιορίσει. 
Αυτό που θα ήθελα να πω εδώ και να τονίσω ιδιαίτερα -τέθηκε επί της αρχής και πρέπει να το θέσουμε και επί των άρθρων- είναι γιατί δεν έγιναν αυτές οι μελέτες: μήπως υπάρχουν προβλήματα, γιατί η ΔΕΗ δεν το έκανε μέχρι σήμερα και γιατί υπάρχουν καθυστερήσεις. 
Εκτιμώ ότι οι όποιες καθυστερήσεις υπήρξαν είτε από "αμέλεια" της ΔΕΗ, είτε σε σχέση με τις συμφωνίες ή οτιδήποτε άλλο, όλα αυτά αποτελούν παρελθόν σε σχέση με το νόμο, ο οποίος έρχεται για ψήφιση στο ελληνικό Κοινοβούλιο. Άρα η εκτίμηση είναι ότι σε τρεις μήνες θα είμαστε πανέτοιμοι και θα γνωρίζουμε ποιοι έχουν αποδεχτεί όλη τη διαδικασία, όπως ακριβώς προβλέπεται. Πιστεύουμε ότι όχι απλά κινούμαστε με ευαισθησία, αλλά όλη η διαδικασία της κατασκευής, της μετεγκατάστασης, αλλά και των αποζημιώσεων θα είναι  στο επίπεδο αυτό που θέλει η συντριπτική πλειοψηφία των κατοίκων της περιοχής.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Δύο λεπτά, κύριε Πρόεδρε, σας παρακαλώ.
Αυτό το λέω γιατί; Γιατί εκτιμούμε ότι στο τέλος είναι βέβαιο ότι θα έχουν αναγνωρίσει όλοι ότι το παρόν νομοσχέδιο έρχεται να καλύψει όλες τις αδυναμίες που υπήρχαν μέχρι σήμερα στο επίπεδο αυτό. Είμαστε αποφασισμένοι να προχωρήσουμε τη διαδικασία και στις μετεγκαταστάσεις, και στο φυσικό περιβάλλον, και τις περιβαλλοντικές μελέτες και η ΔΕΗ να υλοποιήσει τα πάντα, αλλά παράλληλα ως πολιτεία να δώσουμε αυτό το οποίο χρειάζεται το δημόσιο συμφέρον που είναι το ενεργειακό, αλλά και τις σημαντικές βελτιώσεις που θα προκύψουν στις περιοχές και για άλλες αναπτυξιακές διαδικασίες. 
Προβλέπουμε εδώ δύο τύπους. Το άρθρο 34 είναι ένα ολοκληρωμένο νομοσχέδιο και γι' αυτό πιστεύω ότι είμαστε και εμείς ικανοποιημένοι ότι κάνουμε το κοινοβουλευτικό μας καθήκον σ' αυτήν την Αίθουσα. Αν κάποιος δεν επιθυμεί να πάει στο χώρο μετεγκατάστασης και θέλει να πάρει την αποζημίωση, η οποία είναι υψηλή και να πάει στα Τρίκαλα, στην Αθήνα, στη Θεσσαλονίκη ή οπουδήποτε -και κάποιοι κάτοικοι είτε κάναμε το έργο είτε όχι, είναι βέβαιο ότι θα έφευγαν, όπως συμβαίνει σε όλες τις περιοχές της χώρας και γνωρίζουμε πάρα πολύ καλά πόσο έχει αλλάξει η πληθυσμιακή σύνθεση- το περιγράφουμε αναλυτικά εδώ. Συν τοις άλλοις αν κάποιος από τους κατοίκους αποζημιώνεται για εξήντα τετραγωνικά μέτρα.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
ΙΩΑΝΝΗΣ ΒΑΘΕΙΑΣ: Και θέλει να κάνει τη μετεγκατάσταση σε ενενήντα τετραγωνικά μέτρα έχει αποζημίωση για τα εξήντα τετραγωνικά μέτρα της κατοικίας που είχε στη Μεσοχώρα. Πάει στη νέα περιοχή και θέλει να πάρει ένα σπίτι ενενήντα τετραγωνικά μέτρα έχει τη δυνατότητα να πει ότι εγώ θέλω ενενήντα τετραγωνικά μέτρα και τα τριάντα τετραγωνικά μέτρα θα τα καλύψω με τη διαφορά, η οποία θα προκύψει.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε, συντομεύετε. Δεν μπορούμε να αποκλίνουμε πολύ από το χρόνο.
ΙΩΑΝΝΗΣ ΒΑΘΕΙΑΣ: Όλα τα έργα εγκατάστασης και όλες οι υποδομές γύρω στην περιοχή, καθώς και ο τρόπος πρόσβασης, περιγράφονται αναλυτικά στο άρθρο 35. 
Κλείνοντας, κύριε Πρόεδρε, θα ήθελα να πω ότι στο άρθρο 36 φαίνεται πως η κοινωνική μας ευαισθησία ως Κυβέρνηση είναι να δημιουργήσουμε ένα εφάπαξ επίδομα κοινωνικής αποκατάστασης αναλυτικά για τις περιοχές, οι οποίες περιγράφονται, το οποίο θα αφορά τους αγρότες, τους συνταξιούχους ή αυτούς που έχουν εισοδήματα κάτω από 2.200.000 δραχμές με βάση τις φορολογικές δηλώσεις του 2000 -γι' αυτό αναφέρεται το δραχμικό αποτέλεσμα εδώ- για να μπορέσουν να πάρουν ένα επίδομα μετεγκατάστασης έξω και πέρα από τις υπόλοιπες αποζημιώσεις.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Βαθειά, ολοκληρώστε.
ΙΩΑΝΝΗΣ ΒΑΘΕΙΑΣ: Εκτιμώ ότι εξαντλήσαμε όλα τα περιθώρια, ούτως ώστε οι κάτοικοι της περιοχής να είναι ικανοποιημένοι απόλυτα. Γι' αυτό, σας ευχαριστώ ιδιαίτερα, κύριε Πρόεδρε, επειδή μου δώσατε τον απαραίτητο χρόνο για να κάνω ανάλυση επί των άρθρων.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Δεικτάκης έχει το λόγο εκ μέρους της Νέας Δημοκρατίας.
ΓΕΩΡΓΙΟΣ ΔΕΙΚΤΑΚΗΣ: Κυρίες και κύριοι συνάδελφοι, συζητούμε σήμερα ένα νομοσχέδιο, το οποίο δεν αφορά στενά μία περιφέρεια της περιοχής της Μεσοχώρας Τρικάλων ή του Αρματολικού -ή ακόμα και της περιοχής των Μοσχοβίτικων στα Γιάννενα, το οποίο δεν περιέχεται στο νομοσχέδιο, αλλά θα έπρεπε και αυτό να αντιμετωπιστεί- αλλά συζητάμε για ένα θέμα που είναι καθαρά εθνικό και αφορά όλους τους Έλληνες, γιατί ο Έλληνας φορολογούμενος πληρώνει και, μάλιστα, αδρά.
 Η ΔΕΗ έχει χάσει τεράστια έσοδα από τα δέκα πέντε χρόνια που έχει ξεκινήσει το έργο και δεν έχει ολοκληρωθεί. Ενώ η ΔΕΗ είναι μία επιχείρηση που παράγει ηλεκτρισμό -και, κατ' επέκταση, που ζεσταίνει- αντιμετωπίζει με πολύ ψυχρό τρόπο αυτό το θέμα, δηλαδή δεν ολοκληρώνει αυτό το έργο, με αποτέλεσμα να χάνονται δισεκατομμύρια κάθε χρόνο και εμείς να εισάγουμε ρεύμα πληρώνοντάς το πραγματικά σε πολύ υψηλότερες τιμές σε σύγκριση με άλλες χώρες. 
Η ευθύνη, λοιπόν, είναι μεγάλη και ανήκει βεβαίως στη ΔΕΗ. Πρωτίστως, όμως, ανήκει στην Κυβέρνηση, η οποία όλα αυτά τα χρόνια αδιάφορη παρακολουθούσε αυτό το θέμα. 
Ερχόμαστε σήμερα, μετά από τόσα χρόνια και μετά από τόσα έξοδα που έχουν γίνει -και τα οποία δεν έχουν αποδώσει ακόμα τίποτα- να μιλήσουμε για ένα νομοσχέδιο, το οποίο θα πειθαναγκάσει τους μη θέλοντες, εκείνους δηλαδή που δεν συμφωνούν να ευθυγραμμιστούν αναγκαστικά με την Κυβέρνηση.
ΒΑΣΙΛΗΣ ΚΕΔΙΚΟΓΛΟΥ: Δεν είναι επιχείρημα αυτό! Η πλειοψηφία αποφασίζει και οι άλλοι πειθαρχούν!
ΓΕΩΡΓΙΟΣ ΔΕΙΚΤΑΚΗΣ: Συγγνώμη, αλλά η Κυβέρνηση φέρνει το νομοσχέδιο!
ΒΑΣΙΛΗΣ ΚΕΔΙΚΟΓΛΟΥ: Ναι, αλλά η πλειοψηφία αποφασίζει για το νομοσχέδιο!
ΓΕΩΡΓΙΟΣ ΔΕΙΚΤΑΚΗΣ: Κύριε Κεδίκογλου, η Κυβέρνηση φέρνει ένα νομοσχέδιο και πειθαναγκάζει τους ανθρώπους της περιοχής να ευθυγραμμιστούν!
ΒΑΣΙΛΗΣ ΚΕΔΙΚΟΓΛΟΥ: Στη δημοκρατία δεν υπάρχει πειθαναγκασμός!
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, τι θα γίνει; Θα υποκαταστήσετε τον Κανονισμό και το Προεδρείο;
ΒΑΣΙΛΗΣ ΚΕΔΙΚΟΓΛΟΥ: Η δουλειά του Προέδρου δεν είναι μόνο να πατάει το κουδούνι! Δεν μπορεί να λέει ο συνάδελφος ότι υπάρχει πειθαναγκασμός τη στιγμή που έχουμε δημοκρατία!
ΠΡΟΕΔΡΕΥΩΝ (Κωνσταντίνος Γείτονας): Αφήστε τα αυτά και σας παρακαλώ να τηρείτε τον Κανονισμό!
ΓΕΩΡΓΙΟΣ ΔΕΙΚΤΑΚΗΣ: Δυστυχώς, είχαμε και άλλο ένα προηγούμενο -και το θυμόμαστε- στα ολυμπιακά έργα. Και εκεί υπήρξε πειθαναγκασμός και εξαναγκασμός να δώσουν οι άνθρωποι τις περιουσίες τους, προκειμένου να γίνουν αυτά τα έργα. Αυτά τα έργα βεβαίως είναι απαραίτητα, αλλά επικαλούμενος, κύριοι συνάδελφοι, την ευαισθησία σας θα ήθελα να πω ότι και ένα μωρό ακόμα, πέρα από το γάλα και τον ύπνο, έχει ανάγκη και το χάδι και το νανούρισμα. 
Δεν λέω ότι η Κυβέρνηση πρέπει να νανουρίσει ή να χαϊδέψει, αλλά θα έπρεπε να το δει το θέμα και ανθρώπινα, δηλαδή να πλησιάσει τους ανθρώπους της περιοχής, διότι είναι και αυτοί άνθρωποι που ζουν τόσα χρόνια εκεί και έχουν συνδέσει τη ζωή τους ιστορικά και πολιτιστικά με τον τόπο αυτό. Πώς, λοιπόν, κάποια στιγμή θα τους ξεριζώσεις αναγκαστικά; Θα τους ξεριζώσεις και θα τους πείσεις να μετεγκατασταθούν, αφού όμως πρώτα τους δώσεις να καταλάβουν τον εθνικό χαρακτήρα του έργου και την εθνική ωφέλεια που θα προκύψει! 
Παράλληλα θα ήθελα να τονίσω ότι πρέπει να δώσεις σ' αυτούς τους ανθρώπους και όλες εκείνες τις προϋποθέσεις της καλύτερης μετεγκατάστασης, της εξεύρεσης του καλύτερου χώρου, γιατί έτσι πιστεύω ότι θα προσπαθήσουμε να αμβλύνουμε τις δυσχέρειες και τις στενοχώριες που θα προκύψουν.
Βεβαίως αυτό το γνωρίζουμε όλοι. Όταν εξαναγκάζεις κάποιον να φεύγει από το χώρο του και να πάει κάπου αλλού, οι μνήμες είναι πάντα ζωντανές, δεν τιθασεύονται, δεν ξεχνιούνται. Μ' αυτόν τον τρόπο πιστεύω ότι η Κυβέρνηση  θα έπρεπε να το έχει αντιμετωπίσει, ανθρώπινα και όχι να αφήσει στα χέρια της ΔΕΗ αυτό το έργο.
Σε ό,τι  αφορά τις τιμές που ανέφερε ο κ. Βαθειάς, όσο και αν είναι ικανοποιητικές, νομίζουμε ότι είναι πάντα ελλειμματικές. Πρέπει να γίνει ακόμη κάτι περισσότερο σε ό,τι αφορά τον κοινωνικό χαρακτήρα της μετεγκατάστασης και της αποζημίωσης. Πρέπει η Κυβέρνηση να το δει διαφορετικά και να δώσει ακόμη κάτι περισσότερο, γιατί πιστεύουμε ότι οι τιμές των 2.000.000 του 1990 είναι σήμερα πολύ μικρές και νομίζω ότι αν τα 4.000.000 -που είπατε- αυξηθούν, εκεί θα υπάρξει μία ικανοποίηση.
ΒΑΣΙΛΗΣ ΚΕΔΙΚΟΓΛΟΥ: Τέσσερα εκατομμύρια το στρέμμα;
ΓΕΩΡΓΙΟΣ ΔΕΙΚΤΑΚΗΣ: Όχι, είπαν κοινωνική αποζημίωση, είπαν για 4.000.000. Τα 2.000.000 έγιναν τέσσερα. Πιστεύω ότι μπορούν να γίνουν γύρω στα επτά, στα οκτώ και θα μπορούσαν να ικανοποιήσουν.
ΚΥΡΙΑΚΟΣ ΣΠΥΡΙΟΥΝΗΣ: Ό,τι δίνεται για το φτωχό, δεν είναι αρκετό και καλά κάνει η Κυβέρνηση και βοηθάει. Για το φτωχό δεν υπάρχει οικονομία. Αλλού να βρούμε την οικονομία.
ΠΡΟΕΔΡΕΥΩΝ (Κωνσταντίνος Γείτονας): Βλέπετε πόσο μεταδοτικός είναι, ο άναρχος διάλογος; Κατανοώ την ευαισθησία σας, για τα θέματα, μην αγνοείτε όμως και την ευθύνη και την ανάγκη να τηρηθεί ο Κανονισμός. 
Θα σας κρατήσω το χρόνο, κύριε Δεικτάκη, επειδή οι διακοπές έγιναν συστηματικά. Συνεχίστε, παρακαλώ.
ΓΕΩΡΓΙΟΣ ΔΕΙΚΤΑΚΗΣ: Νομίζω λοιπόν ότι οι τετρακόσιες αυτές οικογένειες, δηλαδή περίπου χίλιοι εκατό άνθρωποι, πρέπει να αντιμετωπιστούν πραγματικά στοργικά, εξηγώντας ότι όλη αυτήν την ενέργεια την κάνει η Κυβέρνηση γι' αυτό το λόγο, αλλά παράλληλα θα ήθελα να ρωτήσω τον κύριο Υπουργό αν έχουν ολοκληρωθεί οι περιβαλλοντικές μελέτες για τις περιβαλλοντικές επιπτώσεις από την ύπαρξη του ταμιευτήρα. Δηλαδή έχει διασφαλιστεί η σταθερότητα των εδαφών της καινούριας μετεγκατάστασης; Είναι επαρκής ο χώρος των διακοσίων ογδόντα πέντε στρεμμάτων; 
Όλα αυτά πρέπει να μας απασχολήσουν, πρέπει να είμαστε αλληλέγγυοι προς αυτούς τους ανθρώπους. Ας το κάνουμε δικό μας το πρόβλημα και είμαι βέβαιος ότι οι άνθρωποι αυτοί θα καταλάβουν, θα σκεφθούν εθνικά και έτσι πιστεύω ότι θα συνηγορήσουν στο πράγματι αυτό μεγάλο έργο, που τόσα χρόνια καθυστερεί, που δεν έχει αποδώσει και που πράγματι εξαντλεί την ελληνική οικονομία με ένα ποσό της τάξεως των επτά δισεκατομμυρίων το έτος.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης εκ μέρους του Κομμουνιστικού Κόμματος Ελλάδος.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, είχαμε την άποψη να συζητηθούν όλα τα κεφάλαια μαζί. Αυτή η άποψή μας δεν έχει καμία σχέση βέβαια με την υποτίμηση του θέματος, που είναι πάρα πολύ σοβαρό. Έχει σχέση με το ότι έγινε αρκετή συζήτηση και κατά τη διάρκεια της συνεδρίασης της επιτροπής. Θα μπορούσα ίσως να πω ότι σ' αυτό το κεφάλαιο επικεντρώθηκε όλη η συζήτηση ή μάλλον το μεγαλύτερο μέρος της συζήτησης που έγινε. Επίσης, έγινε συζήτηση και επί της αρχής του νομοσχεδίου. Εγώ έχω την άποψη ότι φωτίστηκε αρκετά το θέμα και ότι αναδείχτηκαν τα προβλήματα που υπάρχουν. Και σίγουρα τα προβλήματα είναι μεγάλα.
Αυτό που πρέπει να δείτε, κύριε Υφυπουργέ, είναι ότι το νομοσχέδιο αυτό δεν περπατάει. Σκοντάφτει στην ομόθυμη -απ' ό,τι μπορώ να πω και απ' ό,τι εκδηλώθηκε κατά την ακρόαση-  αντίδραση των κατοίκων της περιοχής και αυτό γιατί πολλά πράγματα δεν έγιναν. Υποσχέσεις που δόθηκαν, δεν κρατήθηκαν όλα αυτά τα χρόνια που πέρασαν. Και τα χρόνια είναι πάρα πολλά.
Δεν έχουν δηλαδή γίνει μελέτες περιβαντολλογικές και άλλες, δεν επαρκούν απ' ότι ακούστηκε όλες αυτές τις μέρες αλλά και από τους εκπροσώπους των φορέων, τα στρέμματα που απαλλοτριώνονται για τους οικισμούς στη Μεσοχώρα, στη Νεράιδα κλπ., υπάρχουν προβλήματα, όσον αφορά το όριο εισοδήματος -που πρέπει να ανέβει- για την καταβολή αυτού του επιδόματος της κοινωνικής ενίσχυσης.
Θέλω να πω ότι με όλα αυτά τα προβλήματα η ΔΕΗ έχει χάσει την έξωθεν καλή μαρτυρία. Και βέβαια και δεν είναι η μόνη αυτή η περίπτωση της Μεσοχώρας, όσον αφορά αυτή την ανώνυμη εταιρεία. Έτσι, λοιπόν, οι κάτοικοι έχουν κάθε λόγο να δυσπιστούν, έχουν κάθε δίκιο να πιστεύουν ότι στόχος της εταιρείας, μέσα απ' αυτήν την πολύχρονη υπόθεση, είναι να αναγκάσουν τους κατοίκους της περιοχής αυτής να φύγουν από τον τόπο τους.
Επαναλαμβάνουμε, λοιπόν, κύριε Υφυπουργέ, ότι η ικανοποίηση των αιτημάτων που βάζουν οι κάτοικοι της περιοχής είναι απαρέγκλιτη προϋπόθεση, προκειμένου να προχωρήσει το έργο που κόστισε 200 δισεκατομμύρια και κοστίζει ακόμη περίπου 9 δισεκατομμύρια κάθε χρόνο, παραμένοντας σ' αυτήν την κατάσταση. 
Εμείς είχαμε τονίσει, κύριε Πρόεδρε, ότι είμαστε υπέρ της ενεργειακής ανεξαρτησίας της χώρας μας. Επαναλαμβάνουμε όμως ότι τα έργα που γίνονται στα πλαίσια αυτά για να αποκτήσει η χώρα την ενεργειακή ανεξαρτησία δεν πρέπει να δημιουργούν προβλήματα στους κατοίκους και κύρια σε κατοίκους που αγωνίζονται, παλεύουν να παραμείνουν στους τόπους τους. Τους διώχνουμε που τους διώχνουμε από τα σπίτια τους, τα σπίτια όπου γεννήθηκαν οι πατεράδες τους κλπ., ας μην τους διώξουμε και από τον τόπο τους. Πρέπει, λοιπόν, να ικανοποιήσουμε τα αιτήματά τους αυτά, που επαναλαμβάνω ότι είναι δίκαια.
Επίσης ανάλογη προσοχή και ανάλογο βάρος πρέπει να δείξουμε και για την προστασία του περιβάλλοντος αυτής της περιοχής και γενικότερα για την ανάπτυξή της. Ευχαριστώ κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη-Αικατερινάρη εκ μέρους του Συνασπισμού της Αριστεράς και της Προόδου έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Έχουμε συζητήσει πάρα πολλές φορές σ' αυτήν την Αίθουσα και επί σειρά ετών τα θέματα των έργων υδροδότησης του θεσσαλικού κάμπου και του υδροηλεκτρικού εργοστασίου της ΔΕΗ στη Μεσοχώρα.
Ένα μεγαλόπνοο σχέδιο, το οποίο διαφημίστηκε και από τις δύο μεγάλες παρατάξεις, τα δύο μεγάλα κόμματα, επί σειρά ετών παραπαίει μεταξύ του να πείσει αν τελικά μπορεί να προστατεύσει περιβαλλοντολογικά αυτόν τον τόπο και να αποτελέσει συμπληρωματική λύση για την ηλεκτροδότηση της χώρας μας και για το μεγάλο πρόβλημα της υδροδότησης του Θεσσαλικού κάμπου. 
Πριν από πάρα πολλά χρόνια, όλος αυτός ο σχεδιασμός και από την Ευρωπαϊκή Ένωση ακυρώθηκε, γιατί δεν υπήρχαν αυτές οι κατάλληλες περιβαλλοντικές και λοιπές μελέτες. Ο σχεδιασμός άλλαξε, πήγαμε σε ηπιότερες λύσεις, αυτές πάλι καρκινοβατούν και ούτω καθ' εξής. Το φράγμα του Σμοκόβου παραμένει ανεκμετάλλευτο, η ανασυγκρότηση της λίμνης της Κάρλας καθυστερεί ιδιαίτερα, ενώ τα χιλιάδες κυβικά, τα οποία πρέπει να εξασφαλιστούν δεν εξασφαλίζονται και δεν υπάρχει πρόοδος των έργων. Παράλληλα όμως υπάρχει πάρα πολύ μεγάλη κατασπατάληση χρήματος. Υπάρχουν εργολάβοι οι οποίοι παραμένουν, εργολάβοι οι οποίοι ολοκλήρωσαν και συμπλήρωσαν το ποσό μόνο με τις χωματουργικές εργασίες και δεν προχώρησαν σε άλλες εργασίες. 
ΒΑΣΙΛΗΣ ΚΕΔΙΚΟΓΛΟΥ: Δεν φταίνε οι εργολάβοι. Η Κυβέρνηση φταίει. Πρέπει να το ξεκαθαρίσουμε. Οι εργολάβοι συμβάσεις κάνουν.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ας πάμε τώρα στο έργο του ταμιευτήρα της Μεσοχώρας. 
Προκειμένου να γίνει αυτό το έργο υπήρξαν κάποιες υποχρεώσεις της ΔΕΗ και του δημοσίου και του ΥΠΕΧΩΔΕ απέναντι στους κατοίκους. Η μεγαλύτερη υποχρέωση ήταν ότι, όχι μόνο θα τους εξασφάλιζε οικονομικά, αλλά θα τους εξασφάλιζε μια βιώσιμη κατοικία και με περιβαλλοντολογική προστασία και με γεωλογική ευστάθεια.
Όλα αυτά τα θέματα και οι μελέτες έπρεπε να προηγηθούν πριν αρχίσει το έργο, όπως έπρεπε να προηγηθούν τα πρόδρομα έργα, προκειμένου να επιτευχθεί η μετεγκατάσταση του πληθυσμού. 
Γιατί από την άλλη πλευρά το θέμα της μετεγκατάστασης πρέπει να γίνει πριν ξεκινήσει η λειτουργία του έργου. Όλα αυτά τα πράγματα δεν έγιναν μέχρι τώρα και είναι πολύ σοβαρά θέματα. 
Η ΔΕΗ πράγματι είναι αναξιόπιστη. Εδώ ο νόμος προσπαθεί να κάνει περισσότερες τις διευκολύνσεις και να αυξήσει τα κίνητρα, τις οικονομικές παροχές έναντι της αδράνειας, που είχε στο παρελθόν, αλλά δεν λύνει το πολύ σοβαρό θέμα: την αντιμετώπιση των συνθηκών διαβίωσης των κατοίκων στις παρακείμενες περιοχές. Υπάρχουν οι περιβαλλοντικές συνθήκες, οι γεωλογικές, αλλά και οι αναπτυξιακές, υπάρχουν προβλήματα αλλά δεν υπάρχουν οι μελέτες.
ΒΑΣΙΛΗΣ ΚΕΔΙΚΟΓΛΟΥ: Μελέτες...
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν υπάρχουν οι μελέτες, που να αποδεικνύουν -είμαστε συνάδελφοι, κύριε Κεδίκογλου- ότι αυτά συμβαίνουν.
ΒΑΣΙΛΗΣ ΚΕΔΙΚΟΓΛΟΥ: Συμβαίνουν ή δεν συμβαίνουν;
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα γίνουν αυτές οι μελέτες κατ' επιταγήν αυτού του νόμου. Όμως, κατ' επιταγήν αυτού του νόμου θα αρχίσει και η μετεγκατάσταση των κατοίκων προγενέστερα.
Πάω τώρα στις λεπτομέρειες αυτού του νόμου. Σας είπα ότι όσον αφορά τα κίνητρα και τις αποζημιώσεις εμείς δεν διαφωνούμε. Πού επικεντρώνεται το θέμα; Στο ότι έπρεπε αυτή τη στιγμή να υπάρχει ολοκληρωμένη περιβαλλοντική, πολεοδομική και αναπτυξιακή μελέτη για τη μετεγκατάσταση του πληθυσμού και μετά να αρχίσουμε τη δημιουργία των προϋποθέσεων της λειτουργίας του έργου. 
Τι λέμε γι' αυτό το μεγάλο θέμα; Στο άρθρο 33, που αναφέρεται στην εκπόνηση πολεοδομικής μελέτης και τον επανασχεδιασμό των οικισμών, πράγματι  φαίνεται ότι τώρα θα γίνει. Δίνει εντολή ο νομοθέτης και λέει και τις λεπτομέρειες. Οι λεπτομέρειες είναι γνωστές. Οι κείμενες διατάξεις, που αφορούν το σχεδιασμό, είναι γνωστές. Εν πάση περιπτώσει επαναλαμβάνονται και εδώ, γιατί επανάληψη είναι η μέθοδος της μάθησης. Πρέπει να το εμπεδώσει η ΔΕΗ ότι τελικά πρέπει να προχωρήσει σε όλα αυτά τα θέματα. 
Η συγγραφή υποχρεώσεων για τις κατασκευές μετεγκατάστασης θα φαίνεται τελικά στη μελέτη, που θα εκπονηθεί. Κοιτάξτε να δείτε. Παίρνω το πιο απλό. Δεν ξέρει ο άνθρωπος αυτός τι θα είναι το νέο σπίτι του. "Θα είναι ακριβό" του λέτε εσείς, "θα είναι καλύτερο απ' αυτό που είχε". Λίγο πολύ ακούστηκε εδώ πέρα ότι "είχε μία παράγκα και τώρα θα του δώσουμε κάτι πολύ καλύτερο".
Εγώ δεν νομίζω ότι αυτό είναι στη λογική της Κυβέρνησης και δεν θέλω να το πω έτσι. Ένας άνθρωπος, όμως, που φεύγει από το σπίτι του, όσο φτωχικό και αν είναι αυτό το σπίτι, και πάει κάπου αλλού δικαιούται, όπως ο αγοραστής, να έχει τη συγγραφή υποχρεώσεων, πως είναι αυτό που θα πάρει. Αυτό είναι ένα θέμα από τα πολύ απλά, αλλά τα πολύ ανθρώπινα. Έτσι λειτουργούν οι κοινωνίες και δεν μπορεί να γίνει αλλιώς. 
Λέτε κάτι άλλο στην παράγραφο 2: Εφόσον κατά τη φάση της λειτουργίας των έργων Μεσοχώρας προκύψουν προβλήματα σε κατοικίες στο μη κατακλυζόμενο τμήμα των οικισμών, οφειλόμενα σε γεωλογικά φαινόμενα από τη λειτουργία του ταμιευτήρα, υποχρεούται η ΔΕΗ να τα αποκαταστήσει πλήρως. Ξέρετε τι επικίνδυνη διαπίστωση είναι αυτή; Δηλαδή, κύριε Υπουργέ, δεν έχετε τις μελέτες που σας κατοχύρωσαν ότι δεν θα συμβούν αυτά τα πράγματα και μάλιστα στο μη κατακλυζόμενο τμήμα και μας καλείτε να ψηφίσουμε αυτή την παράγραφο; Δεν μπορεί να γίνει αυτό το πράγμα. Για τη λειτουργία ενός τόσου μεγάλου ταμιευτήρα πρέπει να είμαστε σίγουροι ότι η μελέτη του εξασφαλίζει όλα αυτά τα πράγματα και όχι, εφόσον κατά τη φάση της λειτουργίας συμβεί κάτι. Είναι δυνατόν; Κατά τη φάση της λειτουργίας, αν συμβεί κάτι, θα είναι ανεπανόρθωτο. Δεν διορθώνεται μετά. 
Αυτά σας τα λέω, για να σφίξετε το χρονοδιάγραμμα. Εσείς θα τον ψηφίσετε αυτό τον νόμο, αλλά τουλάχιστον κάντε πιο νωρίς αυτά τα πράγματα, πριν αρχίσετε τη λειτουργία του έργου. 
Άρθρο 35: Έργο αποκατάστασης των υποδομών. Η μετεγκατάσταση και η επικοινωνία των θιγόμενων εξασφαλίζεται πριν από την έμφραξη της σήραγγας. Πώς εξασφαλίζεται, κύριοι συνάδελφοι; Πού είναι το χρονοδιάγραμμα; Γιατί, πείραζε να εξασφαλιστούν μέχρι τώρα; Μην μου πείτε ότι δεκαπέντε χρόνια εμπόδιζαν οι κάτοικοι. Δεν είναι πράγματα αυτά για μία ευνομούμενη κοινωνία. Πώς εξασφαλίζονται και  με ποιο χρονοδιάγραμμα έστω τώρα; 
Δεν εξασφαλίζονται, γιατί παρακάτω αναφέρεσθε σε καταβολή επίδοματος ενοικίου ή εξασφάλιση προσωρινής στέγασης των κατοίκων ως την ολοκλήρωση του οικισμού.
Είναι, λοιπόν, λογικό να υποπτεύονται οι κάτοικοι και εμείς εδώ, ότι τελικά τα έργα θα γίνονται, πολύ αργά όπως γίνονται δεκαπέντε χρόνια τώρα τα έργα στο θεσσαλικό κάμπο. Και σε αυτό το έργο θα γίνονται τα ίδια. Και αυτοί δεκαπέντε χρόνια θα ζουν με το ενοίκιο κάπου αλλού, αφού η μία ηλικία θα έχει τελειώσει. Υπάρχουν σοβαρά προβλήματα και παραλήψεις που δεν μπορούν να μας πείσουν γι αυτό το θέμα. Όλοι είμαστε όμως πεισμένοι εδώ και δεν αντιστρατευόμαστε ότι η ΔΕΗ πρέπει να αποκτήσει αυτό το υδροηλεκτρικό εργοστάσιο. Είναι ανάγκη. Είναι ανάγκη για πολλούς λόγους. Γιατί και η χώρα μας χρειάζεται από αυτές τις πηγές ενέργειας να καλύψει τους ρύπους, τους οποίους έχει και αυτή και τις υποχρεώσεις της πρώτα απέναντι στους πολίτες τους δικούς της και μετά προς τις άλλες χώρες, πρωτόκολλο Κιότο κλπ. Αφήστε τα αυτά, σαν πολύ δύσκολα να τα εφαρμόσουμε.
Πρέπει αυτά να τα εξασφαλίσουμε, για να μπορέσουμε να εξασφαλίσουμε κυρίως την αξιοπιστία του έργου και την αξιοπιστία του εθνικού μας φορέα της ΔΕΗ, που και εμείς πιστεύουμε -αυτή είναι η αρχή μας- ότι πρέπει να παραμείνει εθνικός φορέας και είναι ο μόνος, ο οποίος μπορεί να εξασφαλίσει αυτήν τη στιγμή την ενέργεια στη χώρα μας. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 χρόνια από την Ελληνική Επανάσταση", πενήντα τρεις μαθητές και μαθήτριες και συνοδοί δάσκαλοι από το 1ο και 5ο Δημοτικό Σχολείο Πεύκης. Τους καλωσορίζουμε.
(Χειροκροτήματα απ΄ όλες τις πτέρυγες της Βουλής)
Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ακούστηκαν εδώ πολλά πράγματα ιδιαίτερα σε ό,τι αφορά το θέμα της Μεσοχώρας. Πρώτα πρώτα ακούστηκε το γεγονός ότι έχει κατασκευαστεί το έργο, το φράγμα, οι υδροφράκτες, τα πάντα και δεν έχουν συντελεστεί οι απαλλοτριώσεις. Ε, αυτό δεν υπάρχει πουθενά στον κόσμο, παρά μόνο σε μια χώρα, στην Ελλάδα με μια Κυβέρνηση του εντιμότατου και αξιότιμου πρώην καθηγητή της Παντείου σχολής -καθηγητή άνευ σπουδαστών- κ. Σημίτη. Αυτό δεν υπάρχει πουθενά αλλού. Το έργο έχει μείνει. Έφυγαν 150 δισεκατομμύρια, όπως είπε ο κύριος Υπουργός και έργο δεν υπάρχει. 
Δεύτερον ακούστηκαν εδώ μύρια όσα για απαλλοτριώσεις. Μα είναι γνωστό, το έχω πει και το έχει επαναλάβει και ο κ. Χριστοδουλάκης, ότι υποφέρει και είναι προβληματική η ανάπτυξη της χώρας από το μεγάλο ύψος των δαπανών για απαλλοτριώσεις. Γίνονται κομπίνες επί κομπινών. Σήμερα ανακοινώνεται ότι θα γίνει απαλλοτρίωση κάπου, πάει κάποιος έξυπνος και κάνει μια εικονική μεταβίβαση -δεύτερος, τρίτος- λαμβάνεται ως βάση αυτή και ακούτε το έργο να καταλήγει 1 δισεκατομμύριο και οι απαλλοτριώσεις 5. Γι αυτό δεν μιλά κανείς.
Κατανοώ απολύτως τις ανάγκες της μεταστέγασης, αλλά το έργο αυτό ανήκει σε δέκα εκατομμύρια Έλληνες, όχι σε εκατόν πενήντα κατοίκους μονίμους της Μεσοχώρας, οι άλλοι είναι παραθεριστές. Σε εκείνους αναφέρομαι.
Τρίτον. Κανείς δεν μίλησε για να εξαιρετικά οφέλη που θα υπάρξουν για τον οικισμό, αφού γίνει η λίμνη. Παραμείναμε σε υποθετική κατάρρευση λόγω γεωλογικών φαινομένων. Έχουν ληφθεί όλα τα μέτρα. Έγιναν όσα γνωρίζει η ελληνική επιστήμη και η διεθνής, αλλά στην περίπτωση που ανοίξει η γη από κάτω μια σπηλιά κάτι μπορεί να γίνει. Λέει να αποζημιωθούν. Τι παραπάνω να πει δηλαδή; 
Εγώ βλέπω μια υπέρ ευνοϊκή μεταχείριση των κατοίκων και κατανοώ όλες τις απόψεις. Δεν έχω αντίρρηση. Νομίζω ότι το θέμα των απαλλοτριώσεων είναι γενικότερο. Αφορούσε το Σύνταγμα και το έθεσα. Δεν το έλαβαν υπόψη τους. Δεν μπορεί να ανακοινώνετε από σήμερα ότι θα γίνει ένα έργο και ότι θα γίνει η μελέτη και όταν αρχίσει το έργο να πηγαίνει κάποιος να κάνει εικονικές μεταβιβάσεις και να ανεβαίνει το κόστος. Οι απαλλοτριώσεις της περιμετρικής οδού στην Αιδηψό θα υπερβούν κατά τρεις φορές την αξία του έργου. Είναι αυτό τώρα λογική; Που υπάρχει αυτό στον κόσμο; 
Είμαι υποχρεωμένος ιδιαίτερα επειδή είναι Υπουργός ο κ. Τσοχατζόπουλος, που έχει άμεση και πρώτη σχέση με το ΠΑΣΟΚ -ιδρυτικό μέλος, όπως κι εγώ και πολύ πριν από μένα στο ΠΑΚ- να θέσω κάποια ζητήματα. Είναι ζητήματα τιμής, εντιμότητας και συνέπειας δικής μου.
Ποια είναι η συμπεριφορά της Κυβέρνησης στη Μεσοχώρα σε σχέση με το Μαντούδι; Το Μαντούδι έφερε το ΠΑΣΟΚ στην Κυβέρνηση. Το Μαντούδι έκανε την αλλαγή. Στο Μαντούδι ήταν ο Ανδρέας Παπανδρέου και μιλούσε και κλόνιζε όλη τη χώρα. Πού φτάσαμε; Φτάσαμε στο να έχει κλείσει μία επιχείρηση. Ωραία, έτσι είναι η οικονομία της αγοράς και έκλεισε η επιχείρηση.
Κύριε Υπουργέ, πείτε μου αν υπάρχει κανένα άλλο μέρος στη χώρα όπου οι απολυμένοι δεν αποζημιώθηκαν. Στο Θεό σας! Αυτό έγινε μόνο στο Μαντούδι, που ανέδειξε την Κυβέρνηση του ΠΑΣΟΚ και που έφερε την αλλαγή. Ήλθε ο εντιμότατος Πρωθυπουργός στη Χαλκίδα και είπε: "Βρίσκομαι ενώπιόν σας όχι για να υποσχεθώ, αλλά για να δεσμευθώ. Οι απολυμένοι θα πάρουν τις αποζημιώσεις μέχρι τελευταία πεντάρα". Καμαρώστε, λοιπόν, Πρωθυπουργό. Καμαρώστε Κυβέρνηση με τέτοια συμπεριφορά! Και όχι μόνο αυτό, φρόντισε με δικές μας υποδείξεις...
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, για τη Μεσοχώρα ομιλούμε.
ΒΑΣΙΛΗΣ ΚΕΔΙΚΟΓΛΟΥ: Για τη Μεσοχώρα μιλάμε, αλλά υπάρχουν και άλλα στοιχεία...
ΠΡΟΕΔΡΕΥΩΝ (Κωνσταντίνος Γείτονας): Κατανοώ ότι πρέπει να τεκμηριώσετε με συγκρίσεις τα επιχειρήματα σας, αλλά μιλάμε για τη Μεσοχώρα.
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Πρόεδρε, θα αναφερθώ και στη Μεσοχώρα, μη με διακόπτετε, για να μην έχετε διακοπές κι από μένα.
ΠΡΟΕΔΡΕΥΩΝ (Κωνσταντίνος Γείτονας): Σας διακόπτω όποτε κρίνω ότι είσθε εκτός θέματος.
ΒΑΣΙΛΗΣ ΚΕΔΙΚΟΓΛΟΥ: Δεν είμαι καθόλου εκτός θέματος. Αυτά είναι θέματα αποζημιώσεων και απαλλοτριώσεων. Σας παρακαλώ πολύ.
Βγαίνει, λοιπόν, η απόφαση γι' αυτήν την επιχείρηση που έκλεισε, δηλαδή να γίνει έρευνα για το αν υπάρχουν αποθέματα πρώτης ύλης. Υπάρχουν ούτε ένας, ούτε δύο, ούτε πέντε επενδυτές, εκατό υπάρχουν για να συνεχίσουν το έργο. Αυτοί οι άνθρωποι λένε: "Να το πάρουμε το εργοστάσιο, να το αγοράσουμε και να συνεχίσουμε". 
Λιμάνι έχετε; Το λιμάνι ξεκίνησε πριν από πέντε- έξι χρόνια με μία ευγενική συμμετοχή του κ. Κώστα Λαλιώτη και διεκόπη.
Δεύτερο ερώτημα: Αποθέματα έχετε; Ο προηγούμενος Γενικός Γραμματέας  απόφαση να το κοιτάξει ο ιδιώτης και, αν δεν τα βρει, να πάρουν το μεταλλείο πίσω, για να κάνουν έρευνα για το αν υπάρχουν αποθέματα. Ούτε αυτό το κάνατε.
Παρατήρηση: Στήσατε εκεί με μία νομαρχιακή επιτροπή που έχετε στην Εύβοια, που δεν ξέρω αν είναι διοικητικό συμβούλιο...
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, αυτά μπορείτε να τα πείτε σε κοινοβουλευτικό έλεγχο.
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Πρόεδρε, αυτά είναι θέματα τιμής και συνέπειας. Μην οξύνετε την κατάσταση.
ΠΡΟΕΔΡΕΥΩΝ (Κωνσταντίνος Γείτονας): Εγώ σας παρακαλώ. Μην υψώνετε τη φωνή σας. Καταλαβαίνω την ευαισθησία για την περιοχή σας. Να ασκήσετε κοινοβουλευτικό έλεγχο στην Κυβέρνηση, αλλά μην τα λέτε αυτά όταν συζητούμε τα άρθρα για τη Μεσοχώρα.
ΒΑΣΙΛΗΣ ΚΕΔΙΚΟΓΛΟΥ: Κάνω συγκριτική τοποθέτηση.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ελάτε τώρα στα άρθρα και μη δημιουργείτε οξύτητα και θέμα του μηδενός.
ΒΑΣΙΛΗΣ ΚΕΔΙΚΟΓΛΟΥ: Θα μπορούσε, λοιπόν, να υπάρχει το λιμάνι, θα μπορούσε να υπάρχει εναλλακτική απασχόληση, θα μπορούσε να φεύγει η παραγωγή του Μαντουδίου και να πηγαίνει μέσω του λιμανιού σε άλλα μέρη. Βγήκε απόφαση να γίνουν έρευνες και δεν υλοποιήθηκε. 
Τι είναι, λοιπόν, οι κάτοικοι της περιοχής Μαντούδιου; Είναι πολίτες Β΄ κατηγορίας ή μπάσταρδοι; Πείτε μου. Είναι νόθοι Έλληνες ή Έλληνες; Τολμάτε να είσθε εκεί και να γυρεύετε ψήφους.
Την ερχόμενη Κυριακή θα πάρετε απάντηση που θα σας συγκλονίσει από το λαό της Εύβοιας. Αυτό δεν είναι μόνο εμπαιγμός, δεν είναι μόνο απάτη, αλλά ούτε καν έχει ορισμό στην ελληνική γλώσσα, δηλαδή να έρθει ο Πρωθυπουργός, να υποσχεθεί προσωπικά και να δεσμευτεί και μετά να υπάρχει αυτή η συμπεριφορά με έναν "κύριο" δήμαρχο που έχετε εκεί, ο οποίος αρκείται σε κάποια όβολα...
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, νομίζω ότι υπερβαίνετε κάθε όριο ανοχής που έδειξε το Προεδρείο. Θα μιλήσετε επιτέλους επί των άρθρων;
ΒΑΣΙΛΗΣ ΚΕΔΙΚΟΓΛΟΥ: Τώρα έρχομαι στα άρθρα. Κύριε Πρόεδρε, μην οξύνετε την κατάσταση.
ΠΡΟΕΔΡΕΥΩΝ (Κωνσταντίνος Γείτονας): Δεν οξύνω, εσείς υψώνετε τη φωνή σας και σηκώνετε τους τόνους ενώ γνωρίζετε πολύ καλά ότι είσθε εκτός του πλαισίου του Κανονισμού της Βουλής.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είμαι εντολοδόχος.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, όλοι είμαστε εντολοδόχοι σε αυτήν την Αίθουσα και η πρώτη εντολή που έχουμε από τον ελληνικό λαό είναι να σεβόμαστε τον Κανονισμό της Βουλής και την Αίθουσα. Όλοι είμαστε εντολοδόχοι, κανένας σε αυτήν την Αίθουσα δεν είναι διορισμένος. Σας παρακαλώ, προχωρήστε, αναφερθείτε, στα άρθρα και σεβαστείτε τον Κανονισμό της Βουλής!
ΒΑΣΙΛΗΣ ΚΕΔΙΚΟΓΛΟΥ: Τον Κανονισμό τον γνωρίζω καλύτερα από εσάς, υπηρετώ εδώ πέρα 26 συναπτά χρόνια, χωρίς διακοπή. Μη μου κάνετε μαθήματα εμένα. Μαθήματα να κάνετε στον εαυτό σας.
ΠΡΟΕΔΡΕΥΩΝ (Κωνσταντίνος Γείτονας): Δεν δίδω μαθήματα σε κανέναν, αλλά μην υψώνετε τη φωνή σας και μη θεωρείτε ότι είσθε εσείς μόνο ο "περιούσιος" του λαού. Και οι τριακόσιοι εδώ μέσα, είναι εκλεγμένοι αντιπρόσωποι του λαού.
ΒΑΣΙΛΗΣ ΚΕΔΙΚΟΓΛΟΥ: Για να κλείσω, σας λέω ότι έχετε κάποιον εκεί που ασχολείται με κάποια "ψίχουλα" που του δίνουν τάχα για να παίρνει εργάτες για να σκουπίζουν τους δρόμους και αυτός φιλοδοξεί να κερδίσει και πάλι τις εκλογές. Επειδή, λοιπόν, είναι εδώ ο κ. Τσοχατζόπουλος, που έχει ιδιαίτερη γνώση και της περιοχής και της συμβολής της περιοχής στην ιστορία του ΠΑΣΟΚ, είμαι πιο οξύς και πιο επικριτικός και αναμένω παρέμβαση και λύση στο πρόβλημα.
Το Μαντούδι έχει δικαιώματα. Είσθε υποχρεωμένοι. Έχετε υποσχεθεί.
Τέλος, κύριε Πρόεδρε, θα μιλήσω για ένα θέμα που το ξέρει όλη η Ελλάδα. Με τις σκουριές της Λάρυμνας, που θα μπορούσαν να είναι τεχνητοί ογκόλιθοι και να πηγαίνουν παντού για λιμενικά, για οτιδήποτε. Και τις πετάει ο Υπουργός στη θάλασσα.  Μου έχει στείλει απάντηση εδώ και δύο χρόνια ότι θα κάνει έρευνες και ακόμη δεν κάνει τίποτα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δώστε μου χρόνο, όπως στους άλλους. Δώσατε σε όλους παράταση.
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω ένα λεπτό.
ΒΑΣΙΛΗΣ ΚΕΔΙΚΟΓΛΟΥ: Δύο λεπτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Μην εξακολουθείτε να δημιουργήτε θέμα. Σε ένα λεπτό σας παρακαλώ να ολοκληρώσετε.
ΒΑΣΙΛΗΣ ΚΕΔΙΚΟΓΛΟΥ: Η όλη διαδικασία όπως διατυπώνεται, νομίζω είναι ό,τι καλύτερο μπορούσαν να πετύχουν οι κάτοικοι. Το θέμα είναι να διασφαλιστεί ότι γίνεται. Το ταχύτερο πρέπει να λειτουργήσει το έργο. Και πρέπει να λάβουμε υπόψη μας ότι οι γηγενείς κάτοικοι είναι ολίγοι σε σχέση με όλον τον πληθυσμό και θα υπάρξουν οφέλη πολλαπλασιαστικά από άλλες ενέργειες. 
Όλα τα άλλα που ειπώθηκαν εδώ για κινδύνους κλπ.  πρέπει να τα ξεκαθαρίσουμε. Ή είμαστε κράτος δικαίου ή δεν είμαστε. Κράτος δικαίου σημαίνει μια κυβέρνηση που παίρνει αποφάσεις να κάνει ένα έργο και το έργο αυτό για να γίνει προβλέπει το Σύνταγμα αποζημιώσεις και αποκαταστάσεις. Όλα τα άλλα, οι φόβοι κλπ., δεν στέκουν. Αλλά βέβαια δεν στέκει και η συμπεριφορά που έχετε απέναντι του ευβοϊκού λαού, για την οποία, επαναλαμβάνω, θα πάρετε απάντηση.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ διευκολύνετέ με και ολοκληρώστε.
ΒΑΣΙΛΗΣ ΚΕΔΙΚΟΓΛΟΥ: Κλείνω, κύριε Πρόεδρε.
Το άρθρο αυτό στο σύνολό του κινείται προς θετική κατεύθυνση, όμως είναι ένα δηλωτικό στοιχείο της διαφορετικής συμπεριφοράς της Κυβέρνησης απέναντι των περιφερειών και ακόμα ένα δηλωτικό στοιχείο του πόσο μεγάλη ήταν η απάτη του Πρωθυπουργού απέναντι του λαού της Εύβοιας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μάτης έχει το λόγο.
ΑΘΑΝΑΣΙΟΣ ΜΑΤΗΣ: Κύριε Πρόεδρε, θα αρχίσω από εκεί που τελείωσε ο αγαπητός συνάδελφος κ. Κεδίκογλου, ο οποίος στην κατάληξη της τοποθέτησής του υπαινίχθη σαφώς ότι εμείς είμαστε προνομιούχοι -οι Θεσσαλοί, οι Τρικαλινοί- σε σχέση με την Εύβοια. 
ΒΑΣΙΛΗΣ ΚΕΔΙΚΟΓΛΟΥ: ....
ΑΘΑΝΑΣΙΟΣ ΜΑΤΗΣ: Μακάρι να έχετε δίκιο, κύριε συνάδελφε, και ας το λέγατε. Δεν έχετε όμως δίκιο.
Θα τοποθετηθώ συνολικά στα άρθρα του κεφαλαίου 4, αν και κύριε Υπουργέ θυμόσαστε, τόσο στην επιτροπή κατέθεσα υπόμνημα με αιτήματα οικονομικά και άλλα, που τα θεωρώ αναγκαίες διορθωτικές κινήσεις, που πρέπει να αποτυπωθούν στο νομοσχέδιο. Κάποια εξ αυτών θεωρώ ότι αν δεν γίνουν αποδεκτά, μπορούν να αποτελέσουν αιτία καθυστέρησης του έργου, που όπως ανέπτυξα και στη συζήτηση επί της αρχής, θεωρώ ότι η λειτουργία του έργου είναι εκ των ουκ άνευ, για λόγους που δεν χρειάζεται να επαναλάβω. Εκ των ουκ άνευ θεωρώ ότι θα πρέπει να υπάρξει μέριμνα για τον οικισμό Μεσοχώρας να διπλασιαστεί η έκταση όπου θα αναπτυχθεί ο οικισμός, γιατί τα διακόσια ογδόντα πέντε στρέμματα δεν επαρκούν και αυτό το αποδέχεται και η ΔΕΗ. Τώρα που θα βρεθούν τα υπόλοιπα στρέμματα, θα προκύψει από συνεργασία της ΔΕΗ με τους ΟΤΑ, τις δημοτικές αρχές που θα προκύψουν από τις κάλπες, που θα ανοίξουν σε λίγες μέρες. 
Θεωρώ ότι ο διπλασιασμός της έκτασης είναι αναγκαία προϋπόθεση, για να υπάρξει ένας ευπρόσωπος οικισμός. Το ίδιο συμβαίνει και με τον οικισμό που αφορά το Αρματωλικό, το απέναντι χωριό, όπου αναφέρεται ότι απαλλοτριώθηκαν εκατόν ενενήντα επτά στρέμματα. Είναι ανεπαρκέστατος αριθμός στρεμμάτων, για να υπάρξει κι εκεί ένας ικανοποιητικός οικισμός. Θεωρώ ότι και εκεί πρέπει να υπάρξουν άλλα εκατό στρέμματα.
Στο άρθρο 33, στις παραγράφους 2 και 3 προβλέπεται τι θα διέπει τη χρήση περιοχών, που θα είναι ένθεν κακείθεν της λίμνης και δεν θα κατακλυστούν.
Και προβλέπεται μια ειδική περιβαλλοντική μελέτη που θα γίνει από το ΥΠΕΧΩΔΕ που θα καθορίζει λεπτομερώς τις χρήσεις, αλλά θα επεκτείνεται και σε άλλα ζητήματα πάντοτε υπό την έγκριση και συνεννόηση με τους ΟΤΑ που θα εκπροσωπούν τα συμφέροντα των κατοίκων της περιοχής. 
Βέβαια απαντήσατε θετικά με μια τροποποίηση που διανείματε στην επιτροπή, πάνω σε ένα αίτημα που έλεγε τι θα συμβεί με την ενδεχόμενη αξιοποίηση αυτών των περιοχών, όσον αφορά τη χρήση τους  από ενδεχόμενες επενδύσεις που θα αποκομίσουν κέρδη στη ΔΕΗ. Και δεσμευτήκατε ότι τα όσα έσοδα από τέτοιες χρήσεις θα πάνε στους ΟΤΑ.
Αναφορικά με το θέμα, που αναφέρετε ότι θα περιληφθεί στη μελέτη, της ανάπτυξης οικοτουρισμού θα πρέπει να είναι πιο σαφές. Αναφέρεται στην εισηγητική έκθεση, αλλά δεν αναφέρεται στο σημείο όπου περιγράφονται οι τομείς στους οποίους θα αναπτυχθεί  η μελέτη. 
Επίσης, θα πρέπει να περιλαμβάνεται κατά κυριολεξία στη μελέτη η αναφορά της ανάγκης χωροθέτησης περιοχής για την ανάπτυξη του μουσείου του Αχελώου που είναι διαχρονικό αίτημα των κατοίκων της περιοχής. Τώρα, η χρηματοδότηση του μουσείου του Αχελώου είναι αλλουνού παπά ευαγγέλια, αλλουνού Υπουργείου, όμως η χωροθέτηση είναι δουλειά της μελέτης για την οποία ψηφίζουμε σ' αυτό το νομοσχέδιο. 
Πηγαίνω τώρα σε ένα άλλο θέμα. Θεωρώ ότι πρέπει να δεχθείτε τη διορθωτική παρατήρηση που σας έκανα τόσο εγώ όσο και άλλοι συνάδελφοι του νομού στην επιτροπή σχετικά με το επίδομα αλληλεγγύης αποκατάστασης. Η πολιτεία αναγνωρίζει ότι το ξεσπίτωμα και η αναστάτωση των κατοίκων της περιοχής των οποίων θα κατακλυσθούν οι περιουσίες προκαλεί την ανάγκη και την υποχρέωση να υπάρξει αυτό το επίδομα. Φυσικά δεν θεωρείτε ότι πρόκειται για προνοιακό επίδομα και σύμφωνα μ' αυτά που διαβάσαμε στην εισηγητική έκθεση δεν μπορεί να το αντιμετωπίζετε ως προνοιακό, γιατί προβλέπετε εξαιρέσεις κατακλυζομένων  απ' αυτό το επίδομα. Μάλιστα βάζετε ένα πλαφόν, ένα όριο εισοδήματος των 2.200.000 δραχμών, το οποίο βεβαίως συμπίπτει με τα όρια του εισοδήματος της φτώχειας. Θα έλεγα ότι οι κατακλυζόμενοι σε ένα μεγάλο βαθμό δεν είναι μόνο κτηνοτρόφοι ή αγρότες ή εργάτες οι οποίοι είναι ασφαλισμένοι στο ΙΚΑ. Σε ένα μεγάλο βαθμό πρόκειται για συνταξιούχους του δημοσίου και άλλων ταμείων που προφανώς έχουν εισοδήματα μεγαλύτερα των 2.200.000 δραχμών το χρόνο. 
Αυτοί, λοιπόν, οι συνταξιούχοι, που δεν είναι μόνο στη Μεσοχώρα, αλλά είναι σε όλα τα ορεινά χωριά της πατρίδος μας -φαντάζομαι και στα δικά σας κύριε Υπουργέ, διότι και το νησί σας έχει ορεινό όγκο- πηγαίνουν στα χωριά τους από το Πάσχα και κατεβαίνουν στις πόλεις το Νοέμβριο, όταν αρχίσουν τα χιόνια. 
Και πηγαίνουν στα χωριά τους γιατί τα αγαπάνε, αλλά και γιατί προστατεύουν την υγεία τους και διασφαλίζουν τη μακροβίωσή τους. Καθαρός αέρας, όμορφο περιβάλλον. Και βέβαια με την παρουσία τους και την κατανάλωσή τους δίνουν και ζωή στα χωριά πολλούς μήνες πέραν της παραθεριστικής περιόδου που είναι για αυτά τα χωριά δύο μήνες, Ιούλιος και Αύγουστος.
Εάν αυτούς τους κατακλύσετε και θεωρείτε ότι δεν τους αναστατώνετε, νομίζω ότι κάνετε λάθος.
Θεωρώ, λοιπόν, ότι πρέπει να αρθούν αυτές οι εξαιρέσεις. Άλλωστε αυτούς που εξαιρείτε αν θέλαμε να τους μετρήσουμε είναι πάρα, πάρα πολύ λίγοι. Και η οικονομική επιβάρυνση είναι πάρα πολύ μικρή.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, μπορώ να έχω το λεπτό που προέκυψε;
ΠΡΟΕΔΡΕΥΩΝ (Κωνσταντίνος Γείτονας): Το δικαιούστε άλλωστε και λόγω του θέματος που αφορά την περιοχή που εκπροσωπείτε.
ΑΘΑΝΑΣΙΟΣ ΜΑΤΗΣ: Ευχαριστώ, κύριε Πρόεδρε.
Κλείνοντας θα ήθελα να πω και θέλω να καταγραφεί, κύριε Υπουργέ, ότι θεωρώ αδιανόητο ότι θα κατακλυστεί ο ταμιευτήρας πριν να είναι έτοιμοι οι οικισμοί. Αυτό νομίζω ότι είναι αυτονόητο και για την Κυβέρνηση. Διότι δεν μπορώ να ακούω -και το άκουσα και μέσα στην Αίθουσα- συχνά πυκνά ότι οι πολίτες θα βγουν βιαίως και δεν θα έχουν πού να πάνε. Νομίζω ότι είναι λάθος. Και αναφέρετε περί επιδότησης ενοικίου κλπ. Πρέπει να είναι σαφές στην Κυβέρνηση ότι δεν θα υπάρξει στεριανός Βουλευτής, είτε κυβερνητικός είτε μη, ο οποίος θα αποδεχθεί, λόγω ολιγωρίας πλέον της ΔΕΗ,  η ΔΕΗ να κάνει την τελική κτηματογράφηση. Διότι εάν το ψηφίσουμε δεν θα υπάρχει το εμπόδιο. 
Θεωρώ αδιανόητη την κατάκλυση του ταμιευτήρα εάν δεν έτοιμοι οι οικισμοί ένθεν κακείθεν, στη Μεσοχώρα και στο Αρματολικό. Επομένως πρέπει μετά την ψήφιση να βιαστεί η ΔΕΗ να πραγματοποιήσει αυτό το οποίο απορρέει από τη συμφωνία. Και σ' αυτό το επίπεδο για την επιτάχυνση πιστεύω ότι θα υπάρχει η αρωγή και των Βουλευτών της Αξιωματικής Αντιπολίτευσης, ο οποίοι εξέφρασαν εδώ κάποιες διαφωνίες διότι υπάρχει και η ανάγκη, όπως αντιλαμβάνεστε, να διερμηνευτεί το τοπικό αίσθημα και επίσης γιατί αυτές είναι οι ανάγκες της Αξιωματικής Αντιπολίτευσης.
Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, προφανώς έχουμε ένα πολύ μεγάλο έργο -από τα μεγαλύτερα που γίνονται στη χώρα- και όλα αυτά τα αλλεπάλληλα και σωρευτικά μέτρα που παίρνονται για τους κατοίκους της περιοχής, τα βρίσκω πέρα για πέρα δικαιολογημένα. 
Θα μου επιτρέψετε, όμως, να ζητήσω, κύριε Υπουργέ, να καταδεχθείτε να μου δώσετε μια απάντηση, η οποία δεν είναι για μένα προσωπικά, αλλά είναι απαραίτητο ερμηνευτικό εργαλείο στην εφαρμογή όλων αυτών των πραγμάτων. Και πιστεύω ότι θα χρειαστεί πρώτα σε σας και πολύ λιγότερο σε μένα.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Από το κείμενο προκύπτει ότι όλοι εκείνοι, οι οποίοι έχουν περιουσία, έχουν σπίτια, έχουν πολλά χωράφια κλπ., αποζημιώνονται, παίρνουν και 50% παραπάνω, παίρνουν και σπίτι, ζητάει ο κύριος συνάδελφος και διπλάσιο χώρο για το σπίτι. Όλα αυτά τα βρίσκω απόλυτα δικαιολογημένα, γιατί έχουν μια μεγάλη ιδιοκτησία, έχουν το σπίτι τους και χρειάζεται να αποζημιωθούν. 
Χρειάζεται, όμως, κύριε Υπουργέ, να μου εξηγήσετε αυτήν την κοινωνική αποκατάσταση, η οποία δίδεται σε ακτήμονες, δηλαδή σ' εκείνους που δεν έχουν γη, δεν απαλλοτριώνεται τίποτα γι' αυτούς και στους κτηνοτρόφους, οι οποίοι επίσης δεν έχουν κάποια γη. Μάλιστα οι κτηνοτρόφοι αυτοί μπορεί να είναι και από άλλες περιοχές, οι οποίοι χρησιμοποιούσαν τα χωράφια ή τους αγρούς της περιοχής για την κτηνοτροφία. Δηλαδή αποκαθιστάτε κοινωνικά, τρόπον τινά αποζημιώνετε, πολίτες, συνανθρώπους μας οι οποίοι δεν έχουν ακίνητη περιουσία. Και πρέπει να καταλάβω για ποιο λόγο το κάνετε, για ποιο λόγο αποζημιώνετε εκείνους που δεν έχουν ακίνητη περιουσία και μάλιστα μεγάλη ακίνητη περιουσία.
Φαίνεται λίγο παράδοξο το ερώτημά μου, αλλά χρειάζεται να εξηγηθεί ερμηνευτικά. Και μάλιστα, θα πρέπει να εξηγηθεί ποια είναι η αιτιολογική βάση που το κάνετε, από ποια αιτία ξεκινάτε και κάνετε αυτού του είδους την αποκατάσταση.
Θα παρατηρήσω ότι δεν είναι η πρώτη φορά που γίνεται. Έχει γίνει κατ' επανάληψη. Το ίδιο έγινε για παράδειγμα και στο φράγμα του Σμοκόβου. Ποια είναι η αιτία που περιλαμβάνεται αυτό το μέτρο; Είναι, επειδή θέλετε να χαρίσετε σε κάποιους συμπολίτες μας τα 4 εκατομμύρια δραχμές; Το κάνετε από οίκτο; Τους λυπόσαστε, επειδή είναι φτωχοί άνθρωποι; Το κάνετε, επειδή αντιδρούν και θέλετε να τους εξαγοράσετε ή επειδή πιστεύετε ότι ο τρόπος με τον οποίο κερδίζουν το ψωμί τους, ο βιοπορισμός τους, ανατρέπεται και η πολιτεία έχει το καθήκον να αποκαταστήσει κατά κάποιο τρόπο αυτήν την ανατροπή του τρόπου ζωής; Θα ήταν πολύ χρήσιμο, αν είχα μια απάντηση πάνω σ' αυτό το ζήτημα και μάλιστα πιο χρήσιμο στην εφαρμογή αυτών των διατάξεων, όταν αύριο θα κληθεί η διοίκηση ή οποιοσδήποτε άλλος να τις εφαρμόσει.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λέγκας.
ΝΙΚΟΛΑΟΣ ΛΕΓΚΑΣ: Κύριε Πρόεδρε, αυτό που δεν περιμέναμε να ακούσουμε σήμερα είναι ότι οι θέσεις οι οποίες ακούγονται εδώ και μέρες από την Αξιωματική Αντιπολίτευση εκπορεύονται από τις ανάγκες για δημιουργία αντιπολιτευτικού λόγου και αντιπολιτευτικών επιχειρημάτων. Επίσης δεν περιμέναμε να ακούσουμε σ' αυτήν την Αίθουσα την υπεραπλουστευμένη άποψη ότι οι τιμές είναι πολύ ικανοποιητικές. Βεβαίως είναι πολύ καλές οι τιμές, κύριε εισηγητά, πλην όμως αν είχατε το σπίτι σας στην κατακλυζόμενη περιοχή, δεν θα τα λέγατε αυτά! Κανένας δεν θα το έλεγε σ' αυτήν την Αίθουσα.
Κυρίες και κύριοι συνάδελφοι, κύριε Πρόεδρε, το χρονικό της ανακολουθίας, της υποσχεσιολογίας και του ανερμάτιστου προγραμματισμού σχετικά με το έργο του Αχελώου είναι λίγο πολύ σε όλους γνωστά. Το έργο σήμερα είναι σταματημένο, καθώς πέραν του προβλήματος χρηματοδότησης -είναι γνωστό ότι χρηματοδοτείται από εθνικούς πόρους- αντιμετωπίζει προβλήματα που αφορούν στην περιβαλλοντική αδειοδότησή του. 
Κραυγαλέο και κορυφαίο παράδειγμα της σοβαρότητας με την οποία αντιμετωπίζει η Κυβέρνηση το συγκεκριμένο έργο είναι ότι το ένα γραφείο στο Υ.ΠΕ.ΧΩ.ΔΕ σχεδιάζει την εκτέλεση των έργων του Αχελώου και το άλλο βάζει τρικλοποδιές δημιουργώντας και εγκαθιστώντας στην περιοχή τη ζώνη ειδικής προστασίας "ΝATURA 2000". 
Αντίστοιχη βεβαίως είναι η κατάσταση που επικρατεί, όσον αφορά στην πλήρωση του ταμιευτήρα του υδροηλεκτρικού σταθμού ο οποίος, πέραν του ενεργειακού του χαρακτήρα, εντάσσεται στο συνολικό σχεδιασμό των έργων. Η ολιγωρία που έχει σημειωθεί έχει υποθηκεύσει αναξιοποίητα εδώ και χρόνια πέραν των 150 δισεκατομμυρίων δραχμών. Οι ενεργειακές απώλειες ξεπερνούν τα 7,5 δισεκατομμύρια το χρόνο. Επίσης, πληρώνονται σταλίες στους εργολάβους οι οποίοι έχουν αναλάβει την πλήρωση του ταμιευτήρα. Μετά την ανάκληση της απαλλοτρίωσης του 1993, η Κυβέρνηση προχώρησε στις αρχές του 2002 σε συνεννόηση με τους τοπικούς φορείς της περιοχής, -όπως αναφέρεται και στην εισηγητική έκθεση- σε συμφωνία με σκοπό να προωθηθούν νομοθετικά οι σχετικές παρεκκλίσεις από την ισχύουσα νομοθεσία περί αναγκαστικών απαλλοτριώσεων. 
Η Νέα Δημοκρατία, όπως επανειλημμένα έχουμε διακηρύξει, όχι μόνο τάσσεται υπέρ του συνολικού έργου, το οποίο θα αποκαταστήσει το υδατικό έλλειμμα της Θεσσαλικής πεδιάδας, αλλά επιζητεί και την ταχύτατη ολοκλήρωσή του. Καταγγέλλει ωστόσο την παρατεταμένη αφερεγγυότητα της Κυβέρνησης και της ΔΕΗ, που τραυμάτισε τις σχέσεις εμπιστοσύνης με τους κατοίκους της περιοχής.
Παρακολουθώ εδώ και μέρες -όπως και όλοι μας- τη συζήτηση που εξελίχθηκε στην αρμόδια επιτροπή και βεβαίως τη συζήτηση επί της αρχής του νομοσχεδίου. Αυτό που διαπιστώσαμε και διαπιστώνουμε και σήμερα είναι ότι με ευθύνη της Κυβέρνησης, δυστυχώς, δεν υπάρχει καμία ταύτιση στους τέσσερις κύκλους των αιτημάτων και των επιχειρημάτων που έχουν διατυπωθεί μέχρι σήμερα. Μιλάω για τη ΔΕΗ, η οποία κατά τα άλλα λέει ότι βιάζεται να προωθήσει τη λειτουργία του υδροηλεκτρικού σταθμού.
Ωστόσο, όμως, επί δύο χρόνια περιφέρει ένα νομοσχέδιο από υπουργικό γραφείο σε υπουργικό γραφείο, όταν μάλιστα, σύμφωνα με ομολογία των υπευθύνων της Δ.Ε.Η., σημειώνεται απώλεια 7,5 δισεκατομμυρίων το χρόνο. Δηλαδή αυτά τα δύο χρόνια έχει σημειωθεί απώλεια 15 δισεκατομμυρίων δραχμών. 
Επίσης, το ΥΠΕΧΩΔΕ που λέει ότι θέλει να ολοκληρώσει το έργο του Αχελώου και -όπως προείπα- από τη μία το σχεδιάζει, από τη μία το εξαγγέλλει, από τη μία λέει ότι ενδιαφέρεται όσο το δυνατόν συντομότερα να βελτιώσει το υδατικό ισοζύγιο της θεσσαλικής πεδιάδας, από την άλλη, όμως δεν έχει υποβάλει σχετικό φάκελο στην Ευρωπαϊκή Ένωση, επικαλούμενο την πρωθύστερη άρνηση των υπηρεσιών της Ευρωπαϊκής Επιτροπής, ότι δηλαδή θα ενέκρινε ένα τέτοιο έργο. Και από την άλλη, επίσης, φυτεύει στη συγκεκριμένη περιοχή την ειδική ζώνη προστασίας "NATURA 2000". 
Η Θεσσαλία, ο τρίτος κύκλος που σε κάθε περίπτωση θέλει αυτό το έργο να ολοκληρωθεί το ταχύτερο δυνατόν. Γιατί είναι γεγονός ότι οι γεωτρήσεις έχουν ταπεινωθεί υπερβολικά, ότι παρουσιάζεται ένα πάρα πολύ μεγάλο υδατικό έλλειμμα. 
Και οι Μεσοχωρίτες, ο τέταρτος κύκλος, οι οποίοι το μόνο που ζητούν είναι ένα: να παραμείνουν στην περιοχή τους. Και αυτό πρέπει να το κατανοήσουμε όλοι σε αυτή την Αίθουσα. Τα αιτήματα των Μεσοχωριτών δεν είναι αυστηρά οικονομικά. Είναι αιτήματα που έχουν να κάνουν ...
ΒΑΣΙΛΗΣ ΚΕΔΙΚΟΓΛΟΥ: Άρα, να μη γίνει το έργο ...
ΝΙΚΟΛΑΟΣ ΛΕΓΚΑΣ: Αυτό καταλάβατε; 
 ΒΑΣΙΛΗΣ ΚΕΔΙΚΟΓΛΟΥ: Αυτό λέτε.
ΝΙΚΟΛΑΟΣ ΛΕΓΚΑΣ: Θα σας παρακαλέσω, επειδή χρησιμοποιήσατε και δύο λεπτά, να μη με διακόπτετε. 
ΒΑΣΙΛΗΣ ΚΕΔΙΚΟΓΛΟΥ: Δεν διακόπτω ...
ΠΡΟΕΔΡΕΥΩΝ (Κωνσταντίνος Βρεττός): Πώς δεν διακόπτετε; Δεν το βλέπουμε ότι διακόπτετε; 
ΝΙΚΟΛΑΟΣ ΛΕΓΚΑΣ: Οι Μεσοχωρίτες, επαναλαμβάνω και οι κάτοικοι της ευρύτερης περιοχής, το μόνο που επιζητούν είναι να παραμείνουν στην περιοχή όπως παρέμειναν όλα αυτά τα χρόνια. Και να μη χρησιμοποιούμε μεθόδους -και θα εξηγήσω παρακάτω- όταν λέω να μείνουν στην περιοχή, εννοώ να μείνουν στην περιοχή, να μην πάρουν αυτές τις αποζημιώσεις, κύριε Κεδίκογλου, να φύγουν και να τις μετατρέψουν σε διαμερίσματα στα αστικά κέντρα. Αυτό είναι το ζητούμενο που δεν το έχετε καταλάβει. 
ΒΑΣΙΛΗΣ ΚΕΔΙΚΟΓΛΟΥ: Αυτό είναι άλλη ιστορία, δεν λέτε αυτό. 
ΝΙΚΟΛΑΟΣ ΛΕΓΚΑΣ: Εγώ θα υποβάλω συγκεκριμένα ερωτήματα ...
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, κύριε Κεδίκογλου. 
Κύριε Λέγκα, μην ανοίγετε διάλογο γιατί δεν "καθαρίζετε" εύκολα με τον κ. Κεδίκογλου. Εδώ δεν "καθαρίζει" το Προεδρείο, θα "καθαρίσετε" εσείς από κάτω; 
Λοιπόν, συνεχίστε. 
ΝΙΚΟΛΑΟΣ ΛΕΓΚΑΣ: Θα υποβάλω μία σειρά ερωτημάτων και θα ήθελα στην τοποθέτησή του, επιτέλους ο κύριος Υφυπουργός να μας απαντήσει συγκεκριμένα. Με ποια κριτήρια προέκυψε η πολεοδομούμενη έκταση για τη στεγαστική αποκατάσταση των κατακλυζομένων; Με ποια στοιχεία; Πού ξέρουμε σήμερα παραδείγματος χάριν, ότι δεν θα προκύψουν κατολισθητικά φαινόμενα στις περιοχές;
ΒΑΣΙΛΗΣ ΚΕΔΙΚΟΓΛΟΥ: Γιατί δεν θέλετε να γίνει το φράγμα; 
ΝΙΚΟΛΑΟΣ ΛΕΓΚΑΣ: Μα, σας παρακαλώ τώρα! 
ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, μη διακόπτετε. Αφήστε τον ομιλητή να συνεχίσει. 
ΝΙΚΟΛΑΟΣ ΛΕΓΚΑΣ: ... οπότε και θα προκύψουν νέες ανάγκες για μεταστέγαση των κατακλυζομένων. 
Πώς θα αποκατασταθούν επίσης οι δυο, τρεις οικογένειες που μένουν στο ίδιο σπίτι όταν δεν παραχωρείται οικόπεδο; 
Επίσης, τι σημαίνει προσωρινή στέγαση έως ότου ολοκληρωθούν στα σπίτια; 
Σπίτια προς ενοικίαση το ξέρουν όλοι σε αυτήν την Αίθουσα ότι δεν υπάρχουν στην περιοχή. Η ρύθμιση οδηγεί σε ξεσπίτωμα όπως έγινε με τους Ελληνοποντίους της Φαρκαδόνας. Επί δέκα χρόνια ζουν στα κοντέινερ και περιμένουν να αποκατασταθούν στεγαστικά, δέχονται σειρά υποσχέσεων και ακόμη συνεχίζουν να παραμένουν σε αυτά τα κοντέινερ. Το ίδιο θα γίνει και στη δική μας την περίπτωση. 
Επίσης γιατί η Δ.Ε.Η. απαλλοτριώνει έκταση στο Αρματωλικό για τη δημιουργία δήθεν οικισμού, όταν το 60% αυτής της έκτασης είναι σε επικλινή εδάφη με κλίσεις πάνω από 60%, όταν πρόσφατη γεωλογική μελέτη αποκαλύπτει ότι θα έπρεπε στον πόδα του οικισμού να πραγματοποιηθεί η κατασκευή ενός τεχνικού έργου για να συγκρατήσει τα άνωθεν εδάφη. 
Τι γίνεται; Η Δ.Ε.Η. απαλλοτριώνει εκατόν ενενήντα στρέμματα. Το 60% αυτής της έκτασης, όπως είπα, είναι εδάφη επικλινή. Όχι σπίτι δεν κάθεται, σας το είπα και στην επιτροπή, κύριε Υπουργέ, γίδα Σκοπέλου δεν ανεβαίνει σε αυτήν την περιοχή. Δεν μπορεί να καθίσει σε αυτήν την περιοχή σπίτι ούτε να πολεοδομηθεί αυτή η περιοχή. Επιπλέον πρόκειται και περί δασικής έκτασης, ένα άλλο ζήτημα το οποίο έπρεπε να είχατε δει. 
Ποια είναι επομένως η χρήσιμη έκταση, η οποία απομένει προς πολεοδόμηση;
Επίσης γιατί αυτοί οι ασφυκτικοί περιορισμοί πού τίθενται όσον αφορά στο επίδομα κοινωνικής αποκατάστασης; Σύμφωνα με στοιχεία και με τα όσα μας λένε οι πρόεδροι, οι εκπρόσωποι της Τοπικής Αυτοδιοίκησης της περιοχής, το συγκεκριμένο μέτρο δεν αφορά πλέον των σαράντα κατοίκων. Θεωρώ ότι αυτό το μέτρο, χωρίς περιορισμούς, θα πρέπει να επεκταθεί σε όλους τους κατοίκους γιατί είναι αληθές ότι το επίδομα αυτό δεν είναι επίδομα πρόνοιας, αλλά είναι επίδομα επιβιωτικής βλάβης κι έτσι πρέπει να θεωρείται. Και αυτή είναι μια έμμεση απάντηση στα όσα υποστήριξε πριν από λίγο ο κ. Κεδίκογλου.
Επικαλείσθε ακόμη το επείγον, ότι δηλαδή η ΔΕΗ βιάζεται. Και σας είπα και πάλι ότι δύο χρόνια κάνατε να φέρετε το νομοσχέδιο στη Βουλή. Δεκαπέντε δισεκατομμύρια χάθηκαν αυτά τα δύο τελευταία χρόνια και δεν βρίσκετε απ' αυτά τα λεφτά κάτι να δώσετε σ' αυτούς τους κατοίκους για να ανακουφίσετε τον πόνο και η συναισθηματική φόρτιση που έχουν καθώς αποχωρίζονται τις πατρογονικές εστίες;
Θεωρώ ακόμη ότι θα ήταν χρήσιμο να αναπροσαρμόσετε, τουλάχιστον σύμφωνα με τον πληθωρισμό, τις τιμές του συμφωνητικού, όταν εξαιτίας δικής σας υπαιτιότητας δεν ήρθε το νομοσχέδιο όταν έπρεπε να έρθει.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα μου επιτρέψετε ένα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Σας έχω επιτρέψει. Ολοκληρώστε, παρακαλώ, κύριε Λέγκα.
ΝΙΚΟΛΑΟΣ ΛΕΓΚΑΣ: Μάλιστα, κύριε Πρόεδρε.
Θα ήθελα επίσης να παρατηρήσω ότι εξαιρούνται από τις ρυθμίσεις οι πέντε κατοικίες που απαλλοτριώθηκαν για το πρόφραγμα. Κι εδώ σημειώνεται ένα καθεστώς αδικίας. Θεωρώ ότι τουλάχιστον γι' αυτές τις κατοικίες θα πρέπει να ισχύσει το ίδιο καθεστώς.
Τέλος ένα ζήτημα το οποίο θεωρώ και το πιο σημαντικό είναι το εξής: στο άρθρο 12 του συμφωνητικού, κύριε Υπουργέ, αναφέρετε ότι επειδή η μεταστέγαση αποτελεί αντικίνητρο για να παραμείνει ο πληθυσμός, απαιτείται η προώθηση ανάπτυξης κινήτρων κάτω από συγκεκριμένες μελέτες και αναπτυξιακά κίνητρα. Θα ήθελα να μου πείτε στην τοποθέτησή σας πού είναι αυτά τα κίνητρα. Είναι κίνητρο το επίδομα ενοικίου για τα σπίτια που δεν υπάρχουν; Είναι κίνητρο το ότι αυτοί οι κάτοικοι έως ότου ολοκληρωθούν οι κατοικίες θα μένουν σε κοντέινερ; Είναι κίνητρο ότι δεν τους διασφαλίζουμε οικόπεδο για μετεγκατάσταση; Ή μήπως είναι κίνητρο ότι για κατοικίες μέχρι εξήντα τετραγωνικά μέτρα τους δίνετε αντίστοιχη κατοικία εξήντα τετραγωνικών μέτρων; Αυτές είναι σήμερα οι σύγχρονες απαιτήσεις για οικιστική αποκατάσταση; Κατοικία εξήντα τετραγωνικών μέτρων; Τουλάχιστον να το κάνετε ογδόντα τετραγωνικά μέτρα, κύριε Υπουργέ. Είναι κάτι που ισχύει πλέον διεθνώς για μία αξιοπρεπή στεγαστική αποκατάσταση.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ολοκληρώθηκαν οι πρωτολογίες.
Το λόγο έχει ο Υφυπουργός Ανάπτυξης κ. Καλαφάτης. Έχετε δέκα λεπτά, κύριε Καλαφάτη.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
Θέλω να κάνω ορισμένες διορθώσεις μετά από τις συζητήσεις που έχουν γίνει και στη Διαρκή Επιτροπή και στο Τμήμα. 
Το επίδομα κοινωνικής αποκατάστασης, όπως έχει ζητηθεί από πολλές πλευρές της Βουλής, από 2.200.000 δραχμές θα πάει 2.800.000 κατόπιν συνεννόησης που έχουμε κάνει με τη ΔΕΗ. Αυτό αφορά στο άρθρο 36, παράγραφο 1 β΄. Αυτό λοιπόν το σημείο διαμορφώνεται ως εξής: "Άρθρο 36, παράγραφος 1 β΄. Από τη λήψη του επιδόματος κοινωνικής αποκατάστασης εξαιρούνται οι θιγόμενοι, οι οποίοι δήλωσαν κατά το οικονομικό έτος 2000 στην αρμόδια Δ.Ο.Υ. ετήσιο εισόδημα από οποιαδήποτε πηγή ανώτερο των 2.800.000 δραχμών". Το υπόλοιπο της παραγράφου παραμένει ως έχει.
ΑΝΑΣΤΑΣΤΙΟΣ ΜΑΝΤΕΛΗΣ: Κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Μαντέλη, αυτό γίνεται, όπως πολύ καλά το κατανοήσατε κι εσείς, για τον τελευταίο λόγο από τους οποίους αναφέρατε. Είναι η στοργή, η φροντίδα του κράτους σε μία περιοχή και σε κατοίκους της περιοχής αυτής, οι οποίοι αναστατώνονται οικογενειακά, επαγγελματικά και εθιμικά. Γι' αυτόν ακριβώς το λόγο γίνεται. Και κυρίως για τα χαμηλότερα στρώματα. Εμπεριεχόταν δε στην αρχική συμφωνία που έγινε στις αρχές του 2000.
Στο άρθρο 33, παράγραφος 2, παρ' όλο που αυτή ήταν η αρχική θέληση και εξυπακούεται από το υπάρχον κείμενο, εντούτοις επειδή έχει τεθεί από όλους, αφαιρούμε τις λέξεις "μπορεί να". Θα σας διαβάσω πώς μετατρέπεται η παράγραφος 2: "Οι απαλλοτριούμενες εκτάσεις, πέραν της ανώτατης στάθμης πλημμύρας, που θα διαμορφωθούν από τη ΔΕΗ, κατά τρόπο ώστε να αποτελούν χώρο αναψυχής, καθώς και η αξιοποίηση της λίμνης, παραχωρούνται από τη ΔΕΗ...". Τα υπόλοιπα παραμένουν ως έχουν μέχρι το τέλος της παραγράφου, δηλαδή φεύγουν μόνο οι λέξεις "μπορεί να".
ΙΩΑΝΝΗΣ ΒΑΘΕΙΑΣ: Άρα το βασικό αίτημα έγινε αποδεκτό.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, τα βασικά αιτήματα έχουν γίνει αποδεκτά.
Το πρόβλημα της Μεσοχώρας κινείται σε δύο ράγες: Από τη μία, να εξυπηρετηθεί η ΔΕΗ και οι ενεργειακές ανάγκες της χώρας μας και από την άλλη να μην υπάρξει αναστάτωση, αλλά αντιθέτως αποκατάσταση των κατοίκων. Πάνω σε αυτούς τους δύο άξονες πρέπει να επικεντρωθούμε.
Το πρόβλημα βέβαια της Μεσοχώρας δεν προέκυψε χθες. Απασχολεί δεκαετίες την ελληνική πολιτεία και την περιοχή. Πρέπει να κατανοήσουμε -νομίζω ότι το κατανοούν όλες οι πλευρές της Βουλής- ότι αποδεχόμαστε την αγωνία και την ανησυχία των κατοίκων. Αυτό είναι απολύτως φυσικό και κατανοητό, γιατί όταν γίνεται μία μετεγκατάσταση, πάντα εμπεριέχει την ανασφάλεια, που είναι πηγή πολλών αγωνιών και ανησυχιών. Αυτό το κατανοούμε πλήρως.
Όμως, η συμφωνία που έρχεται σήμερα να εφαρμόσει και να περαιώσει αυτό το νομοσχέδιο, είναι συμφωνία που έχει γίνει από τις αρχές του 2000 και τα βασικά της σημεία είναι συμφωνημένα. 
Η μοναδική, λοιπόν, κριτική που θα μπορούσε να ευσταθεί σήμερα εάν ήμασταν ειλικρινείς στις τοποθετήσεις μας στο Κοινοβούλιο, θα ήταν ότι αργήσαμε αυτήν τη συμφωνία να τη φέρουμε στη Βουλή. Σε αυτό το θέμα κάνουμε την αυτοκριτική μας. Αργήσαμε για διάφορους λόγους να φέρουμε αυτήν τη συμφωνία στη Βουλή.
Από εκεί και πέρα, όμως, τα υπόλοιπα στοιχεία του νομοσχεδίου νομίζω ότι είναι όλα προς τη σωστή κατεύθυνση, διότι υπάρχουν ισχυρά και ευεργετικά κίνητρα. Όπως ήδη είχε πει ο εισηγητής μας στη Διαρκή Επιτροπή, αλλά το είπε σήμερα και ο κ. Κεδίκογλου, δημιουργούνται αδικίες εις βάρος άλλων περιοχών με τα ισχυρά μέτρα. Επομένως δεν μπορούμε να ερχόμαστε εδώ και να καταγγέλλουμε αυτές τις διατάξεις του νόμου. Είναι προφανές ότι υπάρχει πολιτική υποδαύλιση, η οποία προσπαθεί να δημιουργήσει ανησυχία στους κατοίκους, επειδή ακριβώς υπάρχει το γόνιμο έδαφος για να δημιουργηθούν ανησυχίες. 
Γι' αυτό ακριβώς το λόγο ακούστηκαν εδώ διάφορες απόψεις στο μεταίχμιο της φάρσας. Ακούστηκε, δηλαδή, εδώ και το επαναλαμβάνω ότι η Κυβέρνηση προσπαθεί να βγάλει τους κατοίκους για να φέρει επιχειρηματίες στην περιοχή. Εάν είναι δυνατόν στο Κοινοβούλιο και στη Διαρκή Επιτροπή να ακούγονται τέτοιου είδους απόψεις, που όχι μόνο αγγίζουν αλλά ξεπερνούν τα όρια της επιστημονικής ή της πολιτικής φαντασίας!
Ακούστηκε ότι η Κυβέρνηση δεν μπορεί να επιβληθεί στη ΔΕΗ. Άλλος τραγέλαφος! Ακούστηκε, επίσης, ότι η Κυβέρνηση και η ΔΕΗ δεν θέλουν να προχωρήσουν το έργο, όταν η ΔΕΗ έχει επενδύσει 120 δισεκατομμύρια δραχμές, όταν η ΔΕΗ έχει ανάγκη τα 160MW που θα παράγονται από τη λειτουργία αυτού του υδροηλεκτρικού έργου, όταν συμβαίνουν όλα αυτά. Ήδη στον προϋπολογισμό της έχει προϋπολογίσει άλλα περίπου 40 δισεκατομμύρια δραχμές για να γίνουν απαλλοτριώσεις και να συνεχιστούν άλλα έργα τα οποία έχει δημοπρατήσει. 
Ειπώθηκε κυρίως από την πλευρά της Νέας Δημοκρατίας -σ' αυτό οφείλω μία απάντηση- ότι θα ήταν σκόπιμο και δεν θα είχε αντίρρηση να προχωρήσει το νομοσχέδιο εάν είχε προηγηθεί η πολεοδομική μελέτη. Σας απαντήσαμε πάρα πολλές φορές ότι η πολεοδομική μελέτη δεν θα μπορούσε να προηγηθεί, διότι η ΔΕΗ εάν δεν ήξερε ότι θα ψηφιστεί ο νόμος, εάν δεν ήξερε ότι θα εφαρμοστούν αυτά που έχουν συμφωνηθεί, δεν θα μπορούσε να προχωρήσει σε πολεοδομικές μελέτες. Αυτό είναι απολύτως φυσικό.
Εάν η ΔΕΗ παρ' ελπίδα άκουγε τις δικές τους παραινέσεις και είχε προχωρήσει εδώ και ένα ή δύο χρόνια στην εκπόνηση των μελετών, θα ερχόσασταν εδώ και θα λέγατε ότι η ΔΕΗ χωρίς να έχει εξασφαλίσει την ψήφιση του νομοσχεδίου προχωρά σε έργα, δηλαδή θα κατηγορούσατε τη ΔΕΗ και εμάς προφανώς για αβδηριτισμό.
Υπάρχει επίσης ένα άλλο ζήτημα, το οποίο εμείς πρέπει όχι να το παρασιωπούμε και αντί να το αναδεικνύουμε αντιθέτως να υποδαυλίζουμε την ανησυχία των κατοίκων. Η περιοχή με αυτό το έργο αναβαθμίζεται αναπτυξιακά και δίδονται πολλαπλές ευκαιρίες πάσης φύσεως για την αναβάθμιση της όλης περιοχής. 
Έχουμε δει ότι άλλες περιοχές, στις οποίες έχουν γίνει παρόμοια έργα, έχουν δει μια θαυμάσια ανάπτυξη. Αντί να έρχονται οι εκπρόσωποι της πολιτείας, όλων των παρατάξεων και όλων των κομμάτων και να ανοίγουν τα μάτια -επειδή πιθανόν να γνωρίζουν πέντε πράγματα περισσότερα- στους κατοίκους και στους φορείς της περιοχής και να προπαγανδίζουν αυτήν την προοπτική, η οποία ανοίγεται, ερχόμαστε αντιθέτως και υποσκάπτουμε αυτήν την προσπάθεια. Αυτό είναι λάθος. 
Πιστεύω ότι οι κάτοικοι και οι φορείς της περιοχής θα πρέπει να κατανοήσουν ότι εδώ έχουμε ένα σημαντικό έργο, μια χρυσή ευκαιρία. Πρέπει προφανώς μέσα από συγκεκριμένες μελέτες, μέσα από μια συλλογική ενόραση να δούμε πώς με αυτήν τη χρυσή ευκαιρία αυτή η περιοχή θα προχωρήσει μπροστά. Αυτό είναι που πρέπει να κάνουν οι υπεύθυνοι φορείς των Τρικάλων και της περιοχής, όχι να ερχόμαστε εδώ να κάνουμε μικροπολιτική. 
Σαν συμπέρασμα, εμείς θα ψηφίσουμε αυτό το νόμο που είναι ο καταλυτικός παράγοντας για να προχωρήσει το έργο και να αποκατασταθούν οι κάτοικοι. Στόχος μας είναι επίσης οι κάτοικοι να παραμείνουν στις περιοχές τους, να πάνε στις περιοχές δίπλα όπου έχουμε απαλλοτριώσει ή αποσκοπούμε στην απαλλοτρίωσή τους.
Ταυτόχρονα όμως το κράτος, η πολιτεία και η ΔΕΗ, όλες οι εκφάνσεις του κράτους θα πρέπει να υλοποιήσουν αυτό το νομοσχέδιο. Θα πρέπει παρ' αυτά με την ψήφιση να αρχίσει η πολεοδόμηση, να προχωρήσουν -γιατί έχουν αρχίσει- οι περιβαλλοντικές μελέτες ούτως ώστε να έχουμε παράλληλες δράσεις, οι οποίες από τη μία πλευρά θα προωθούν την υλοποίηση του έργου και από την άλλη πλευρά θα αποκαθιστούν τους κατοίκους και θα διασκεδάζουν τις ανησυχίες τους.
Αυτό, λοιπόν, είναι το συμπέρασμα. Πάνω σ' αυτό το συμπέρασμα πρέπει να πορευθούμε όλοι με κοινή προσπάθεια -και Συμπολίτευση και Αντιπολίτευση- ούτως ώστε το κοινό αποτέλεσμα να γίνει πολύ πιο γρήγορα και με όσο το δυνατόν λιγότερες συνέπειες. 
Θα ήθελα να απαντήσω και σε ορισμένες επιμέρους απόψεις. Ειπώθηκε απ' όλες τις πλευρές, νομίζω, να υπάρξουν περισσότερα στρέμματα απαλλοτριούμενης γης στις περιοχές που θα γίνουν οι πολεοδομήσεις. Είπε και ο Υπουργός στην επί της αρχής συζήτηση ότι, αν αυτό από τη μελέτη καταστεί αναγκαίο, θα γίνει αυτό που ζητάτε άμεσα παρ' αυτά, αυτόχρημα. Γιατί, λοιπόν, να καθυστερούμε το νομοσχέδιο όταν υπάρχει δεδηλωμένη αυτή η πρόθεση; Θα μας θεωρούσατε -ας το πω έτσι- ανεγκέφαλους, εάν προχωρούσαμε σε μια πολεοδόμηση και αν η πολεοδόμηση αυτή αναδείκνυε ότι θα έπρεπε να έχουμε τετρακόσια στρέμματα αντί τα τριακόσια πού έχουμε υπό δημοπράτηση; Δεν θα προχωρούσαμε; Προφανώς θα το κάνουμε. Είναι αυτονόητο αυτό. 
Η τελευταία παρατήρησή μου αφορά το Μουσείο Αχελώου, στο οποίο αναφέρθηκε ο κ. Μάτης. Το μουσείο Αχελώου είναι ζήτημα της πολεοδομικής μελέτης να το χωροθετήσει. Δεν είναι ανάγκη να πούμε ότι το νομοσχέδιο χωροθετεί να γίνει εκεί το μουσείο. Το Μουσείο θα χωροθετηθεί, αν κριθεί αναγκαίο από τις τοπικές αρχές, γιατί οι τοπικές αρχές και οι τοπικοί παράγοντες θα έρθουν να συνεργαστούν για να γίνει η πολεοδόμηση. Η πολεοδόμηση είναι μία εργασία τεχνοκρατών, επιστημόνων με την τοπική κοινωνία. Όταν, λοιπόν, θα έρθει η διαδικασία της πολεοδόμησης και αναδειχθεί η αναγκαιότητα ίδρυσης του Μουσείου Αχελώου, τότε προφανώς θα χωροθετηθεί. 
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, σαράντα μαθητές και μαθήτριες και τέσσερις συνοδοί δάσκαλοι από το 25ο Δημοτικό Σχολείο Χαλκίδας.
Η Βουλή τους καλωσορίζει.
(Χειροκροτήματα)
Ο Κοινοβουλευτικός Εκπρόσωπος της Νέας Δημοκρατίας έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το έργο της Μεσοχώρας σήμερα πέραν όλων αυτών που ελέχθησαν ιδιαίτερα από τους τοπικούς Βουλευτές -και που επέδειξαν την ευαισθησία και το ενδιαφέρον τους για τους ανθρώπους που εκπροσωπούν στο Κοινοβούλιο- πρέπει να δώσει αφορμή για να διορθωθούν ορισμένα πράγματα στο ελληνικό κράτος και ιδιαίτερα στις δημόσιες επιχειρήσεις. 
Με σειρά ερωτήσεων εδώ και αρκετά χρόνια ζητούσαμε από το Υπουργείο Ανάπτυξης να πιέσει επιτέλους τη Δημόσια Επιχείρηση Ηλεκτρισμού να αξιοποιήσει αυτό το έργο που έχει μια τεράστια ιστορία.
Το έργο αυτό αποφασίστηκε και προκηρύχθηκε το 1985 και το 1986 έγινε η πρώτη ανάθεση. Το 1993, 1994 θα μπορούσε να είχε ξεκινήσει όχι το δεύτερο επίπεδο των απαλλοτριώσεων αλλά το πρώτο. Και παρ' όλο αυτά φθάσαμε σήμερα το 2002 να καλούμαστε να ψηφίσουμε αυτό το νομοσχέδιο με προοπτική στην ουσία -και όπως σας λέω θα συμβεί- αν όλα προχωρήσουν κανονικά και δεν προσβληθεί η σύμβαση, να έχουμε το 2006 τη λειτουργία του έργου. Περνάνε δηλαδή είκοσι ολόκληρα χρόνια. 
Αν κοιτάξετε όλους τους πίνακες των διαφόρων τμημάτων του έργου θα δείτε μια διαφθορά και μία διαπλοκή αφάνταστου σημείου, δηλαδή κατασπατάληση δημοσίου χρήματος που έχει τεράστιες επιπτώσεις πάνω στο βασικό μοχλό της ανάπτυξης που είναι η ενέργεια. Διότι σπαταλήθηκαν χρήματα και πλήρωνε ο ελληνικός λαός ακριβότερα την ενέργεια, πλήρωναν οι επιχειρήσεις ακριβότερα την ενέργεια με άμεσο αποτέλεσμα να μην έχουμε ανάπτυξη. 
Δεν είναι σήμερα μία αφορμή να ελέγξει το Υπουργείο Ανάπτυξης αυτήν την αμαρτωλή Διεύθυνση Υδροηλεκτρικών Έργων της ΔΕΗ -που είναι όντως αμαρτωλή, έχω κάνει και σειρά ερωτήσεων γι' αυτό- που ετοιμάζεται τώρα να κάνει και την ανάθεση για το έργο του Ιλαρίωνα; Είναι ένα αντίστοιχο έργο της Μεσοχώρας, λίγο μεγαλύτερο σε όγκο. Βεβαίως η Μεσοχώρα είχε μία σήραγγα μονάχα. Φοβάμαι ότι θα γίνει και αυτό το έργο, αν δεν ελεγχθεί η Διεύθυνση Υδροηλεκτρικών Έργων της ΔΕΗ και η διοίκηση της ΔΕΗ, μια νέα περίπτωση Μεσοχώρας. Και αυτό γιατί ενώ ανατίθεται τώρα με 39 δισεκατομμύρια δραχμές ή 115 εκατομμύρια ευρώ, θα φθάσει τελικώς να ξεπεράσει ίσως και το κόστος της Μεσοχώρας. Το οποίο ξέρετε πόσο είναι σήμερα, κύριοι; Μέχρι στιγμής είναι 150 με 160 δισεκατομμύρια και με αυτά που υπολείπονται ακόμη θα φθάσει τα 200 δισεκατομμύρια.
ΒΑΣΙΛΗΣ ΚΕΔΙΚΟΓΛΟΥ: Τι υπολείπεται; Αφού όλα είναι έτοιμα.
ΓΕΩΡΓΙΟΣ ΣΑΛΑΓΚΟΥΔΗΣ: Απαλλοτριώσεις και όλα αυτά τα υπόλοιπα. Τα υπόλοιπα υπολογίζονται περίπου στα 40 δισεκατομμύρια γιατί το έργο είναι τέλεια φτιαγμένο από το 1999.
ΒΑΣΙΛΗΣ ΚΕΔΙΚΟΓΛΟΥ: Είναι έτσι, κύριε Υπουργέ, 40 δισεκατομμύρια για απαλλοτριώσεις;
ΓΕΩΡΓΙΟΣ ΣΑΛΑΓΚΟΥΔΗΣ: Σας το λέω εγώ, κύριε Κεδίκογλου. Από τεχνοκρατικής απόψεως είναι απόλυτα εμπεριστατωμένο. Έτσι συνηθίζω να μιλάω εδώ στο Κοινοβούλιο, γιατί σέβομαι πρώτα τον εαυτό μου. Ακριβώς έτσι συμβαίνει. 
Επομένως, αυτό το μεγάλο ζήτημα τίθεται πρωτίστως. Πρέπει να μπει υπό αυστηρό έλεγχο τόσο η διοίκηση της ΔΕΗ όσο και η Διεύθυνση Υδροηλεκτρικών Έργων. Αν θέλετε στοιχεία μπορώ να σας δώσω και εγώ. 
Έκανα ερώτηση τελευταία για τη Μεσοχώρα και δεν μου απάντησαν και αναγκάζομαι τώρα να την επανακαταθέσω. Ετοίμασαν τα στοιχεία αλλά δεν μου τα έστειλαν. Εγώ τα υφήρπαξα αυτά τα στοιχεία και έχω τους πίνακες με το πώς διαμορφώθηκαν τα έργα, πως ήταν η αρχική ανάθεση, πώς τελικά ήταν η τελική, πώς έγινε η αναθεώρηση και τι διαφορές υπήρχαν.
Τεράστιες διαφορές υπήρχαν όταν τις αναγάγεις σε σημερινές αξίες. Σας είπα που έφθασε το κόστος του έργου. Τι γινόταν και γιατί καθυστερούσε; Καθυστερούσε γιατί κάποιοι μέσα στη Διεύθυνση Υδροηλεκτρικών Έργων, συνεννοούμενοι με τους εργολάβους, καθυστερούσαν το έργο για να ανέβει η τιμή και έτσι είχαν και αυτοί επιπλέον αμοιβή. Όταν έτσι διαιωνίζονται τα έργα, κάποιοι επιτήδειοι κερδίζουν. Το θέμα της διαφθοράς εξαπλώνεται πλήρως, με αποτέλεσμα να τα πληρώνει ο ελληνικός λαός και να τροχοπεδείται η ανάπτυξη.
Αν πραγματικά δεν συνέβαιναν αυτά, τι θα έπρεπε να είχε κάνει η ΔΕΗ; Είναι γεγονός ότι για την κατασκευή του Υδροηλεκτρικού Έργου της Μεσοχώρας -για μεγάλα τμήματα του όπως στη βάση κατασκευής του φράγματος δαπανήθηκαν σε μεγάλο ποσοστό και κοινοτικά κονδύλια- εκπονήθηκε μελέτη περιβαλλοντικών επιπτώσεων και εκδόθηκαν με την ΚΥΑ 16058/9.10.91 αντίστοιχοι περιβαλλοντικοί όροι, για το σύνολο των έργων της εκτροπής του Αχελώου στη Θεσσαλία, φράγματα Μεσοχώρας, Συκιάς κλπ. Οι όροι μετά από προσφυγή οικολογικών οργανώσεων ακυρώθηκαν με την 2860/94 απόφαση Σ.τ.Ε. Ακολούθησε η έκδοση νέων περιβαλλοντικών όρων με την ΚΥΑ 23271/15.12.95 στους οποίους και ειδικότερα στον περιβαλλοντικό όρο υπ' αριθμ. 21 προβλεπόταν προθεσμία μέχρι 31.3.96 εκπόνησης πολεοδομικής μελέτης, για τον επανασχεδιασμό των οικισμών Μεσοχώρας και Αρματωλικού και τη μετεγκατάσταση των πληττομένων, γεγονός το οποίο δεν έγινε μέχρι σήμερα. Στη μελέτη προβλεπόταν πολεοδομική μελέτη μέχρι το Μάρτιο του 1996.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν άφησαν να γίνει.
ΓΕΩΡΓΙΟΣ ΣΑΛΑΓΚΟΥΔΗΣ: Όμως και η ΚΥΑ αυτή ακυρώθηκε με την 3478/2000 απόφαση Σ.τ.Ε.. Εν τω μεταξύ, από το 1996 δεν έχει γίνει η πολεοδομική μελέτη. Έχουμε, λοιπόν, απόφαση του Σ.τ.Ε. με αντικειμενικό σκοπό να συμπεριληφθούν μέτρα προστασίας και διάσωσης πολιτισμικών μνημείων και ειδικότερα της Μονής του Αγίου Γεωργίου Μυροφύλλου, η οποία επηρεάζεται από τον ταμιευτήρα του υδροηλεκτρικού έργου Συκιάς. Μέχρι σήμερα δεν έχουν εκδοθεί νέοι όροι για τη μελέτη περιβαλλοντικών επιπτώσεων.
Πρέπει να επισημανθεί ότι όσον αφορά την οποιαδήποτε εφαρμογή περιβαλλοντικών δραστηριοτήτων -με εξαίρεση την εκτέλεση ορισμένων έργων μικροβελτίωσης υποδομής ορισμένων κοινοτήτων στην περιοχή- και τη σύνταξη μελετών από δασικές υπηρεσίες για τη διευθέτηση δύο χειμάρρων, σε εφαρμογή των περιβαλλοντικών απαιτήσεων, δεν έχει ανατεθεί ή συνταχθεί κάτι και κανένα χρονοδιάγραμμα υλοποίησης δεν υφίσταται. 
Επίσης, κανένας μηχανισμός δεν έχει συσταθεί με ευθύνη του φορέα κατασκευής ΔΕΗ, όπως προβλεπόταν στους περιβαλλοντικούς όρους, προκειμένου να συντονιστούν και υλοποιηθούν σειρά δράσεων και λοιπών μέτρων που άπτονται από πλευράς αρμοδιότητας ολόκληρου του δημόσιου τομέα. 
Αυτή είναι η κατάσταση της λειτουργίας της Δημόσιας Επιχείρησης Ηλεκτρισμού. Πρέπει να σας πω ότι οι άνθρωποι που τη διευθύνουν δεν έχουν πάει να δουν το έργο της Μεσοχώρας. Τελευταία μόνο πήγε ο διευθύνων σύμβουλος της ΔΕΗ με κάποιο κυβερνητικό κλιμάκιο. 
Όταν με τέτοιο τρόπο διαχειριζόμαστε το χρήμα του ελληνικού λαού, νομίζω ότι δίνουμε ένα πολύ κακό παράδειγμα για να γίνει η κοινωνία μας χειρότερη από αυτό που θα έπρεπε ως πρότυπο να δείχνουμε. Εμείς είμαστε διατεθειμένοι ακόμη και να ψηφίζαμε αυτό το νομοσχέδιο, αλλά βλέπουμε ότι στην πραγματικότητα δεν υπάρχει βούληση για τη γρήγορη λειτουργία του έργου. Γι' αυτό σας είπαμε ότι η αβελτηρία της ΔΕΗ αφήνει αυτούς τους ανθρώπους να ζουν με το ερωτηματικό τι θα γίνουν.
Παράλληλα υπάρχουν κάτοικοι οι οποίοι σήμερα αντιδρούν. Το βασικό αιτιολογικό της αντίδρασής τους είναι ότι αν είχε γίνει η πολεοδομική μελέτη στο χώρο που θα εγκατασταθούν, θα πήγαιναν να υποδείξουν σε ποιο μέρος θέλουν να φτιαχτεί η κατοικία τους. Σήμερα, όμως, ζουν με αίσθημα ανασφάλειας. Μέχρι τώρα η πολιτεία έχει δώσει δείγματα αναξιοπιστίας πάρα πολλά. Γι' αυτό πιστεύουν ότι τίποτα απ' όσα τους υπόσχονται δεν θα πραγματοποιηθεί. Παράλληλα δεν βλέπουν αυτά που σας ανέφερα προηγουμένως, πράγματα που είναι υποχρεώσεις της Δ.Ε.Η., που έπρεπε να τις έχει εκπληρώσει πολλά χρόνια ενωρίτερα. Γι' αυτό οι άνθρωποι αυτοί προσφεύγουν στο Συμβούλιο της Επικρατείας. Φοβάμαι ότι θα ξαναπροσφύγουν και θα κωλυσιεργήσουν το έργο, ένα έργο που θα έπρεπε ήδη να έχει γίνει. Θα έπρεπε να έχει ξεκινήσει από το 1994. Και αν ξεκινήσει, θα θέλει έξι μήνες για την πλήρωση του ταμιευτήρα και άλλους τέσσερις μήνες για τη δοκιμή, για να αρχίσει να παράγει ηλεκτρική ενέργεια. Τo έργο ήταν πλήρες από το 1999. Από το γεγονός ότι δεν έχει ξεκινήσει η λειτουργία του η χώρα μας χάνει εννέα δισεκατομμύρια ετησίως, διότι προσφεύγει σε εισαγωγές, αφού δεν έχουμε επάρκεια ηλεκτρικού ρεύματος. 
Επιπλέον πληρώνουμε και σταλίες από το 1999 σε αυτόν που πρέπει να κάνει τις δοκιμές και πρέπει να επιτηρεί το έργο μέχρι να ξεκινήσει. Οι σταλίες αυτές δεν είναι λίγες. Είναι είκοσι τρία εκατομμύρια μηνιαίως. Έτσι δεν μπορεί να λειτουργεί το κράτος. Νομίζω ότι πρέπει το Υπουργείο Ανάπτυξης να εντείνει το ενδιαφέρον του προς αυτήν την κατεύθυνση, να ελέγξει, να τιμωρήσει και να επιστήσει την προσοχή στους υπεύθυνους παράγοντες της Δ.Ε.Η. να κάνουν σωστά τη δουλειά τους.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βαθειάς έχει το λόγο να δευτερολογήσει.
ΙΩΑΝΝΗΣ ΒΑΘΕΙΑΣ: Η τοποθέτηση του Κοινοβουλευτικού Εκπροσώπου της Νέας Δημοκρατίας αδικεί τη συζήτηση που έγινε στην επιτροπή κι εδώ στο Τμήμα, διότι προφανώς αναγκάστηκε να ακροβατήσει όχι πάνω σε δύο βάρκες, αλλά σε τρεις. Ο Υπουργός είπε με παρρησία ότι υπάρχει μία καθυστέρηση. Αυτό είναι το μόνο που θα μπορούσε να προσάψει κανείς. Το νομοσχέδιο είναι σημαντικό και έχει βελτιωθεί σε ορισμένα επίπεδα, από το αρχικό κείμενο. Μάλιστα, υπάρχουν και συγκεκριμένες δεσμεύσεις σε σημεία που επισημάνθηκαν εδώ.
Αν στις εκτάσεις υπάρχει κάποιο πρόβλημα και πρέπει να οικοδομηθούν περισσότερες, τότε θα υπάρξει δυνατότητα να οικοδομηθούν περισσότερες και να δοθούν περισσότερες κατοικίες. Αυτό θα φανεί στη διαδικασία. 
Όμως, αυτό που δεν δέχομαι να γίνεται μέσα στην Αίθουσα είναι να λέτε ότι θα συμφωνήσετε σε όλα αυτά, έχοντας κάνει την κριτική σας στο παρελθόν και τώρα να λέτε ότι μπορεί το έργο να καθυστερήσει, γιατί κάποιοι κάτοικοι θα προσφύγουν. Έτσι, είναι σαν να λέτε "δεν προσφεύγετε τώρα, μήπως καθυστερήσει το έργο και έτσι να μπορούμε εμείς να κάνουμε κριτική προς την Κυβέρνηση για το ενεργειακό και για άλλα θέματα;"
ΓΕΩΡΓΙΟΣ ΣΑΛΑΓΚΟΥΔΗΣ: Συ είπας.
ΙΩΑΝΝΗΣ ΒΑΘΕΙΑΣ: Αυτό το κάνετε, γιατί θέλετε κατά τη γνωστή λαϊκή παροιμία "και το σκύλο χορτάτο και την πίτα αφάγωτη". Δεν πρέπει να γίνονται αυτά για να μπορούμε να συζητήσουμε. Πιστεύουμε ότι αυτό το νομοσχέδιο υλοποιεί αυτά που λέτε κι εσείς κι εμείς. Υπήρχε καθυστέρηση και επιτέλους πρέπει να προχωρήσουμε στη διαδικασία.
Την ευαισθησία για τις πατρογονικές εστίες την έχουμε όλοι και ιδιαίτερα ανεπτυγμένη όσοι προερχόμεθα από ορεινές περιοχές.
Ο ομιλών προέρχεται από ορεινή περιοχή της Δυτικής Φθιώτιδας και αυτό σημαίνει ότι ξέρουμε πάρα πολύ καλά τι γίνεται. Έτσι, λοιπόν, έχουμε όλοι αυτή την ευαισθησία και μάλιστα με τον καλύτερο τρόπο. 
ΝΙΚΟΛΑΟΣ ΛΕΓΚΑΣ: Αρκεί να μην απαλλοτριώνεται! 
ΙΩΑΝΝΗΣ ΒΑΘΕΙΑΣ: Ναι, αλλά μιλάμε συγκεκριμένα. Γιατί και ο ομιλών εισηγητής της Νέας Δημοκρατίας δεν απαλλοτριώνεται ούτε και αυτός. Αυτό είναι μια πραγματικότητα. Μιλάει εκ του ασφαλούς αν το βάλουμε σε αυτήν τη βάση. Αλλά δεν πρέπει να μιλάμε σε αυτήν τη βάση εδώ. Ήδη οι κάτοικοι οι οποίοι απαλλοτριώνονται εκτιμώ ότι έχουν μια υπεύθυνη στάση αρκετά σοβαρή και αυτό πρέπει να το καταγράψουμε εδώ. 
Είναι θετικό το ότι ο Υπουργός απεδέχθη το 2.200 να γίνει 2.800 και πιστεύω ότι αυτό είναι πολύ σημαντικό, γιατί πρέπει να σημειώσουμε ότι όπως διαμορφώνεται πλέον το 2.800 αφορά εισοδήματα του 1999. Άρα, λοιπόν, μιλώντας για εισοδήματα του 1999, τα τότε 2.800.000 σήμερα αντιστοιχούν αναλογικά σε σαφώς υψηλότερα εισοδήματα. Αυτό σημαίνει ότι το εφάπαξ επίδομα κοινωνικής αποκατάστασης είναι εφάπαξ επίδομα κοινωνικής αποκατάστασης. Δίνεται για συγκεκριμένους λόγους και γι' αυτό μπαίνει και το συγκεκριμένο όριο για το οποίο πιστεύω ότι αν υπάρξει αύξηση τουλάχιστον 25%, 30%, θα είναι πάρα πολύ σημαντικό. Και αυτό γιατί πρέπει να αποδεχθούμε και κάποια αιτήματα που προέβαλαν και οι κάτοικοι.
Εκτιμώ, όμως, ότι και η Κυβέρνηση θα έχει την ευαισθησία απολογιστικά, όταν θα ολοκληρωθεί το χρονοδιάγραμμα αυτό, να ενημερώσετε, κύριε Υπουργέ, και την Εθνική Αντιπροσωπεία όσον αφορά και τα αποτελέσματα αυτού του νόμου που ψηφίζει το ελληνικό Κοινοβούλιο. 
Εδώ έχετε τις εξουσιοδοτήσεις. Το ελληνικό Κοινοβούλιο ψηφίζει το νόμο και πιστεύω ότι εμείς θα σας ελέγξουμε για το αν πραγματικά υλοποιείται αυτό που ψηφίζουμε, γιατί έχουμε μεγάλη ευαισθησία απέναντι σε αυτούς τους κατοίκους, αλλά και όσον αφορά το μεγάλο ζήτημα του ενεργειακού προβλήματος της χώρας.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει το κ. Δεικτάκτης για να δευτερολογήσει. 
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, δύο κουβέντες θα πω. 
Κύριε Υπουργέ, σας είχα θέσει το θέμα της νομοθετικής ρύθμισης ενός παρόμοιου θέματος που αφορά το Μετσοβίτικο των Ιωαννίνων. Αφορά λίγους κατοίκους και νομίζω ότι υπάρχει μια "παραγγελία" η οποία πρέπει να σας έχει διαβιβαστεί από την περιφέρεια της Ηπείρου, μέσω της οποίας σας ζητείτε να ρυθμίσετε νομοθετικά αυτό το θέμα, γιατί πραγματικά εκεί έχουν καταστραφεί άνθρωποι. Η παράκληση ακόμα και του δημάρχου και της περιφέρειας είναι να ρυθμιστεί νομοθετικά αυτό το θέμα, ώστε να υπάρξει κοινωνική αποκατάσταση των οικογενειών, οι οποίες καταστράφηκαν οικονομικά από την αναγκαστική απαλλοτρίωση της ΔΕΗ, του υδροηλεκτρικού του Μετσοβίτικου. 
Κύριε Υπουργέ, είναι λίγοι αυτοί οι άνθρωποι που πρέπει να ενταχθούν σε αυτό το νόμο. Αν νομίζετε ότι ο παρών νόμος μπορεί να τους καλύψει ή αν πρέπει να συμπληρωθεί, αυτό εναπόκειται στη δική σας αρμοδιότητα. Θα ήθελα, λοιπόν, να δείτε το θέμα αυτό με τη γνωστή ευαισθησία με την οποία βλέπετε και τα υπόλοιπα θέματα.
Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, βεβαίως δεν θα είχα αξίωση από τον παριστάμενο Υφυπουργό Ανάπτυξης να υπεραμυνθεί του εντιμοτάτου Πρωθυπουργού. Η σιωπή του νομίζω ότι του περιποιεί τιμή. Πριν μπω, όμως, σ' αυτό, να πούμε δυο πράγματα για το έργο. 
Κύριε Πρόεδρε, όταν γίνεται ένα έργο όλοι μιλούν και όλοι έχουν γνώμη γι' αυτό. Από τις απαλλοτριώσεις ως τις μελέτες, τις καταπτώσεις και ό,τι αγαπάει η ψυχή σας. 
Μόλις γίνει το έργο, ομιλεί αυτό από μόνο του. Ο έχων την τιμή να ομιλεί σε εσάς αυτήν τη στιγμή έχει τη βεβαιότητα ότι είναι ένα έργο μελετημένο, όσο το δυνατόν καλύτερα, ένα έργο που αύριο θα είναι κόσμημα και θα χαιρόμαστε γι' αυτό. Θα είναι αντάξιο της Λίμνης Πλαστήρα που έχει γίνει και που απέδωσε. Δυστυχώς, δεν ακούστηκαν οι φωνές της θετικής επίπτωσης στο περιβάλλον. Θα αλλάξει η υγρασία όλης της περιοχής; Δεν ακούστηκαν πολλά άλλα ευεργετικά που θα έχει, ακόμη και επίδραση σε τουριστικά ζητήματα, πως ο οικισμός που θα είναι πάνω από την περιοχή κατάκλισης θα αποκτήσει τεραστία υπεραξία. Περί αυτής κανείς δεν είπε κουβέντα. 
Όμως, οφείλουμε να πούμε και μερικά άλλα πράγματα: Πρώτον, δεν αναφέρεται στην έκθεση του Γενικού Λογιστηρίου του Κράτους πόση είναι η δαπάνη της Δ.Ε.Η.. Αυτό είναι ένα ερώτημα. Προσέξτε καλά μην τυχόν εκτεθείτε. Διότι αυτά που σας είπα για το Μαντούδι θα ισχύσουν και στην περίπτωση αυτή.  Οι απαιτήσεις μου για το Μαντούδι είναι διότι το Μαντούδι όχι μόνο έφερε το ΠΑΣΟΚ στην εξουσία, αλλά διότι δούλεψαν οι άνθρωποι ύστερα από σύμβαση που εγκρίθηκε από τη Βουλή. Γι' αυτό έχω απαιτήσεις ή μάλλον έχουμε απαιτήσεις, όχι εγώ προσωπικά, για την υπόθεση εκείνη. 
Δεν αναφέρετε, λοιπόν, πόσο είναι το κόστος. Το Γενικό Λογιστήριο θα μπορούσε να σας πει ότι αν ακολουθηθούν οι τιμές αυτές, αυτή περίπου θα είναι η δαπάνη. Για να δούμε αν η ΔΕΗ δημοσιεύει ισολογισμούς και αν έχει τη δυνατότητα να τα πληρώσει. Να ξέρουμε τι λένε και σε εσάς. Αυτά, λοιπόν, είναι τα γενικά. 
Γενικώς, όμως, απ' όσες πληροφορίες έχω, θα έλεγα ότι και οι τιμές είναι ικανοποιητικές. Δεν μπαίνω στο ύψος. Επιπλέον, δεν θα παραλείψω να ξανατονίσω ότι το πρόβλημα των απαλλοτριώσεων είναι πρόβλημα για την ανάπτυξη της χώρας ως κόστος, κι ας το έχει επισημάνει το Υπουργείο Εθνικής Οικονομίας. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): ...
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, να τελειώσει ο κύριος Υπουργός, για να συνεχίσω. 
Κύριε Υφυπουργέ, μπορείτε να μην με ακούτε, να μη δίνετε σημασία, αλλά να δεν επιτρέπω να απασχολείστε με τίποτα άλλο. Δεν το επιτρέπει ο Κανονισμός της Βουλής, όχι εγώ. 
Πάμε τώρα και σε μερικά άλλα που ειπώθηκαν. Λυπήθηκα για την ομιλία της εκλεκτής συναδέλφου κας Ξηροτύρη. Αναφέρθηκε στους εργολάβους. Δεν είναι τα πράγματα έτσι. Οι εργολάβοι κάνουν μία σύμβαση. Εάν η Κυβέρνηση δεν είναι ικανή να κάνει μια σύμβαση όπως πρέπει, δεν φταίνε οι εργολάβοι. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτοί που ελέγχουν τους εργολάβους. 
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ. Κάποτε μιλούσαν για τον Αλβέρτη Δημόπουλο. Αυτός, όμως, πήρε το ρίσκο να ανέβει στον εικοστό πέμπτο όροφο και να δει αν θα υπάρχει ζήτηση. Κάποτε εδώ μιλούσαν πολύ για τον κ. Βωβό, το Μπάμπη Βωβό, ο οποίος έκανε τα υψηλά κτίρια στην Αθήνα. Αυτός, όμως, έδωσε το παράδειγμα και ασκείται πολεοδομική πολιτική στα ζητήματα αυτά. Αυτός πήρε το ρίσκο να ανέβει στα σαράντα μέτρα με τόσες δαπάνες.  
Επομένως, ο εργολάβος είναι αυτός που αναλαμβάνει ρίσκο, αναλαμβάνει να εκτελέσει ένα έργο με τα λιγότερα δυνατά μέσα στο συγκεκριμένο χρόνο. Αν τώρα η Κυβέρνηση είναι ανίκανη να εφαρμόσει νόμο περί μελετών και περί αναθέσεων, είναι άλλη υπόθεση. 
Τρίτον, δεν ειπώθηκε αν υπάρχει πολεοδομική μελέτη κλπ.. Τουλάχιστον αυτά σήμερα -εγώ ξέρετε ότι ασκώ πολύ αυστηρή κριτική- δεν πρέπει να λέγονται. Γιατί σήμερα το ΥΠΕΧΩΔΕ, κύριε Πρόεδρε, έχει στελέχη κόσμημα και δεν υπάρχει κανένα δείγμα πολεοδομικής μελέτης που να είναι υπό ψόγον. Όλα είναι υπό έπαινον. 
Τέλος, κύριε Πρόεδρε, επανέρχομαι στο ζήτημα του Μαντουδίου, στις υποχρεώσεις που έχει ο Πρωθυπουργός εκ της δεσμεύσεώς του. Δεν σας απαλλάσσει το γεγονός ότι εκεί έχετε έναν "κύριο" δήμαρχο, ο οποίος αρκείται σε κάποιους οβολούς που παίρνει για να σκουπίζει τους δρόμους. Εν πάση περιπτώσει το έργο εκεί τώρα έχει μέλλον. Υπάρχει το Τρούπι. Ο έχων την τιμή να προεδρεύει είδε το φως της επιστημονικής και επαγγελματικής του δραστηριότητας, αν δεν απατώμαι, από το Μαντούδι και γνωρίζει ότι κάτω από το Τρούπι υπάρχουν τεράστια αποθέματα που πρέπει να ερευνηθούν. 
ΠΡΟΕΔΡΕΥΩΝ (Κωνσταντίνος Βρεττός): Ο Άγιος Γιώργης.
ΒΑΣΙΛΗΣ ΚΕΔΙΚΟΓΛΟΥ: Μάλιστα. Ευχαριστώ πολύ, κύριε Πρόεδρε, που με συμπληρώνετε. Αν, λοιπόν, ερευνηθούν και ευρεθούν, δεν υπάρχει ούτε ένας ούτε δύο ούτε πέντε επενδυτές να αναλάβουν και να συνεχίσουν το έργο στο οποίο κάποιος επιχειρηματίας, καλώς ή κακώς, ατύχησε.
Τέλος, δεν μπορεί να βρεθεί κανένας επενδυτής αν δεν υπάρχει ένα λιμάνι το οποίο έχει πολλές άλλες πολλαπλασιαστικές επιδράσεις στην περιοχή. Αυτά είναι δεσμεύσεις. Όχι υποσχέσεις. Είναι δεσμεύσεις του εντιμοτάτου Πρωθυπουργού. Και θα πάρει πολύ σκληρή απάντηση. Την πρώτη Κυριακή θα μάθει πόσο πολλοί είναι οι δημοκρατικοί στην Εύβοια και τη δεύτερη Κυριακή θα πάρει τη σκληρή απάντηση. Θα δει το συνδυασμό του να παίρνει λιγότερες ψήφους απ' όσες πήρε την πρώτη Κυριακή. 
Κλείνοντας, κύριε Πρόεδρε, θέλω να αναφερθώ στο θέμα της σκουριάς της Λάρυμνας. Δεν είναι υλικό για πέταμα. Είναι θαυμάσιο αδρανές υλικό, αν όχι και για πρόσμειξη, για τσιμέντα. 
Και είναι λάθος των υπηρεσιών που δεν φρόντισαν να συμπεριληφθεί στην Οδηγία της Ευρωπαϊκής Ένωσης. Είναι, όμως, ένα εξαιρετικό προϊόν για βαριά σκυροδέματα, είναι ένα εξαιρετικό προϊόν για τεχνητούς ογκόλιθους προκειμένου να γίνουν τοίχοι τύπου Σαραζανέτι και άλλα. Και το δείγμα; Το δάπεδο της Λάρυμνας είναι φτιαγμένο όλο με σκυρόδεμα στο οποίο χρησιμοποιήθηκε η σκουριά.
Δεν μπορεί, λοιπόν, να γίνεται αυτό το περιβαλλοντικό έγκλημα στον Ευβοϊκό Κόλπο. Γι' αυτό σας το υπενθυμίζω. Σας το έχω θέσει το ερώτημα και θα ξαναέρθει με επίκαιρη ερώτηση. Σας το λέω, για να λάβετε τα μέτρα σας. Γιατί εκεί η αδιαφορία και του Υπουργείου και της ΛΑΡΚΟ είναι εγκληματική. Ένας πλούτος εθνικός μετατρέπεται σε καταστροφή του περιβάλλοντος.
Κύριε Πρόεδρε, σας ευχαριστώ πάρα πολύ και χαίρομαι γιατί θυμηθήκατε τα προηγούμενα χρόνια σας, και μάλιστα σκληρά χρόνια, που παράλληλα με τη δουλειά σας κάνατε και αντίσταση κατά τη δικτατορίας, σημαντική αντίσταση. Τονώσατε έναν ολόκληρο πληθυσμό στον οποίον αμέσως μετά φάνηκε και η δική σας επιρροή από τη ριζοσπαστικοποίηση εκείνου του κόσμου, ο οποίος τελικά συνέβαλε σημαντικά στο να ανέβει το ΠΑΣΟΚ στην εξουσία και σήμερα έχει αυτήν τη μεταχείριση.
Αντιλαμβάνεσθε, λοιπόν, το παράπονο, πόσο πικρό είναι και πόσο δικαιολογημένη είναι η αγανάκτηση όλων αυτών των πολιτών εκεί. Και μάλιστα, κάποιο οργανέτο, έναν "κύριο" δήμαρχο στο Μαντούδι, παρασύρει και τους υπόλοιπους και δεν γίνεται κάτι σε μια περιοχή η οποία έχει του κόσμου τις πηγές πλούτου, από το νερό έως το έδαφος.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Μάλιστα. Με τον κ. Κεδίκογλου κάναμε διαδήλωση εναντίον του Μπέκερ τότε.
ΒΑΣΙΛΗΣ ΚΕΔΙΚΟΓΛΟΥ: Θυμάστε;
ΠΡΟΕΔΡΕΥΩΝ (Κωνσταντίνος Βρεττός): Εγώ κόντεψα να απολυθώ από τη δουλειά μου...
ΒΑΣΙΛΗΣ ΚΕΔΙΚΟΓΛΟΥ: Για την ιστορία, είχε έρθει στη συγκέντρωση εναντίον του τσιφλικά και κινδύνεψε να απολυθεί από το συγκρότημα "Σκαλιστήρι".
ΠΡΟΕΔΡΕΥΩΝ (Κωνσταντίνος Βρεττός): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, συμμερίζομαι την ερμηνεία που δώσατε στην αιτιολογική βάση για την κοινωνική αποκατάσταση. Νομίζω ότι είναι η ορθή. Είναι καθήκον της πολιτείας να φροντίσει τους κατοίκους μίας περιοχής, ιδιαίτερα αυτούς οι οποίοι δεν έχουν, τους ακτήμονες και τους κτηνοτρόφους, και ανατρέπεται ο τρόπος της ζωής τους, χάνεται ο βιοπορισμός τους.
Η απορία μου όμως -και ήθελα να την εκφράσω- είναι ότι στην ίδια ευρύτερη περιοχή, λίγα χιλιόμετρα παρακάτω από τη Μεσοχώρα και ακόμα επίσης λίγα χιλιόμετρα παρακάτω από το Σμόκοβο είναι η Λίμνη της Κάρλας και εκεί δόθηκε επίσης επίδομα κοινωνικής αποκατάστασης.
Στη Λίμνη της Κάρλας έχουμε το εξής φαινόμενο, που πραγματικά με ξενίζει: οι ψαράδες της λίμνης εκδιώχθηκαν από εκεί το 1962, χωρίς καμία κοινωνική αποκατάσταση. Ψαράδες είναι, κάψανε τις βάρκες τους, μείνανε στο δρόμο. Βέβαια, εκείνη την εποχή η πολιτεία δεν είχε ευαισθησίες περί κοινωνικής αποκαταστάσεως.
Σήμερα, μετά από σαράντα-σαράντα πέντε χρόνια, η πολιτεία διαπίστωσε το τεράστιο κοινωνικό έγκλημα που έκανε και αποφάσισε να πλημμυρίσει ξανά τη Λίμνη Κάρλα. Και εκεί που οι προηγούμενοι ψαράδες μετατράπηκαν σε αγρότες -αλλά δυστυχώς ακτήμονες αγρότες, γιατί καλλιεργούν μία γη που δεν τους ανήκει, αυτή που προήλθε από τη Λίμνη Κάρλα- πετιούνται ξανά στο δρόμο, χάνουν ξανά τη γη από την οποία κέρδιζαν το ψωμί τους, δεν μπορούν να πάρουν αποζημίωση, γιατί δεν είναι ιδιοκτησία τους. Το ίδιο ενδεχομένως συμβαίνει και στη Μεσοχώρα και το Σμόκοβο, όμως, σε αυτούς δίδεται επίδομα κοινωνικής αποκατάστασης. Ποιο είναι το κριτήριο, ποια είναι τα μέτρα και τα σταθμά τα οποία τηρούμε στην εφαρμογή αυτής της αρχής, της βασικής αρχής, που και εσείς συμφωνήσατε ότι πρέπει να υπάρχει;
Νομίζω ότι πρέπει να υπάρξει μέριμνα και για τους κατοίκους, τους ακτήμονες καλλιεργητές και τους κτηνοτρόφους της Λίμνης Κάρλας. Είναι διπλά παθόντες οι συμπολίτες μας αυτοί και δεν έχει υπάρξει γι' αυτούς αντίστοιχη μέριμνα.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Νομίζω ότι το έχετε αναφέρει ξανά αυτό το θέμα για την Κάρλα. Έχετε κάνει και ερώτηση.
ΑΝΑΣΤΑΣΙΟΣ ΜΑΝΤΕΛΗΣ: Θα το λέω μέχρι να τακτοποιηθεί ή μέχρι να βγουν οι αποφάσεις του δικαστηρίου που θα υποχρεώσουν την πολιτεία να το κάνει.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε.
Επειδή ακούστηκε από τον εισηγητή της Πλειοψηφίας ότι με τις τοποθετήσεις των Βουλευτών της Νέας Δημοκρατίας πριμοδοτούνται οι προθέσεις των κατοίκων της Μεσοχώρας και της ευρύτερης περιοχής να προχωρήσουν σε προσφυγές, αντί άλλης απάντησης θα τον παραπέμψω στην υποστήριξη της σχετικής προσφυγής των Αιτωλοακαρνάνων και των Μεσοχωριτών από το νομικό σύμβουλο του κ. Σημίτη, τον κ. Παπαδημητρίου.
Θα τον παραπέμψω επίσης και σε πολλές άλλες δηλώσεις Βουλευτών του ΠΑΣΟΚ πώς και με ποιο τρόπο πολέμησαν το συγκεκριμένο έργο. Μίλησε ο κύριος Υπουργός για αβδηριτισμό, όσον αφορά στις πολεοδομήσεις των περιοχών. Είπε ότι δεν μπορούσαν να γίνουν οι πολεοδομικές μελέτες γιατί δεν ξέραμε πόσοι θα μετεγκατασταθούν και ποια έκταση χρειαζόμαστε. Στην εισηγητική έκθεση, όμως, επικαλείσθε ότι δεν σας άφησαν και ότι σας εμπόδισαν οι κάτοικοι της Μεσοχώρας. Εγώ σας ρωτώ τι ισχύει από τα δύο και άντε, οι κάτοικοι της Μεσοχώρας σας εμπόδισαν. Γιατί δεν προχωρήσατε στην αντίστοιχη πολεοδομική μελέτη στο Αρματωλικό, εκεί όπου δεν σας εμπόδισε κανείς; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μισή πολεοδόμηση θα κάναμε; 
ΝΙΚΟΛΑΟΣ ΛΕΓΚΑΣ: Μα, είναι δύο διαφορετικές περιοχές. Δεν κατάλαβα. Δεν μπορούσατε να τις κάνετε επειδή είναι δύο διαφορετικές περιοχές;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το έργο είναι ενιαίο.
ΝΙΚΟΛΑΟΣ ΛΕΓΚΑΣ: Μα τι λέτε τώρα; Πώς το λέτε αυτό; Μιλάμε για δύο διαφορετικές περιοχές. Θα αναγκαστείτε να κάνετε δύο διαφορετικές μελέτες. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το έργο της κατάκλυσης είναι ενιαίο. 
ΝΙΚΟΛΑΟΣ ΛΕΓΚΑΣ: Εντάξει, είναι ενιαίο, αλλά μπορούσατε να αποδείξετε έμπρακτα ότι έχει ειλικρινείς προθέσεις η ΔΕΗ, ξεκινώντας από το Αρματωλικό.
Επίσης, κύριε Υπουργέ, χαιρετίζω την τροποποίηση που κάνατε όσον αφορά στις παρόχθιες εκτάσεις που ορίζονται πέρα από την ανώτερη στάθμη της πλημμύρας και μέχρι τη ζώνη απαλλοτρίωσης. Νομίζω ότι αποκαθίσταται μια αδικία που είχε ξεκινήσει να γίνεται. Η Τοπική Αυτοδιοίκηση -πρέπει να έχουμε εμπιστοσύνη στην Τοπική Αυτοδιοίκηση- είναι η μοναδική υπεύθυνη για την αξιοποίηση και την ανάπτυξη της περιοχής, η οποία βεβαίως θα πρέπει να τελεί υπό την έγκριση της ΔΕΗ με σκοπό να αποφεύγονται οι ανεπιθύμητες χρήσεις που ενδεχομένως θα μπορούσαν να παρεισφρύσουν στην παρόχθια περιοχή. 
Ένα πράγμα που δεν καταλαβαίνω επίσης, είναι τα όσα αναφέρονται στην παράγραφο 2 του άρθρου 34. Λέει το νομοσχέδιο ότι η υποχρέωση των κατοίκων οι οποίοι απαλλοτριώθηκαν με το καθεστώς του 1993, είναι ότι αν προχωρήσουν και επιλέξουν την κατασκευή κατοικίας θα πρέπει τα ποσά των αποζημιώσεων να τα επιστρέψουν νομιμοτόκως. Στην ουσία η ρύθμιση αυτή αποκλείει τον οποιοδήποτε κάτοικο της περιοχής να επιλέξει το καθεστώς κατασκευής κατοικίας. Θεωρώ, κύριε Υπουργέ, όπως δεν αυξάνετε τις τιμές που καθορίστηκαν με το συμφωνητικό πριν τα δύο-τρία χρόνια, ότι για λόγους ισοτιμίας πρέπει να απαλείψετε αυτό το "νομιμοτόκως", έτσι ώστε να δώσετε ένα κίνητρο στους κατοίκους της περιοχής να επιλέξουν την κατασκευή της κατοικίας. Γιατί είναι αλήθεια ότι αυτό χρειάζονται και απαιτούν οι κάτοικοι της περιοχής. 
Θα ήθελα ακόμη να τονίσω ότι, επειδή η διαδικασία της μετεγκατάστασης είναι επώδυνη για τον κάτοικο ενός χωριού που παραμένει πεισματικά στο χώρο που γεννήθηκε, με τα απολεσθέντα έσοδα από τη μη λειτουργία του ταμιευτήρα θα μπορούσαν να παραχωρηθούν οικόπεδα σ' όλους τους κατοίκους και αυτός θα έπρεπε να είναι ο στόχος. Βεβαίως λέτε ότι η ΔΕΗ θα εξαντλήσει όλα τα περιθώρια που έχει και αν είναι δυνατόν να βρεθούν μεγαλύτερες εκτάσεις, θα βρεθούν. Αυτό, όμως, δεν καταγράφεται πουθενά σ' αυτό το νομοσχέδιο. Νομίζω ότι με μια σχετική παράγραφο θα πρέπει να δεσμευτείτε ότι θα εξαντληθούν όλα αυτά τα περιθώρια προκειμένου να εξευρεθούν όλες οι κατάλληλες εκτάσεις για την οικιστική αποκατάσταση, τουλάχιστον με οικόπεδα όλων των κατοίκων της περιοχής.
 ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Οφείλω να πω ότι δεν απάντησα στον κ. Κεδίκογλου, γιατί η πρωτολογία του είχε τρία σημεία. Το πρώτο αναφερόταν στο έργο της Μεσοχώρας όπου συμφωνούσε με τις απόψεις της Κυβέρνησης. Το δεύτερο σημείο ήταν τι συμβαίνει στο Μαντούδι και το τρίτο τι συμβαίνει στη "ΛΑΡΚΟ".
Τα δύο τελευταία σημεία ήταν εκτός θέματος και γι αυτό δεν απάντησα. 
Η Νέα Δημοκρατία κυρίως, πρωτίστως με τον Κοινοβουλευτικό της Εκπρόσωπο και δευτερευόντως με τον εισηγητή και τον κ. Λέγκα, παίζουν το εξής σενάριο: "Θέλουμε το έργο". Ταυτόχρονα, όμως, με την πολιτική τους υποδαυλίζουν και πυροδοτούν αντιδράσεις των κατοίκων, ούτως ώστε να διαιωνίζεται αυτή η ανωμαλία και η ανησυχία στους κατοίκους, που ουσιαστικά δρα ανασταλτικά στο προχώρημα του έργου. 
Γιατί οι απόψεις που έχουν εκφραστεί επισήμως εδώ -και το είπε και στις τελευταίες του κουβέντες ο επανεμφανιζόμενος κ. Σαλαγκούδης- είναι ότι τελικά εμείς θέλουμε να διώξουμε τους κατοίκους για να δημιουργηθούν εκεί άλλου είδους επενδύσεις. 
ΓΕΩΡΓΙΟΣ ΣΑΛΑΓΚΟΥΔΗΣ: Δεν το είπα εγώ αυτό. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Έχει ειπωθεί κατ' επανάληψη. Θα σας πω τι είπατε εσείς: "Ότι δεν υπάρχει βούληση για λειτουργία του έργου".
Είναι το ίδιο. Δεν θέλουμε να λειτουργήσουμε το έργο. Δαπανά, όμως, η ΔΕΗ χρήματα εκεί και μάλιστα πάρα πολλά. Για ποιο λόγο γίνεται αυτό; Γιατί κάποιο άλλο σκοπό έχει στο μυαλό της. Ποιος είναι αυτός ο σκοπός; Αυτός που έχει εκφραστεί όχι από εσάς, αλλά από άλλους Βουλευτές της Νέας Δημοκρατίας, να διώξουμε τον κοσμάκη, να διώξουμε τους "μουζίκους" και να φέρουμε τους μεγαλοκαρχαρίες του κεφαλαίου για να καταληστέψουν την περιοχή. Αυτού του είδους οι λαϊκιστικές απόψεις δεν πρέπει να ακούγονται. Είναι απόψεις, οι οποίες υποβαθμίζουν όχι μόνο το Κοινοβούλιο, αλλά και την κοινή νοημοσύνη.
Επίσης, ο κύριος Κοινοβουλευτικός Εκπρόσωπος αναφέρθηκε ουσιαστικά στην τοποθέτησή του στα εσωτερικά της ΔΕΗ, μίλησε περί σκανδάλων και κινδυνολόγησε ότι το έργο αυτό, όπως και το έργο του Ηλαρίωνα, δεν πρόκειται να πραγματοποιηθούν ή αν πραγματοποιηθούν θα είναι τόσο δυσβάσταχτα τα έξοδα με τα οποία θα περαιωθούν αυτά τα έργα που θα είναι ασύμφορα. Δηλαδή αντί να έρθουμε εδώ να κουβεντιάσουμε για τη Μεσοχώρα, ουσιαστικά για άλλη μία φορά κινδυνολογούμε, σκανδαλολογούμε. Για ποιο λόγο γίνεται αυτό; 
ΓΕΩΡΓΙΟΣ ΣΑΛΑΓΚΟΥΔΗΣ: Διακόσια δισεκατομμύρια κόστισε. Για να μην γίνουν και άλλα τέτοια όπως ο Ηλαρίωνας. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό γίνεται για να υποδαυλίσουμε και να εξάψουμε για άλλη μία φορά τις εντυπώσεις των κατοίκων και να δημιουργήσουμε πολιτική αναστάτωση. 
Εγώ σας πληροφορώ, αγαπητέ κύριε Σαλαγκούδη, ότι αν στο έργο αυτό δεν είχαν -από πολλά χρόνια πριν- γίνει κωλυσιεργίες, θα είχε τελειώσει εδώ και αρκετό καιρό και οι κάτοικοι θα είχαν αποκατασταθεί σωστά και αναπτυξιακά. Αλλά για διάφορους λόγους, μεταξύ των οποίων και η δική σας πυροδότηση των αντιδράσεων, το έργο καθυστερεί. 
ΓΕΩΡΓΙΟΣ ΣΑΛΑΓΚΟΥΔΗΣ: Το 1996 η περιβαλλοντική μελέτη έλεγε ότι ....
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εγώ θέλω να τελειώσω με το εξής: Και ο Ηλαρίωνας και η Μεσοχώρα θα πραγματοποιηθούν με διαφάνεια και αποτελεσματικότητα και ανεξαρτήτως οποιωνδήποτε μεθοδεύσεων απ' οπουδήποτε και αν προέρχονται.
ΓΕΩΡΓΙΟΣ ΣΑΛΑΓΚΟΥΔΗΣ: Με τη δική σας Κυβέρνηση αυτό είναι αδύνατο. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δυστυχώς ο ελληνικός λαός τη δική μας Κυβέρνηση ψηφίζει, ενώ σε σας έχει δώσει παγίως τη θέση της Αντιπολίτευσης. Έχετε συνηθίσει στο ρόλο αυτό.
ΓΕΩΡΓΙΟΣ ΣΑΛΑΓΚΟΥΔΗΣ: Άργησε αλλά σας κατάλαβε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Βέβαια το ρόλο σας δεν τον ασκείτε με χάρη, ούτε με προοπτική και γι αυτό ακριβώς θα μείνετε για πολλά χρόνια σε αυτήν τη θέση. Εξάλλου σας έχουμε συνηθίσει σε αυτήν τη θέση. Σας πηγαίνει αυτή η θέση εδώ. 
ΓΕΩΡΓΙΟΣ ΣΑΛΑΓΚΟΥΔΗΣ: Τώρα σας πήρε χαμπάρι ο λαός. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τελειώνοντας, όσον αφορά το θέμα που έθεσε ο συνάδελφος κ. Δεικτάκης στα Μετσοβίτικα, δεν το ήξερα, αλλά όπως με πληροφορούν εδώ οι υπεύθυνοι της ΔΕΗ είναι μία εντελώς διαφορετική περίπτωση και δεν μπορεί να εισαχθεί στο νομοσχέδιο. 
Όμως η δική σας τοποθέτηση, που ήταν ειλικρινής, σεμνή και αληθινή, καταδεικνύει -όπου λέτε να μπουν και αυτοί σε αυτά τα μέτρα- πόσο ευεργετικά είναι αυτά τα μέτρα για την περιοχή της Μεσοχώρας. Ευχαριστούμε διότι με αυτό τον τρόπο, έστω και πλαγίως αλλά με παρρησία και με τη σεμνότητα που σας διακρίνει, αποδεχτήκατε ότι αυτά τα μέτρα που έχουμε εκπονήσει για τη Μεσοχώρα είναι ευεργετικά. Αυτό λέμε και δεν το παραδέχονται άλλοι. 
Νομίζω ότι έχουμε ήδη κάνει αποδεκτά πολλά αιτήματα από όσα έχουν διατυπωθεί από όλες τις πλευρές της Βουλής. Έχουμε ισχυρά κίνητρα, έχουμε στην περιοχή μία αναπτυξιακή χρυσή ευκαιρία, η οποία πρέπει να αναδειχτεί και πάνω στην οποία πρέπει να προσανατολιστεί η τοπική κοινωνία. 
Υπάρχει και το τέταρτο σημείο, η δική μας δέσμευση ότι αυτά τα μέτρα του νομοσχεδίου, όπως προβλέπονται, θα υλοποιηθούν ταχέως. Η πολεοδομική μελέτη, για την οποία έχετε ένα μέρος δίκιου και αυτό το αντιλαμβανόμαστε κι εμείς, κι όλες οι άλλες μελέτες που βρίσκονται στη διαδικασία εκπόνησης θα επιταχυνθούν ούτως ώστε και η αποκατάσταση των κατοίκων να γίνει σωστά, υπεύθυνα και με ασφάλεια, αλλά και το έργο να προχωρήσει με τους ρυθμούς που χρειάζεται η αναπτυξιακή διαδικασία της χώρας μας.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, βέβαια ο κύριος Υφυπουργός δεν είναι υπεύθυνος για θέματα ενέργειας. Λυπάμαι που λείπει ο Υπουργός, αλλά θα ήθελα να του μεταβιβαστούν -πιστεύω να διαβάσει τα Πρακτικά τουλάχιστον- οι δικές μου επιφυλάξεις. Προειδοποιήσεις έκανα γιατί ακριβώς αυτό το έργο, κύριε Υπουργέ, όταν ξεκινά με προϋπολογισμό τριάντα δισεκατομμύρια δεν μπορεί να καταλήγει στα διακόσια δισεκατομμύρια. Και είπαμε ότι αυτό, εντάξει. Δεν θέλετε να σκύψετε, δεν θέλετε να δείτε τη Διεύθυνση Υδροηλεκτρικών Έργων, δεν θέλετε ενδεχομένως να την ελέγξετε για τα προηγούμενα, -εμείς προσπαθήσαμε με τις δυνατότητες που έχει η Αντιπολίτευση- όμως από εδώ και πέρα φροντίστε το, διότι σας είπα ότι ξεκινά ένα νέο έργο αντίστοιχο, του Ιλαρίωνα. Αν συνεχιστεί αυτό το έργο με την ίδια μέθοδο και διαδικασία που έγινε το έργο της Μεσοχώρας, πολύ φοβάμαι ότι θα γίνει ένας Καιάδας, όπου η ΔΕΗ θα βάζει συνεχώς εκεί για καμιά δεκαπενταετία χρήματα -εννοείται χρήματα του ελληνικού λαού- και θα έχουμε μια δραματική κατάσταση η οποία, όπως σας είπα, δεν είναι μόνον ότι διαφθείρει, ότι δίνει το κακό παράδειγμα και σε όλες τις υπόλοιπες δημόσιες υπηρεσίες, σε όλη την κοινωνία τελικά και στους ιδιώτες επιχειρηματίες -και το πρόβλημα της διαφθοράς είναι από τα μεγαλύτερα προβλήματα που θίγει και την ανάπτυξη, διότι σε χώρες με τόση διαφθορά, όπως είμαστε εμείς που κατέχουμε τον επίζηλο τίτλο να είμαστε η πρώτη χώρα στη διαφθορά σε ολόκληρη την Ευρωπαϊκή Ένωση- αλλά νομίζω ότι δεν δημιουργείται και επενδυτικό περιβάλλον. Κανείς ξένος επενδυτής δεν έρχεται, όταν ξέρει ότι πρέπει να "λαδώσει" όλες τις υπηρεσίες για να πάρει και να κάνει όλη τη διαδικασία που χρειάζεται για την επένδυσή του. Η επένδυσή του βρίσκεται συνεχώς σε ανασφάλεια πέραν των υπολοίπων, όπως των κανόνων του παιχνιδιού, του ανταγωνισμού, του φορολογικού συστήματος. Το θέμα της διαφθοράς είναι πάρα πολύ σημαντικό και νομίζω ότι είναι καιρός πλέον να το δείτε. Τα κρούσματα είναι φοβερά στο δημόσιο και το παράδειγμα αυτό της Μεσοχώρας είναι τρανταχτό παράδειγμα. Και επειδή υπάρχει ακριβώς, τώρα το συζητούμε.
Μόλις προχθές έγινε η ανάθεση για την κατασκευή του έργου του Ιλαρίωνα, γι' αυτό εφιστώ την προσοχή σας. Επιτέλους ελέγξτε τη Διεύθυνση Υδροηλεκτρικών Έργων και τη διοίκηση της ΔΕΗ! 
Μεταβιβάστε τα στον Υπουργό, που έχει την αρμοδιότητα για την ενέργεια και νομίζω ότι καλό θα ήταν να διαβάσει τα Πρακτικά των προηγούμενων επισημάνσεών μου και ας δει και τις αντίστοιχες ερωτήσεις που κατέθεσα και την από μέρους της ΔΕΗ μη ανταπόκριση για απαντήσεις σε αυτές τις ερωτήσεις, επειδή ακριβώς με τα στοιχεία που ζητούσα αποδεικνύεται η αβελτηρία, η διαφθορά αυτής της αντίστοιχης διεύθυνσης. 
Χαίρομαι που αποδεχθήκατε -στο τέλος της ομιλίας σας βέβαια, αφού είπατε πολλά που δεν μας αντιπροσωπεύουν και δεν ανήκουν σε εμάς ή σ' εμένα τουλάχιστον- ότι πράγματι υπήρξαν καθυστερήσεις από τη ΔΕΗ και ιδιαίτερα για την πολεοδομική, όπως σας είπα, μελέτη που προβλεπόταν στη μελέτη περιβαλλοντικών επιπτώσεων και μάλιστα με καταληκτική ημερομηνία το Μάρτιο του 1996. Και σας είπα και τόνισα προηγουμένως ότι αν αυτή είχε γίνει, σήμερα δεν θα υπήρχαν οι αντιδράσεις των κατοίκων, διότι οι κάτοικοι θα αγωνίζονταν και θα ενδιαφέρονταν αυτήν τη στιγμή για το πού να πάρουν το σπίτι τους και σε ποιο τμήμα όλου αυτού του χώρου που θα είχε πολεοδομηθεί. Δυστυχώς δεν το έκανε αυτό η ΔΕΗ, όπως έχει κάνει και τόσες άλλες παραλείψεις μέχρι τώρα.
Εγώ δεν είπα ότι το έργο της Μεσοχώρας δεν θα γίνει. Είπα ότι αυτό το έργο, και με την ψήφιση του νομοσχεδίου, προβλέπει η ΔΕΗ για το 2004. Εγώ σας λέω το 2006, όπως μου λένε οι αρμόδιοι τεχνοκράτες. Τότε θα είναι έτοιμο να λειτουργήσει, με αυτές τις εκκρεμότητες που υπάρχουν ακόμη και που με το νομοσχέδιό σας δεν τις έχετε λύσει, καθώς και με τις καθυστερήσεις που έκανε η ΔΕΗ, ενώ είναι πανέτοιμο για να λειτουργήσει ακόμη από το 1999, και σας είπα ότι θέλει έξι μήνες να γεμίσει ο ταμιευτήρας και τέσσερις μήνες μετά τις αντίστοιχες δοκιμές.
Εάν, όμως, μετά την ψήφιση, έχουμε εμπλοκή κι αυτού του νομοσχεδίου, τότε πολύ φοβάμαι ότι θα πάει και μετά το 2006. Φυσικά αυτό είναι κάτι που απεύχομαι. 
Όμως μ' αυτό ήθελα να σας πω ότι δεν θα πρέπει να γίνει το ίδιο και με το έργο του Ιλαρίωνα που ξεκινά. Όχι μια εικοσαετία! Όχι άλλες αντίστοιχες πράξεις, ενέργειες, αβελτηρίες, διαφθορά, αδιαφάνεια που έχουν υπάρξει στα έργα της Μεσοχώρας!
Σ' αυτό, λοιπόν, ήθελα να σας επιστήσω την προσοχή, γιατί σήμερα είστε Κυβέρνηση, αύριο μπορεί να είμαστε εμείς, που βέβαια θα λειτουργήσουμε διαφορετικά. Όμως για όσο τουλάχιστον είστε Κυβέρνηση και με την εμπειρία της Μεσοχώρας φροντίστε τα υπόλοιπα υδροηλεκτρικά έργα.
Ευχαριστώ, κύριε Πρόεδρε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, δεν ήθελα να δευτερολογήσω, αλλά είμαι υποχρεωμένος να το κάνω μετά απ' αυτά που άκουσα από τον κ. Σαλαγκούδη.
Κύριε Σαλαγκούδη, άλλο η διαφθορολογία, την οποία αναπτύξατε στη δευτερολογία σας -όλα ένα φάσμα ενός περιβάλλοντος που δεν έχει καμία σχέση με την πραγματικότητα- κι άλλο το έργο της Μεσοχώρας, το οποίο συζητούμε. 
Εσείς ήλθατε εδώ, μας μιλήσατε για τα εσωτερικά της ΔΕΗ, μας είπατε ότι αυτή η υπηρεσία "λαδώνεται". Εάν, λοιπόν, έχετε στοιχεία ότι κάποια υπηρεσία δεν κάνει καλά τη δουλειά της, να αποταθείτε εκεί που πρέπει, δηλαδή στη δικαιοσύνη. 
Όμως μην έρχεστε εδώ και εμπλέκετε τη διαφθορά σ' ένα έργο το οποίο έχει καθυστερήσει, κάτι που εμείς έχουμε παραδεχθεί. Το έχω ήδη πει στη Διαρκή Επιτροπή, δεν είναι κάτι που λέω σήμερα. Είπα, λοιπόν, στη Διαρκή Επιτροπή -αλλά ίσως δεν ακούσατε αυτό που είπα ή δεν ήσασταν εκεί- ότι εάν υπάρχει ένα σημείο, στο οποίο θα έπρεπε να ασκηθεί κριτική, αυτό είναι ότι αργήσαμε να φέρουμε αυτό το νομοσχέδιο στη Βουλή. Δεν υπάρχει κανένα άλλο σημείο. Όλα τα υπόλοιπα που λέτε προκύπτουν λόγω πολιτικής σκοπιμότητας και μικροκομματικής πολιτικής.
Προηγουμένως αναφέρατε ότι δεν υπάρχει βούληση. Βέβαια κάνατε το συλλογισμό ότι ακόμα και να ψηφιστεί το νομοσχέδιο, το έργο θα λειτουργήσει το 2006, ωστόσο όμως είπατε ότι δεν υπάρχει βούληση ούτε από τη ΔΕΗ ούτε από την Κυβέρνηση. Επίσης, προβλέψατε ότι οι κάτοικοι θα προσφύγουν στο Συμβούλιο της Επικρατείας, άρα το έργο κινδυνεύει να μη γίνει.
ΝΙΚΟΛΑΟΣ ΛΕΓΚΑΣ: Δεν το είπαμε έτσι!
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ουσιαστικά προαναγγείλατε ότι θα έχουμε νέα διαδικασία κωλυσιεργίας και καθυστερήσεων. Είπα ότι κινδυνολογείτε και ότι είστε άγγελοι κακών μηνυμάτων.
Επίσης, είπατε ότι δεν υπάρχει επενδυτικό ενδιαφέρον. Όταν στην Ελλάδα τα τελευταία χρόνια επί Κυβερνήσεων ΠΑΣΟΚ έχουμε ρυθμούς ανάπτυξης που αγγίζουν και πολλές φορές ξεπερνούν το 4%, όταν έχουμε επιτύχει αυτά που θαυμάζει όλη η Ευρώπη, όταν στη δική σας εποχή είχαμε αρνητικούς ρυθμούς ανάπτυξης, εσείς έρχεστε εδώ και μας λέτε πράγματα που δεν στέκουν! Θα πρέπει, δηλαδή, να υπάρχει μια περιστολή σ' αυτά που κάθε φορά εκφωνούμε!
Ο δείκτης βιομηχανικής παραγωγής από το 1996 και μετά ανεβαίνει συνεχώς. Από πέρυσι το Σεπτέμβριο του 2001 μέχρι φέτος το 2002, που συνέβησαν συγκλονιστικά γεγονότα σ' όλο τον πλανήτη, που υπάρχει διεθνής κρίση και πρωτοφανής διεθνής ύφεση και αγγίζουμε τα όρια του κραχ, ο βιομηχανικός δείκτης παραγωγής παραμένει σταθερός σ' ετήσια βάση.
Οι επενδύσεις στη χώρα αυξάνουν. Ακόμα και οι ξένες επενδύσεις, παρόλο που δεν έχουν φθάσει στο επίπεδο που θέλουμε, εντούτοις τα τελευταία χρόνια γνωρίζουν μια σημαντική άνοδο. Δεν μπορούμε να αμφισβητήσουμε ότι το αεροδρόμιο "Ελευθέριος Βενιζέλος", το κόσμημα της Ευρώπης και του πλανήτη, έχει γίνει με ξένα κεφάλαια. Δεν μπορούμε να αμφισβητήσουμε ότι σήμερα υπάρχουν συμφωνίες στον τραπεζικό τομέα που προσφέρουν κεφάλαια στην ελληνική αγορά κι ένα σωρό άλλα πράγματα. 
Εμείς θέλουμε ακόμα περισσότερα. Πιστεύω ότι κι εσείς το θέλετε κι ελπίζω ότι κι όλες οι πτέρυγες της Βουλής το θέλουν. Όμως, δεν μπορούμε να μηδενίζουμε τα πάντα. Δεν μπορούμε να μηδενίζουμε τα κατορθώματα και τα επιτεύγματα της ελληνικής κοινωνίας, της ελληνικής Κυβέρνησης -που είναι επιτεύγματα όλου του ελληνικού λαού- επειδή θέλουμε να εξυπηρετήσουμε μια πρόσκαιρη πολιτική σκοπιμότητα!
Λοιπόν, πρέπει να ψηφίσουμε αυτό το νομοσχέδιο. Νομίζω ότι είναι λάθος σας να μην το ψηφίσετε, διότι παρέχει αυτήν την τετράδα των στοιχείων, που σας προανέφερα δύο φορές και δεν χρειάζεται να τα επαναλάβω. 
Θα ήθελα να κρατήσετε τις επιφυλάξεις σας για τους λόγους τους οποίους αναφέρατε, αλλά  να το ψηφίσουμε ομόφωνα και όλοι μαζί, και Κυβέρνηση και Αντιπολίτευση, και σήμερα και αύριο σε συνεργασία με την περιοχή, με τους φορείς της, με τους κατοίκους της να δώσουμε ό,τι το καλύτερο έχει η ελληνική πολιτεία, την περισσότερη φροντίδα, την περισσότερη στοργή, ούτως ώστε αυτή η περιοχή από μία περιοχή που την κατατρέχει η αγωνία και η ανησυχία να γίνει μία περιοχή όπου θα υπάρχει ευημερία και ανάπτυξη.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 27 έως 36 και η ψήφισή τους θα γίνει κεχωρισμένως. 
Ερωτάται το Τμήμα: Γίνεται δεκτό το άρθρο 27 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 27 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 28 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 28 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 29 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ:  Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 29 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 30 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 30 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 31 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 31 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 32 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 32 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 33, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 33 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 34 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 34 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 35 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 35 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 36, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 36 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Εισερχόμαστε στη συζήτηση της ενότητας των άρθρων του πέμπτου κεφαλαίου, άρθρα 37 έως 43 μαζί με τις υπουργικές τροπολογίες.
Ο κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Κύριοι συνάδελφοι, είμαστε στο πέμπτο κεφάλαιο.
Το άρθρο 37 αφορά τις τροποποιήσεις του ν. 2741/1999 και αναφέρεται στον Εθνικό Φορέα Τροφίμων. Θα ήθελα όμως να κάνω ορισμένες επισημάνσεις συνοπτικά, για να είμαι και μέσα στο χρόνο που έχω. 
Είναι απόφαση, όπως διαμορφώνεται, και της Κυβέρνησης αλλά -πιστεύω-  και του ελληνικού Κοινοβουλίου που έχει εκφράσει ουσιαστικά τη θέση του για να υπάρχει ο έλεγχος της ποιότητας των τροφίμων. Γι' αυτό με το άρθρο 37 πρώτον, διευρύνουμε τις αρμοδιότητες του οργανισμού. Δεύτερον, σε προβλήματα τα οποία υπήρχαν σε σχέση με τις αποζημιώσεις, με τη λειτουργία του διοικητικού συμβουλίου και με τη λειτουργία των μελών του διοικητικού συμβουλίου διαμορφώνονται οι αρμοδιότητες, οι οποίες είναι ξεκάθαρες. Μεταφέρονται αρμοδιότητες από συναρμόδια Υπουργεία. Δίνουμε τη δυνατότητα στον ΕΦΕΤ να λειτουργήσει και να συνάψει συμφωνίες και με δημόσιους και με ιδιωτικούς φορείς και να κάνει όλες εκείνες τις ενέργειες για να προστατέψει την υγεία των καταναλωτών. Δίνουμε αρμοδιότητες σε σχέση με παρεμβάσεις στις Νομαρχιακές Αυτοδιοικήσεις και στην Αθήνα και στην περιφέρεια, αλλά και γενικότερα σε οργανισμούς για να υπάρχει ο αντίστοιχος έλεγχος. 
Επίσης, αρμοδιότητα του ΕΦΕΤ είναι να ανακαλεί άδειες, να βάζει πρόστιμα, να ελέγχει, δηλαδή, όλες τις επιχειρήσεις στη χώρα σε σχέση με την ποιότητα των προϊόντων, σε σχέση με αυτό που θέλουμε να προστατεύσουμε: τη δημόσια υγεία του ελληνικού λαού. 
Πιστεύουμε ότι με τις διατάξεις του άρθρου 37 συν τις δυνατότητες της στελέχωσης που δίνονται στον οργανισμό, κάνουμε ένα σημαντικό βήμα, γιατί χωρίς τη στελέχωση δεν θα μπορέσει να κάνει ένα έργο που εμείς θεωρούμε ότι πρέπει να έχουμε σημαντικά αποτελέσματα. Δίνουμε τη δυνατότητα να υπάρχουν μετατάξεις από άλλους οργανισμούς και να αξιοποιηθούν όλοι αυτοί, όπως ακριβώς το περιγράφουμε, με τα πεντακόσια τριάντα άτομα που λέμε ότι ο ΕΦΕΤ μπορεί να έχει σε σχέση με τον Οργανισμό Υπηρεσίας. Τις μετατάξεις και τις αποσπάσεις  τις περιγράφουμε αναλυτικά. Κάνουμε επίσης, εξουσιοδοτήσεις στους Υπουργούς για να έχει τη δυνατότητα αυτός ο οργανισμός τα επόμενα χρόνια να δώσει πάρα πολύ σημαντικά αποτελέσματα στο υψηλότερο αγαθό που είναι, πιστεύουμε, η υγεία του ελληνικού λαού.
Στο άρθρο 38 υπάρχουν οι διατάξεις για το Ταμείο Λαϊκών Αγορών σε σχέση με δικαστικές αποφάσεις.
Στο άρθρο 39 υπάρχουν οι διατάξεις περί επιμελητηρίων, όσον αφορά στο ποιος μπορεί να κάνει τη χρήση στα επιμελητήρια, ακόμα και στα νεοσύστατα της Πρέβεζας και της Ευρυτανίας, τα οποία περιγράφονται. Περιγράφονται, επίσης, οι διαδικασίες, όσον αφορά στα προεδρικά διατάγματα για τη στελέχωσή τους.
Στο άρθρο 40 περιγράφεται η παράταση των μισθώσεων κινηματογράφων και θεάτρων.
Στο άρθρο 41 κάνουμε εκείνη την τροποποίηση, όσον αφορά τη δυνατότητα να μπορούν να συνάπτουν προγραμματικές συμβάσεις και με κοινωφελή ιδρύματα, εφόσον αυτά διαθέτουν τη σχετική εμπειρία με βάση το καταστατικό τους, πράγμα που θα τους επιτρέπει τη συνεργασία με τους φορείς αυτούς. 
Παράλληλα, έχουμε προσθέσει δύο άρθρα -τα άρθρα 42 και 43- μετά από πρόταση συναδέλφου μας στην Επιτροπή Παραγωγής και Εμπορίου, όσον αφορά στο χρόνο της απομάκρυνσης με προεδρικά διατάγματα επιχειρήσεων και χρήσεων στην περιοχή Μεταξουργείου και Ψυρρή και για αγροτοβιομηχανικές και βιοτεχνικές εγκαταστάσεις ελαιοτριβείων και οινοποιείων, οι οποίες λειτουργούν στο Νομό της Αττικής. 
Πιστεύω ότι με τα συγκεκριμένα άρθρα του κεφαλαίου 5 καλύπτουμε το σύνολο των προτεινόμενων διατάξεων και των στόχων που κύρια υλοποιούμε με το άρθρο 37, όσον αφορά στα ζητήματα της υγείας και της ενίσχυσης του ΕΦΕΤ. 
Τέλος, αυτό που θα ήθελα να επισημάνω σε ορισμένα ζητήματα σχετικά με τις τροπολογίες, νομίζω, κύριε Πρόεδρε, ότι θα έχουμε τη δυνατότητα να κάνουμε την τοποθέτησή μας αργότερα στο επίπεδο της συζήτησης των τροπολογιών.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Δεικτάκης εκ μέρους της Νέας Δημοκρατίας έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Στο κεφάλαιο 5, σχετικά με τον ΕΦΕΤ, δεν μπορούμε να αγνοήσουμε τα όποια βήματα έχουν γίνει τα προηγούμενα χρόνια. Όμως, πιστεύουμε ότι ο ΕΦΕΤ θα έπρεπε να έχει ενταχθεί στα Υπουργεία Γεωργίας ή Υγείας και όχι σε εκείνο της Ανάπτυξης. 
Εμείς περιμέναμε, κύριε Υπουργέ, μία ολοκληρωμένη πρόταση, η οποία θα αφορούσε όχι την πληθώρα των ελεγκτικών μηχανισμών -Γενικό Χημείο ή Κτηνιατρικές Υπηρεσίες, Αγορανομία-  αλλά τη δημιουργία ενός επιτελικού οργάνου, ώστε να ξεκαθαρίσουν όλα αυτά τα πράγματα. 
Υπάρχει ανησυχία για την καθυστέρηση της οργάνωσης του ΕΦΕΤ, ώστε αυτός να καταστεί λειτουργικός. Στο ΦΕΚ 199/1999 διαμορφώθηκε το νομοθετικό πλαίσιο και θα ανέμενε κανείς -και από την υψηλή πίεση των διατροφικών κινδύνων- να υπήρχε τουλάχιστον η απαραίτητη διοικητική και επιστημονική οργάνωση του οργανισμού σε όλη την επικράτεια. Όμως, ενώ έχουν περάσει τρία χρόνια, η Κυβέρνηση απέδειξε την πλήρη αδυναμία της στην οργάνωση των κεντρικών και - πολύ περισσότερο- των περιφερειακών υπηρεσιών. Στο οργανόγραμμα των ιστοσελίδων υπάρχει ακόμα η φράση "still working",  δηλαδή κάτι που είναι υπό κατασκευή. 
Στις παρατηρήσεις μας στην παράγραφο 2 του άρθρου 37, θα ήθελα να πω ότι πρέπει να προσδιοριστούν -τουλάχιστον ονομαστικά- τα εξειδικευμένα εργαστήρια  στην περιφέρεια. Ποια είναι αυτά τα εργαστήρια; Πρέπει τουλάχιστον να προσδιοριστεί ο κρατικός φορέας διαπίστευσης και να προσδιοριστούν νομοθετικά τα εξειδικευμένα εργαστήρια ελέγχου της εγκεφαλοπάθειας. 
Στην παράγραφο 6 τίθεται το ερώτημα: Έχει περιουσιακά στοιχεία για εκμετάλλευση ο ΕΦΕΤ και ποια είναι αυτά; 
Στην παράγραφο 8 τίθεται το ερώτημα: Πώς να συσταθεί υπηρεσιακό συμβούλιο αφού δεν υπάρχει ακόμα προσωπικό; Η επιλογή γίνεται από το διοικητικό συμβούλιο του ΕΦΕΤ, το οποίο είναι διορισμένο από την Κυβέρνηση. Πρέπει να προσδιοριστούν τα τυπικά και ουσιαστικά προσόντα αυτών των ανθρώπων. Νομίζω ότι οι αποσπάσεις για τρία χρόνια δηλώνουν προχειρότητα. Εξάλλου, αυτές ήδη έχουν λήξει.
Η Λευκή Βίβλος, αναφερόμενη στον ελεγκτικό μηχανισμό τροφίμων, ομιλεί για ελέγχους από την παραγωγή, δηλαδή από το στάβλο, από το χωράφι και όχι από τα ράφια στην κατανάλωση. Γι' αυτόν το λόγο, πιο ενισχυμένη πρέπει να είναι η αρμοδιότητα του Υπουργείου Γεωργίας. Σε αυτό το πνεύμα άλλωστε κινείται και η σύσταση της καινούριας διεύθυνσης τροφίμων στις Βρυξέλλες βάσει του τελευταίου Κανονισμού 2002 της Ευρωπαϊκής Ένωσης.
Ένα άλλο θέμα, κύριε Υπουργέ, αφορά τις μισθώσεις. Βλέπουμε να παρατείνετε τις μισθώσεις σε θέατρα και κινηματογράφους για τρία χρόνια, μέχρι το 2005 και ακόμη να επιβάλλεται, εφόσον αποχωρούν οι εκμεταλλευόμενοι τα ακίνητα αυτά,  αποζημίωση εικοστεσσάρων μισθωμάτων. Αυτό είναι παράλογο ειδικά για τα διατηρητέα, τα οποία πιθανόν...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Στην τροπολογία γίνεται λόγος για τα διατηρητέα.
ΓΕΩΡΓΙΟΣ ΔΕΙΚΤΑΚΗΣ: Για τους κινηματογράφους και τα θέατρα, νομίζουμε ότι είναι αυθαίρετη η παράταση για τρία χρόνια και πιστεύουμε ακόμη ότι είναι εξωπραγματικό να επιβάλλεται από τους ιδιοκτήτες να πληρώνουν το ποσό των είκοσι τεσσάρων μισθωμάτων, κάτι που είναι υπερβολικό. 
Γι' αυτό εξάλλου η Επιστημονική Επιτροπή της Βουλής έχει ήδη αποφανθεί  ότι παραβιάζεται κάθε έννοια ισότητας κατά το άρθρο 4 του Συντάγματος, αφού καθιερώνονται προνομιακές ρυθμίσεις περί συγκεκριμένης κατηγορίας μισθωτών χωρίς κανένα αποχρώντα λόγο. Αφ' ετέρου δεν υπάρχει λόγος καθιέρωσης παρέκκλισης από τους γενικούς λόγους αποζημίωσης των λοιπών μισθωτών υπηρεσιών. 
Θα επανέλθω, κύριε Υπουργέ, στα υπόλοιπα θέματα. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Για το Κομμουνιστικό Κόμμα Ελλάδας, οι τροποποιήσεις που γίνονται στο άρθρο 37 που αφορά τον ΕΦΕΤ, όπως έχουμε τονίσει ήδη, γίνονται σε μια κατεύθυνση που κάθε άλλο παρά έχει σαν στόχο να εντοπίσει τα υπαρκτά προβλήματα του φορέα, όπως έχουμε αναφέρει στην επί της αρχής συζήτηση του νομοσχεδίου, τα οποία έχουν οδηγήσει στην κατάσταση που σήμερα βρίσκεται αυτός.
Για μας, αυτή η τροποποίηση είναι μέσα στη γενικότερη κατεύθυνση που ακολουθείται. Έτσι αποτελεί το πρόσχημα και ο βασικός λόγος είναι να μπει στην υπόθεση του ελέγχου των τροφίμων το ιδιωτικό κεφάλαιο. Όπως τονίσαμε, αυτό το κάνατε με σκανδαλώδη τρόπο, αφού δίνεται η δυνατότητα σε μια εταιρεία τροφίμων να υπογράφει συμβάσεις με τον ΕΦΕΤ, για να κάνουν από κοινού προγράμματα. Είχαμε τονίσει ότι μονάχα σε μια άλλη λογική μπορεί να δοθεί απάντηση για το πώς γίνεται ένας ελεγχόμενος να ελέγχει μια εταιρεία που παράγει τρόφιμα, αλλά να ελέγχει συνάμα και τον εαυτό του. 
Ακόμη είχαμε τονίσει, για να μην παίρνω και πολύ χρόνο, ότι είμαστε αντίθετοι στην πρόσληψη του προσωπικού που θα γίνει. Με τον τρόπο που προβλέπεται εκεί η στελέχωση του ΕΦΕΤ, θα κυριαρχήσουν τα γνωστά προβλήματα που έχουν σχέση με τον κομματισμό κλπ. 
Σε σχέση με το άρθρο 41, θα ήθελα να πω τελειώνοντας πως διαφωνούμε όχι γιατί είμαστε αντίθετοι με τις προγραμματικές συμβάσεις που προβλέπονται, αλλά γιατί γίνεται μια παραπέρα διεύρυνση των φορέων, που θα υπογράφουν τέτοιες συμβάσεις με τους φορείς των ΟΤΑ.
Αυτήν τη διαφωνία μας ως γνωστό την είχαμε διατυπώσει και όταν συζητιόταν ο ν. 2738/99. Είχαμε εξηγήσει τους λόγους και αυτή η θέση μας τότε επαληθεύθηκε μέσα από τη ζωή που κύλησε, αφού οι περισσότερες προγραμματικές δηλώσεις που είχαν υπογραφεί, είχαν κατά κύριο λόγο χρησιμοποιηθεί για αφαίρεση κοινωνικών και εργασιακών δικαιωμάτων. 
Αυτά έχω να πω, κύριε Πρόεδρε, πάνω σ' αυτό το κεφάλαιο και στα άρθρα. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Πραγματικά το θέμα του ΕΦΕΤ είναι ιδιαίτερα σοβαρό, γιατί και για μας, όπως και για τους υπόλοιπους συναδέλφους, ο ρόλος του ΕΦΕΤ είναι πολύ σημαντικός, ιδιαίτερα τα δυο τελευταία χρόνια, μετά τις διατροφικές κρίσεις οι οποίες παρουσιάστηκαν κυρίως σε προϊόντα τα οποία προέρχονται από την Ευρωπαϊκή Ένωση. Από χώρες δηλαδή οι οποίες έχουν ολοκληρωμένο σύστημα τυποποίησης, διαπίστευσης, ελέγχους και εργαστήρια κλπ. 
Επομένως και εδώ είναι κυρίαρχες οι αγορές, ο ανταγωνισμός, η υπερκατανάλωση, και έτσι όλα αυτά τα όργανα, όλες αυτές οι οδηγίες, οι δεσμεύσεις, οι κανονισμοί που υπάρχουν, δεν μπορούν να λειτουργήσουν και τουλάχιστον να προστατεύσουν την υγεία των πολιτών. 
Ο ΕΦΕΤ πραγματικά στάθηκε αδύναμος όλα αυτά τα τρία χρόνια, γιατί δεν εξοπλίστηκε με πόρους κατά κύριο  λόγο, δεν συγκροτήθηκαν τα όργανά του, δεν είχε χρήματα να τα συγκροτήσει, ούτε καν να πληρώσει τον διευθυντή του και το διοικητικό του συμβούλιο και βέβαια δεν είχε και το κατάλληλο νομοθετικό πλαίσιο, για να μπορέσει να συνεργαστεί με τους υπόλοιπους φορείς ελέγχου των τροφίμων. Έτσι πραγματικά, παρ' όλο που και ο νομοθέτης με τον ιδρυτικό του νόμο, αλλά θα έλεγα και η διοίκηση του ΕΦΕΤ είχε αυτήν την βούληση, δεν μπόρεσε -και φάνηκε αυτό στις επιτροπές, όταν συζητήσαμε πέρσι για τις διατροφικές κρίσεις- να παίξει το ρόλο του.
Ερχόμαστε λοιπόν, διαπιστώνοντας αυτές τις αδυναμίες που είναι πάρα πολύ σημαντικές, με τη ρύθμιση του άρθρου 37 να συμπληρώσουμε και να διορθώσουμε όλα αυτά τα θέματα. Δε νομίζω όμως πάλι ότι το κατορθώνουμε. Γίνονται ορισμένες ρυθμίσεις σε σωστή κατεύθυνση, αλλά βέβαια ακριβώς δεν ολοκληρώνεται αυτό το οποίο χρειάζεται σήμερα και το οποίο έχει ανάγκη η ελληνική κοινωνία. 
Ο ΕΦΕΤ έχει ανάγκη από προσωπικό, κύριε Υπουργέ, από το προσωπικό των θέσεων που έχετε καθορίσει και με τον ιδρυτικό του νόμο. Δεν θέλουμε ο ΕΦΕΤ να αποτελέσει τον ανταγωνιστικό φορέα των άλλων υπηρεσιών και κυρίως αυτών που ασκούν τον πρωτοβάθμιο έλεγχο από τα διάφορα καθ' ύλην αρμόδια Υπουργεία. Και είναι πολύ σημαντικός αυτός ο έλεγχος. Αυτόν θέλουμε να τον συμπληρώσουμε, να τον αναβαθμίσουμε και να τον εκσυγχρονίσουμε. Δεν είναι σωστό ο ΕΛΟΤ να καλύψει τα μεγάλα κενά του από υπαλλήλους με μετατάξεις από άλλα Υπουργεία. Θα καλύψει λίγα τέτοια κενά με κάποιο εξειδικευμένο προσωπικό, που εκεί δεν μπορεί πραγματικά να αποδώσει, ή που δεν απασχολείται στον πρωτοβάθμιο έλεγχο. Αλλά θα πρέπει κατά κύριο λόγο ο ΕΦΕΤ να προβεί σε προσλήψεις, είτε μόνιμου είτε επί συμβάσει προσωπικού, σύμφωνα με τις διατάξεις οι οποίες υπάρχουν. 
Θα πρέπει αυτό να γίνει όχι μέσω των διαδικασιών των προγραμματικών συμβάσεων. Και αυτές καλές είναι να γίνουν, αλλά αυτές θα είναι η εξαίρεση του κανόνα. Ο κανόνας είναι ο ΕΦΕΤ να έχει πλήρη λειτουργική διασύνδεση με τις υπόλοιπες υπηρεσίες και τα όργανα ελέγχου. 
Ας δούμε το παράδειγμα του Υπουργείου Γεωργίας και της σύνδεσής του με τον ΕΦΕΤ. Τι κάνει το Υπουργείο Γεωργίας, σύμφωνα και με τις δικές του διατάξεις και με αυτές που επιβάλλει η Ευρωπαϊκή Ένωση; Ελέγχει τα προϊόντα πριν την πρώτη τους μεταποίηση και κάνει τους ελέγχους και για τα ελληνικά προϊόντα και γι' αυτά τα οποία εισάγονται από το εξωτερικό.
Από εκεί και πέρα στη μεταποίησή τους και στη διάθεσή τους στην αγορά συμβάλλει ή έχει τον κύριο λόγο και ο Ε.Φ.Ε.Τ.
Για τους πρώτους ελέγχους μέχρι το τέλος αυτά τα δύο όργανα είναι υποχρεωμένα να συνεργάζονται, να κάνουν τον προγραμματισμό, να αξιολογούν τα αποτελέσματα και ανάλογα να ενισχύουν εκείνους τους τομείς, που έχουν προβλήματα. Δεν επιτυγχάνεται με αυτό το νομοσχέδιο και με αυτές τις διατάξεις αυτή η λειτουργική διασύνδεση. Νομίζω ότι σε αυτό το θέμα είμαστε αρκετά πίσω.
Θέλω να κάνω κάποιες παρατηρήσεις.  Στην παράγραφο 2 του άρθρου 37 αναφέρεται: "Ως εργαστήρια τροφίμων θεωρούνται, το Γενικό Χημείο του Κράτους, τα εργαστήρια του Ε.Φ.Ε.Τ. και άλλα δημόσια εργαστήρια". Νομίζω ότι πρέπει να αναφερθούν εδώ τα εργαστήρια του Υπουργείου Γεωργίας. Αυτό είναι βασικό. Μετά το Γενικό Χημείο του Κράτους το κύριο εργαλείο και για τον Ε.Φ.Ε.Τ. είναι τα εργαστήρια του Υπουργείου Γεωργίας. Μπορεί να αναφερόμαστε και στα υπόλοιπα, αλλά δεν αναβαθμίζεται τελικά αυτή η σχέση. 
Η παράγραφος 16 αυτού του άρθρου, έτσι όπως είναι διατυπωμένη, δεν είναι λειτουργική η διάταξη. Αναφέρει ότι: "Η πλήρωση των θέσεων του μονίμου προσωπικού γίνεται με διορισμό, σύμφωνα με τις ισχύουσες κάθε φορά διατάξεις, καθώς και με μετάταξη προσωπικού". Είπα ότι αυτό δεν πρέπει να παραγίνει. Ο Ε.Φ.Ε.Τ. πρέπει να πάρει το δικό του προσωπικό. Λείπει, κύριε Υπουργέ, προσωπικό. Λείπει πολύ προσωπικό ακριβώς για αυτούς τους ελέγχους. Οι περιφέρειες και οι Νομαρχιακές Αυτοδιοικήσεις δεν έχουν προσωπικό. Δέκα χρόνια και πλέον έχουν να προσληφθούν ειδικοί επιστήμονες, γεωπόνοι κλπ. για αυτά τα θέματα. Δεν μπορούν να δανείσουν κανέναν, γιατί σήμερα υπάρχουν μεγάλες ανάγκες. 
Όσον αφορά τις μετατάξεις λέτε ενδιάμεσα ότι επιλέγονται από το διοικητικό συμβούλιο και στο τέλος αυτής της παραγράφου 6 λέτε ότι "οι μετατάξεις ενεργούνται με κοινή απόφαση του Υπουργού Ανάπτυξης και του οικείου κατά περίπτωση Υπουργού κατά παρέκκλιση από κάθε άλλη διάταξη νόμου". Νομίζω ότι πρέπει, για να διευκρινίσουμε τι λέμε -γιατί και εσείς έτσι το καταλαβαίνετε- ότι θα ολοκληρωθεί η διαδικασία στο κάθε Υπουργείο, θα γίνει με συναίνεση του υπαλλήλου, θα αποφασίσει το Υπουργείο, αν μπορεί να δώσει τον υπάλληλο του  -γιατί δεν μπορεί να αιμορραγεί το ένα Υπουργείο και να τροφοδοτείται ένα άλλο- και μετά θα επιλέξει το διοικητικό συμβούλιο, αν θα πάρει τους ενδιαφερόμενους.
Αυτές τις παρατηρήσεις έχω να κάνω και με τα θέματα της πλήρωσης των θέσεων με σχέση εργασίας ιδιωτικού δικαίου. Ας τους πάρει με σχέση εργασίας ιδιωτικού δικαίου κανονικά. Δεν χρειάζονται πάλι μετατάξεις από άλλους φορείς.
Ξέρετε καλά, κύριε Υπουργέ, ότι σε αυτά τα θέματα των ελέγχων, στα θέματα δηλαδή της προστασίας της υγείας του πολίτη, δεν υπάρχει προσωπικό. Έχουμε πολύ μεγάλα προβλήματα έλλειψης προσωπικού σε όλα τα Υπουργεία. Πρέπει να προβούμε σε καινούριες προσλήψεις.
Θα ήθελα να πω κάτι τελευταίο. Διαφωνώ με το άρθρο 41 και κυρίως με την παράγραφο 2, που λέει ότι "τα ιδρύματα της προηγούμενης παραγράφου, κατά την εκτέλεση των προγραμματικών συμβάσεων που συνάπτουν, θεωρούνται φορείς κατασκευής του έργου υπό την έννοια του άρθρου 3 του ν. 1418/1984". 
Ο ν. 1418 ήταν ένας πάρα πολύ καλός νόμος και εξακολουθεί να είναι με τις συμπληρώσεις, που έχουν γίνει. Η έννοια που δίνει για τους φορείς, οι οποίοι μπορούν να εκτελέσουν έργα, είναι ότι πρέπει να έχουν οργανωμένη τεχνική υπηρεσία. Στοιχειωδώς θα πρέπει να έχουν τέτοια διάρθρωση, για να εκτελέσουν ένα έργο, όπως προβλέπεται από τον ίδιο το νόμο. Δεν μπορείτε, χωρίς να έχουν αυτά τα όργανα τέτοιες υπηρεσίες, να τα μεταφέρετε και να μπορούν να χρησιμοποιήσουν αυτόν το νόμο. Δεν μπορούν να το κάνουν.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
Είναι γεγονός ότι εμείς με αυτά τα άρθρα για τον Ε.Φ.Ε.Τ. δεν προσπαθήσαμε να αναμορφώσουμε τον Ε.Φ.Ε.Τ. Δεν φέραμε εδώ ένα νομοσχέδιο για την αναμόρφωση του Ε.Φ.Ε.Τ. Όμως έχουμε φέρει διατάξεις, με τις οποίες διευκολύνουμε τη λειτουργία του. Προσπαθούμε και κατατείνουμε στο να γίνει ο Ε.Φ.Ε.Τ. ο αξιόπιστος φορέας ελέγχου των τροφίμων.
Νομίζω ότι αυτό κάνει το νομοσχέδιο με τις συγκεκριμένες διατάξεις που έχει. Παραδείγματος χάριν, η δυνατότητα συνεργασίας του ΕΦΕΤ με τη Νομαρχιακή Αυτοδιοίκηση τι κάνει ουσιαστικά; Κάνει τον έλεγχο των τροφίμων σε νομαρχιακό επίπεδο και ενοποιεί τις δράσεις σε αυτό το θέμα, αλλά και στη σύναψη προγραμματικών συμβάσεων με το δημόσιο και με νομικά πρόσωπα δημοσίου δικαίου. Επίσης, οι κοινές υπουργικές αποφάσεις του Υπουργού Ανάπτυξης, του Υπουργού Εσωτερικών και του Υπουργείου Γεωργίας κατατείνουν να καταστήσουν τον ΕΦΕΤ ως τον ενιαίο και μοναδικό φορέα που θα κάνει ελέγχους στα τρόφιμα.
Μέσα απ' αυτές τις διατάξεις προσπαθούμε να εξοικονομήσουμε το απαραίτητο προσωπικό. Το προσωπικό, όπως είπε η κα Ξηροτύρη- Αικατερινάρη, δεν είναι επαρκές. Ακριβώς μέσα απ' αυτές τις προγραμματικές συμβάσεις, τις συμφωνίες και τις κοινές υπουργικές αποφάσεις των διαφόρων φορέων του δημοσίου θα μπορέσουμε να έχουμε οικονομία δυνάμεων, για να παρέχουμε καλύτερο έργο στον ιδιαίτερα ευαίσθητο τομέα των τροφίμων. 
Αυτό, βεβαίως, δε σημαίνει ότι και πάλι το προσωπικό που θα ασχολείται με αυτόν τον τομέα θα είναι επαρκές, όμως θα έχουμε κάνει ένα σημαντικό βήμα προς την κατεύθυνση της επάρκειας. Συμφωνούμε ότι πρέπει να γίνουν διορισμοί και θα γίνουν στο μέλλον, όμως με τα μέτρα που παίρνουμε σήμερα "επουλώνουμε κάποιες πληγές" σ' αυτόν τον τομέα. Νομίζω ότι αυτό είναι θετικό και πιστεύω ότι πρέπει να το ψηφίσουμε. 
Νομίζω ότι ο κ. Δεικτάκης έχει κάποιο δίκιο σε αυτό που είπε. Παρόλο που δεν είναι αυτή η θέλησή μας, εντούτοις, επειδή το θίξατε, δεν έχουμε λόγους να αφαιρέσουμε τη δεύτερη παράγραφο του άρθρου 40. 
Η μεν πρώτη παράγραφος υπάρχει για να τονώσουμε κυρίως την πολιτιστική ζωή της Αθήνας, που έχει σχέση τόσο με τον κινηματογράφο, όσο και με το θέατρο. Αυτό είναι ένα αίτημα όλων των επιχειρηματιών που ασχολούνται με το ποιοτικό θέαμα και αυτή ακριβώς είναι η θέληση του Υπουργείου, να διευκολύνει, δηλαδή, ουσιαστικά τη δράση τους, δίνοντας καλύτερη ποιότητα θεάματος στους Αθηναίους και γενικά στους Έλληνες. Θα πρέπει να μείνει το πρώτο κομμάτι, γιατί, αν δεν το προχωρήσουμε, θα έχουμε ένα σημαντικό χάσμα. Αν, δηλαδή, δεν το πάμε μέχρι το 2005, ώστε να μείνει αυτή η τριετία, η οποία πρέπει να είναι η τελευταία, θα δημιουργηθεί χάσμα. Η δεύτερη παράγραφος πρέπει να αφαιρεθεί. 
Προτείνω, λοιπόν, το άρθρο 40 να διατυπωθεί ως εξής: "Άρθρο 40: Παράταση μισθώσεων κινηματογράφων και θεάτρων. Οι μισθώσεις των χειμερινών και θερινών κινηματογράφων και θεάτρων που λήγουν σύμφωνα με το άρθρο 20 παράγραφος 3 του ν. 2919/2001 (ΦΕΚ 128Α) την 31η Δεκεμβρίου 2002, παρατείνονται μέχρι την 31η Δεκεμβρίου 2005". Αυτό είναι το άρθρο 40. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Ευχαριστώ, κύριε Πρόεδρε. 
Κύριοι συνάδελφοι, είναι πράγματι τραγικό να έχουμε φθάσει στο σημείο να φροντίζει η Ευρωπαϊκή Ένωση για την υγιεινή διατροφή των Ελλήνων πολιτών. Έτσι έχει καταντήσει η διάλυση των μηχανισμών ελέγχου των τροφίμων στη χώρα μας. 
Το 1999, με τη δημιουργία του Ενιαίου Φορέα Ελέγχου Τροφίμων, όλοι πιστέψαμε ότι επιτέλους η Κυβέρνηση θα δημιουργούσε έναν πραγματικά ενιαίο φορέα, ένα μηχανισμό, για να ελέγχει την υγιεινή και την ποιότητα των τροφίμων, με τα οποία διατρέφονται οι Έλληνες πολίτες.
Δυστυχώς ερχόμαστε τρία χρόνια μετά να νομοθετήσουμε κάποιες, θα έλεγε κανείς, περιθωριακές ρυθμίσεις, που δεν παίζουν πολύ σημαντικό ρόλο. Ίσως η μόνη από αυτές τις προτάσεις που έχει φέρει η Κυβέρνηση σ' αυτό το νομοσχέδιο, στο κεφάλαιο πέμπτο, να είναι το ότι δημιουργεί θέσεις για να στελεχώσει επιτέλους τον Ενιαίο Φορέα Ελέγχου Τροφίμων. Αλλά οι θέσεις αυτές ο Υπουργός είπε ότι θα πληρωθούν στο προσεχές μέλλον. Όμως δεν έχουμε καιρό. Εμείς πάντως συμφωνούμε, κύριε Υπουργέ, να προχωρήσετε με τις διαδικασίες του Ανωτάτου Συμβουλίου Επιλογής Προσωπικού και να προχωρήσετε εκεί που είναι απαραίτητο. Δυστυχώς εσείς παίρνετε εκεί που δεν είναι απαραίτητο. Φυσικά έχετε τους μηχανισμούς και τα ευρωπαϊκά προγράμματα και έτσι θα φορτώσετε πάλι το δημόσιο με part time εργαζόμενους ή οτιδήποτε άλλο. Θα μπορούσε κανείς να πει ότι αυτά είναι προεκλογικά, αν ξέρει την ιστορία σας, γιατί συνηθίζετε προεκλογικά να δίνετε απραγματοποίητες υποσχέσεις. Αυτό από την εμφάνιση του ΠΑΣΟΚ έχει γίνει πλέον κοινή πεποίθηση και συνείδηση στον ελληνικό λαό. Γι' αυτό και η πολιτική από την εμφάνιση τη δική σας έχει χάσει την αξιοπιστία της. 
Όμως είναι γεγονός ότι ο υπεύθυνος για τα θέματα των τροφίμων επίτροπος, ο κ. Μπερν, έχει πει ότι έχουν κάνει τριάντα ελέγχους και οι παρατηρήσεις για το σύστημα ελέγχου των τροφίμων στην Ελλάδα είναι πραγματικά δραματικές. Τα ελληνικά συστήματα ελέγχου, λέει ο κ. Μπερν, για την ασφάλεια των τροφίμων παρουσιάζουν σημαντικές αδυναμίες. Υπάρχει ανάγκη για σαφέστερη οριοθέτηση των αρμοδιοτήτων και αποτελεσματικότερο συντονισμό των ελληνικών αρχών. Δεν υπάρχει συντονισμός.
Η Κομισιόν το Μάρτιο του 2001 έχει συντάξει εκθέσεις κόλαφο για την Κυβέρνηση, οι οποίες αφορούσαν την απίστευτη κατάσταση στον τομέα της παραγωγής των γαλακτοκομικών προϊόντων και κρέατος και όπου περιγράφονται οι άθλιες συνθήκες υγιεινής, που επικρατούσαν στις εγκαταστάσεις που επισκέφθηκαν οι ελεγκτές της Κομισιόν. Σκουριασμένος εξοπλισμός. Βρώμικο νερό στο σύστημα παστερίωσης. Πουλιά τα οποία πέταγαν ανενόχλητα στο σύστημα τυποποίησης. Σε κάποιες εγκαταστάσεις που επισκέφθηκαν οι ελεγκτές της Κομισιόν, καταγγέλθηκε από τους κτηνοτρόφους ότι η μόνη πληροφόρηση που είχαν για τις τρελές αγελάδες ήταν από την τηλεόραση.
Είναι γεγονός ότι ακόμα και το σύστημα αυτό που φτιάχνεται τώρα στην κρεαταγορά, οι κρεοπώλες καταγγέλλουν ότι υπάρχουν κακοτεχνίες. Τα τσιγκέλια παραδείγματος χάρη έχουν τοποθετηθεί σε χαμηλό ύψος. Τα πατώματα κατασκευάζονται από υλικό που δεν καθαρίζεται εύκολα, αλλά ακόμη παραβιάζεται το ωράριο της αγοράς. Πρέπει να ανοίγει μετά τη μιάμιση το πρωί, στην πράξη όμως λειτουργεί από τις ένδεκα ή δώδεκα το βράδυ, με αποτέλεσμα τις πρώτες ώρες να μην υπάρχει κανένας έλεγχος, ούτε από το ΣΔΟΕ ούτε από το ΙΚΑ ούτε από τους αστυκτηνίατρους, οι οποίοι τηρούν το ωράριο προφανώς.
Επίσης στελέχη του ΕΦΕΤ αναφέρουν ότι οι προδιαγραφές για την ανακατασκευή των καταστημάτων στου Ρέντη είναι κοινοτικές, ότι για την απολύμανση των χώρων χρειάζονται ειδικές συσκευές και υγρά, που δεν υπάρχουν όμως σε όλα τα καταστήματα και φυσικά το ωράριο πρέπει να τηρείται, αλλά δεν τηρείται.
Το αποτέλεσμα είναι ότι αν δεν έχουμε θρηνήσει μέχρι στιγμής επιδημίες, είναι γιατί ο καλός Θεός της Ελλάδας προστατεύει τα Ελληνόπουλα.
ΠΡΟΕΔΡΕΥΩΝ (Κωνσταντίνος Βρεττός): Έχουμε συνηθίσει στα μικρόβια.
ΓΕΩΡΓΙΟΣ ΣΑΛΑΓΚΟΥΔΗΣ: Δυστυχώς. Είναι όμως δραματική η κατάσταση της Κυβέρνησης. Επί τόσα χρόνια δέχεται τόσες παρατηρήσεις από την Ευρωπαϊκή Ένωση. Εγώ τουλάχιστον θα ντρεπόμουν πραγματικά να ανήκω στην Κυβέρνηση εάν υπήρχε έστω και μόνο η σκέψη και η καταγγελία ότι την υγιεινή διατροφή των παιδιών μας τη φροντίζει και την επιβάλλει η Ευρωπαϊκή Ένωση και μάλιστα με τέτοιο σκληρό τρόπο με τις αυστηρές νότες που μας στέλνει.
Φροντίστε, λοιπόν, τον ενιαίο φορέα να τον κάνετε ενιαίο, φροντίστε να υπάρχει συνεργασία μεταξύ των Υπουργείων Ανάπτυξης, Γεωργίας, Υγείας και Δημοσίας Τάξεως προκειμένου να μπορέσει να γίνει επιτέλους ο έλεγχος της ποιότητας και της υγιεινής των τροφίμων συστηματικός. Κάνουμε έκκληση για την υγεία μας, για την υγεία των παιδιών μας.
Έρχομαι τώρα στο άρθρο 38. Ειλικρινά δεν μπορώ να καταλάβω τι θέλετε να κάνετε. 
Διατάξεις περί του Ταμείου Λαϊκών Αγορών. Η Επιστημονική Επιτροπή της Βουλής σας λέει ότι αυτό είναι απαράδεκτο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, αυτό ψηφίστηκε ομόφωνα από τη Διαρκή Επιτροπή.
ΙΩΑΝΝΗΣ ΒΑΘΕΙΑΣ: Όντως ψηφίστηκε ομόφωνα από τη Διαρκή Επιτροπή.
ΓΕΩΡΓΙΟΣ ΣΑΛΑΓΚΟΥΔΗΣ: Δεν ήμουν στην επιτροπή. Αλλά, θα μου επιτρέψετε ως Βουλευτής μπορώ να εκφράσω την προσωπική μου άποψη. Και είμαι τελείως αντίθετος, διότι κατ' αρχάς είναι αντισυνταγματική η ρύθμιση, σύμφωνα με την έκθεση της Επιστημονικής Επιτροπής της Βουλής. Ως εκ τούτου, εμένα η συνείδησή μου δεν μου επιτρέπει να ψηφίσω μια αντισυνταγματική διάταξη. Πρώτον αυτό. 
Δεύτερον, τι ακυρώνετε; Στο ν. 2683 που αφορά "Κύρωση του Κώδικα κατάστασης δημοσίων πολιτικών διοικητικών υπαλλήλων και υπαλλήλων Ν.Π.Δ.Δ. και άλλες διατάξεις" και συγκεκριμένα στο άρθρο 20 που αναφέρεται στην ανάκληση διορισμού, παράγραφο 4, αναφέρονται τα εξής: "Οι διατάξεις της παραγράφου 2" -που μιλάει για την ανάκληση διορισμού- "για απαγόρευση ανάκλησης πράξης διορισμού μετά την πάροδο διετίας δεν εφαρμόζονται όταν η πράξη διορισμού ακυρώνεται δικαστικώς". Αυτό σας λέει και η Επιστημονική Επιτροπή της Βουλής. Όταν υπάρχει αμετάκλητη δικαστική απόφαση, δεν μπορείτε εσείς να κάνετε ανάκληση. Ακυρώνετε εκείνο το νόμο; Τουλάχιστον όταν έρχεστε να νομοθετήσετε στο άρθρο 38, μνημονεύστε ότι καταργείτε εκείνη την παράγραφο 4 του άρθρου 20 του νόμου που προανέφερα, του ν. 2683. Άρα, λοιπόν, δεν μπορώ εγώ προσωπικά να ψηφίσω αυτό το άρθρο.
Για τις διατάξεις περί επιμελητηρίων, δεν έχω να πω τίποτα. 
Έρχομαι στο άρθρο 40. Η παράταση μισθώσεων, όπως σας λέει και πάλι η Επιστημονική Επιτροπή της Βουλής, θίγει το σχετικό άρθρο του Συντάγματος που μιλάει περί ισότητας. Δεν μπορεί σε μια επαγγελματική δραστηριότητα, όπως είναι οι θερινοί και χειμερινοί κινηματογράφοι και τα θέατρα, να έχουμε ένα διαφορετικό καθεστώς κατά παράβαση του νόμου, ενώ για τις υπόλοιπες επαγγελματικές δραστηριότητες δεν μπορεί να ισχύει αυτή η ευεργετική διάταξη.  Επομένως, θίγεται η έννοια της ισότητας. Βεβαίως είναι σημαντικό -γιατί ήταν τρομακτικό και γι' αυτό έμοιαζε φωτογραφικό- ότι ακόμη και αν ήθελε κάποιος να φύγει, έπρεπε ο ιδιοκτήτης να του δώσει και την αποζημίωση. Είναι θετικό το γεγονός ότι το αντιληφθήκατε. Θα έπρεπε μετά και από την έκθεση της Επιστημονικής Επιτροπής αυτό να το είχατε δώσει μαζί με τις άλλες διορθώσεις που δώσατε προηγουμένως. Είναι θετικό ότι το κάνατε έστω και τώρα. Δεχόμαστε αυτήν τη διόρθωση. Αλλά όσον αφορά το άλλο, όπως λέει και η Επιστημονική Επιτροπή της Βουλής, θίγει το θέμα της ίσης μεταχείρισης μεταξύ των διαφόρων επαγγελματιών. Προχωρώ τώρα παρακάτω.
Τροποποίηση του π.δ. 410/95. Για ποιες προγραμματικές συμβάσεις μιλάτε; Μα, οι προγραμματικές συμβάσεις απαγορεύονται πλέον από οδηγία της Ευρωπαϊκής Ένωσης.
Εσείς ακόμη έχετε μείνει στις προγραμματικές συμβάσεις; Δεν μπορώ να καταλάβω τι προγραμματικές συμβάσεις θα γίνονται από εδώ και πέρα, αφού όπως σας είπα για την Ευρωπαϊκή Ένωση από το 1999, γι' αυτό πήραμε και τότε την τελική απόφαση να ισχύσουν κάποιες προγραμματικές συμβάσεις οι οποίες είχαν γίνει πριν την έκδοση της οδηγίας της Ευρωπαϊκής Ένωσης. Δεν μπορούμε φυσικά να ψηφίσουμε και αυτό το άρθρο.
Στο άρθρο 42 βεβαίως κάνετε την απόσυρση για προεκλογικούς λόγους. Θα περιμένουμε να δούμε το νομοσχέδιο που θα μας φέρετε μετά. Δεν τη γλιτώνετε, κύριε Βρεττέ, θα έρθει στον Απρόπυργο εκτός αν βρεθεί μια άλλη περιοχή, γιατί τα βυρσοδεψεία πρέπει να μετεγκατασταθούν. Και για να μετεγκατασταθούν πρέπει να βρεθεί ένας χώρος ένα βιοτεχνικό πάρκο όπου αυτές να πάνε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Να μας πείτε εσείς, το υπεύθυνο κόμμα, πού να πάνε.
ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως να μετεγκατασταθούν. Φτιάξε πρώτα τις υποδομές. Το υπεύθυνο κόμμα λέει το εξής, είναι η πρόταση μας: Αυτή η περιοχή η οποία επελέγη αλλά προηγουμένως να γίνουν όλες οι υποδομές με βιολογικό καθαρισμό ο οποίος να προϋπάρχει και μετά να γίνει η μετεγκατάσταση των βυρσοδεψειών. Διότι έτσι δεν θα οχλούν πραγματικά. Και να παρθούν και οι αντίστοιχες διευκολύνσεις στους μετεγκαθιστάμενους εκεί βυρσοδέψες. Γιατί είναι γεγονός, αυτή η οχλούσα δραστηριότητα, που είναι απαραίτητη για την οικονομία και αντιμετωπίζουμε πολύ μεγάλο πρόβλημα από τις εισαγωγές των δερμάτων και από την πτώση των εξαγωγών της υποδηματοβιοτεχνίας στην οποία είχαμε μέχρι πριν από λίγα χρόνια πολύ σημαντικές εξαγωγές. Συμβάλλει και αυτή στο τεράστιο έλλειμμα που συνεχώς διογκώνεται, του εμπορικού μας ισοζυγίου. Πρέπει να ασκείται αυτή η δραστηριότητα αλλά να ασκείται με ορισμένους όρους περιβαλλοντικούς στους οποίους η πολιτεία πρέπει να φροντίσει προηγουμένως. 
Αυτήν τη στιγμή ξεκίνησε η μετεγκατάσταση των βυρσοδεψείων. Έχουν όλα εγκριθεί αλλά ακόμα αργεί να γίνει στη Σίνδο για τη Θεσσαλονίκη δηλαδή, παρά το ότι έχουμε συμφωνήσει. Υπήρχαν και αντιδράσεις εκεί των κατοίκων -και μεις σύμφωνοι- για να μεταφερθούν στη βιομηχανική περιοχή της Σίνδου. Δυστυχώς η δική σας αργοπορία είναι που δεν δημιουργείτε τις υποδομές για να έχουμε την απαλλαγή της Θεσσαλονίκης από αυτές τις εγκαταστάσεις πολύ πιο γρήγορα αφού έπρεπε να γίνουν ήδη πριν από δύο χρόνια. Το ίδιο κάνετε και στην Αττική όταν μάλιστα έχετε την πίεση του 2004. Επιτέλους λειτουργήστε, φτιάξτε το χώρο, δημιουργείστε το βιολογικό καθαρισμό, πάρτε όλες εκείνες τις απαραίτητες συνθήκες, δώστε τους και τα κίνητρα για να βάλουν και φίλτρα και οτιδήποτε χρειαστεί ούτως ώστε να μην υπάρχει περιβαλλοντική υποβάθμιση της περιοχής και να πάει εκεί. Αυτή είναι η θέση του υπεύθυνου κόμματος επειδή με προκαλέσατε και με ρωτήσατε γι' αυτό.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Φοβερή, καταπληκτική θέση! 
ΠΡΟΕΔΡΕΥΩΝ (Κωνσταντίνος Βρεττός): Με συγχωρείτε, είναι θέση. Είναι θέση με την οποία δεν συμφωνώ εγώ βέβαια, αλλά είναι θέση. Γιατί λέει, να πάει στο ίδιο μέρος. Αλλά κάντε μια υποδομή. 
Λοιπόν προσωπικά εγώ δεν συμφωνώ διότι εκεί δεν χωράει άλλη ενεργειακή συσσώρευση.
Για να εξηγούμεθα είναι θέση αυτό που λέει ο κύριος συνάδελφος. Αλλά να σας μεταφέρω τις μεγάλες αντιδράσεις όλων που είναι θεμελιωμένες και τεκμηριωμένες, δεν είναι έτσι στον αέρα. Και καλά κάνατε και το αποσύρατε. 
ΓΕΩΡΓΙΟΣ ΣΑΛΑΓΚΟΥΔΗΣ: Σέβομαι τη θέση σας, κύριε Πρόεδρε, και πρέπει να σας πω το εξής: Εάν θα είχαμε το Υπουργείο Ανάπτυξης μαζί με όλες τις διευκολύνσεις που θα μας παρείχε η δυνατότητα να ερευνήσουμε όλες τις περιοχές, ενδεχομένως να βρίσκαμε και κάποια καλύτερη. Δυστυχώς όταν είσαι στο χώρο της Αντιπολίτευσης μπορεί να έχεις μια εν πάση περιπτώσει τεχνοκρατική βοήθεια αλλά σε καμία περίπτωση δεν φτάνει τις ευχέρειες και τις δυνατότητες που έχει η Κυβέρνηση.
Εκείνο όμως που λέω εγώ στη συγκεκριμένη περίπτωση είναι ότι η πολιτεία φροντίζει πιο μπροστά και δημιουργεί εκείνες τις συνθήκες ώστε να πείσει τους πολίτες ότι αυτή η οχλούσα δραστηριότητα η οποία είναι απαραίτητη για την εθνική οικονομία θα έρθει εδώ και δεν θα υπάρχει η ενόχληση σε απόσταση χιλιομέτρων να υφίστασθε αυτές τις βαριές πραγματικά οσμές τις οποίες βγάζουν φυσιολογικά τα βυρσοδεψεία αν λειτουργούν όπως λειτουργούν σήμερα χωρίς τις αντίστοιχες παρεμβάσεις για περιβαλλοντική εν πάση περιπτώσει ευαισθησία αυτών των επιχειρήσεων.
Αυτά ήθελα να πω. Κύριε Πρόεδρε, παρά την αντίδρασή σας...
ΠΡΟΕΔΡΕΥΩΝ (Κωνσταντίνος Βρεττός): Δεν είπατε και λίγα. Πολλά είπατε.
ΓΕΩΡΓΙΟΣ ΣΑΛΑΓΚΟΥΔΗΣ: ...θα την υποστείτε αμέσως μετά τις δημοτικές εκλογές, διότι αυτό το άρθρο άλλαξε μόνο και μόνο για προεκλογικούς λόγους, για τις δημοτικές εκλογές. Βεβαίως, αν είστε διατεθειμένος μετά να κάνετε πορείες, διαμαρτυρίες και να εμποδίσετε με δυναμικό τρόπο, ίσως κάτι καταφέρετε. Πάντως, τα βυρσοδεψεία θα φύγουν από εκεί διότι για άλλους σκοπούς προορίζεται. Και φυσικά είναι σωστό -και το πιστεύω και εγώ- να μετεγκατασταθούν.
ΠΡΟΕΔΡΕΥΩΝ (Κωνσταντίνος Βρεττός): Εμείς αγωνιζόμαστε και μετεκλογικά, κύριε Σαλαγκούδη, όχι μόνο προεκλογικά. 
ΓΕΩΡΓΙΟΣ ΣΑΛΑΓΚΟΥΔΗΣ: Θα το δούμε. Οψόμεθα, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ο κ. Σαλαγκούδης μίλησε δεκαέξι λεπτά. Επειδή προετοιμάζεται να μας βρει λύσεις του δώσατε πάρα πολύ χρόνο. 
Φαίνεται, κύριε Σαλαγκούδη, ότι ο καλός Θεός της Ελλάδας δεν αγαπά μόνο τους Έλληνες, αγαπά και το ΠΑΣΟΚ που του δίνει τη δυνατότητα να κυβερνά επί τόσα χρόνια. Και αυτό δεν είναι τυχαίο. Και ο καλός Θεός σε αυτές τις περιπτώσεις όπως γνωρίζετε, είναι ο λαός.
Εσείς για μία ακόμη φορά εδώ ήρθατε και διαμαρτύρεστε γιατί δεν δουλεύουν πιθανόν σωστά ή στην εντέλεια, θεσμοί τους οποίους έχουμε δημιουργήσει εμείς. Το ίδιο κάνατε για το ΕΣΥΔ, το ίδιο μας είπατε για τον ΕΛΟΤ και το ίδιο μας λέτε τώρα για τον ΕΦΕΤ. Για τους θεσμούς που εμείς είχαμε την πρωτοβουλία και το όραμα να τους δημιουργήσουμε, ερχόσαστε και διαμαρτύρεστε. Είναι ωραίος αυτός ο ρόλος, σας πάει πάρα πολύ, αλλά δεν είναι τόσο εποικοδομητικός. 
Επίσης, έχετε μία άλλη αντίφαση, γιατί οι τοποθετήσεις σας είναι γεμάτες αντιφάσεις. Από τη μία μεριά μας λέτε "διορίστε" -έρχεστε τώρα εδώ και λέτε "διορίστε στον ΕΦΕΤ"- και από την άλλη μεριά όταν προκηρύσσονται κάποιοι διαγωνισμοί με εξαλλοσύνη λέτε "τώρα που είναι προεκλογική περίοδος;". Και βέβαια, στην Ελλάδα πάντα προεκλογική περίοδο έχουμε γιατί μία έχουμε τις δημοτικές εκλογές, μία τις βουλευτικές εκλογές και μία τις ευρωεκλογές. Δυστυχώς, κάθε χρόνο έχουμε εκλογές. Και κάθε φορά που γίνεται μία προσπάθεια διορισμών, αμέσως ωρύεστε ότι πρόκειται για διορισμούς προεκλογικούς.
Ο ΕΦΕΤ δεν είπαμε ότι λειτουργεί στην εντέλεια. Πρώτοι εμείς λέμε ότι είναι στα πρώτα του βήματα. Δημιουργήθηκε στο τέλος του 1999, άρχισε να λειτουργεί εδώ και λίγους μήνες. Πραγματικά, όμως, σε αυτούς τους λίγους μήνες που λειτουργεί έχει κάνει πάρα πολλά πράγματα. Πώς τα ισοπεδώνουμε όλα λέτε και έχουμε κάποιον μηχανισμό, κάποιον οργανισμό που λειτουργεί εδώ και δεκάδες χρόνια και σήμερα δεν λειτουργεί; Χθες φτιάχτηκε, χθες δημιουργήθηκε ο ΕΦΕΤ. 
ΓΕΩΡΓΙΟΣ ΣΑΛΑΓΚΟΥΔΗΣ: Το 1999. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ο νόμος ψηφίστηκε το 1999. Θέλετε να λειτουργεί εν μία ριπή οφθαλμού στην εντέλεια;
Ερχόσαστε εδώ βέβαια για να ασκήσετε αντιπολίτευση για την αντιπολίτευση, χωρίς τα επιχειρήματά σας να πείθουν κανέναν. Διότι θα μπορούσατε για τον ΕΦΕΤ -όπως σας έχω πει και για άλλες περιπτώσεις- και για το ΕΣΥΔ να πείτε "θετικό που δημιουργήθηκε, έχει κάνει ένα, δύο, τρία, πέντε βήματα αλλά προσπαθήστε να κάνει πιο επιταχυνόμενα βήματα στα επόμενα χρόνια". Αυτή είναι τοποθέτηση.  Δεν μπορεί να ερχόσαστε εδώ και να λέτε "δεν υπάρχει τίποτε, έρχεται η Ευρωπαϊκή Ένωση και στηλιτεύει την Ελλάδα στην πολιτική αυτή, δεν το ένα, δεν το άλλο, κινδυνεύουμε, κινδυνεύουμε" και ότι εσείς είσαστε οι μεσσίες που θα έρθουν να φτιάξουν τα πάντα στη χώρα ως δια μαγείας. Τους μεσσίες, όπως ξέρετε, τους έχει απορρίψει ο λαός προ πολλού. 
Η Ευρωπαϊκή Ένωση έχει στείλει οδηγίες και έχει στείλει προφανώς έγγραφα με τα οποία προσπαθεί να βελτιώσει μία κατάσταση η οποία υπάρχει και για την οποία πρώτοι εμείς κάνουμε κριτική. Όλοι οι Υπουργοί μας και ο Πρωθυπουργός, έχουν κάνει κριτική σε αυτόν τον τομέα. Πρέπει, όμως, να γνωρίζουμε ότι η Ελλάδα έχει τα μικρότερα ποσοστά σε σχέση με την επικινδυνότητα των τροφίμων. 
Επίσης, θα πρέπει να δούμε, όταν εσείς εξαίρετε την Ευρωπαϊκή Ένωση, τι κρούσματα έχουμε εκεί. Να θυμηθούμε και τις διοξίνες, να θυμηθούμε και τις τρελές αγελάδες και όλα αυτά τα οποία υπάρχουν σε αυτές τις ανεπτυγμένες κοινωνίες, τις οποίες εσείς φέρνετε εδώ και μας λέτε ότι η Ελλαδίτσα υποφέρει. Παρακαλώ, ας προσέχουμε το  τι λέμε.
Τώρα, σε σχέση με το άρθρο 38, που αφορά τους διορισμούς δύο υπαλλήλων. Αυτό ψηφίστηκε στην επιτροπή ομόφωνα. Έγινε αποδεκτό από τον εισηγητή σας κατόπιν προτάσεως του κ. Μπούρα. Δηλαδή, ο κ. Μπούρας και ο κ. Μπασιάκος που βρίσκονταν στην Βουλή το ψήφισαν.
Επομένως, η ουσία του νομοθετήματος είναι ότι προσπαθεί να επαναφέρει μια αδικία η οποία υπήρξε. Υποστηρίχτηκε από σας και ψηφίστηκε ομόφωνα. Έρχεστε εδώ ανενημέρωτος σε σχέση με το τι ψήφισε ο εισηγητής σας στη Διαρκή Επιτροπή και με το τι θα ψήφιζε σήμερα, αν ήταν εδώ, όπως και για το τι κάνει ο κ. Μπούρας, ο οποίος πρότεινε επέκταση του αρχικού άρθρου 38. Αυτό είναι δικό σας πρόβλημα, δεν είναι δικό μας. 
Σε σχέση με τα βυρσοδεψία θα κάνω μία μικρή αναφορά, κύριε Πρόεδρε. Είστε Βουλευτής της περιοχής και θέλω να ξέρετε επακριβώς τι έχει γίνει, γιατί αυτό που φημολογείται δεν έχει καμία σχέση με την πραγματικότητα. Εδώ και δυόμισι χρόνια σας διαδέχθηκα σε μία θέση που είχατε υπηρετήσει κι εσείς με μεγάλη επιτυχία. 
Ένα από τα θέματα που μου έθεσαν οι επιχειρηματίες και οι βιοτέχνες στον τομέα του δέρματος, γενικώς τα επιμελητήρια και ειδικότερα οι βυρσοδέψες στην Αθήνα και στη Θεσσαλονίκη ήταν η μετεγκατάστασή τους. Στη Θεσσαλονίκη βρήκαμε λύση και μάλιστα πέρσι με νόμο που φέραμε στη Βουλή δώσαμε και ισχυρά κίνητρα για να μετεγκατασταθούν στη Σίνδο, όπου έχουμε δημιουργήσει όλη την απαραίτητη υποδομή , και είναι έτοιμοι για να μετεγκατασταθούν οι βυρσοδέψες. Δεν γίνεται μετεγκατάσταση, γιατί ένα έργο το οποίο έχει αναλάβει η ΕΥΑΘ που συνδέει τα λύματα της βιομηχανικής περιοχής με τα λύματα της πόλεως δεν έχει γίνει ακόμη. Έχει καθυστερήσει περίπου ένα χρόνο, όμως τελειώνει. Πρόκειται για έναν αγωγό σύνδεσης λυμάτων πεντακοσίων - εξακοσίων  μέτρων που τελειώνει οσονούπω. 
Στην Αθήνα προσπαθήσαμε επί σειρά συνεδριάσεων να βρούμε μία λύση. Συνεργαστήκαμε με πάρα πολλούς δήμους της περιοχής. Αρχικά προσπαθήσαμε να συνεργαστούμε με το Δήμο Φυλής, όπου είχε υπάρξει ένα προσχέδιο συμφωνίας για τη μετεγκατάσταση των βυρσοδεψίων στην περιοχή, όπου υπήρχαν κάποια λατομεία. Στη διαδικασία κι ενώ στην αρχή ήταν σύμφωνος ο δήμαρχος, κάποια στιγμή εξαφανίστηκε και όταν τον αναζήτησα και πήγα και τον βρήκα στο δημαρχείο του, είπε ότι δεν το δέχονται αυτό. Πήγαμε στο Δήμο Νέων Λιοσίων. Ήταν η ίδια διαδικασία. Έχω επισκεφτεί τα σημεία αυτά. Βρήκαμε το Δήμαρχο Ασπροπύργου. Με το Δήμαρχο Ασπροπύργου το Σωματείο των Βυρσοδεψών, τον ΟΣΑ, τα επιμελητήρια κάναμε διαρκείς συσκέψεις τον τελευταίο χρόνο. Επελέγη μία άλλη περιοχή στην αρχή, πάλι στο Δήμο Ασπροπύργου, όπου εκεί δεν έγινε συμφωνία. Ακολούθως, ο ίδιος ο δήμαρχος, αν θυμάμαι καλά, μας πρότεινε τη θέση  Ασπροπύργου. 
Το σχέδιο της Κυβέρνησης, όπως εξεφράσθη, ήταν να δημιουργήσουμε όλη την υποδομή, όπως στη Θεσσαλονίκη. Στη Σίνδο, οι βιοτεχνίες των βυρσοδεψίων, κύριε Πρόεδρε, είναι μέσα στη βιομηχανική περιοχή. Κανείς δεν διαμαρτύρεται, διότι χρησιμοποιούνται όλες οι τεχνολογικές εξελίξεις, υπάρχει πλήρης επεξεργασία και γίνονται όλα με ένα σύστημα. Η Σίνδος είναι η καλύτερα λειτουργούσα βιομηχανική περιοχή της χώρας. Έχει χιλιάδες επιχειρήσεις μέσα. Είναι πρότυπο και δεν υπήρξε η παραμικρή διαμαρτυρία, διότι οι άνθρωποι είναι βιομήχανοι, βιοτέχνες και γνωρίζουν την τεχνολογία και ότι η μετεγκατάσταση των βυρσοδεψίων εκεί δεν εγκυμονεί κανέναν κίνδυνο για τις βιομηχανίες και τις εργασίες τους. 
Το σχέδιο, λοιπόν, ήταν το εξής: Η δημιουργία πλήρους υποδομής. Τα έχω πει και στη Διαρκή Επιτροπή, τα επανέλαβε σήμερα και ο κ. Σαλαγκούδης και θα τα πω για άλλη μια φορά. Υπάρχει η καλύτερη τεχνολογία στο βιολογικό καθαρισμό, προκειμένου να μην έχουμε την παραμικρή πιθανότητα οσμής. Θα υποχρεώναμε τους επαγγελματίες που θα μετεσταγάζοντο, να χρησιμοποιήσουν την νέα τεχνολογία που υπάρχει. Έχουμε παρακολουθήσει σεμινάρια που έχει κάνει το Βιομηχανικό Επιμελητήριο Πειραιά και αναλύει τη σύγχρονη τεχνολογία στον τομέα των βυρσοδεψίων. 
Και καλό είναι όλοι οι δήμαρχοι, οι νομάρχες και όλοι αυτοί που αντιδρούν να παρακολουθήσουν ένα τέτοιο σεμινάριο. Δεν νομίζω ότι υπάρχει λογικός άνθρωπος σ' αυτήν την επικράτεια, εάν έχει αξιοπιστία απέναντι στο Υπουργείο μας και είναι καλοπροαίρετος, που να μην δεχθεί ότι υπήρξε άψογη διαδικασία. 
Εκεί λοιπόν είπαμε πρώτον ότι όλη η υποδομή αναφέρεται στις διεθνείς προδιαγραφές. Δεύτερον, δεν θα κάναμε μόνο κάποιες βιοτεχνίες εκεί. Θα δημιουργούσαμε ένα βιοτεχνικό πάρκο δέρματος. Θα πηγαίναμε εκεί το ΕΛΚΕΔΕ, το Ελληνικό Κέντρο Δέρματος, που είναι κέντρο έρευνας, θα πηγαίναμε κάποιες βιοτεχνίες, γιατί πάρα πολλοί από τον κλάδο των βιοτεχνών του υποδήματος ήθελαν να πάνε εκεί και θα δημιουργούσαμε κι ένα μεγάλο εκθεσιακό χώρο, για να γίνονται εκεί εκθέσεις του κλάδου. Θα δημιουργούσαμε δηλαδή όντως ένα κέντρο δέρματος με πολλές νέες θέσεις εργασίας, με πλήρη αξιοποίηση της σύγχρονης τεχνολογίας, με ελαχιστοποίηση του όποιου κινδύνου περιβαλλοντικής ρύπανσης, που είναι κυρίως η οσμή. 
Ταυτόχρονα είπαμε ότι εάν δεν υπάρξει απόφαση του δημοτικού συμβουλίου, εμείς δεν προχωρούμε. Υπήρξε ομόφωνη απόφαση του δημοτικού συμβουλίου που προήλθε από δική μας παρότρυνση. Και κατόπιν αυτού μιλήσαμε και με το δήμαρχο και με όλους τους άλλους και είπαμε ότι θα πάρουμε από έναν εκπρόσωπο της κάθε παράταξης του δημαρχείου, το δήμαρχο, θα πάρουμε εκπρόσωπο των βυρσοδεψών και όποιον άλλο θέλει για να επισκεφθούμε παρόμοιες μονάδες βυρσοδεψείων που λειτουργούν μέσα σε σύγχρονες πόλεις στην Ευρωπαϊκή Ένωση. Μία εξ αυτών είναι η Βιέννη. Στην Βιέννη τα βυρσοδεψεία λειτουργούν μέσα στον ιστό της πόλης. Ενώ ο προτεινόμενος χώρος είναι δίπλα στα ΕΛΔΑ, είναι ήδη μια περιοχή, η οποία δεν είναι αναβαθμισμένη και λειτουργούν ήδη εκεί πέντε με έξι βυρσοδεψικές επιχειρήσεις. 
Τι έγινε λοιπόν; Έχουμε ομόφωνη απόφαση και προχωρούμε σ' αυτό το νομοθέτημα. Και είπαμε να γίνει νομοθετικά για να επιταχύνουμε όλες τις διαδικασίες. Λόγω προεκλογικής περιόδου, προφανώς πιεζόμενος από άλλες παρατάξεις, ο δήμαρχος ανέκρουσε πρύμνα. Κι αυτό είναι ένα κακό προηγούμενο τόσο γι' αυτούς που πολιτεύονται στις τοπικές εκλογές στην περιφέρεια εκείνη όσο για τον ίδιο το δήμαρχο, αλλά και για ορισμένα κόμματα μέσα στη Βουλή, τα οποία αντί να ψέξουν το πισωγύρισμα και την οβιδιακή αλλαγή και μεταμόρφωση του δημοτικού συμβουλίου και του δημάρχου, έρχονται εδώ και ψέγουν την Κυβέρνηση, ότι δήθεν δεν έχουμε κάνει καλές συμφωνίες. 
Δεν μπορείτε, κύριοι της Νέας Δημοκρατίας, να γίνεστε κοινοβουλευτικοί εκπρόσωποι ενός δημάρχου, μιας δημοτικής αρχής, ο οποίος λειτουργεί υπό το βάρος μικροπολιτικής σκοπιμότητας και από τις αντίπαλες παρατάξεις. Εγώ τους θίγω όλους, δεν έχω λόγους να παινέψω κάποιους, αν είναι ή όχι με το μέρος μας. Εδώ έχουμε μια πολιτική τραγωδία σε μικρή κλίμακα και παρουσιάζονται εκπρόσωποι κομμάτων και στηρίζουν αυτή την αλλοπρόσαλλη τακτική. Διότι ένα κόμμα το οποίο δεν θέλει να προχωρήσει το έργο στη συγκεκριμένη περιοχή, θα ερχόταν και θα έλεγε το εξής: "Κύριοι, πάρθηκε μία απόφαση του δημοτικού συμβουλίου όντως, κακώς επάρθηκε, μπορεί τα δημοτικά συμβούλια και οι κυβερνήσεις να παίρνουν λανθασμένες αποφάσεις, παίρνουμε πίσω αυτήν την απόφαση και από εδώ και πέρα να κοιτάξουμε να βρούμε κάπου αλλού χώρο μετεγκατάστασης". 
Εμείς όταν περάσουν οι εκλογές προφανώς θα προχωρήσουμε για να βρούμε ένα νέο χώρο. Ένα χώρο όπου θα πρέπει να μετεγκατασταθούν αυτές οι επιχειρήσεις. Θα πρέπει όμως όσα κόμματα στη Βουλή και στη Διαρκή Επιτροπή δεν θέλουν να πάνε εκεί τα βυρσοδεψεία, να μας προτείνουν πού θα πάνε. Δεν μπορεί να λένε ότι δεν θέλουν τα βυρσοδεψεία και να βρούμε χώρο. Είσαστε υπεύθυνα κόμματα και θέλουμε υπεύθυνη θέση πάνω σ' αυτό το φλέγον ζήτημα. Αλλιώς κινδυνεύετε να χαρακτηριστείτε για λαϊκιστική και ανεύθυνη πολιτική. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, επειδή αναφερθήκατε σε μένα, θα ήθελα να σας πω το εξής: Εγώ δεν αμφισβητώ αυτά που κάνατε, τα οποία τα κάνατε με πολύ μεγάλη σοβαρότητα και μεθοδικότητα και επειδή σας ξέρω, ξέρω ότι επίσης αυτά που λέτε είναι αλήθεια. 
Θα μου επιτρέψετε να σας πω μόνο ότι δεν αρκεί να έχει κανείς από την Tοπική Aυτοδιοίκηση μια αποδοχή για να κάνει κάτι. Ιδιαίτερα όταν πρόκειται για τόσο σοβαρά θέματα, χρειάζεται η ευρύτερη αποδοχή της Nομαρχιακής Aυτοδιοίκησης, πράγμα που δεν υπήρχε. Σε ό,τι αφορά εμένα έχω διαμαρτυρίες, θέσεις και απόψεις της Nομαρχιακής Aυτοδιοίκησης, η οποία είναι κατά το νόμο η πλέον αρμόδια, που δεν δέχεται με παμψηφία την εγκατάσταση των βιομηχανιών βυρσοδεψίας.
Για το λόγο αυτό θα σας συνιστούσα, αν επιλέξετε κάποια άλλη περιοχή, να μιλήσετε εκτός από το δήμαρχο και με τη Νoμαρχιακή Αυτοδιοίκηση, θα έλεγα ακόμα και με τους Βουλευτές της περιοχής που έχουν τα μηνύματα από τον κόσμο και ξέρουν, όπως γνωρίζετε πολύ καλά, τι σημαίνει μια επιπλέον αύξηση της βιομηχανικής δραστηριότητας, έστω και με τις προϋποθέσεις τις οποίες λέτε και τις οποίες σέβομαι και αναγνωρίζω,  δηλαδή, να υπάρχει μια σύμπνευση όλων αυτών των παραγόντων, αφού αναγκαστικά θα περάσει και από αυτούς.
Ας μη δώσουμε συνέχεια, γιατί παρεμβαίνω στη διαδικασία χωρίς να επιτρέπεται από τον Κανονισμό κάτι τέτοιο, αλλά αναφέρθηκε σε αυτό ο κ. Σαλαγκούδης και έτσι ξεκίνησε όλη αυτή η συζήτηση. 
Κύριε Υπουργέ, εάν δεν κάνω λάθος, κάτι έχετε να προσθέσετε σε μια από τις τροπολογίες.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Συζητούμε και τροπολογίες; 
ΠΡΟΕΔΡΕΥΩΝ (Κωνσταντίνος Βρεττός): Ναι, βέβαια συζητούμε και τις τροπολογίες. 
ΓΕΩΡΓΙΟΣ ΣΑΛΑΓΚΟΥΔΗΣ: Δεν αναφερθήκαμε στις τροπολογίες.
ΠΡΟΕΔΡΕΥΩΝ (Κωνσταντίνος Βρεττός): Όχι, έχουμε αναφερθεί. Συζητούμε και τις τροπολογίες. Από την αρχή το είπαμε αυτό.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν τοποθετηθήκαμε. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ να θυμηθείτε για να μην επικαλεσθώ τα Πρακτικά, ότι από την αρχή είπαμε ότι συζητούνται και οι τροπολογίες.
ΓΕΩΡΓΙΟΣ ΣΑΛΑΓΚΟΥΔΗΣ: Μα, κύριε Πρόεδρε, ούτε ο Υπουργός αναφέρθηκε στις τροπολογίες.
ΠΡΟΕΔΡΕΥΩΝ (Κωνσταντίνος Βρεττός): Φαίνεται ότι το θεωρήσατε δεδομένο.
ΓΕΩΡΓΙΟΣ ΣΑΛΑΓΚΟΥΔΗΣ:  Να τοποθετηθούμε και εμείς.
ΠΡΟΕΔΡΕΥΩΝ (Κωνσταντίνος Βρεττός): Δεν είχατε καταλάβει ότι συζητάμε και τις τροπολογίες; Το είχαμε πει. 
ΓΕΩΡΓΙΟΣ ΣΑΛΑΓΚΟΥΔΗΣ: Να τοποθετηθούμε εν συντομία.
ΠΡΟΕΔΡΕΥΩΝ (Κωνσταντίνος Βρεττός):  Στα γρήγορα τότε να τις συζητήσουμε. 
Κύριε Υπουργέ, συμπληρώστε και τις τροπολογίες και να κάνουμε μια σειρά ομιλητών με τους κυρίους συναδέλφους.
Ορίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Να διευκρινίσουμε ορισμένα πράγματα, κύριε Πρόεδρε, γιατί φαίνεται ότι ή ο Υπουργός υπεκφεύγει ή αλλού στοχεύει και αλλού απευθύνεται. 
Τα περί λαϊκίστικων τοποθετήσεων, κύριε Υπουργέ, νομίζω ότι απευθύνονταν στο Προεδρείο, ενώ είπατε προς τον Κοινοβουλευτικό Εκπρόσωπο της Νέας Δημοκρατίας. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Προς τη Νέα Δημοκρατία. 
ΓΕΩΡΓΙΟΣ ΣΑΛΑΓΚΟΥΔΗΣ: Εγώ δε μίλησα λαϊκιστικά και μάλιστα τοποθετήθηκα για την ανάγκη της μετεγκατάστασης και σας είπα θέση και πρόταση. Δεν είναι λαϊκισμός αυτός. 
Σας είπα ακόμη ότι κακώς αντικαταστήσατε το άρθρο 42. Έπρεπε να έχετε το αρχικό και να είχατε την τόλμη και το σθένος να το επιβάλατε και όχι για προεκλογικούς λόγους να το παίρνετε πίσω και αμέσως μετά τις εκλογές να το ξαναφέρετε. Αυτή, λοιπόν, ήταν η θέση μου και δεν ήταν καθόλου λαϊκίστικη. Αντίθετα είναι τολμηρή, περήφανη και υπεύθυνη θέση του εκπροσώπου ενός κόμματος. Αυτό είναι το πρώτο. 
Δεύτερον, αναφερθήκατε στο άρθρο 38 και τι έγινε στην επιτροπή. Στην επιτροπή δεν υπήρχε η έκθεση της Επιστημονικής Επιτροπής. Το πρωί της ίδιας μέρας που μπήκε στο νομοσχέδιο, μοιράστηκε. Στην επιτροπή βεβαίως δεν ήμουν, αλλά ήξερα τι έγινε και δεν ήμουν γιατί ο πρόεδρος της επιτροπής, παραβιάζοντας τον Κανονισμό, δεν μου επέτρεψε να μιλήσω. Δεν ήμουν μέλος της επιτροπής και όπως ξέρετε δεν είμαι και μέλος του Τμήματος. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Σαλαγκούδη, δεν θυμάστε καλά.
ΙΩΑΝΝΗΣ ΒΑΘΕΙΑΣ: Δεν παραβίασε τον Κανονισμό. 
ΓΕΩΡΓΙΟΣ ΣΑΛΑΓΚΟΥΔΗΣ: Παραβίασε τον Κανονισμό, διότι είχα το δικαίωμα να μιλήσω και δεν μου έδινε το λόγο όταν παρακολούθησα τις εργασίες της επιτροπής την πρώτη μέρα. 
Εν πάση περιπτώσει, ανεξάρτητα από τι ελέχθη στην επιτροπή, όπως σας είπα δεν υπήρχε η έκθεση της Επιστημονικής Επιτροπής της Βουλής. Αυτή τη στιγμή, όταν μάλιστα και η έκθεση θίγει τη συνταγματικότητα αυτού και όταν σας διάβασα και το νόμο τον οποίο εκ των υστέρων ψάξαμε και δεν τον είχαμε βρει τότε περί του Κώδικα των Δημοσίων Υπαλλήλων, είδαμε ότι αυτό το άρθρο, όπως το φέρνετε εδώ, στερείται και νομικής υποστάσεως. Θα έπρεπε δηλαδή σ' αυτό το άρθρο του προηγούμενου νόμου της κύρωσης του Κώδικα των Δημοσίων Υπαλλήλων να αναφέρεται ότι καταργείται. 
Καταργείστε την παράγραφο 4 αλλά δεν είναι δυνατόν όμως να ανακαλείτε  πράγματα που έχουν γίνει με αμετάκλητες δικαστικές αποφάσεις. Σε αυτό σας λέμε υπεύθυνα ότι βεβαίως και δεν το ψηφίζουμε εμείς διότι δεν θέλουμε σε καμία περίπτωση να συνηγορήσουμε σε παραβίαση του Συντάγματος οποίο είναι δυνατόν να προσβληθεί, τουλάχιστον έτσι όπως είναι μη επενδεδυμένο νομοθετικά σωστά το άρθρο 42. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Κύριε Πρόεδρε, για τις τροπολογίες εκείνο που θα ήθελα να πω είναι να μας εξηγήσει ο κύριος  Υπουργός μία-μία τις τροπολογίες, να τοποθετηθούμε συνοπτικά σε όλες και να κλείσουμε τη συζήτηση.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κα Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Απλώς σαν δευτερολογία στο πρώτο θέμα θα ήθελα δύο λεπτά. Το θέμα ότι η περιοχή Ασπροπύργου και η ευρύτερη περιοχή είναι ιδιαίτερα επιβαρημένη και ότι δεν υπήρχε συναίνεση της Νομαρχιακής Αυτοδιοίκησης το θέσαμε εμείς, ο Συνασπισμός, στη Βουλή και δημιουργήσαμε βέβαια και τη συζήτηση, η οποία μέχρις ένα ορισμένο βαθμό ήταν πολύ εποικοδομητική. 
Εκείνο το οποίο συμπεραίνουμε εμείς είναι ότι κατ' αρχάς αυτά τα θέματα της επιβάρυνσης των περιοχών θα πρέπει να τα χειρίζεται κατά κύριο λόγο η Νομαρχιακή Αυτοδιοίκηση και να μην αποτελούν θέματα συναίνεσης ή μη με ένα δήμο και μόνο. Όσο και αν γίνεται σωστά μία μετεγκατάσταση, όσο και αν κανείς προσπαθεί να πείσει ότι υπάρχουν όλα αυτά τα εχέγγυα, δεν είναι δυνατόν, εάν δεν υπάρχουν συλλειτουργίες μεταξύ του υπεύθυνου Υπουργείου και της Νομαρχιακής Αυτοδιοίκησης και της Τοπικής Αυτοδιοίκησης, να υπάρξει αυτή η συναίνεση.
Επιμένουμε ότι η περιοχή αυτή δεν αντέχει τίποτα παραπάνω. Κληθήκαμε βέβαια -και θα έλεγα ότι χαριτολογώντας το είπε ο κύριος Υπουργός- εντός είκοσι πέντε ημερών ο Συνασπισμός να καταθέσει πρόταση να γίνει η εγκατάσταση κάπου αλλού. Εμείς νομίζουμε ότι συμβάλλουμε στη Βουλή και στα όργανα και της αυτοδιοίκησης και οπουδήποτε αλλού, στους φορείς, με τις προτάσεις μας ούτως ώστε αυτές οι λύσεις απάλυνσης των περιβαλλοντικών επιπτώσεων ή των επιπτώσεων της βιομηχανίας σε συμφορημένες περιοχές και της μετεγκατάστασης κάπου αλλού να γίνονται με τον καλύτερο δυνατό τρόπο.
Σε αυτήν τη λογική εμείς θα συμβάλουμε, αλλά για να εξευρεθεί ένας χώρος εκτός αυτής της ιδιαίτερα επιβαρημένης περιοχής.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο. Μπορείτε να μιλήσετε για τις τροπολογίες στην αρχή και αν θέλετε μετά τοποθετείστε και για τα άλλα ζητήματα που εθίγησαν.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης):  Κύριε Πρόεδρε, θα ήθελα να μιλήσω για τις τροπολογίες. Έφυγε ο κ. Σαλαγκούδης αλλά θα τα ακούσει ο κύριος εισηγητής.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μια στιγμή. Γιατί με ενημερώνει εδώ από η υπηρεσία, ότι για το άρθρο 37 υπάρχει τροποποίηση;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι. Στα άρθρα δεν υπάρχει τροποποίηση. Οι τροποποιήσεις έχουν γίνει. Έχω μόνο μία τροποποίηση σε τροπολογία. 
ΠΡΟΕΔΡΕΥΩΝ (Κωνσταντίνος Γείτονας): Πολύ ωραία. Ορίστε, έχετε το λόγο. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αναφέρθηκα σε λαϊκισμό της Νέας Δημοκρατίας στο θέμα των βυρσοδεψείων διότι στη Διαρκή Επιτροπή -την οποία δεν παρακολούθησε ο κ. Σαλαγκούδης- όλοι οι εκπρόσωποι της Νέας Δημοκρατίας ήταν εναντίον αυτής της ρύθμισης, ζήτησαν ομόφωνα όλοι να αποσυρθεί και μάλιστα, αφού αποσύρθηκε, εδώ στο Τμήμα ο εισηγητής της Νέας Δημοκρατίας την πρώτη μέρα -όχι εσείς κύριε Δεικτάκη, ο κ. Μπασιάκος- μας στηλίτευσε που αναγκαστήκαμε και πήραμε πίσω την απόφαση. Έρχεται σήμερα ο κ. Σαλαγκούδης και μας λέει ότι έπρεπε να την κρατήσουμε αυτήν την απόφαση και αυτό το άρθρο. Εμείς συμφωνούμε, εάν ληφθούν οι απαραίτητοι όροι και οι απαραίτητες υποδομές στην περιοχή. 
Αν αυτή είναι λειτουργία ενός κόμματος, ενός κόμματος μάλιστα που θέλει να γίνει κυβέρνηση, είναι απορίας άξιο, όπως απορίας άξιο είναι ότι άλλα μας έλεγαν οι εισηγητές της Νέας Δημοκρατίας και ο κ. Μπούρας στη Διαρκή Επιτροπή για το άρθρο 38 και άλλα έρχεται και μας λέει και στηλιτεύει πάλι την Κυβέρνηση και προφανώς τους συναδέλφους του ο κύριος Kοινοβουλευτικός Eκπρόσωπος της Νέας Δημοκρατίας για το άρθρο 38. Μα, πώς να συνεννοηθείς; Και πώς να συνεννοηθούν και μεταξύ τους αυτοί οι άνθρωποι, οι οποίοι φιλοδοξούν να κυβερνήσουν τη χώρα;
Πρέπει να επισημάνω ότι αυτό που λέει ο Kοινοβουλευτικός Eκπρόσωπος ότι οι απόψεις της Επιστημονικής Επιτροπής της Βουλής στη Διαρκή Επιτροπή δεν ήταν γνωστές, είναι προφανώς ψευδές. Γιατί οι αποφάσεις και οι απόψεις της Επιστημονικής Επιτροπής ήταν γνωστές πριν ακόμη αρχίσουμε τη συζήτηση στη Διαρκή Επιτροπή. Συνεδριάσαμε στη Διαρκή Επιτροπή τέσσερις φορές, ξεκινήσαμε Τρίτη και τελειώσαμε Πέμπτη απόγευμα. Επομένως, ή δεν γνωρίζει καλά τα γεγονότα ή δεν λέει την αλήθεια.
Για το ζήτημα των βυρσοδεψείων, θα πω ότι πιθανόν να έγινε μια παράληψη δική μας ότι δεν συνεργαστήκαμε με τη Νομαρχιακή Αυτοδιοίκηση. Κυρίως όμως εμείς είχαμε χρόνο να συνεργαστούμε με τους δήμους. Και όλες οι προηγούμενες ηγεσίες του Υπουργείου Ανάπτυξης με τους δήμους συνεργάζονταν για να βρουν χώρο. Όταν προσπαθείς να φτιάξεις ένα ΒΙΟΠΑ με το δήμο συνεργάζεσαι και όχι με τη νομαρχία. Αν συμπληρωματικά έρχεται και η συνεργασία με τη Νομαρχιακή Αυτοδιοίκηση, ακόμη καλύτερα. Αλλά εμείς συνεργαστήκαμε με όλους τους φορείς. Όταν έχουμε μια απόφαση ομόφωνη και στο Δήμο Ασπροπύργου εκπροσωπούνται όλες οι παρατάξεις, δεν υπήρχε λόγος να απευθυνθούμε και στη Νομαρχιακή Αυτοδιοίκηση. Εξάλλου αυτό το ερώτημα υπάρχει και στο δήμο. Εμείς υποθέσαμε ότι ο δήμος ο οποίος συνεργάζεται με τη Νομαρχιακή Αυτοδιοίκηση, ιδιαιτέρως σε τέτοιου είδους ζητήματα, θα έχει πάρει τη γνώμη και της Νομαρχιακής Αυτοδιοίκησης.
Όσον αφορά την τροπολογία με γενικό αριθμό 1179 και ειδικό 63, τη διαμορφώνουμε ως εξής: "Στο άρθρο 58 του Π.Δ. 34/1995 (ΦΕΚ 30 Α) προστίθεται παράγραφος 15 ως εξής: "Μισθώσεις καταστημάτων που καταρτίστηκαν μέχρι 31.8.1990 εφόσον έχουν παραταθεί μετά από έγγραφη συμφωνία παράτασης και αφορούν διατηρητέα κτίρια που έχουν αναπαλαιωθεί αποκλειστικά με δαπάνες του μισθωτή, παρατείνονται για οκτώ χρόνια από την ημερομηνία λήξεως της συμφωνημένης παράτασης και αν ακόμη έχει λήξει ο χρόνος παράτασης της μίσθωσης". Δηλαδή τα δώδεκα χρόνια γίνονται οκτώ χρόνια. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, υπάρχουν πέντε εκπρόθεσμες τροπολογίες Βουλευτών. Θα κάνετε κάποια δεκτή;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Οπότε δεν μπορούν και να συζητηθούν.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριε Πρόεδρε, να μας δώσετε το λόγο να αναπτύξουμε την τροπολογία μας.
ΠΡΟΕΔΡΕΥΩΝ (Κωνσταντίνος Γείτονας): Ξέρετε ότι δεν μπορεί να συζητηθεί εκπρόθεσμη τροπολογία που δεν κάνει δεκτή ο Υπουργός.
Ο κ. Σαλαγκούδης έχει το λόγο επί της τροπολογίας που αναφέρθηκε ο κύριος Υπουργός.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, όσον αφορά τα θέματα της βυρσοδεψίας, καταθέτω στη Βουλή γιατί πλέον η υποκρισία έχει περισσέψει, το κυριακάτικο φύλλο της εφημερίδας "ΤΟ ΠΑΡΟΝ" στις 29 Σεπτεμβρίου 2002 που λέει "Τα βυρσοδεψεία κρίνουν τις εκλογές στον Ασπρόπυργο. Ανάστατοι οι υποψήφιοι νομάρχες και δήμαρχοι του ΠΑ.ΣΟ.Κ. ζητούν από την Κυβέρνηση να πάρει αμέσως πίσω την απόφαση". Υπάρχει η επιστολή του νομάρχη που την υπογράφουν οι υποψήφιοι δήμαρχοι του ΠΑ.ΣΟ.Κ. του υπολοίπου Αττικής. Και φυσικά από εκεί προήλθε όλη η αλλαγή του άρθρου 42 που έγινε τώρα.
Επομένως, ο κύριος Υπουργός όταν προηγουμένως μιλούσε για λαϊκισμό ή για οτιδήποτε άλλο αναφερόταν μάλλον στον προεδρεύοντα και μάλλον στο ΠΑ.ΣΟ.Κ. παρά σε οποιονδήποτε άλλο.
ΠΡΟΕΔΡΕΥΩΝ (Κωνσταντίνος Γείτονας): Σε μένα γιατί;
ΓΕΩΡΓΙΟΣ ΣΑΛΑΓΚΟΥΔΗΣ: Όχι σε σας. Στον προκάτοχό σας που συμβαίνει να προέρχεται και από το υπόλοιπο Αττικής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βρεττός προήδρευε της συνεδρίασης.
ΓΕΩΡΓΙΟΣ ΣΑΛΑΓΚΟΥΔΗΣ: Εμείς έχουμε πάρει σαφή και καθαρή θέση πάνω στο θέμα την οποία περιέγραψα προηγουμένως, δεν θέλω να την επαναλάβω. 
Καταθέτω την εφημερίδα για τα Πρακτικά με ντοκουμέντο την επιστολή κυρίως -και όχι για τα σχόλια της εφημερίδας- του νομάρχη με τις υπογραφές των υποψηφίων δημάρχων του ΠΑ.ΣΟ.Κ.
(Στο σημείο αυτό ο Βουλευτής κ. Γεώργιος Σαλαγκούδης καταθέτει για τα Πρακτικά την προαναφερθείσα εφημερίδα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Όλο αυτό έγινε με πίεση προς τους αρμόδιους Υπουργούς και έτσι απεσύρθη εκείνο το άρθρο για να έρθει το άρθρο 42. Και όπως άφησε να εννοηθεί ο Υπουργός, αμέσως μετά τις εκλογές, θα το επαναφέρει. Δεν υπάρχει σοβαρότητα σ' αυτή τη νομοθετική πρακτική της Κυβέρνησης. 
Έρχομαι στις τροπολογίες. Θα κάνω παρατήρηση στην τροπολογία με την οποία παρατείνεται η μίσθωση των καταστημάτων που είναι σε διατηρητέα κτίρια. Ο μισθωτής που αναλαμβάνει να κάνει την  αποκατάσταση του διατηρητέου, συμφωνεί το μίσθωμα, και τη διάρκεια μέσα στην οποία θα μπορέσει να αποσβέσει τις δαπάνες που έχει υποστεί. Νομίζω ότι αυτή η παράταση που δίνετε, δεν έχει κανένα αντικείμενο παρά ενδεχόμενη εξυπηρέτηση κάποιων φίλων,  που την θέλουν. Από την άλλη, θίγουμε ιδιοκτήτες, θίγουμε μία άλλη κατηγορία πολιτών, οι οποίοι συλλαμβάνονται ανύποπτοι με αυτή τη νομοθετική πρωτοβουλία της Κυβέρνησης και καταδικάζονται σε χαμηλό μίσθωμα που το είχαν συμφωνήσει με συγκεκριμένους όρους και διάρκεια και για συγκεκριμένες πράξεις που έπρεπε να γίνουν. Βεβαίως να εκτιμήσουμε το γεγονός ότι από δώδεκα έγινε οκτώ χρόνια. Εμείς όμως θα θέλαμε να μην υπάρχει καθόλου παράταση της μίσθωσης, διότι είναι άδικο για μία κατηγορία ανθρώπων, ενώ ευεργετείται μία άλλη κατηγορία. Εμείς θέλουμε ισότητα ευκαιριών γιατί όταν ξεκινάς μία επιχείρηση από την αρχή έχεις προδιαγράψει και έχεις προβλέψει τι θα γίνει, κάνεις μία συμφωνία, μειώνεις το μίσθωμα ανάλογα με το χρόνο και την απόσβεση. Τέτοιες παρεμβάσεις στρεβλώνουν την αγορά, μειώνουν τον ανταγωνισμό και όλες τις υποδομές για την ανάπτυξη της χώρας μας. Σε τέτοιες νομοθετικές πρωτοβουλίες δεν συνηγορούμε. 
Θα ήθελα να αναφερθώ σε μία εκπρόθεσμη τροπολογία που καταθέσαμε. Γίνεται μεγάλη ιστορία με τους εργαζόμενους του Δήμου Θεσσαλονίκης, οι οποίοι έχουν να πάρουν αναδρομικά από το 1993. Νομοθετική πράξη της Κυβέρνησης δεν επιτρέπει στο Δήμο Θεσσαλονίκης, παρά το ότι το επιθυμεί, να παραχωρήσει αυτά τα αναδρομικά. Διότι η πληρωμή αυτών των εργαζομένων στο δήμο προσκρούει σε νομοθετική ρύθμιση που έγινε γι' αυτούς που παραβίασαν και πλήρωσαν παλιότερα και αποκλείει τις οποιεσδήποτε από εδώ και πέρα αναδρομικές πληρωμές από δήμους στους υπαλλήλους τους. 
Ζητούμε να τροποποιηθεί το συγκεκριμένο άρθρο του νόμου για να μπορέσει ο Δήμος Θεσσαλονίκης να πληρώσει τους υπαλλήλους γιατί σύμφωνα με επιστολή του περιφερειάρχη το δημόσιο δέχεται να πληρώσει το 50% και το 50% ο δήμος. Μέχρι στιγμής, παρά τις οχλήσεις, τις επιστολές, τις τηλεφωνικές εκκλήσεις του Δημάρχου κ. Παπαγεωργόπουλου προς τον Υπουργό Εσωτερικών, ο Υπουργός ούτε σε νομοθετική πρωτοβουλία προβαίνει, ούτε σε δικό του έγγραφο με το οποίο να εξουσιοδοτεί για μελλοντική νομοθετική ρύθμιση. Επομένως, αφού η Κυβέρνηση έχει την ευθύνη, ο υποψήφιος πρώην Υφυπουργός της Κυβέρνησης, Δήμαρχος Θεσσαλονίκης με λαϊκισμό υπερακοντίζει και λέει ότι πρέπει ο δήμος να πληρώσει παρανομώντας. Αυτό είχε ως αποτέλεσμα το ξεσήκωμα των εργαζομένων και να απεργούν και να δημιουργούν προβλήματα στην κίνηση της πόλης και στην ομαλή πορεία προς τις δημοτικές εκλογές και στον επηρεασμό των πολιτών για την σωστή ψήφο στις 13 Οκτωβρίου. Γι' αυτό καταθέσαμε εκπρόθεσμη τροπολογία. Βλέπουμε ότι η βούληση της Κυβέρνησης είναι με αυτόν τον τρόπο -να μην τον χαρακτηρίσω όχι θεμιτό- να επηρεάσει με παρεμβάσεις το αποτέλεσμα των εκλογών.
Σας διαβεβαιώνουμε όμως ότι ο ελληνικός λαός γνωρίζει πολύ καλά αυτές τις μεθοδεύσεις της Κυβέρνησης και τις έχει καταδικάσει. Αυτή τη στιγμή η πλειοψηφία του δείχνει που έχει τοποθετηθεί. Και αν τόσα χρόνια δεν είχε καταλάβει τι σημαίνει ΠΑ.ΣΟ.Κ.και Κυβέρνηση Σημίτη τώρα νομίζω ότι το έχει κατανοήσει. Αυτή η πράξη θα το διατρανώσει ακόμη περισσότερο στη συνείδησή του. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Κύριε Υπουργέ, θεωρώ πολύ βαρείς τους χαρακτηρισμούς σας που μας αποδώσατε για λαϊκισμό στο θέμα της μετεγκατάστασης.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ο κ. Σαλαγκούδης μας είπε υποκριτές.
ΓΕΩΡΓΙΟΣ ΔΕΙΚΤΑΚΗΣ: Θα ήθελα μετά τα στοιχεία που σας προσκόμισε ο κ. Σαλαγκούδης από εφημερίδα του δικού σας χώρου να μας πείτε πως θα χαρακτηρίζατε μία κυβέρνηση που με στενό υπολογισμό του πολιτικού κόστους παίρνει πίσω ένα νομοσχέδιο λίγο πριν τις εκλογές. Παρακαλώ να μας δώσετε τον επιεικέστερο χαρακτηρισμό.
Στο θέμα των διατηρητέων με κάλυψε απόλυτα  ο κ. Σαλαγκούδης.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Συμφωνούμε με τις τρεις τροπολογίες του κυρίου Υπουργού.
Έρχομαι στις εκπρόθεσμες τροπολογίες που δεν τις αποδέχεται. Έχουν υποβληθεί εκπρόθεσμα διότι η έκρυθμη κατάσταση που δημιουργήθηκε στο Δήμο Θεσσαλονίκης μας ανάγκασε να τις υποβάλουμε έστω και εκπρόθεσμα και να προσπαθήσουμε να γίνουν αποδεκτές, ώστε να διασφαλίσουν οι εργαζόμενοι στο Δήμο Θεσσαλονίκης το δίκαιό τους. Αυτή είναι η δική μας βούληση και όχι τίποτα άλλο που αφορά προεκλογικές εντυπώσεις. Οι εργαζόμενοι πρέπει να πάρουν το πριμ παραγωγικότητας.
'Ηδη, οι άλλοι εργαζόμενοι το έχουν πάρει. Γι' αυτούς υπήρξε κάλυψη με το άρθρο 17 του ν. 2946/2001. Πράξεις των αιρετών οργάνων που θεωρήθηκαν από το Ελεγκτικό Συνέδριο παράνομες, διότι έδωσαν πριμ παραγωγικότητας τελικά θεωρήθηκαν σύννομες με αυτό το διάταγμα. Όμως, υπήρξαν πολλοί δήμοι που δεν είχαν παρανομήσει τότε για να νομιμοποιηθούν μετά. Γι' αυτό ήρθε το άρθρο 6 του ν. 3013 για να δώσει αναδρομικά σε όλους τα πριμ παραγωγικότητας. Όμως, αυτή η διάταξη έχει κάποια νομικά κενά. Το Υπουργείο εξακολουθεί να λέει ότι δεν υπάρχουν αυτά τα κενά και ότι μπορούν τα δημοτικά συμβούλια να προχωρήσουν με εισήγηση της νομοτεχνικής τους επιτροπής.
Πολλά δημοτικά συμβούλια προχώρησαν στην έγκριση αυτού του πριμ παραγωγικότητας. Νομικό πρόβλημα βέβαια, υπάρχει. Δεν ξέρω αν ο Δήμος Θεσσαλονίκης επειδή υπάρχει νομικό πρόβλημα ή κάποιους άλλους λόγους, δεν προβαίνει στη σύγκλιση του δημοτικού συμβουλίου για να πάρουν αυτή την απόφαση. 
Xθες 2 Οκτωβρίου εστάλη απάντηση από το γενικό γραμματέα τον κ. Βαλασσόπουλο στο Δήμαρχο Θεσσαλονίκης που λέει ακριβώς αυτό που σας ζητάμε να κάνετε με την τροπολογία  δηλαδή τελικά να διευκρινισθεί ότι η διάταξη ήθελε να συμπεριλάβει αδιακρίτως και όλες τις λοιπές περιπτώσεις υπαλλήλων. Δεν έχει διατυπωθεί όμως έτσι ο νόμος. Ρωτήσαμε τους αρμόδιους νομικούς. Δεν είναι. Γι' αυτό σας καταθέσαμε την τροπολογία, μαζί με τους συναδέλφους του Κ.Κ.Ε. λέγοντας ακριβώς αυτό που θεωρεί ο γενικός γραμματέας ότι διατυπώνει ο νόμος.
Δηλαδή, ότι τα πάσης φύσεως ποσά που θα καταβληθούν από τους Ο.Τ.Α., καθώς και από τα νομικά πρόσωπα κτλ. τα οποία αφορούν αμοιβές και πάσης φύσεως επιδόματα του προσωπικού τους, συμπεριλαμβανομένου και του πριμ παραγωγικότητας, να δοθούν αδιακρίτως σε όλο το προσωπικό. Αυτό ζητάμε! 
Ο γενικός γραμματέας το ερμηνεύει έτσι, αλλά δεν είναι. Χρειάζεται αυτή η ρύθμιση. Νομίζω ότι όλοι έχουμε αυτή τη βούληση για να γίνει αυτή η διευκρίνιση. Και νομίζω ότι σήμερα θα μπορούσαμε να το είχαμε κάνει αποδεκτό, γιατί με έγγραφο του Υπουργείου περίπου το ίδιο διευκρινίζεται. 
Θα πρέπει λοιπόν να γίνει αυτή η νομοτεχνική αποσαφήνιση μέσα από μια τροπολογία και να επέλθει ηρεμία, ούτως ώστε οι εκλογές στο Δήμο Θεσσαλονίκης να διεξαχθούν με άλλα κριτήρια και με τους εργαζόμενους να είναι ευχαριστημένοι ότι γι' αυτούς εφαρμόζεται αυτό που έχει εφαρμοστεί και στους υπόλοιπους δήμους. Η βούληση του νομοθέτη ήταν αυτή, αλλά θα πρέπει να την κατοχυρώσουμε.
(Στο σημείο αυτό η Βουλευτής κα Ασημίνα Ξηροτύρη-Αικατερινάρη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σκυλλάκος.
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, δεν θα επαναλάβω ότι εμείς τασσόμαστε υπέρ του να λυθεί νομοθετικά το πρόβλημα με τους εργαζόμενους στο Δήμο της Θεσσαλονίκης. Πολύ περισσότερο δε, που το Υπουργείο δια του γραμματέα κινείται μεν στην ίδια κατεύθυνση, αλλά ερμηνευτικά. Για να μην υπάρχουν αμφιβολίες, λύστε το πριν από τις εκλογές με νομοθετική ρύθμιση, ώστε να μην μένει και η εντύπωση ότι παίζονται κάποια παιχνίδια στις πλάτες των εργαζομένων ενόψει των εκλογών. Έχουμε καταθέσει αυτή την τροπολογία για την οποία έγινε λόγος και ακόμη μία για παράταση του χρόνου. Νομίζω ότι είναι στη σωστή κατεύθυνση.
Όσον αφορά τις υπουργικές τροπολογίες, τις δύο θα τις ψηφίσουμε. Δηλαδή, αυτή που αφορά τα διατηρητέα και τους υπαλλήλους του ταμείου λαϊκών αγορών. Όσον αφορά την άλλη που αναφέρεται στα επιμελητήρια, βλέπουμε ότι εξαιρεί τους υπαλλήλους. Γι' αυτό δεν θα συμφωνήσουμε με αυτή την τροπολογία. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, απόλαυσα για άλλη μια φορά τις διαβεβαιώσεις του κ. Σαλαγκούδη για το μέλλον των πολιτικών μας εξελίξεων στην χώρα και δεν κρύβω ότι με παρόμοια συναισθήματα απόλαυσα παρόμοιες δηλώσεις του ιδίου και άλλων στελεχών της Νέας Δημοκρατίας και το '93 και το '95 και το '99 και το 2000. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ  επί των τροπολογιών για να τελειώνουμε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είναι πολύ ευχάριστο το γεγονός ότι ο ελληνικός λαός αφού ψήφιζε επί είκοσι χρόνια το ΠΑ.ΣΟ.Κ., τώρα κατάλαβε, δια των παροτρύνσεων της Νέας Δημοκρατίας και των στελεχών της, ότι ψήφιζε λανθασμένα.
ΓΕΩΡΓΙΟΣ ΣΑΛΑΓΚΟΥΔΗΣ: Τι να κάνουμε; Αργήσαμε να σας πάρουμε χαμπάρι!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ πολύ να ολοκληρώσουμε τη συζήτηση. Δεν θα το λύσουμε τώρα αυτό το ζήτημα.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτή είναι μια καταπληκτική δημοκρατική αντίληψη όσον αφορά τις πολιτικές εξελίξεις. 
Ειπώθηκε πάλι ότι περίσσεψε η υποκρισία εδώ μέσα σε σχέση με τα βυρσοδεψεία. Κοιτάξτε να δείτε, εξήγησα προηγουμένως όλη τη διαδικασία, αλλά έλειπε ο κ. Σαλαγκούδης. Εμείς επειδή όλες οι παρατάξεις της Βουλής -αλλά λείπατε στη Διαρκή Επιτροπή- προεξαρχούσης της δικής σας παράταξης μας ζητήσατε να αποσύρουμε αυτό το άρθρο, το αποσύραμε. Μας το ζήτησε ο Συνασπισμός, και αν θυμάμαι καλά, μας το ζήτησε και το Κ.Κ.Ε.. Από εκεί και πέρα, αν ο νομάρχης που εκλέγεται με το ΠΑ.ΣΟ.Κ. διαμαρτυρήθηκε...
ΠΡΟΕΔΡΕΥΩΝ (Κωνσταντίνος Γείτονας): Ο κόσμος εκλέγει τους νομάρχες! 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): ...και είχε και αυτός τις έντονες αντιδράσεις του για ένα τέτοιο ζήτημα, τις οποίες δεν τις έκρυψε και ούτε κρυφά τις διοχέτευσε, αλλά αντιθέτως ήδη είχε ενημερώσει εκτός από το δικό μας Κόμμα και τα άλλα κόμματα της Αντιπολίτευσης, αυτό προάγει τη δημοκρατική διαδικασία.
Και όταν εμείς είδαμε ότι ένα τόσο σοβαρό θέμα δεν μπορούμε να το συζητήσουμε με καθαρό μυαλό, γιατί έχουμε σε εξέλιξη μια δημοτική εκλογή, είπαμε ότι αποσύρουμε αυτό το άρθρο, όχι για να το επαναφέρουμε μετά τις εκλογές για τη συγκεκριμένη τοποθεσία. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ συντομεύετε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, κύριε Πρόεδρε, αλλά αυτό πρέπει να το εξηγήσουμε.
ΓΕΩΡΓΙΟΣ ΣΑΛΑΓΚΟΥΔΗΣ: Ναι, αλλά κοροϊδεύετε τον κόσμο!
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν κοροϊδεύουμε, εσείς κοροϊδεύετε τον κόσμο. Στη Διαρκή Επιτροπή λέγατε ότι πρέπει να αποσύρουμε το άρθρο και έρχεστε εδώ και μας λέτε ότι κακώς το αποσύραμε. Εσείς υποκρίνεστε, εσείς έχετε διγλωσσία και εσείς κοροϊδεύετε τον κόσμο μια ζωή και γι' αυτό ο κόσμος σας εμπιστεύεται, αφού θέλετε να τα ακούσετε. 
(Θόρυβος από την Πτέρυγα της Νέας Δημοκρατίας)
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Λοιπόν, εμείς κύριε Δεικτάκη, έχοντας δημοκρατική ευαισθησία αποσύραμε το άρθρο. Αυτό που κάναμε λέγεται δημοκρατική ευαισθησία. Είπαμε ότι επειδή είναι ένα σοβαρό θέμα που έχει σχέση με βιοτεχνίες, με όλο το εμπόριο και την παραγωγική διαδικασία γύρω από το δέρμα, θα το ξαναφέρουμε μετά. Εσείς τουλάχιστον ήσασταν παρών και ακούσατε, όπως είπα και στην κα Ξηροτύρη, ότι εμείς θα αναζητήσουμε νέο χώρο, εάν στο χώρο εκείνο δεν υπάρχει συμφωνία. Και είπα ότι αναμένω τις απόψεις της Νέας Δημοκρατίας και των άλλων κομμάτων, ώστε να μας πουν πού επιτέλους θα πάμε τα βυρσοδεψεία. Εσείς ασκείτε με λαϊκισμό την πολιτική σας. Εσείς έχετε διγλωσσία και αυτός ο κόσμος για άλλη μια φορά θα απολαύσει αυτά που εσείς προοιωνίζεστε ως τώρα. 
ΠΡΟΕΔΡΕΥΩΝ (Κωνσταντίνος Γείτονας): Καλώς. Κύριε Υπουργέ, θέλω μια διευκρίνιση για να προχωρήσουμε στην ψηφοφορία. Στο άρθρο 37 παράγραφος 16 μετά το "ΟΤΑ α΄ και β΄" υπάρχει η λέξη "βαθμίδας". Η υπηρεσία με πληροφορεί  ότι το αλλάξατε. Αντί της λέξης "βαθμίδας", θα μπει η λέξη "βαθμού". Έτσι είναι; Θέλω να δω πώς θα ψηφίσουμε το άρθρο. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μάλιστα, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Επομένως έχει γίνει τροποποίηση. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επίσης, κύριε Πρόεδρε, στο άρθρο 33...
ΠΡΟΕΔΡΕΥΩΝ (Κωνσταντίνος Γείτονας): Το άρθρο αυτό έχει ψηφιστεί. Ό,τι έχετε να πείτε, θα το πείτε μετά  στην ψήφιση  του συνόλου. 
Κηρύσσεται περαιωμένη η συζήτηση επί της ενότητας των άρθρων 37 έως 43 καθώς και των υπουργικών τροπολογιών και θα γίνει η ψήφισή τους κεχωρισμένως. 
Ερωτάται το Τμήμα: Γίνεται δεκτό το άρθρο 37, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 37, έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
Ερωτάται το Τμήμα: Γίνεται δεκτό το άρθρο 38 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 38, έγινε δεκτό, ως έχει.  
Ερωτάται το Τμήμα: Γίνεται δεκτό το άρθρο 39, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 39, έγινε δεκτό, ως έχει, ομοφώνως. 
Ερωτάται το Τμήμα: Γίνεται δεκτό το άρθρο 40, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 40, έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
Ερωτάται το Τμήμα: Γίνεται δεκτό το άρθρο 41, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 41, έγινε δεκτό ως έχει, κατά πλειοψηφία.  
Ερωτάται το Τμήμα: Γίνεται δεκτό το άρθρο 42 ως έχει;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 42, έγινε δεκτό ως έχει, κατά πλειοψηφία.  
Ερωτάται το Τμήμα: Γίνεται δεκτό το άρθρο 43, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 43, έγινε δεκτό ως έχει, ομοφώνως. 
Ερωτάται το Τμήμα: Γίνεται δεκτή η τροπολογία με γενικό αριθμό 1177 και ειδικό 61, η οποία και θα αποτελέσει ίδιον άρθρο του νομοσχεδίου; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Επομένως, η τροπολογία με γενικό αριθμό 1177 και ειδικό 61 έγινε δεκτή, κατά πλειοψηφία. 
 Ερωτάται το Τμήμα: Γίνεται δεκτή η τροπολογία με γενικό αριθμό 1178 και ειδικό 62, η οποία και θα αποτελέσει ίδιον άρθρο του νομοσχεδίου; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Επομένως η τροπολογία με γενικό αριθμό 1178 και ειδικό 62 έγινε δεκτή, κατά πλειοψηφία. 
Ερωτάται το Τμήμα: Γίνεται δεκτή η τροπολογία με γενικό αριθμό 1179 και ειδικό 63, όπως τροποποιήθηκε από τον κύριο Υπουργό και η οποία  θα αποτελέσει ίδιον άρθρο του νομοσχεδίου; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Επομένως η τροπολογία με γενικό αριθμό 1179 και ειδικό 63 έγινε δεκτή, όπως τροποποιήθηκε από τον κύριο Υπουργό,  κατά πλειοψηφία. 
Εισερχόμαστε τώρα στην ψήφιση του ακροτελεύτιου άρθρου. 
Ερωτάται το Τμήμα: Γίνεται δεκτό το ακροτελεύτιο άρθρο του νομοσχεδίου; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Επομένως το ακροτελεύτιο άρθρο του νομοσχεδίου έγινε δεκτό ομοφώνως. 
Επομένως το νομοσχέδιο του Υπουργείου Ανάπτυξης: "Σύσταση "φορέα εγγυοδοσίας Μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις" έγινε δεκτό, επί της αρχής και επί των άρθρων. 
Συμφωνεί το Τμήμα να προχωρήσουμε και στην ψήφιση του νομοσχεδίου στο σύνολο; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Πείτε μας τώρα, κύριε Υπουργέ, ό,τι θέλετε για την ψήφιση στο σύνολο. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μόνο μια μικρή διόρθωση έχω να κάνω, κύριε Πρόεδρε.
Στο άρθρο 33 παράγραφος 1 εδάφιο δεύτερο μετά τις λέξεις "η πολεοδομική μελέτη" απαλείφεται η λέξη "αυτή". 
ΠΡΟΕΔΡΕΥΩΝ (Κωνσταντίνος Γείτονας): Είναι καθαρά νομοτεχνικό θέμα. 
Ερωτάται λοιπόν το Τμήμα γίνεται δεκτό το νομοσχέδιο και στο σύνολο με τη νομοτεχνική διόρθωση που έκανε ο κύριος Υπουργός; 
ΠΟΛΛΟΙ  ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό και στο σύνολο κατά πλειοψηφία, με τη νομοτεχνική διόρθωση που έκανε ο κύριος Υπουργός. 
Συνεπώς  το νομοσχέδιο του Υπουργείου Ανάπτυξης: "Σύσταση "φορέα εγγυοδοσίας Μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "ταμιευτήρα ΥΗΕ Μεσοχώρας" και άλλες διατάξεις" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχουν διανεμηθεί τα Πρακτικά της Τρίτης 24 Σεπτεμβρίου 2002 και ερωτάται το Τμήμα εάν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς τα Πρακτικά της Τρίτης 24ης Σεπτεμβρίου 2002 επικυρώθηκαν.
Κυρίες και κύριοι συνάδελφοι, παρακαλώ όπως εξουσιοδοτήσετε το Προεδρείο για την υπ' ευθύνη του επικύρωση των Πρακτικών των συνεδριάσεων Μ΄ της Τετάρτης 25 Σεπτεμβρίου 2002 πρωί, ΜΑ' της Τετάρτης 25 Σεπτεμβρίου 2002 απόγευμα, ΜΒ΄ της Πέμπτης 26 Σεπτεμβρίου 2002, ΜΓ΄ της Παρασκευής 27 Σεπτεμβρίου 2002, ΜΔ΄ της Τρίτης 1 Οκτωβρίου 2002, ΜΕ΄ της Τετάρτης 2 Οκτωβρίου 2002 πρωί, ΜΣΤ΄ της Τετάρτης 2 Οκτωβρίου 2002 απόγευμα και της ΜΖ΄ Πέμπτης 3 Οκτωβρίου 2002.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Τμήμα παρέσχε τη ζητηθείσα εξουσιοδότηση για την επικύρωση των Πρακτικών των συνεδριάσεων Μ΄ της Τετάρτης 25 Σεπτεμβρίου 2002 πρωί, ΜΑ΄ της Τετάρτης 25 Σεπτεμβρίου 2002 απόγευμα, ΜΒ΄ της Πέμπτης 26 Σεπτεμβρίου 2002, ΜΓ΄ της Παρασκευής 27 Σεπτεμβρίου 2002, ΜΔ΄ της Τρίτης 1 Οκτωβρίου 2002, ΜΕ΄ της Τετάρτης 2 Οκτωβρίου 2002 πρωί, ΜΣΤ΄ της Τετάρτης 2 Οκτωβρίου 2002 απόγευμα και της ΜΖ' Πέμπτης 3 Οκτωβρίου 2002.
Κυρίες και κύριοι συνάδελφοι, σήμερα λήγουν οι εργασίες της Γ΄ Σύνθεσης του Τμήματος Διακοπής Εργασιών της Βουλής και η Ολομέλεια θα συνέλθει τη Δευτέρα 7 Οκτωβρίου 2002 και ώρα 11.00΄, σύμφωνα με την ειδική ημερήσια διάταξη που θα σας διανεμηθεί.
Κυρίες και κύριοι δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 15.21΄, λύεται η συνεδρίαση
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



199
ΣΥΝΕΔΡΙΑΣΗ 3-10-2002  ΣΕΛ.

