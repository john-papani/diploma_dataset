ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β’
ΣΥΝΕΔΡΙΑΣΗ ΚΓ’


Δευτέρα 7 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το Γυμνάσιο Πέρνης Καβάλας, σελ.
2. Ορκωμοσία του Βουλευτή κ. Α. Καρυπίδη σε αντικατάσταση του κ. Α. Καραμανλής, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 2 Νοεμβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης σχετικά με τη στοματική υγεία, προαγωγή και πρόληψη, σελ.
β) Προς τον Υπουργό Εθνικής Παιδείας και Θρησκευμάτων σχετικά με την προώθηση στα σχολεία Εκπαιδευτικών Προγραμμάτων για τη «Σεξουαλική Αγωγή-Διαφυλικές Σχέσεις» κ.λπ., σελ.
γ) Προς τον Υπουργό Αγροτικής Ανάπτυξης και Τροφίμων σχετικά με την αποζημίωση του πτηνοτρόφου της Κρήτης από τις ζημιές που υπέστησαν λόγω της γρίπης των πτηνών κ.λπ., σελ.
5. Συζήτηση Επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με μηχανισμούς προσλήψεων και απαξίωσης του Ανωτάτου Συμβουλίου Επιλογής Προσωπικού, σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΕΡΕΝΤΙΤΗ Α., σελ.
ΦΡΑΓΚΙΑΔΟΥΛΑΚΗΣ Ε., σελ.

Β. Επί της Επερώτησης:
ΑΝΔΡΟΥΛΑΚΟΣ Α., σελ.
ΑΡΑΠΟΓΛΟΥ Χ., σελ.
ΛΕΒΕΝΤΗΣ Α., σελ.
ΜΠΟΛΑΡΗΣ Μ., σελ.
ΟΘΩΝΑΣ Ε., σελ.
ΠΑΠΑΙΩΑΝΝΟΥ Μ., σελ.
ΠΑΥΛΟΠΟΥΛΟΣ Π.,σελ.
ΠΟΛΥΔΩΡΑΣ Β., σελ.
ΡΟΒΛΙΑΣ Κ., σελ.
ΣΑΛΑΓΙΑΝΝΗΣ Ν., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
       ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ  ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΚΓ΄
     Δευτέρα 7 Νοεμβρίου 2005
     Αθήνα, σήμερα στις 7 Νοεμβρίου 2005, ημέρα Δευτέρα και ώρα 18.31΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΙΟΥ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): : Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Μάνο Φραγκιαδουλάκη, Βουλευτή Ηρακλείου, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Κοκκίνη Χάνι Ηρακλείου ζητεί τη δημιουργία ενιαίου σχολικού συγκροτήματος για τη στέγαση των μαθητών του Δημοτικού Σχολείου Κοκκίνη Χάνι Ηρακλείου Κρήτης.
     2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύνδεσμος Αποφοίτων Εκκλησιαστικής Σχολής Κρήτης ζητεί την αναβάθμιση του Ενιαίου Εκκλησιαστικού Γυμνασίου – Λυκείου Κρήτης κ.λπ.
     3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Αμοργού ζητεί την προσέγγιση των επιδοτούμενων πλοίων και στα δύο λιμάνια της Αμοργού κ.λπ.
     4) Οι Βουλευτές Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ και κύριοι ΕΜΜΑΝΟΥΗΛ ΣΤΡΑΤΑΚΗΣ, ΜΑΝΟΣ ΦΡΑΓΚΙΑΔΟΥΛΑΚΗΣ, ΣΤΥΛΙΑΝΟΣ ΜΑΤΖΑΠΕΤΑΚΗΣ, ΒΑΣΙΛΕΙΟΣ ΚΕΓΚΕΡΟΓΛΟΥ, ΕΜΜΑΝΟΥΗΛ ΟΘΩΝΑΣ, Λασιθίου κ. ΜΙΧΑΛΗΣ ΚΑΡΧΙΜΑΚΗΣ, Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία η Διεθνής Εταιρεία Φίλων Νίκου Καζαντζάκη ζητεί την έκδοση, επανέκδοση και διανομή των έργων του Νίκου Καζαντζάκη.
     5) Οι Βουλευτές Κερκύρας κ. ΑΓΓΕΛΙΚΗ ΓΚΕΡΕΚΟΥ, Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ, Α΄ Αθηνών κ. ΣΥΛΒΑΝΑ ΡΑΠΤΗ, Ροδόπης κ.  ΧΡΥΣΑ ΜΑΝΩΛΙΑ Λασιθίου κ, ΜΙΧΑΛΗΣ ΠΑΝΤΟΥΛΑΣ, Λαρίσης κ. ΒΑΣΙΛΕΙΟΣ ΕΞΑΡΧΟΣ, ΑΠΟΣΤΟΛΟΣ Αχαΐας κ. ΚΑΤΣΙΦΑΡΑΣ, Δράμας κ. ΧΡΗΣΤΟΣ ΑΗΔΟΝΗΣ και Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσαν αναφορά με την οποία ο Σύλλογος Αποφοίτων Παιδαγωγικού Τμήματος Ειδικής Αγωγής Πανεπιστημίου Θεσσαλίας ζητεί το διορισμό των εκπαιδευτικών της ειδικότητας αυτής στις κενές οργανικές θέσεις των Σχολικών Μονάδων Ειδικής Αγωγής κ.λπ.
     6) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Ομοσπονδία Γονέων και Κηδεμόνων Νομού Ηρακλείου ζητεί την επίλυση του προβλήματος σχολικής στέγης στο Νομό Ηρακλείου.
     7) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύνδεσμος Αποφοίτων Εκκλησιαστικής Σχολής Κρήτης «Η ΑΓΙΑ ΤΡΙΑΣ» ζητεί την αναβάθμιση του Ενιαίου Εκκλησιαστικού Γυμνασίου – Λυκείου Κρήτης κ.λπ.
     8) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύλλογος του 2ου Ενιαίου Λυκείου και η ΕΛΜΕ Ηρακλείου Κρήτης ζητεί την αποπεράτωση της ανέγερσης του νέου κτιρίου του 2ου Ενιαίου Λυκείου Ηρακλείου Κρήτης.
     9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Πληροφορικών Ελλάδας ζητεί την άμεση θεσμοθέτηση του κρατικού πιστοποιητικού χρήσης Η/Υ.
     10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί να ανακληθεί η απόφαση της επιτροπής του Κέντρου που αφορά στην πρόσληψη προσωπικού.
     11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία η Ένωση Αγροτικών Συνεταιρισμών Έδεσσας – Σκύδρας ζητεί τη ρύθμιση οφειλής της προς τον ΕΛΓΑ.
     12) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο κ. Κων/νος Φωτόπουλος, κάτοικος Πατρών, καταγγέλλει καταπάτηση  της Αιγιαλίτιδας ζώνης.
     13) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε δημοσίευμα εφημερίδας το οποίο αναφέρεται στο αίτημα χρηματοδότησης εργασιών για την ανάδειξη αρχαιολογικών χώρων του Ν. Αχαΐας.
     14) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε δημοσίευμα εφημερίδας το οποίο αναφέρεται στην πρόθεση κατασκευής ΧΥΤΑ στα όρια του Δήμου Παλαίρου Αιτωλ/νίας.
     15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Εργατοϋπαλληλικό Κέντρο Ναυπακτίας και Δωρίδας ζητεί την επίλυση εργασιακών και λοιπών προβλημάτων των μελών του.
     16) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Κτηνοτροφικός Συνεταιρισμός Γιδοτρόφων Γιδιών Φυλής Σκοπέλου ζητεί τη διατήρηση της έδρας του στο Βόλο.
     17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Αγχιαλιτών της Αθήνας ζητεί τη χρηματοδότηση εκδηλώσεων για τη συμπλήρωση εκατό χρόνων από το ολοκαύτωμα της Αγχιάλου Ανατολικής Ρωμυλίας.
     18) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Εργατοϋπαλληλικό Κέντρο Ναυπακτίας και Δωρίδας ζητεί την ικανοποίηση εργασιακών, οικονομικών και τοπικών προβλημάτων των μελών του.
     19) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Δήμος Αμοργού διαμαρτύρεται για την περικοπή δρομολογίων που έγινε με τις νέες ρυθμίσεις των δρομολογίων της ακτοπλοϊας και ζητεί να δρομολογηθεί και δεύτερο επιδοτούμενο πλοίο νέας τεχνολογίας για την Αμοργό.
     20) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία το Σωματείο Ατόμων με Αναπηρία της Νομαρχιακής Αυτοδιοίκησης Αχαΐας ζητεί την επιχορήγησή του από το Κρατικό Λαχείο.
     21) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία το Σωματείο Ατόμων με Αναπηρία της Νομαρχιακής Αυτοδιοίκησης Αχαΐας ζητεί την επιχορήγησή του από το Κρατικό Λαχείο.
     22) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία απολυμένοι του Κέντρου Ερευνών για Θέματα Ισότητας διαμαρτύρονται για την απόλυσή τους.
     23) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την ανάκληση απόφασης της επιτροπής του Κέντρου για πρόσληψη προσωπικού.
     24) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την ανάκληση απόφασης της  επιτροπής του Κέντρου σχετικά με την πρόσληψη προσωπικού.
     25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την ίδρυση σχολών ΤΕΙ στο Νομό Λασιθίου.
     26) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Αγελαδοτρόφων Θεσσαλίας ζητεί να ληφθούν μέτρα στήριξης του κλάδου της.
     27) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την άμεση λειτουργία του ΙΚΑ Θήρας ως τοπικό υποκατάστημα.
     28) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Άνδρου ζητεί την άμεση επαναλειτουργία του Αρχαιολογικού Μουσείου Άνδρου.
     29) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Σχοινουσιωτών ζητεί τη δημιουργία αστυνομικού σταθμού στη Νήσο Σχοινούσα.
     30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη βελτίωση  του επιπέδου της οδικής ασφάλειας στις επικίνδυνες θέσεις του ΒΟΑΚ.
     31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη μεταφορά εξοπλισμού από το ΙΕΚ Αγίου Νικολάου.
     32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην αντιδικία για την εκμετάλλευση του παραλιακού πεζόδρομου στο Μύρτο Ιεράπετρας Κρήτης.
     33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα ολοκλήρωσης των δημοσίων έργων λόγω καθυστερήσεων στις πληρωμές των εργολάβων.
     34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης ζητεί την ίδρυση νέων Σχολών ΤΕΙ στο Νομό Λασιθίου κ.λπ.
     35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Κων/να Τζοβάρα, φιλόλογος, ζητεί το διορισμό της.
     36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια ζητεί την υπαγωγή της Α.Ε. Ελληνικά Πετρέλαια στο σύστημα προσλήψεων του Υ. 2190/94.
     37) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου – Λυκείου Αμοργού ζητεί την αύξηση των δαπανών μετακίνησης των μαθητών του Γυμνασίου – Λυκείου Αμοργού.
     38) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Αγροτικών Συνεταιρισμών Πηλίου – Β. Σποράδων ζητεί τη ρύθμιση των οφειλομένων εισφορών της προς ασφαλιστικούς φορείς.
     39) Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία οι Απολυμένοι του Κέντρου Ερευνών για Θέματα Ισότητας ζητούν την επαναπρόσληψή τους.
     40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Ελένη Σταύρου καταγγέλλει ανάρμοστη συμπεριφορά προς το πρόσωπό της από στρατιωτικούς.
     41) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Στεφανίδης, εκπαιδευτικός των ΤΕΕ ΟΑΕΔ Πύργου, ζητεί την επίλυση εργασιακού και οικονομικού του προβλήματος.
     42) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Πληροφορικών Ελλάδας, υποβάλλει τις απόψεις της στη δημόσια διαβούλευση για την ψηφιακή στρατηγική της χώρας.
     43) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα λειτουργίας των ΚΤΕΛ Κρήτης.
     44) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην πρόταση για την ίδρυση στο Δήμο Αγίου Νικολάου Κρήτης πανεπιστημιακής τουριστικής σχολής.
     45) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία μεταταγέντες υπάλληλοι του ΕΟΠ ζητούν να τους καταβληθεί αναδρομικά το οικογενειακό επίδομα.
     46) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι υπάλληλοι του Εθνικού Οργανισμού Κοινωνικής Φροντίδας ζητούν να καταβληθούν αποζημιώσεις στους μεταταγέντες υπαλλήλους του ΕΟΚΦ.
     47) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Κάρλας Μαγνησίας ζητεί την πλήρη στελέχωση του Αστυνομικού Σταθμού Καναλίων και την 24ωρη λειτουργία του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1472/25.8.05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 3240/Β/19-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην παραπάνω ερώτηση και σε ότι αφορά θέματα αρμοδιότητας του ΥΠΕΧΩΔΕ, σας γνωρίζουμε τα ακόλουθα:
     Α. Στη θέση «ΜΕΡΕΝΤΑ» Δήμου Μαρκοπούλου νομού Αττικής λειτουργούσαν επί πολλά έτη δύο λατομεία αδρανών υλικών των εταιρειών «ΑΦΟΙ ΣΤΑΥΡΟΥ ΑΕ» και «ΛΑΤΟΜΕΙΑ ΜΑΡΚΟΠΟΥΛΟΥ ΑΒΕΕ» εντός αρχαιολογικού χώρου.
     Με την έκδοση του ν.2115/93 (ΦΕΚ 15/Α) που αναφέρεται στην εκμετάλλευση λατομείων αδρανών υλικών και σύμφωνα με το άρθρο 20 παρ. 9 του νόμου αυτού, τα λατομεία αδρανών υλικών που λειτουργούσαν εντός αρχαιολογικών χώρων, έπρεπε να διακόψουν τη λειτουργία τους εντός διετίας, μερίμνη της αρμόδιας αρχαιολογικής υπηρεσίας.
     Για τα λατομεία της κατηγορίας αυτής δεν προβλέπονταν η δυνατότητα αποκατάστασης του περιβάλλοντος.
     Με το ν.3190/2003 (ΦΕΚ 249/Α) (και ειδικότερα με το άρθρο 19 αυτού), προβλέπεται ότι οι διατάξεις του άρθρου 7 του ν. 2837/2000 (ΦΕΚ 178/Α) σύμφωνα με τις οποίες, μεταξύ άλλων αναφέρεται ότι οι εκμεταλλευτές οφείλουν να αποκαταστήσουν τους υφισταμένους λατομικούς χώρους, που λειτουργούσαν ή λειτουργούν με βάση τις διατάξεις των παραγρ. 1,2,3 και 4 του άρθρου 20 του ν.2115/93, σύμφωνα με ειδική μελέτη, ισχύουν και για τα λατομεία της παραγρ. 9 του άρθρου 20 του ν.2115/93 δηλαδή και για τα λατομεία εντός αρχαιολογικών περιοχών.
     Με τις υπ. αρ. 29/24-6-04 και 12537/24-6-04 αποφάσεις του Γενικού Γραμματέα της Περιφέρειας Αττικής εντάχθηκαν στις διατάξεις του άρθρου 19 του ν.3190/03 τα λατομεία αδρανών υλικών των εταιρειών «ΑΦΟΙ Κ. ΣΤΑΥΡΟΥ - ΛΑΤΟΜΕΙΑ ΕΤΟΙΜΟ ΜΠΕΤΟΝ ΑΕ» και «ΛΑΤΟΜΕΙΑ ΜΑΡΚΟΠΟΥΛΟΥ ΑΒΕΕ» αντίστοιχα. Για την έναρξη της αποκατάστασης του περιβάλλοντος των λατομείων αυτών εκδόθηκαν οι υπ. αρ. 1743/23-3-05 και 1744/17-305 αποφάσεις του Γενικού Γραμματέα της Περιφέρειας Αττικής με τις οποίες εγκρίθηκαν περιβαλλοντικοί όροι για την αποκατάσταση των λατομικών χώρων από τις προαναφερόμενες εταιρείες, με σαφές χρονοδιάγραμμα συνολικής διάρκειας τριών (3) ετών, το οποίο θα πρέπει να τηρηθεί αυστηρά, ενώ θα γίνεται έλεγχος από τις αρμόδιες υπηρεσίες, κάθε έξι (6) μήνες για την τήρηση των εργασιών αποκατάστασης.
     Για την έναρξη των εργασιών αποκατάστασης, (όπως μας ενημερώνει με σχετικό έγγραφο η Περιφέρεια Αττικής) δεν έχει εκδοθεί η σχετική απόφαση από τον Γεν. Γραμματέα Περιφέρειας, επειδή αναμένονται οι εγκρίσεις του Υπουργείου Ανάπτυξης (επέμβαση σε δασικού χαρακτήρα έκταση) και του Υπουργείου Πολιτισμού.
     Από τα προαναφερθέντα καθίσταται σαφές ότι το ΥΠΕΧΩΔΕ δεν είχε καμία εμπλοκή με το θέμα της λειτουργίας και της αποκατάστασης των αναφερομένων λατομείων.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     2. Στην με αριθμό 2175/15.9.05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 49577/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ερώτηση με αριθμό 2175/15-9-2005, που κατέθεσαν στη Βουλή οι Βουλευτές κ.κ. Νίκος Γκατζής και Τάκης Τσιόγκας και σε ότι αφορά θέματα αρμοδιότητάς μας, σας γνωρίζουμε τα εξής:
     Τα προγράμματα των Κέντρων Δημιουργικής Απασχόλησης Παιδιών (ΚΔΑΠ) και των Βρεφονηπιακών Σταθμών Ολοκληρωμένης Φροντίδας, που χρηματοδοτούνται από το Ευρωπαϊκό Κοινωνικό Ταμείο (Ε.Κ.Τ.) στα πλαίσια του Γ΄ Κοινοτικού Πλαισίου Στήριξης, υλοποιούνται μέσω των Δημοτικών Επιχειρήσεων, οι οποίες και υποχρεούνται, μετά τη λήξη της χρηματοδότησης, να συνεχίσουν το πρόγραμμα κατ' ελάχιστον επί μία διετία.
     Η στελέχωση του προγράμματος γίνεται με προσωπικό με σχέση εργασίας ιδιωτικού δικαίου.
     Στο προσωπικό αυτό, δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, σύμφωνα με τις διατάξεις του άρθρου 11 του Π.Δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» (ΦΕΚ 134/Α΄/19-7-2004), με τις οποίες καθορίζονται οι προϋποθέσεις υπαγωγής των συμβασιούχων των Ο.Τ.Α. και των Δημοτικών Επιχειρήσεων στις ρυθμίσεις του και μετατροπής των συμβάσεών τους σε ιδιωτικού δικαίου αορίστου χρόνου.
     Σύμφωνα με τις ανωτέρω διατάξεις, όταν πρόκειται για δημοτικές επιχειρήσεις, το Δημοτικό Συμβούλιο του οικείου Ο.Τ.Α. και ακολούθως το ΑΣΕΠ διαπιστώνει τη συνδρομή των προϋποθέσεων για τη μετατροπή των διαδοχικών συμβάσεων σε συμβάσεις εργασίας ιδιωτικού δικαίου αορίστου χρόνου και ιδίως τη συνδρομή του κριτηρίου της εξυπηρέτησης πάγιων και διαρκών αναγκών.
     Μετά την ολοκλήρωση της ανωτέρω διαδικασίας, οι δημοτικές επιχειρήσεις προχωρούν στην κατάταξη του προσωπικού αυτού σε θέσεις ιδιωτικού δικαίου αορίστου χρόνου, με πράξη του αρμοδίου για την πρόσληψη οργάνου, βάσει της Α.Π. 34600/6-7-2005 εγκυκλίου μας.
     Η Περιφέρεια Θεσσαλίας, με το Α.Π. 15952/26-9-2005 έγγραφό της, μας γνώρισε ότι για την πλειονότητα των συμβασιούχων εργαζομένων στα αναφερόμενα προγράμματα των δημοτικών επιχειρήσεων του Νομού Μαγνησίας έχει ήδη κινηθεί η προαναφερόμενη διαδικασία και εκκρεμεί η σχετική κρίση του ΑΣΕΠ.
     Αναλυτικότερα, οι Δήμοι Αλμυρού, Αρτέμιδας, Βόλου, Νέας Ιωνίας Μαγνησίας, Πορταριάς, Πτελεού και Σκοπέλου αναμένουν τη σχετική κρίση του ΑΣΕΠ, στο Δήμο Μηλεών δεν υποβλήθηκαν σχετικές αιτήσεις από τους ενδιαφερόμενους, ενώ ο Δήμος Αλοννήσου ζητεί τη συνέχιση της χρηματοδότησης των προγραμμάτων που υλοποιεί, προκειμένου να αναγνωρίσει ότι οι συμβασιούχοι εργαζόμενοι σε αυτά καλύπτουν πάγιες και διαρκείς ανάγκες.
     Στους λοιπούς ΟΤΑ α΄ βαθμού του Νομού Μαγνησίας δεν συντρέχει παρόμοια περίπτωση.
     Κατά τα λοιπά, αρμόδιο να σας απαντήσει είναι το Υπουργείο Απασχόλησης και Κοινωνικής Προστασίας, προς το oπoίo κοινοποιείται το παρόν, προκειμένου να ενημερώσει απευθείας την Εθνική Aντιπρoσωπεία.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     3. Στην με αριθμό 1342/22.8.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1306/6.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε τα εξής:
     Η κατασκευή του τμήματος Σταλίδα-Μάλλια που αποτελεί το ένα τμήμα της Παράκαμψης Μαλλίων έχει δημοπρατηθεί και βρίσκεται στο στάδιο υπογραφής της σύμβασης.
     Το δεύτερο τμήμα της Παράκαμψης Μαλλίων δηλαδή το Μάλλια-όρια Νομών Ηρακλείου-Λασιθίου έχει ενταχθεί στο χρηματοδοτικό πρόγραμμα Ο.Α.Λ.Α.Α. έχουν εγκριθεί οι απαιτούμενες μελέτες (περιβαλλοντική, οριστική, κτηματολόγιο), ενώ συντάσσονται οι οριστικές μελέτες των τεχνικών τα οποία αφορούν μόνο διαβάσεις.
     Η κήρυξη της απαλλοτρίωσης προωθείται στο Υπουργείο Οικονομίας και Οικονομικών για την έκδοση της σχετικής απόφασης και το έργο είναι δυνατόν να δημοπρατηθεί το 2006.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     4. Στην με αριθμό 1058/8-8-05 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 1058/8-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής Κ. Α. Σιδηρόπουλος, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων λαμβάνοντας υπόψη :
     1) την κατάσταση του τομέα της βιομηχανικής τομάτας έτσι όπως διαμορφώνεται μέσα στο διεθνές κλίμα,
     2) την ανάγκη διασφάλισης του συστήμάτος ενίσχυσης στην παραγωγή (ΚΟΑ),
     3) την ανάγκη για απρόσκοπτη απορρόφηση των συμβατικών ποσοτήτων και διασφάλιση της δικαιούμενης ενίσχυσης των Ο.Π. - παραγωγών και
     4) τις απόψεις των εμπλεκομένων φορέων (Ο.Π. - μεταποιητών),
     προχώρησε στη διαμόρφωση θεσμικού πλαισίου εφαρμογής των ισχυουσών κοινοτικών διατάξεων με στόχο την προώθηση των συμφερόντων του τομέα της βιομηχανικής τομάτας [υπ' αριθμ. 252431/11.05.2004 Κ.Υ.Α. (ΦΕΚ 757/Β'), όπως τροποποιήθηκε με τις υπ' αριθμ. 270059/12.08.2004 (ΦΕΚ 1309/Β΄), 322347/28.12.2004(ΦΕΚ 1940/Β') και 241447/10.03.2005 (ΦΕΚ 365/Β') Κ.Υ.Α.].
     Μεταξύ άλλων προβλέπεται επιβολή προστίμου στις μεταποιητικές επιχειρήσεις ισόποσου της αξίας της πρώτης ύλης, που ενώ ήταν διαθέσιμη από την Ο.Π. δεν παραλήφθηκε από τη βιομηχανία, στα πλαίσια της σύμβασης, τηρουμένου του οριστικού χρονοδιαγράμματος παραδόσεων και με την προϋπόθεση ότι η δυναμικότητα των εγκαταστάσεων της επιχείρησης δεν είχε αξιοποιηθεί στο σύνολό της. Επίσης, ο μεταποιητής αποκλείεται από τη συμμετοχή στο καθεστώς ενίσχυσης για ένα χρόνο, στην περίπτωση που παρέλαβε ποσοστό πρώτης ύλης μικρότερο από το 70% της πρώτης ύλης που συμφωνήθηκε στη σύμβαση και με την προϋπόθεση ότι ήταν διαθέσιμο από την Ο.Π. και ότι η δυναμικότητα των εγκαταστάσεων της επιχείρησης δεν είχε αξιοποιηθεί στο σύνολό της.
     Όσον αφορά την υποβαθμισμένη ποιότητα της πρώτης ύλης, σύμφωνα με τον Καν. (ΕΚ)217/2002 της Επιτροπής και την Κ.Υ.Α. 252431/11-5-2004 (ΦΕΚ 757/Β), όπως τροποποιήθηκε και ισχύει, η πρώτη ύλη που οδηγείται στη μεταποίηση οφείλει να ανταποκρίνεται στα κριτήρια επιλεξιμότητας. Μέχρι και την περυσινή χρονιά αποδεκτά γίνονταν τα φορτία που παρουσίαζαν ελαττώματα σε ποσοστό έως 10%, το οποίο απομειώνονταν και για το οποίο σε καμιά περίπτωση δεν υπήρχε υποχρέωση καταβολής τόσο της οικονομικής ενίσχυσης όσο και της εμπορικής αξίας. Πάνω από το ποσοστό αυτό το φορτίο ή απορρίπτονταν ή επέστρεφε για έλεγχο μετά από διαλογή. Έλεγχοι για το σκοπό αυτό διενεργούνται από τις Δ/νσεις Αγροτικής Ανάπτυξης των Νομαρχιακών Αυτοδιοικήσεων. Επίσης, σε περίπτωση διαφωνίας μεταξύ Ο.Π. και μεταποιητών ως προς το ποσοστό απομείωσης, η Ο.Π. μπορεί να καταφύγει στη διαδικασία της διαιτησίας (Δ/νση Αγροτικής Ανάπτυξης).
     Το Υπουργείο Αγροτικής Ανάπτυξης και Τροφίμων προκειμένου να άρει τις δυσμενείς επιπτώσεις στο εισόδημα των παραγωγών από την εφαρμογή της παραπάνω διάταξης, προχώρησε σε τροποποίησή της ώστε η διαμόρφωση της τιμής να γίνεται βάσει ποιοτικών κριτηρίων, στα οποία ανταποκρίνεται ένα μεγάλο ποσοστό καρπών που εμφανίζουν κάποια ποιοτικά ελαττώματα, αλλά μπορούν να μεταποιηθούν.
     Επιπλέον, οι Ο.Π. μπορούν να προσφύγουν στα αρμόδια δικαστήρια για επίλυση οιασδήποτε διαφοράς που ενδεχομένως προκύψει κατά την εκτέλεση και την εφαρμογή των όρων της σύμβασης.
     Όσον αφορά την ασφαλιστική κάλυψη των ζημιών που προκλήθηκαν στις καλλιέργειες βιομηχανικής τομάτας του Ν. Ημαθίας από αντίξοες καιρικές συνθήκες, διαβιβάζεται συνημμένα το με αριθμ. πρωτ. 15111/24-8-2005 έγγραφο του Προέδρου του ΕΛΓΑ που απαντάει σχετικά.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 2455/22-9-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 3465Β/17-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω ερώτησης σας,γνωρίζουμε ότι:
     Το LIFE αποτελεί χρηματοδοτικό εργαλείο για την εφαρμογή της περιβαλλοντικής πολιτικής της Ευρωπαϊκής Ένωσης και διαχωρίζεται σε τρεις κλάδους. Ο κλάδος που αφορά τη διατήρηση των φυσικών οικοτόπων και της άγριας χλωρίδας και πανίδας Ευρωπαϊκού Ενδιαφέροντος, σύμφωνα με τις Οδηγίες των «πτηνών» (79/409/ΕΟΚ) και των «οικοτόπων» (92/43/ΕΟΚ) ονομάζεται LΙFΕ-Φύση. Οι δράσεις που υποστηρίζονται μέσω του LΙFΕ-Φύση αφορούν κυρίως την διατήρηση και διαχείριση της φύσης στο Ευρωπαϊκό Δίκτυο Προστατευόμενων Περιοχών ΝΑTURA 2000.
     Οι προτάσεις συγχρηματοδότησης μέσω του LIFΕ-Φύση υποβάλλονται μία φορά το χρόνο από τους υποψήφιους δικαιούχους στις αρμόδιες εθνικές αρχές, οι οποίες τις διαβιβάζουν περαιτέρω στην Ευρωπαϊκή Επιτροπή. Οι δικαιούχοι έργων που έχουν επιλεγεί έχουν υποχρέωση αποστολής στις αρμόδιες εθνικές αρχές της τελικής έκθεσης του έργου τους. Το τρέχων εργαλείο LIFE θα αντικατασταθεί το 2007 από το LIFE+, ο κανονισμός του οποίου είναι επί του παρόντος υπό διαμόρφωση.
     Στο πλαίσιο του προγράμματος LΙFΕ-Φύση, η ΤΕΔΚ Αχαΐας υλοποιεί το έργο «Δράσεις διαχείρισης στο Κοτύχι - Στροφυλιά» συνολικού προϋπολογισμού 2.017.908 ευρώ. Το έργο προβλέπεται να ολοκληρωθεί τον Δεκέμβριο του 2006.
     Από άποψη υλοποίησης φυσικού αντικειμένου το Πρόγραμμα βρίσκεται σε ιδιαίτερα ικανοποιητικό επίπεδο. Συγκεκριμένα, από τις μη επαναλαμβανόμενες δράσεις (έργα) έχουν όλες υλοποιηθεί εκτός από τρεις που βρίσκονται σε στάδιο δημοπράτησης από το Δασαρχείο Πάτρας.
     Οι επαναλαμβανόμενες δράσεις (παρατήρηση ορνιθοπανίδας, μετρήσεις ποιότητας υδάτων, φύλαξη περιοχής, λειτουργία Κέντρου Πληροφόρησης και δράσεις δημοσιότητας) εξελίσσονται κανονικά.
     Όσον αφορά στην προστασία των οικοσυστημάτων της Περιφέρειας Δυτικής Ελλάδος γενικότερα, έχουν ήδη εγκριθεί οι Ειδικές Περιβαλλοντικές Μελέτες, έχουν συσταθεί και συγκροτηθεί τα Διοικητικά Συμβούλια των Φορέων Διαχείρισης και ολοκληρώνονται τα σχέδια των Κοινών Υπουργικών Αποφάσεων για τις προστατευόμενες περιοχές των υγροτόπων Αμβρακικού, των λιμνοθαλασσών Μεσολογγίου - Αιτωλικού, των υγροτόπων Κοτυχίου - Στροφυλιάς και της περιοχής του Χελμού - Βουραϊκού.
     Ο Υπουργός
     Γ. ΣΟΥΦΛΙΑΣ»
     6. Στην με αριθμό 2740/29-9-05 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 3531Β/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε ότι:
     Η Αττική δεν είναι κορεσμένη από υποδομές διαχείρισης στερεών αποβλήτων. Αντίθετα παρουσιάζει σημαντικότατο έλλειμμα. Το έλλειμμα αυτό προγραμματίζεται να καλυφθεί με την κατασκευή των απαραίτητων έργων στο άμεσο μέλλον.
     Τα βασικά έργα που πρόκειται να υλοποιηθούν για την εξυπηρέτηση της ηπειρωτικής Αττικής είναι τα ακόλουθα:
     - Ένας (1) ΧΥΤΑ στη Δυτική Αττική. Συγκεκριμένα μετά τον κορεσμό του πρώτου εν λειτουργία ΧΥΤΑ στα Άνω Λιόσια και της επέκτασής του, θα λειτουργήσει ο δεύτερος ΧΥΤΑ της Δυτικής Αττικής.
     - Δύο (2) ΧΥΤΑ στην Ανατολική Αττική.
     - Σταθμοί Μεταφόρτωσης Απορριμμάτων (ΣΜΑ) και Τοπικοί Σταθμοί Μεταφόρτωσης Απορριμμάτων που θα καλύπτουν όλη την Αττική.
     - Κέντρα Διαλογής Ανακυκλώσιμων Υλικών (ΚΔΑΥ).
     - Αποκατάσταση των ανεξέλεγκτων χώρων διάθεσης στερεών αποβλήτων σε όλη την Διαχειριστική Ενότητα.
     Για τα έργα αυτά έχουν εκπονηθεί και εγκριθεί όλες οι απαραίτητες μελέτες και έχουν ληφθεί όλες οι προβλεπόμενες από την ισχύουσα νομοθεσία αδειοδοτήσεις.
     Επισημαίνεται ότι τα απαραίτητα για την Αττική έργα προέκυψαν μετά από τη διαδικασία εκπόνησης και θεσμοθέτηση ς του Περιφερειακού Σχεδιασμού Διαχείρισης Στερεών Αποβλήτων (ΠΕΣΔΑ) της Περιφέρειας Αττικής.
     Το σύνολο των προβλεπόμενων έργων διαχείρισης μη επικινδύνων στερεών αποβλήτων της ηπειρωτικής Αττικής έχει ενταχθεί και συγχρηματοδοτείται από το Ταμείο Συνοχής με συνολικό προϋπολογισμό 109.508.090,29 €.
     Με την έναρξη λειτουργίας των νέων έργων (ΟΕΔΑ Αττικής) θα παύσει η λειτουργία του υφιστάμενου ΧΥΤΑ Άνω Λιοσίων και θα γίνει η αποκατάστασή του.
     Επισημαίνεται ότι σε περίπτωση αναθεώρησης του εγκεκριμένου ΠΕΣΔΑ Αττικής θα ληφθούν ως δεδομένα τα υφιστάμενα και τα υλοποιούμενα έργα.
     Κατά συνέπεια η υιοθέτηση προτάσεων για εφαρμογή, σε εντελώς νέα βάση, εναλλακτικών λύσεων στο θέμα αυτό, θα ακυρώσει την δρομολογημένη υλοποίηση των έργων Διαχείρισης Στερεών Αποβλήτων, θα ανατρέψει τις δεσμεύσεις του χρονοδιαγράμματος που έχει τεθεί για την επίλυση του προβλήματος διάθεσης των στερεών αποβλήτων και θα επιφέρει οπισθοδρόμηση με άδηλες συνέπειες για την προστασία του περιβάλλοντος.
     Ο Υπουργός
     Γ. ΣΟΥΦΛΙΑΣ»
     7. Στην με αριθμό 2775/29-9-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 3535Β/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της αναφερόμενης στο θέμα ερώτησης, σας γνωρίζουμε ότι:
     1. Η περιοχή «υγρότοπος και νησιά του κόλπου Αταλάντης» ήταν μεν στον επιστημονικό κατάλογο των προς ένταξη περιοχών αλλά μετά την διαδικασία αξιολόγησης δεν εντάχθηκε στον κατάλογο των Τόπων Κοινοτικού Ενδιαφέροντος για τη συγκρότηση του Ευρωπαϊκού Οικολογικού Δικτύου ΝΑTURA 2000.
     2. Αναφορικά με τα έργα και τις δραστηριότητες στην συγκεκριμένη περιοχή, οι κεντρικές Υπηρεσίες του ΥΠΕΧΩΔΕ, δεν έχουν σχετική πληροφόρηση, διότι αυτή δεν εμπίπτει σε περιοχές του Ευρωπαϊκού Οικολογικού Δικτύου ΝΑTURA 2000, οπότε δεν διαβιβάζονται για γνωμοδότηση οι σχετικοί φάκελοι περιβαλλοντικής αδειοδότησης.
     3. Συμπληρωματικά και σύμφωνα με σχετικό έγγραφο της Περιφέρειας Στερεάς Ελλάδος στην αρμοδιότητα της οποίας ανήκει η περιβαλλοντική αδειοδότηση δράσεων στην περιοχή, σας γνωρίζουμε ότι η εταιρεία ΛΑΝΤ- ΣΤΑΤΟΥΣ ΑΚΕ, κατέθεσε αίτηση δικαιολογητικών για περιβαλλοντική αδειοδότηση (στάδιο προκαταρκτικής περιβαλλοντικής εκτίμησης και αξιολόγησης) λιμενοβραχίονα με οδό πρόσβασης και εγκαταστάσεων αποθήκευσης - συσκευασίας πρώτων υλών και βιομηχανικών προϊόντων της εταιρείας, στο Γαϊδουρονήσι Αταλάντης.
     Οι ελλείψεις του εν λόγω φακέλου έχουν γίνει γνωστές στην εταιρεία με σχετικά έγγραφα της Περιφέρειας. Μέχρι σήμερα δεν έχουν συμπληρωθεί και δεν έχει προχωρήσει η διαδικασία της προκαταρκτικής περιβαλλοντικής εκτίμησης και αξιολόγησης.
     Ο Υπουργός
     Γ. ΣΟΥΦΛΙΑΣ»
     8. Στην με αριθμό 2741/29-9-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 3532Β/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε συνέχεια της ανωτέρω σχετικής ερώτησης, σχετικά με προβλήματα θορύβου που προέρχονται από την οδική κυκλοφορία της γέφυρας Ρίου-Αντίρριου, θέτουμε υπόψη σας τα εξής:
     1) Όπως επιβάλλεται από τους περιβαλλοντικούς όρους λειτουργίας του έργου και από την κύρωση της σύμβασης παραχώρησης, είναι απαραίτητη η τοποθέτηση και λειτουργία ενός συστήματος παρακολούθησης θορύβου ούτως ώστε να τεκμηριώνεται και η ανάγκη λήψης μέτρων ηχοπροστασίας αλλά και στο πλαίσιο της εφαρμογής της Οδηγίας 2002/49/ΕΚ για την αξιολόγηση και διαχείριση του περιβαλλοντικού θορύβου.
     2) Η υπεύθυνη υπηρεσία του ΥΠΕΧΩΔΕ για την λειτουργία της γέφυρας Ρίου-Αντίρριου είναι η ΕΥΔΕ-ΣΕΡΑ η οποία έχει και την ευθύνη εφαρμογής των όρων που απορρέουν από την κύρωση της σύμβασης παραχώρησης.
     Στο πλαίσιο αυτό, η Δ/νση ΕΑΡΘ με σχετ. έγγραφό της προς την ΕΥΔΕ-ΣΕΡΑ έκρινε ως επαρκείς -και ανάλογες με αυτών της Αττικής Οδού- τις προδιαγραφές για την ανάλυση και αξιολόγηση των επιπτώσεων στο ακουστικό περιβάλλον των περιοχών Ρίου και Αντίρριου. Η ΕΥΔΕ-ΣΕΡΑ σε συνεργασία με το Αστεροσκοπείο Αθηνών έχει ξεκινήσει πρό τριμήνου πρόγραμμα καταγραφής και παρακολούθησης θορύβου το οποίο όμως δεν έχει ακόμη η-αρουσιάσει έκθεση αποτελεσμάτων.
     3) Κατόπιν αναφοράς 327 κατοίκων του Δήμου Ρίου, βάσει της οποίας προκύπτει ότι υπάρχει σοβαρή ενόχληση από τον θόρυβο της οδικής κυκλοφορίας, η Δ/νση ΕΑΡΘ με νέο έγγραφό της προς την ΕΥΔΕ-ΣΕΡΑ ζήτησε -παράλληλα με το σύστημα παρακολούθησης θορύβου- τη διερεύνηση της ανάγκης λήψης μέτρων ηχοπροστασίας, όπως τοποθέτησης ηχοπετασμάτων, εκατέρωθεν του χερσαίου τμήματος της γέφυρας Ρίου -Αντιρρίου στην περιοχή του Δήμου Ρίου. Για τον λόγο απέστειλε και σχετικές τεχνικές προδιαγραφές εκπόνησης οριστικής μελέτης ηχοπετασμάτων για την προστασία από οδικό κυκλοφοριακό θόρυβο.
     4) Το σύστημα παρακολούθησης θορύβου που ήδη ξεκίνησε τη λειτουργία του σε συνδυασμό με την λήψη μέτρων ηχοπροστασίας πιστεύουμε ότι θα εγγυηθεί την απρόσκοπτη οδική λειτουργία της γέφυρας και θα εξασφαλίσει την υψηλή ποιότητα του ακουστικού περιβάλλοντος που αρμόζει σε ένα έργο παρόμοιου βεληνεκούς.
     Ο Υπουργός
     Γ. ΣΟΥΦΛΙΑΣ»)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 8 Νοεμβρίου 2005. 
     Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παραγράφου 5 του Κανονισμού της Βουλής)
     1.Η με αριθμό 2299/19.9.2005 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την εκταμίευση τακτικών επιχορηγήσεων της Ένωσης Ποδοσφαιρικών Σωματείων Νομού Ηρακλείου των ετών 2002 και 2003.
     2.Η με αριθμό 189/8.7.2005 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα έργα βιολογικού καθαρισμού σε νησιωτικές και παραθαλάσσιες περιοχές του Νομού Μαγνησίας. 
     Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1.Η με αριθμό 3025/5.10.2005 ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη – Ηλιάκη προς τον Υπουργό Υγείας και Κοινωνικής Αλληλεγγύης, σχετικά με τη δημιουργία ξενώνα έκτακτων περιστατικών για τη φιλοξενία ανηλίκων.
     
     ΠΡΟΕΔΡΕΥΩΝ (Σωτήρης Χατζηγάκης): Εισερχόμεθα στην ημερήσια διάταξη των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου.
     Θα συζητηθεί η τρίτη επίκαιρη ερώτηση με αριθμό 166/1.11.2005 του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με τη στοματική υγεία, προαγωγή και πρόληψη.
     Η επίκαιρη ερώτηση του κ. συναδέλφου έχει ως εξής:
     «Η Ελληνική Οδοντιατρική Ομοσπονδία κυκλοφόρησε φυλλάδιο με τίτλο «Η Επιδημιολογική Κατάσταση της Στοματικής Υγείας του Ελληνικού Πληθυσμού», στο οποίο συμπεριλαμβάνονται τα αποτελέσματα που προέκυψαν στο πλαίσιο τριετούς «Προγράμματος Προαγωγής και Καταγραφής του Ελληνικού Πληθυσμού». 
     Ανάμεσα σε σημαντικά συμπεράσματα της επιδημιολογικής κατάστασης της στοματικής υγείας αναφέρεται ότι ένα μεγάλο ποσοστό του πληθυσμού μένει χωρίς αντιμετώπιση. Επίσης, ότι τα άτομα χαμηλότερου εισοδηματικού επιπέδου αντιμετωπίζουν μεγαλύτερα προβλήματα στοματικής υγείας σαν αποτέλεσμα της αδυναμίας τους να καλύψουν το κόστος παροχής οδοντιατρικών υπηρεσιών.
     Οι πολιτικές που εφαρμόζονται μέχρι σήμερα δε συμβάλλουν στην κάλυψη έστω και τμήματος των αναγκών αυτών μέσω των δημοσίων δαπανών.
     Οι ιδιωτικές δαπάνες είναι σχεδόν αποκλειστικά το μόνο μέσο κάλυψης των αναγκών του πληθυσμού. Σχεδόν το 50% του πληθυσμού (ασφαλισμένοι Ο.Γ.Α. και Ο.Α.Ε.Ε.) δεν έχει καμία σχεδόν κάλυψη οδοντιατρικής φροντίδας, ενώ το υπόλοιπο 50% (κυρίως ασφαλισμένοι του Ι.Κ.Α.) έχουν περιορισμένη κάλυψη και πρόσβαση σε χαμηλής ποιότητας υπηρεσίες.
     Με βάση τα παραπάνω ερωτώνται οι κ.κ. Υπουργοί τι μέτρα προτίθεται να πάρουν, ώστε:
     1.Να υπάρξει μία ελάχιστη δέσμη υπηρεσιών οδοντιατρικής φροντίδας από την πολιτεία και τα ασφαλιστικά ταμεία για όλους τους πολίτες, που θα περιλαμβάνει τόσο θεραπευτικές υπηρεσίες όσο και υπηρεσίες προληπτικού χαρακτήρα. Να επεκταθούν δε αυτές οι υπηρεσίες σε όλα τα ταμεία και σε όλες τις ομάδες του πληθυσμού, με ιδιαίτερη έμφαση την παιδική και εφηβική ηλικία, τα ΑΜΕΑ και την τρίτη ηλικία.
     2.Να εξασφαλισθεί η χρηματοδότηση και να επανεξεταστούν οι συλλογικές συμβάσεις και το τιμολόγιο αμοιβών για την κάλυψη των οδοντιατρικών υπηρεσιών, που παραμένει στάσιμο τα τελευταία 20 χρόνια.»
     
     Στην επίκαιρη ερώτηση του κ. Λεβέντη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
     Ορίστε, κύριε Υπουργέ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, είναι γεγονός ότι η στοματική υγεία στον τόπο μας δεν παρουσιάζει την ίδια εικόνα με άλλα κράτη. Και το λέω αυτό με λύπη, πραγματικά, διότι ξέρουμε όλοι τα προβλήματα που αντιμετωπίζουν οι άνθρωποι με κακή κατάσταση του στόματός τους, κακή στοματική υγεία, κάτι για το οποίο θα έπρεπε να έχουν ληφθεί συγκεκριμένα μέτρα.
     Είναι γνωστό επίσης ότι τα κέντρα υγείας είχαν ως σκοπό την αναβάθμιση όλης της αρχής της στοματικής υγείας και θα έλεγα ότι τα προβλήματα, τα οποία υπάρχουν τώρα είναι πράγματι, κύριε συνάδελφε, κάτι που μας απασχολεί έντονα.
     Γι’ αυτό, λοιπόν, δημιουργήθηκε η Εθνική Επιτροπή Στοματικής Υγείας το Μάιο του 2005. Είναι καθαρώς ένα γνωμοδοτικό, επιστημονικό, συμβουλευτικό όργανο, που ρυθμίζει την κατάσταση της προαγωγής της στοματικής υγείας, όπως επίσης και τα προβλήματα, τα οποία αναφύονται για θεραπευτικές τεχνικές σε επίπεδο πρωτοβάθμιας, δευτεροβάθμιας και τριτοβάθμιας θεραπείας. Επίσης, στη Γενική Διεύθυνση της Δημόσιας Υγείας έχει συσταθεί Διεύθυνση Στοματικής Υγείας, που παράλληλα με την Εθνική Επιτροπή της Στοματικής Υγείας καθορίζουν και σχεδιάζουν το τι πρέπει να γίνει από δω και μπρος.
     Πράγματι, σε αυτήν την εικόνα, η οποία παρουσιάζεται σήμερα στις διάφορες ηλιακές ομάδες –στην παιδική ηλικία, σε εφήβους και στους γέροντες- έχουμε να αντιμετωπίσουμε πρόβλημα κυρίως στην τρίτη ηλικία. Εκεί, όπως γνωρίζουμε όλοι, δεν υπήρχε τα παλιά χρόνια κάτι που να φροντίζει την εικόνα του στόματος.
     Μην ξεχνάμε ότι η εικόνα του στόματος είναι και ένας δείκτης του πολιτισμού μας, πώς παρουσιάζονται, αν έχουμε οδοντοφυΐες ή δεν έχουμε, αν έχουμε πρόσθετα δόντια ή αν έχουμε κινητές οδοντοστοιχίες. Το λέω αυτό, γιατί όλοι γνωρίζουμε την εικόνα που παρουσιάζεται, ιδιαίτερα στην επαρχία, στα άτομα αυτά.
     Τώρα, όμως, στις ηλικίες τριών-δέκα έξι όπως και στους έφηβους, λόγω των μέτρων που έχει πάρει η πολιτεία, λόγω των μέτρων που έχει πάρει και το Υπουργείο Παιδείας σε επίπεδο ενημέρωσης της σχολικής αυτής ηλικίας, είναι ικανοποιητική η εικόνα. Έχει συμβάλλει πολύ και η οικογένεια και η εικόνα, η οποία παρουσιάζεται, είναι ικανοποιητική. Θα έλεγα, όμως, ότι δεν είναι αυτή που όλοι επιδιώκουμε να έχουμε και αυτό ήταν και ένας λόγος της συνθέσεως της Εθνικής Επιτροπής Στοματικής Υγείας.
     Στη δευτερολογία μου θα πω σε τι κατάσταση βρίσκονται τα ασφαλιστικά ταμεία από πλευράς αντιμετώπισης όλων αυτών των προβλημάτων της στοματικής υγείας.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, χαίρομαι που παραδέχεστε ότι υπάρχει ένα σοβαρό πρόβλημα στοματικής υγείας στη χώρα μας και ότι το πρόβλημα αυτό το αντιμετωπίζει τώρα το Υπουργείο και σχεδιάζει τουλάχιστον κάποιες επιτροπές να ασχοληθούν.
     Αλλά εδώ πρέπει να δούμε την πραγματικότητα κατάματα. Ότι είναι λίγο καλύτερα τα πράγματα απ’ ό,τι ήταν στο παρελθόν, δεν το αμφισβητεί κανένας. Η γενικότερη βελτίωση του βιοτικού και, αν θέλετε, του οικονομικού και πολιτιστικού επιπέδου, έχει επιφέρει σημαντική βελτίωση σε πολλούς δείκτες, περιλαμβανομένης και της στοματικής υγείας.
     Πρέπει να δούμε, κύριε Υπουργέ, τι γίνεται με τις άλλες χώρες.  
     Στη χώρα μας -έχω στα χέρια μου ένα βιβλίο της Ελληνικής Οδοντιατρικής Ομοσπονδίας, που είμαι σίγουρος ότι το έχετε υπ’όψιν σας, που λέει αυτά τα στοιχεία που σας αναφέρω και στην ερώτηση- το 50% του ελληνικού λαού δεν έχει καμία οδοντιατρική ασφαλιστική κάλυψη. Το άλλο 50% έχει υποτυπώδη, η οποία συνίσταται μόνο στο να βγάλουν δόντια και να βάλουν μασέλες, τίποτα περισσότερο. Εμείς διαθέτουμε το 1,23% των δημόσιων δαπανών για την οδοντιατρική περίθαλψη, ενώ οι άλλες αναπτυγμένες χώρες που έχουν πολύ υψηλότερο οικονομικό επίπεδο, πολύ υψηλότερο κατά κεφαλήν εισόδημα, διαθέτουν το 5%-10% των δαπανών τους, που είναι πολύ υψηλότερες από τις δικές μας, είναι τουλάχιστον διπλάσιες σε περισσότερες χώρες. Επομένως, εμείς ούτε το 1/10  δεν διαθέτουμε απ’ ό,τι οι άλλες ευρωπαϊκές χώρες.
     Πρέπει να ξεκινήσουμε από τα στοιχειώδη, κύριε Υπουργέ:
     Πρώτα από την πρόληψη. Αυτό σημαίνει ενημέρωση και νομίζω ότι είναι στοιχειώδης υποχρέωση της πολιτείας να ενημερώσει όλους τους πολίτες, ιδιαίτερα όμως τη νέα γενιά, τα παιδιά, πως να φροντίζουν τα δόντια τους. Είναι κάτι βασικό, καθοριστικό. Από εκεί και πέρα βέβαια, πρέπει να πάρουμε και άλλα μέτρα, ώστε να προσφέρονται οι υπηρεσίες αυτές μέσα από τα ασφαλιστικά ταμεία, γιατί μερικές φορές ξέρουμε ότι και αυτές οι υπηρεσίες είναι πολυδάπανες. 
     Πρέπει να πούμε εδώ, όπως αναφέρει η Ελληνική Οδοντιατρική Ομοσπονδία, ότι το 33,9% των δαπανών που επιβαρύνεται κάθε ελληνική οικογένεια και διοχετεύεται στον ιδιωτικό τομέα, το 33,9% αυτού του ποσού προορίζεται για οδοντιατρικές ανάγκες. Καταλαβαίνετε, λοιπόν, ότι αυτό είναι μια σοβαρή επιβάρυνση την οποία υποχρεώνεται ο Έλληνας πολίτης, ο Έλληνας εργαζόμενος, που είναι και ο ολιγότερο οικονομικά δυνατός, να καταβάλλει εξ ιδίων. Γι’ αυτό ακριβώς λέμε ότι η πολιτεία και το Υπουργείο Υγείας πρέπει να ενδιατρίψουν στο πρόβλημα, να το δούνε και να το φροντίσουν, ξεκινώντας από το στοιχειώδες: από αύριο το πρωί δεν μας εμποδίζει τίποτα, κύριε Υπουργέ, τουλάχιστον να δρομολογήσουμε κάποιες διαφημιστικές καμπάνιες μέσα στα Μέσα Μαζικής Ενημέρωσης και μέσα στα σχολεία και όλα τα άλλα που πρέπει να ακολουθήσουν και που αυτό πρέπει να γίνει γρήγορα.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
     Ο Υφυπουργός κ. Γιαννόπουλος έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός, κύριοι συνάδελφοι, ότι το πρόβλημα είναι υπαρκτό. Γι’ αυτό κιόλας το Υπουργείο Παιδείας –και είναι παρών και ο Υφυπουργός Παιδείας- έχει ξεκινήσει μία, θα έλεγα, εκστρατεία για την ενημέρωση. Είναι η ενημέρωση της παιδικής ηλικίας που ξεκινάει από την οικογένεια, αλλά παράλληλα  και από το σχολειό. Μάλιστα υπάρχει ένα βιβλιάριο που λέει «πώς να φροντίζω τα δόντια μου» και επίσης, το άλλο το βιβλιάριο υπό τη μορφή αυτοκόλλητου, που λέει «τρως, γελάς, μιλάς, φιλάς για να έχεις μια καλή στοματική υγεία». Και έτσι θα έλεγα -και χαριτολογώντας- ότι ακόμα και οι επικοινωνιολόγοι  κάνουν μαθήματα στους πολιτικούς πώς να γελάνε, πώς να έχουν τα δόντια τους άσπρα κλπ. τα οποία είναι ακριβώς η πρόληψη που κάθε έξι μήνες πρέπει να γίνεται καθαρισμός των οδοντοστοιχιών μας.
     Γι΄ αυτά –έχετε πολύ δίκιο- έπρεπε και μέσω της τηλεοράσεως να περνάει ένα σποτάκι. Η κρατική τηλεόραση βέβαια τα δέχεται, έχουμε κάνει μία συζήτηση. Πολύ αμφιβάλλω όμως. Αν τα ιδιωτικά κανάλια θα θελήσουν να περάσουν τέτοια μηνύματα, γιατί ασχολούνται με άλλα μηνύματα. 
     Γι’ αυτό, λοιπόν, πρέπει και εμείς ως γονείς να το περάσουμε στα παιδιά μας,  στην οικογένεια, στο σχολειό, στο γυμνάσιο και στο λύκειο και είμαστε σε πολύ καλό σημείο. 
     Εκεί που έχουμε πρόβλημα και πραγματικά δείχνει -όπως είπα και πάλι και θα το επαναλαμβάνω- τον πολιτισμό μας, είναι οι οδοντοστοιχίες των γερόντων -είναι της γερόντισσας η οδοντοστοιχία-  που βλέπουμε στα χωριά μας σε τι ξεχασμένη κατάσταση έχουν βρεθεί.
     Αυτός είναι ο πολιτισμός μας. Οφείλουμε, λοιπόν, να έχουμε μια καλύτερη κατάσταση. 
     Και ας πάμε στα ασφαλιστικά: Ι.Κ.Α., Τ.Ε.Β.Ε., Ο.Γ.Α., Ο.Π.Α.Δ.. Την χειρότερη ασφαλιστική κάλυψη την έχει ο Ο.Γ.Α.. Βέβαια καλύπτει σε επίπεδο όλων των τεχνικών που είναι στο επίπεδο των κέντρων υγείας και στα νοσοκομεία -στα νοσοκομεία όλες οι ορθοδοντικές επεμβάσεις, οι γναθοχειρουργικές- αλλά τα άλλα είναι μόνο σε επίπεδο σφραγισμάτων, απονευρώσεων κ.λπ.. 
     Το Ι.Κ.Α., μπορώ να πω, ότι έχει την καλύτερη ασφαλιστική κάλυψη. Έχει ακόμη και προσθετικές εργασίες. Μόνον όταν προέρχονται από κακώσεις της στοματικής κοιλότητας από ατύχημα, δέχεται τότε τις οποιεσδήποτε προσθετικές εργασίες.
     Και ο Ο.Π.Α.Δ. βέβαια βρίσκεται σε μια ικανοποιητική κατάσταση από πλευράς των άλλων ταμείων, δεχόμενος ένα πακέτο για τη μικρή ηλικία: εφάπαξ εξέταση, πρόληψη, της τάξεως των 24 ευρώ. 
     Πρέπει να γίνει ανακοστολόγηση. Υπάρχει μια ομάδα έργου που μέσω του Κ.Ε.Σ.Υ. θα προβούμε σε ανακοστολογήσεις. Διότι, όπως ξέρετε, κύριε συνάδελφε, η Ομοσπονδία των Οδοντογιατρών, των συναδέλφων, έχουν διακόψει συμβάσεις, με αποτέλεσμα ο πολίτης να μην έχει τη δυνατότητα της προσβασιμότητος έστω και σε αυτήν τη μικρή χρηματική δαπάνη -που περιλαμβάνει το προεδρικό διάταγμα- της κάθε οδοντιατρικής πράξεως. 
     Θέλω να πω, τελειώνοντας, ότι είμαστε σε μια εκπόνηση ενός καινούριου μοντέλου και μιας καινούργιας ανακοστολόγησης των ιατρικών πράξεων. Διότι η τελευταία –και χαίρομαι που το περιλαμβάνετε στην ερώτησή σας- είναι προ εικοσαετίας. Το ’91-’93 έγινε μια αναπροσαρμογή, με τα οικονομικά δεδομένα εκείνης της περιόδου. Σήμερα πιστεύουμε ότι θα κάνουμε μια καινούργια οικονομική προσέγγιση του θέματος, με τα δεδομένα τα οποία έχει η οικονομία μας. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Θα συζητήσουμε τώρα την πρώτη με αριθμό 168/1-11-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς την Υπουργό Εθνικής Παιδείας και Θρησκευμάτων, σχετικά με την προώθηση στα σχολεία Εκπαιδευτικών Προγραμμάτων για τη «Σεξουαλική Αγωγή- Διαφυλικές Σχέσεις» κ.λπ..
     Το ειδικότερο περιεχόμενο της επίκαιρης ερώτησης της κ. Μερεντίτη έχει ως εξής:
     «Από στατιστικά στοιχεία και έρευνες προκύπτει για τη χώρα μας μια θλιβερή πρωτιά. Η Ελλάδα, συγκριτικά με τις άλλες ευρωπαϊκές χώρες, κατέχει μία από τις υψηλότερες θέσεις όσον αφορά τις εκτρώσεις και μία από τις χαμηλότερες στη χρήση μοντέρνων μεθόδων αντισύλληψης.
     Το στοιχείο, όμως, που προκαλεί ακόμη μεγαλύτερη ανησυχία, είναι η αύξηση του αριθμού των εκτρώσεων στις ηλικίες 14-19 ετών.
     Είναι γεγονός ότι η σεξουαλική συμπεριφορά των εφήβων έχει αλλάξει σημαντικά την τελευταία εικοσαετία. Η έλλειψη, όμως, πλήρους και έγκαιρης ενημέρωσης και απαντήσεων στα πολλά ερωτήματα, που είναι φυσικό να δημιουργούνται στην ηλικία αυτή, έχει ως αποτέλεσμα να αυξάνεται ο αριθμός των ανεπιθύμητων κυήσεων στην εφηβεία και κατά συνέπεια ο αριθμός των εκτρώσεων.
     Το φαινόμενο αυτό έχει τεράστιες επιπτώσεις στη σωματική και ψυχική υγεία των εφήβων και ταυτόχρονα συνιστά σημαντικό κοινωνικό και πολιτικό πρόβλημα. Ο ρόλος της εκπαίδευσης στην αντιμετώπισή του μπορεί και πρέπει να είναι πρωταγωνιστικός. 
     Σας ερωτώ, λοιπόν, κυρία Υπουργέ:
     Ποια συγκεκριμένα εκπαιδευτικά πακέτα με θέμα «Σεξουαλική Αγωγή-Διαφυλικές Σχέσεις» έχετε σκοπό να προωθήσετε ως Υπουργείο Παιδείας;»
     Ο Υφυπουργός Εθνικής Παιδείας και Θρησκευμάτων κ. Καλός έχει το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, είναι όντως πολύ σημαντικό το εκπαιδευτικό σύστημα της χώρας να ευαισθητοποιείται, ως έχει υποχρέωση, στα θέματα προστασίας και προαγωγής της υγείας των μαθητών, καθώς τόσο τα στατιστικά δεδομένα, όσο και η ευρύτερη καταγραφή των κοινωνικών δεδομένων δίνουν πολλές φορές εικόνες, οι οποίες είναι, θα έλεγα, έτσι όπως τις περιγράφετε, κυρία συνάδελφε, τραγικές για τις αντίστοιχες ηλικίες στις οποίες συμβαίνουν οι ανεπιθύμητες κυήσεις και οι εκτρώσεις, που δεν οδηγούν πουθενά. 
     Θα ήθελα να σας πω, λοιπόν, ότι χιλιάδες ώρες -και με τα δεδομένα της προηγούμενης σχολικής χρονιάς, αλλά και με τα δεδομένα αυτού του πρώτου διμήνου του τρέχοντος έτους- έχουν αφιερωθεί από το εκπαιδευτικό σύστημα της χώρας για θέματα προαγωγής και στήριξης της υγείας στα σχολεία, τόσο της Πρωτοβάθμιας όσο και της Δευτεροβάθμιας Εκπαίδευσης. 
     Όσον αφορά τώρα στα συγκεκριμένα ερωτήματά σας για την ενημέρωση των παιδιών όλων των ηλικιών και κυρίως αυτών των ηλικιών που αναφέρετε στην ερώτησή σας στα θέματα διαφυλικών σχέσεων και σεξουαλικής αγωγής. Θα ήθελα να σας επισημάνω ότι πέραν των προγραμμάτων αγωγής υγείας, στα οποία θα έλεγα ότι αξιοποιήθηκαν τουλάχιστον το 1/5 και παραπάνω από τις ώρες και από τις συγκεκριμένες συναντήσεις μεταξύ μαθητών και καθηγητών ειδικευμένων σε αυτά τα θέματα, αλλά και πέρα από την ενημέρωση που γίνεται από κυβερνητικές και μη κυβερνητικές οργανώσεις, αφιερώθηκαν ειδικά προγράμματα για τη σεξουαλική αγωγή και κυρίως για την αντισύλληψη, η οποία είναι αντικείμενο και ενός άλλου μεγάλου κύκλου προγραμμάτων, όπως είναι τα προγράμματα για τα σεξουαλικώς μεταδιδόμενα νοσήματα.
     Νομίζω, λοιπόν, ότι η ενεργητική και βιωματική μάθηση στην οποία στηρίζονται τόσο οι επισκέψεις των ειδικών φορέων και η ανταλλαγή ενημερωτικού υλικού με τους μαθητές, όσο και τα ίδια τα μαθήματα βοηθούν ακριβώς στο να είναι ενημερωμένο το σύνολο της μαθητικής κοινότητας της χώρας για το πώς μπορεί να προλαβαίνει στα θέματα αυτά, με σωστή συμπεριφορά, την προστασία της υγείας, της ψυχοσωματικής υγείας που μας ενδιαφέρει για όλους τους μαθητές.
     Θα ήθελα ειδικότερα να σας πω ότι με τη χρηματοδότηση από το Β΄ Κοινοτικό Πλαίσιο Στήριξης –μιλώ για το Γ΄ Ε.Π.Ε.Α.Ε.Κ.- έχει ήδη παραχθεί εκπαιδευτικό υλικό σε συνεργασία με την Β΄ Μαιευτική και Γυναικολογική Κλινική του Πανεπιστημίου Αθηνών και ευχαριστούμε πολύ όλους τους υπευθύνους καθηγητές και τις ομάδες τους που συνεργάστηκαν γι’ αυτό το πρόγραμμα, την Εθνική Σχολή Δημόσιας Υγείας, αλλά και το Ελληνικό Σεξολογικό Ινστιτούτο με τίτλο «Σεξουαλική αγωγή και διαφυλικές σχέσεις». 
     Παρήχθη μάλιστα ένα βιβλίο μαθητή και ένα βιβλίο καθηγητή για δύο ηλικιακές ομάδες, ακριβώς πάνω στον άξονα στον οποία αναφέρεστε και εσείς στην ερώτησή σας. Η πρώτη ομάδα είναι από έντεκα έως δεκατεσσάρων ετών για αγόρια και κορίτσια και η δεύτερη πάλι και για τα δύο φύλα από δεκαπέντε έως δεκαοκτώ ετών. Ήδη δε αυτό το βιβλίο –τόσο του καθηγητού όσο και του μαθητού- βρίσκεται στις σχολικές μονάδες της δευτεροβάθμιας και αξιοποιείται στην υλοποίηση και των φετινών προγραμμάτων.
     Όσον αφορά στο τι γίνεται από πλευράς ενημέρωσης στα δημοτικά σχολεία, δηλαδή στη λεγόμενη προεκπαίδευση, στην ανάγκη ενημέρωσης πριν φθάσουν στις ηλικίες που θα χρησιμοποιηθούν αυτές οι γνώσεις, θα ήθελα να σας πω ότι ήδη το Εθνικό Ίδρυμα Νεότητας μας ενημέρωσε ότι σε συνεργασία με τις αντίστοιχες υπηρεσίες που σας προείπα βρίσκεται στη διαδικασία προκήρυξης δημοσίου διαγωνισμού –πιστεύω ότι σε λίγες μέρες θα έχει ολοκληρωθεί- για τη συγγραφή του αντίστοιχου εκπαιδευτικού υλικού στη θεματική ενότητα «Διαφυλικές σχέσεις-σεξουαλική αγωγή».
     Θα ήθελα να ξέρετε ότι ήδη, όπως μου απήντησε και ο κ. Παπαδόπουλος, ο Πρόεδρος του Παιδαγωγικού Ινστιτούτου, με βάση τις γενικές οδηγίες που η πολιτική ηγεσία του Υπουργείου Παιδείας έχει δώσει από την προηγούμενη σχολική χρονιά, το Παιδαγωγικό Ινστιτούτο έχει δώσει τις κατευθυντήριες γραμμές για το τι θα διδαχθεί στην πρωτοβάθμια εκπαίδευση για αγόρια και κορίτσια, δηλαδή για τα δημοτικά σχολεία και κυρίως για τις τρεις τελευταίες τάξεις στον τομέα «διαφυλικές σχέσεις-σεξουαλική αγωγή», σε αυτές τις τόσο ευαίσθητες ηλικίες, με ποιο πρόγραμμα και με ποια ιδιαιτερότητα, όσον αφορά την προσέγγιση αυτών των πολύ λεπτών θεμάτων.
     Νομίζω ότι το Παιδαγωγικό Ινστιτούτο έχει κάνει πολύ καλή δουλειά και αυτή η δουλειά θα παρουσιαστεί στο πλαίσιο του ωραρίου της ευέλικτης ζώνης στο δημοτικό σχολείο –μιλώ για το ολοήμερο δημοτικό σχολείο- και νομίζω ότι θα αποδώσει πολύ περισσότερο από την πρωινή ζώνη της απλής εκπαίδευσης.
     Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Η κ. Μερεντίτη έχει το λόγο.
     ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
     Κύριε Υπουργέ, συμφωνούμε όλοι κατ’ αρχήν ότι το σχολείο πρέπει να είναι ο χώρος όπου τα παιδιά μας μαθαίνουν να αντιμετωπίζουν τη ζωή και τις δυσκολίες, δηλαδή θα πρέπει να προετοιμαστούν για να ζήσουν και όχι για να επιβιώσουν. 
     Επίσης, συμφωνούμε όλοι ότι η εφηβεία είναι η ηλικία της σεξουαλικής αφύπνισης, η ηλικία που τα παιδιά ωριμάζουν και διεκδικούν το σεξουαλικό ρόλο που θα παίξουν. Σε αυτήν τη δύσκολη μεταβατική φάση της ζωής τους τα νεαρά κορίτσια και τα αγόρια δυστυχώς βαδίζουν στα τυφλά. Μπορεί στην εποχή μας πολλά να ακούμε, πολλά να βλέπουμε γύρω από το σεξ, ωστόσο η ουσιαστική ενημέρωση και ειδικότερα η ενημέρωση των νέων δεν είναι ανάλογη αυτής που θα έπρεπε. Η ερωτική τους ζωή αρχίζει νωρίτερα, αλλά η περίφημη σεξουαλική διαπαιδαγώγηση είναι ακόμα θέμα ταμπού. Ούτε οι γονείς, ούτε οι δάσκαλοι πολλές φορές τολμούν να συζητήσουν αυτό το μεγάλο θέμα.
     Αν μάλιστα υπάρξει μία ανεπιθύμητη εγκυμοσύνη, τότε η ανήλικη μητέρα κινδυνεύει –αν και εφόσον δεν προβεί σε διακοπή της κύησης- να βρεθεί στο περιθώριο, διότι ούτε η κοινωνία των ενηλίκων, αλλά ακόμα ούτε και η κοινωνία των ανηλίκων δεν μπορεί να αντέξει και να την αποδεχθεί. 
     Για όλα αυτά κατανοούμε πόσο σοβαρό είναι αυτό το θέμα. Δεν είναι θέμα για κομματική αντιπαράθεση. Θεωρώ ότι είναι κοινωνικό και πρέπει έτσι να το αντιμετωπίσουμε.
     Ξέρω ότι υπάρχουν τα προγράμματα αγωγής υγείας, κύριε Υπουργέ. Αυτά όμως, είναι ελάχιστα και ο αριθμός των παιδιών που τα παρακολουθούν περιορισμένος. Σας έχω απευθύνει δυο ανάλογες ερωτήσεις κι έχω πάρει τις απαντήσεις σας. Επιτρέψτε μου όμως να καταθέσω και στα Πρακτικά τις απαντήσεις που πήρα από την πρωτοβάθμια και τη δευτεροβάθμια εκπαίδευση του Νομού Τρικάλων, που είναι η εκλογική μου περιφέρεια. Η μεν Διεύθυνση Πρωτοβάθμιας Εκπαίδευσης μου δηλώνει ότι δεν υπάρχει κανένα πρόγραμμα και στη δε Δευτεροβάθμια Εκπαίδευση –θα καταθέσω, όπως είπα, όλο τον πίνακα- μόνο ένα πρόγραμμα απ’ όσα εφαρμόστηκαν, κύριε Υπουργέ, αφορά την σεξουαλική αγωγή και την ανεπιθύμητη εγκυμοσύνη. Δεν χρειάζεται να πούμε –ρητορικό είναι το ερώτημα- ποιος από εμάς θεωρεί ότι είναι επαρκές αυτό το ένα πρόγραμμα.
     Αναγνωρίζουμε, λοιπόν, ότι υπάρχει μεγάλη καθυστέρηση …
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, με ανεχθήκατε που καθυστέρησα, θα ήθελα να έχω την ανοχή σας και ως προς το χρόνο.
     ΠΡΟΕΔΡΕΥΩΝ (Σωτήρης Χατζηγάκης): Αντίστροφη λογική!
     ΑΘΑΝΑΣΙΑ ΜΕΡΕΝΤΙΤΗ: Πάντως αν υπάρχει χρόνος θα σας εξηγήσω …
     ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει χρόνος. Παρακαλώ, ολοκληρώστε.
     ΑΘΑΝΑΣΙΑ ΜΕΡΕΝΤΙΤΗ: … ότι η Ε.Ρ.Α. έχει ενημέρωση, κύριε Πρόεδρε, για το κυκλοφοριακό πρόβλημα και είπε ότι η Αχαρνών είναι ανοικτή και η Αχαρνών ήταν τελείως κλειστή. Ως εκ τούτου, χρειάστηκε να τρέξω. 
     ΠΡΟΕΔΡΕΥΩΝ (Σωτήρης Χατζηγάκης): Ωραία. Μην επερωτήσουμε τώρα τον Υπουργό Συγκοινωνιών για το κυκλοφοριακό! 
     Παρακαλώ, τελειώστε.
     ΑΘΑΝΑΣΙΑ ΜΕΡΕΝΤΙΤΗ: Παρατηρείται μεγάλη καθυστέρηση στην προκήρυξη νέων προγραμμάτων αγωγής υγείας –περίπου τα είπατε- που επιχορηγούνται από το Εθνικό Ίδρυμα Νεότητας. Παράλληλα όμως, δεν υπάρχει και κατάλληλη εκπαίδευση των στελεχών που θα κάνουν αυτά τα προγράμματα. 
     Πρέπει να εισαχθεί τελικά η σεξουαλική διαπαιδαγώγηση στα αναλυτικά προγράμματα. Δεν είναι αυτονόητο ότι πρέπει να εισαχθεί σε όλες τις τάξεις. Θα συζητήσουμε για την πρωτοβάθμια εκπαίδευση. Θεωρώ όμως, ότι στην Γ΄ Γυμνασίου και στην Α΄ Λυκείου όπου οι μαθητές έχουν αναπτυχθεί διανοητικά αρκετά, πρέπει να συμμετέχουν σ’ αυτά τα προγράμματα. 
     Πρέπει βεβαίως να απαγκιστρωθεί το εκπαιδευτικό σύστημα, όπως είπαμε και πριν, από τη μοναδική ενασχόληση της επαγγελματικής αποκατάστασης και να δώσουμε μεγαλύτερη σημασία στις ανθρώπινες σχέσεις. 
     Πρέπει να βοηθηθούν και να ενημερωθούν και οι καθηγητές και πρέπει και οι γονείς να συμμετάσχουν γιατί όλη αυτή η προσπάθεια, αν δεν γίνει σε συνεννόηση με τους φυσικούς παραγωγούς των παιδιών, τους γονείς, αλλά και με τη συμμετοχή όλων των εξωσχολικών δομών, δεν θα έχει συνέχεια. 
     Επιπλέον προτείνω να υλοποιηθεί άμεσα και χωρίς άλλες χρονοτριβές η εφαρμογή σε όλα τα σχολεία του προγράμματος του Υπουργείου Παιδείας «Διαφυλικές σχέσεις – Σεξουαλική αγωγή» που ξεκίνησε με τις κυβερνήσεις του ΠΑ.ΣΟ.Κ. …
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, γιατί θα μας πούνε ότι είναι συμπαιγνία Τρικάλων, κυρία συνάδελφε!
     ΑΘΑΝΑΣΙΑ ΜΕΡΕΝΤΙΤΗ: Ας κατηγορηθούμε και γι’ αυτό μια φορά εμείς. Τελειώνω, κύριε Πρόεδρε, γιατί καθυστέρησα πάρα πολύ.
     Πιστεύω ότι η σεξουαλική αγωγή είναι πάρα πολύ σημαντική και πρέπει να καταρρίψουμε προκαταλήψεις και ταμπού. Πιστεύω ότι τα νέα παιδιά είναι πολύ διαφορετικά από μας και μπορούμε να περιμένουμε από εκείνα, αν τους δώσουμε εφόδια, να αλλάξουν τη συμπεριφορά της κοινωνίας και το μέλλον γιατί μία χώρα που αφήνει τους νεώτερους στην τύχη τους, αυτή η χώρα δεν μπορεί να έχει μέλλον και γι’ αυτό πρέπει να είμαστε πάρα πολύ προσεκτικοί και σε εγρήγορση σε όλα τα θέματα των νέων.
     Ευχαριστώ πάρα πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Μερεντίτη.
     Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Χαίρομαι που η ερωτώσα συνάδελφος συμφωνεί ή τουλάχιστον προτείνει ότι τα θέματα αυτά, δηλαδή τα θέματα της ειδικής αγωγής υγείας, δεν επιδέχονται παρά μόνο διακομματική συνεννόηση και όχι διακομματική εκμετάλλευση. 
     Θα ήθελα να πω λοιπόν, κυρία συνάδελφε, ότι είναι φυσικό που στην πρωτοβάθμια εκπαίδευση δεν βρήκατε στο νομό σας να εκτελείται κάποιο πρόγραμμα, γιατί σας είπα –η απάντησή μου ήταν σαφής- ότι τώρα είναι στη φάση ολοκλήρωσής του ο διαγωνισμός για την παραγωγή του αντίστοιχου υλικού που διενεργείται με πολλή προσοχή και κάτω από το άγρυπνο μάτι του Παιδαγωγικού Ινστιτούτου. Γιατί καταλαβαίνετε ότι οι προεφηβικές ηλικίες είναι εκείνες οι οποίες θα πρέπει μεν να τύχουν ενημέρωσης, αλλά αυτό θα πρέπει να γίνει πολύ-πολύ προσεκτικά,  ώστε να μην φτάσουμε σε αντίθετα αποτελέσματα, όπως έφτασαν τα εκπαιδευτικά συστήματα άλλων χωρών.
     Όσον αφορά για το ότι στο νομό σας εκτελέσθηκε ένα μόνο πρόγραμμα, εγώ θα έλεγα ότι και το πρόγραμμα αυτό είναι βέβαιο ότι θα είχε αρκετές ώρες -για κάθε νομό έχω τα στοιχεία και μπορούμε να τα δούμε. Όμως, κι αν έγινε όπως έπρεπε να γίνει, κατανοείτε –τουλάχιστον αυτό σημειώσατε και εσείς σε όλα αυτά που είπατε- ότι είναι βέβαιο ότι θα απέδωσε. Γιατί ξέρετε ότι όταν αναφερόμαστε σε προγράμματα, αναφερόμαστε γενικά σε κύκλους σπουδών οι οποίοι έρχονται και μπαίνουν δίπλα ή πολλές φορές πάνω, πιεστικά στο ωρολόγιο πρόγραμμα του σχολείου και προσπαθούν -ο κάθε κύκλος- να προσφέρει εκείνα που θέλει, υπό την άνεση των ωρών που θα πρέπει να έχει συμπιέζοντας το κανονικό πρόγραμμα. 
     Όμως, τα πράγματα δεν είναι έτσι. Σ’ ένα σχολείο θα πρέπει να υπάρχει η κεντρική οργανωτική δομή, το αναλυτικό πρόγραμμα, το οποίο πρέπει όλοι να σέβονται και προφανώς, θα πρέπει να υπάρχει και ο εκπαιδευτικός άξονας κάτω από τον οποίο θα υλοποιούνται και τα μαθήματα και τα προγράμματα, χωρίς το ένα να είναι εις βάρος του άλλου. 
     Και γνωρίζετε πολύ καλά ότι και γονείς και μαθητές, δηλαδή το σύνολο της εκπαιδευτικής κοινότητας μαζί με τους διδάσκοντες καταγγέλλουν πολλές φορές ότι γίνονται πάρα πάρα πολλά μέσα στα πλαίσια του οργανωμένου χρόνου των μαθητών που αφιερώνεται στην εκπαίδευση, ώστε πολλές φορές η εκπαίδευση να καταλήγει αποπνικτικός βρόγχος σε βάρος των παιδιών. 
     Γι’ αυτό δεν είναι ανάγκη να μιλάμε για πάρα πολλές ώρες στην αγωγή υγείας, αρκεί αυτές οι ώρες να στηρίζονται σ’ ένα διδακτικό υλικό -όπως σας προείπα για τη δευτεροβάθμια εκπαίδευση και εκείνο που ετοιμάζεται για την πρωτοβάθμια- το οποίο να είναι ικανοποιητικό, να δίνει στα παιδιά τη χαρά να δημιουργούν και να θέτουν επιπλέον ερωτήματα μαζί με αυτά που έχουν και να δίνει στους διδάσκοντες -οι οποίοι πρέπει και συμφωνώ μαζί σας, να είναι να είναι ειδικευμένοι- τη δυνατότητα να απαντούν. Και εμείς πέρυσι περάσαμε από μικροσκόπιο όλους εκείνους που δίδαξαν για να δούμε αν είχαν τα απαραίτητα προσόντα. 
     Πρέπει, λοιπόν, να είναι ειδικευμένοι και πρέπει αυτή η βιωματική μάθηση, στην άνεση ενός προγράμματος, είτε στα δημοτικά στην ευέλικτη ζώνη είτε στα γυμνάσια και λύκεια στις αντίστοιχες μεσημεριανές ζώνες, να δίνει τις απαντήσεις που πρέπει. Γιατί εγώ πιστεύω ότι το κομβικό στοιχείο στο κείμενο της ερώτησής σας είναι το εξής: Αν οι μαθητές στην εφηβική τους ηλικία –και δεν είναι ρητορικό αυτό που λέω- έπαιρναν στην πλειονότητα των ερωτημάτων τους τις κατάλληλες απαντήσεις και είχαν και ένα πλαίσιο ζωής με παραμέτρους που δεν θα τους αποπροσανατόλιζαν, αλλά θα τους συγκέντρωναν σε μια διά βίου, αν θέλετε, πρακτική, η οποία να είναι προσαρτώμενη προς το κοινωνικό τους περιβάλλον άνετα, δεν θα είχαν φθάσει να είναι δείκτες ή να είναι τουλάχιστον συναριθμιζόμενοι σε τέτοιες στατιστικές σαν αυτή που επικαλείστε. 
     Τότε, θα ήμασταν -και συμφωνώ μαζί σας- ευτυχέστεροι ως έθνος και ως λαός.
     Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Υπουργέ. 
     Κυρίες και κύριοι συνάδελφοι, σ’ αυτό το σημείο θα προβούμε στην ορκωμοσία του συναδέλφου κ. Αναστάσιου Καρυπίδη σε αντικατάσταση του κ. Αχιλλέα Καραμανλή, ο οποίος παραιτήθηκε. 
     Καλείται ο Βουλευτής κ. Αναστάσιος Καρυπίδης να προσέλθει και να δώσει το νενομισμένο όρκο ενώπιον του εκπροσώπου της Εκκλησίας. 
     (Στο σημείο αυτό προσέρχεται ο Βουλευτής κ. Αναστάσιος Καρυπίδης και δίνει τον παρακάτω όρκο: 
     «Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου».)
     (Χειροκροτήματα απ’ όλες τις πτέρυγες)
     ΠΡΟΕΔΡΕΥΩΝ (Σωτήρης Χατζηγάκης): Άξιος, άξιος! 
     ΟΛΟΙ ΟΙ ΒΟΥΛΕΥΤΕΣ: Άξιος, άξιος!
     ΠΡΟΕΔΡΕΥΩΝ (Σωτήρης Χατζηγάκης): Συγχαρητήρια, καλή δύναμη και σιδεροκέφαλος! 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επανερχόμαστε στην ημερησία διάταξη.
     Η με αριθμό 161/1-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τα έντονα καιρικά φαινόμενα αγροτών της Λέσβου κ.λπ., διαγράφεται λόγω κωλύματος του Βουλευτή.
     Επίκαιρες ερωτήσεις δεύτερου κύκλου:
     Θα συζητήσουμε τώρα την πρώτη με αριθμό 142/31-10-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την αποζημίωση των πτηνοτρόφων της Κρήτης από τις ζημιές που υπέστησαν λόγω της γρίπης των πτηνών κ.λπ..
     Το ειδικότερο περιεχόμενο της επίκαιρης ερώτησης του κ. Φραγκιαδουλάκη έχει ως εξής:
     «Παρατείνεται ο πανικός των καταναλωτών εξαιτίας της φημολογίας για τη γρίπη των πτηνών και οι πωλήσεις σε πουλερικά έχουν σταματήσει, με αποτέλεσμα η πτηνοτροφία στην Κρήτη και σε ολόκληρη την Ελλάδα γενικότερα, να καταρρέει οικονομικά και να απειλείται με αφανισμό.
     Εν όψει των εορτών των Χριστουγέννων, εκφράζεται ο φόβος ότι θα ισχύσει η ίδια κατάσταση και για τα γαλόπουλα.
     Στην Κρήτη υπάρχουν οι κατάλληλες υποδομές που μπορούν να εγγυηθούν την ασφαλή κατανάλωση πουλερικών, αφού η μονάδα του πτηνοσφαγείου της εταιρείας «Λεβεντάκη» είναι η μόνη πιστοποιημένη μονάδα σε ολόκληρο το νησί, με όλες τις διεθνείς προδιαγραφές ασφαλείας.
     Στο νησί υπάρχουν πτηνοτροφεία, τα οποία είναι σύγχρονες επαγγελματικές μονάδες και πληρούν τους απαραίτητους κανόνες υγιεινής. Η μεγαλύτερη εξ αυτών μονάδα, είναι η εταιρεία «Λεβεντάκης», η οποία έχει αναλάβει τη δέσμευση και την υποχρέωση να σφάζει όλα τα πουλερικά των πτηνοτρόφων του Νομού Ηρακλείου και να τα επιστρέφει έτοιμα, ενώ έχει και τη δυνατότητα να καλύπτει τις ανάγκες σε πουλερικά όλης της αγοράς της Κρήτης.
     Όμως, κάποια μερίδα πτηνοτρόφων, σύμφωνα με δημοσιεύματα του τοπικού τύπου στις 20/10/2005, αντιδρούν και δεν δέχονται, για λόγους που δεν μπορούμε να ερμηνεύσουμε, να γίνεται η σφαγή των προϊόντων τους στο ανώτερο πτηνοσφαγείο, αλλά αντιθέτως η σφαγή να γίνεται σε χώρους ακατάλληλους, μη ελεγχόμενους, με ορατό τον κίνδυνο για τη δημόσια υγεία.
     Μετά τα παραπάνω, κύριοι Υπουργοί, ερωτάστε:
     1. Ποιες είναι οι ενέργειες στις οποίες επιβάλλεται να προβείτε, ούτως ώστε να αποζημιωθούν οι πτηνοτρόφοι της Κρήτης, καθόσον διανύουν δύσκολη εποχή για την παραγωγή των προϊόντων τους και απειλούνται από οικονομική καταστροφή;
     2. Μήπως είναι στις προθέσεις σας να δημιουργήσετε και δεύτερο πτηνοσφαγείο στην Κρήτη, ενώ υπάρχει ήδη οργανωμένο και με διεθνείς προδιαγραφές και το οποίο έχει τη δυνατότητα να υπερκαλύπτει με τους πλέον ασφαλείας κανόνες υγιεινής, ολόκληρη την Κρήτη; Γνωρίζετε ότι η προώθηση της δημιουργίας αυτής, θα έχει ως αποτέλεσμα και τα δύο πλέον πτηνοσφαγεία να καταστούν προβληματικά και μη βιώσιμα;».
     Στην ερώτηση αυτή θα απαντήσει ο Υπουργός Αγροτικής Ανάπτυξης και Τροφίμων κ. Κοντός.
     Ορίστε, κύριε Υπουργέ, έχετε το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρία και κύριοι συνάδελφοι, η επίκαιρη ερώτηση του συναδέλφου έχει δύο υποερωτήσεις. Η μία αναφέρεται στην κατανάλωση πτηνοτροφικών προϊόντων. Θέλω να σας πω –το είπα και σε μία ερώτηση που απάντησα πριν από λίγες ημέρες- ότι αυξάνεται η κατανάλωση. Έχουμε φθάσει περίπου στο 60% της κατανάλωσης που ήταν πριν από τις 7 Οκτωβρίου του  2005, όταν παρουσιάστηκε η υποψία της γρίπης των πτηνών στη Ρουμανία και την Τουρκία, υποψία η οποία μετά επιβεβαιώθηκε. 
     Κατά συνέπεια, ανεβαίνει η κατανάλωση και, βέβαια, επειδή έχουν υποστεί ζημιές οι πτηνοτροφικές επιχειρήσεις, λαμβάνονται μέτρα σε συνεργασία με το Υπουργείο Οικονομίας και Οικονομικών και το Υπουργείο Εργασίας, έτσι ώστε να στηριχθούν οικονομικά οι πτηνοτρόφοι της χώρας μας.
     Όσον αφορά στο δεύτερο τμήμα της ερώτησης, θέλω να σας πω ότι οι παραγωγοί στην Κρήτη όσον αφορά στην πτηνοτροφία, είναι πολύ σημαντικοί για τον αυτοεφοδιασμό της αγοράς του νησιού. 
     Το 2004, οι παραγωγοί των κρεατοπαραγωγών κοτόπουλων ανήλθε σε 2.700.000 περίπου και σε τεμάχια αυγών περίπου εκατόν είκοσι οκτώμισι εκατομμύρια. 
     Στα πλαίσια της εκτέλεσης-υλοποίησης του Κανονισμού 1257 στο μέτρο 2.1 του επιχειρησιακού προγράμματος «Αγροτική Ανάπτυξη-Ανασυγκρότηση της Υπαίθρου στο Νομό Ηρακλείου» έχει εγκριθεί και έχει ολοκληρωθεί το επενδυτικό σχέδιο με τίτλο «Μετεγκατάσταση και εκσυγχρονισμός πτηνοσφαγείου και μονάδος επεξεργασίας πουλερικών» και φορέα της επένδυσης την εταιρεία «Λεβεντάκης Ανώνυμος Εμπορική», εταιρεία επεξεργασίας πτηνοτροφικών προϊόντων και εμπορίας τροφίμων.
     Από το φάκελο της μελέτης προκύπτει ότι το παραπάνω επενδυτικό σχέδιο εντάχθηκε για την εξυπηρέτηση της ίδιας παραγωγής του φορέα, εγκριθείσα δυναμικότητα σφαγής τέσσερις χιλιάδες περίπου πτηνά ανά εβδομάδα και όχι για την εξυπηρέτηση των πτηνοτρόφων του Νομού Ηρακλείου, πολύ δε περισσότερο για όλη την Κρήτη, όπως αναφέρεται στην ερώτηση.
     Στα πλαίσια της τρίτης προκήρυξης του Υπουργείου Αγροτικής Ανάπτυξης και Τροφίμων του μέτρου 2.1 έχουν υποβληθεί προτάσεις προς ένταξη στο παραπάνω μέτρο για παρόμοια έργα στην Κρήτη, οι οποίες θα αξιολογηθούν από τις εμπλεκόμενες υπηρεσίες των Nομαρχιακών Aυτοδιοικήσεων της Κρήτης και της κεντρικής υπηρεσίας του Υπουργείου Αγροτικής Ανάπτυξης και Τροφίμων, εάν πληρούν τις προϋποθέσεις ένταξής τους. Εάν πληρούν τις προϋποθέσεις, θα δούμε τη δυναμικότητα που υπάρχει στο νησί, την οποία σας προανέφερα, θα δούμε τι καλύπτει η ήδη ολοκληρωθείσα επένδυση στο νησί, και ανάλογα θα έχουμε θετική ή αρνητική αξιολόγηση.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κύριος συνάδελφος έχει το λόγο.
     ΜΑΝΟΣ ΦΡΑΓΚΙΑΔΟΥΛΑΚΗΣ: Κύριε Πρόεδρε, κύριε Υπουργέ, στη χώρα μας ενδημούν και εκδηλώνονται κάποτε ακραία φαινόμενα κοινωνικά, όχι τόσο καιρικά. Έχουν συνήθως ως αφετηρία το θυμικό, το οποίο είναι πλούσιο και εκρηκτικό και λιγότερο τη λογική του λαού μας. Πρέπει να υπάρξουν, όμως, οι αφορμές και οι προϋποθέσεις εκείνες για να εκδηλωθούν τα φαινόμενα αυτά.
     Αφορμή, όπως όλοι γνωρίζουμε, δόθηκε από εκείνη τη διάχυτη φημολογία ότι είχαμε επέκταση στη χώρα μας αυτού του φοβερού προβλήματος που έχει σχέση με τη νόσο των πουλερικών. Η Κυβέρνηση προσπάθησε να καθησυχάσει τον κόσμο, οι ατυχείς όμως χειρισμοί, όπως εκείνη η συνέντευξη του Υπουργείου Αγροτικής Ανάπτυξης και Τροφίμων, είχε ως συνέπεια να υπάρξει μια υστερία και μια στα όρια του πανικού διατροφική αρνητική συμπεριφορά του κόσμου.
     Οι εξελίξεις, όμως, είχαν συνέχεια και μάλιστα με το γεγονός εκείνο το ιλαροτραγικό που είχε σχέση με την απώλεια της γαλοπούλας, με εκείνο το γεγονός που έγινε θέμα στα κανάλια, στα «παράθυρα», στους γελοιογράφους, αλλά δημιούργησε προβλήματα για τη χώρα μας, όσον αφορά τη σοβαρότητά της σε ολόκληρη την Ευρώπη. Εν πάση περιπτώσει, αυτά είναι παρελθόν. Συνέβη ό,τι συνέβη. Η συνέχεια, όμως, ήταν εκείνη η  οποία προβληματίζει και για την οποία εγώ σήμερα ερωτώ.
     Άκουσα την απάντησή σας, κύριε Υπουργέ. Πιστεύω ότι υπάρχει το ενδιαφέρον για να αντιμετωπιστούν και να στηριχτούν οι πτηνοτροφικές επιχειρήσεις. Πρέπει, όμως, να υπάρξουν συγκεκριμένα μέτρα, διότι η ζημιά είναι μεγάλη. Έχω δημοσιεύματα του Τύπου των τελευταίων ημερών από όλες τις εφημερίδες στο Ηράκλειο, που καταγράφουν μεγάλο πρόβλημα, το οποίο ουσιαστικά οδηγεί σε κατάρρευση μάλλον ενός αυτόνομου και αυτοτροφοδοτούμενου κλάδου, που παράγει αυτήν την τροφή, το κρέας του κοτόπουλου που είναι και σημαντικό διατροφικά, αλλά και φτηνή τροφή. Θα ήθελα, λοιπόν, να υπάρχει μία συγκεκριμένη απάντηση στο τι μέτρα λαμβάνει η Κυβέρνηση γι’ αυτό.
     Για το δεύτερο θέμα, το πτηνοσφαγείο που ζητείται να γίνει, η δική μου η άποψη είναι η εξής. Μακάρι να γίνουν όσο το δυνατόν περισσότερες επενδύσεις, παραγωγικές όμως, στον τόπο μας και ακόμα και στην ευρύτερη περιοχή της χώρας μας. Αλλά στο Ηράκλειο έχουμε παραγωγή περίπου ενάμισι εκατομμύριο και σφάζονται σήμερα περίπου εξακόσιες χιλιάδες κοτόπουλα το χρόνο στο πτηνοσφαγείο αυτής της επιχείρησης, εκ των οποίων τα τετρακόσιες χιλιάδες είναι της παραγωγής του ιδίου αυτού συγκροτήματος, διακόσιες χιλιάδες είναι από άλλους δεκατρείς ή δεκατέσσερις παραγωγούς, οι οποίοι πληρούν όλες τις προϋποθέσεις, είναι οργανωμένα πτηνοτροφεία και υπάρχουν και καμιά εικοσαριά ετεροαπασχολούμενοι πτηνοτρόφοι, οι οποίοι θέλουν να φτιάξουν το σφαγείο. Να το φτιάξουν, αλλά να υπάρχει η μελέτη εκείνη, η οποία θα αποδεικνύει ότι και τα δύο θα είναι βιώσιμα, για να μην προκαλέσουμε τελικά καταστροφή και στα δύο. Όχι δύο ή τέσσερα, δέκα να φτιάξουμε, αλλά υπολογίστε, κύριε Υπουργέ, ότι στη Γαλλία υπάρχουν επτά πτηνοσφαγεία, στην Ολλανδία υπάρχουν πέντε ή έξι και στο Ηράκλειο θα υπάρξουν δύο μεγάλα πτηνοσφαγεία. Θα πρέπει, λοιπόν, να το δούμε πολύ σοβαρά.
     Ευχαριστώ πάρα πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Ο κύριος Υπουργός έχει το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Κύριε συνάδελφε, μιλήσατε για ατυχείς χειρισμούς, για ιλαροτραγικές καταστάσεις, για δυσφήμιση της χώρας. Εκείνο που θέλω να σας πω είναι ότι όχι μόνον δεν δυσφημίστηκε η χώρα –ανεξάρτητα τι ακούστηκε από τα Μέσα Μαζικής Ενημέρωσης εδώ στην Ελλάδα- αλλά στην Ευρωπαϊκή Ένωση έχουν αποδώσει τα εύσημα στη χώρα, διότι με τον καλύτερο τρόπο εμείς υλοποιήσαμε και εφαρμόσαμε το πρόγραμμα δράσης, το οποίο υπάρχει γι’ αυτές τις περιπτώσεις. Επαναλαμβάνω, με τον καλύτερο τρόπο! Και όχι δεν υπήρξε χαμένη γαλοπούλα, όπως αναφέρατε. Απεναντίας -μπορεί να υπήρξε μια καθυστέρηση στην πτήση που τη μετέφερε από τη Θεσσαλονίκη στο Λονδίνο- πήγε κανονικά στα εργαστήρια του Λονδίνου. ‘Εγιναν όλες οι εξετάσεις που έπρεπε να γίνουν, όπως έπρεπε να γίνουν και τελικά απεδείχθη μετά από τις ιολογικές εξετάσεις -διότι οι ορολογικές εξετάσεις έδωσαν την υποψία της γρίπης των πτηνών- ότι ευτυχώς δεν υπήρχε κανένα απολύτως πρόβλημα στη χώρα μας.
     Όσον αφορά το δεύτερο θέμα που βάζετε, θέλω να σας πω ότι πραγματικά προκαλεί έκπληξη το γεγονός, ότι μας λέτε στην ερώτησή σας –γιατί τώρα που πήρατε το λόγο λέτε άλλα πράγματα- πως δεν πρέπει εφόσον υπάρχει ένα πτηνοσφαγείο να δημιουργηθούν και άλλα πτηνοσφαγεία, διότι πιθανώς αυτά να μην είναι βιώσιμα. Εγώ, λοιπόν, σας λέω ότι με τη μονοπωλιακή κατάσταση που υπάρχει τώρα στην Κρήτη και δεν υπάρχει υγιής ανταγωνισμός, αλλά και επιβαρύνονται με πολύ υψηλά ποσά οι πτηνοτροφικές μονάδες της περιοχής. Κατά συνέπεια θα εξετάσουμε πολύ προσεκτικά τη δυναμικότητα που έχει το πτηνοσφαγείο, γιατί με τα στοιχεία που υπάρχουν δεν καλύπτουν τη δυναμικότητα όλης της Κρήτης και από εκεί και πέρα θα δούμε τι εντάξεις μπορεί να γίνουν στο πρόγραμμα 2-1, έτσι ώστε και η δυναμικότητα να καλυφθεί της Κρήτης και να ικανοποιηθούν οι πτηνοτρόφοι της Κρήτης.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Υφυπουργέ.
     Η δεύτερη με αριθμό 162/1.11.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς την Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος των δημοτικών σχολείων και των γυμνασίων της Λούτσας κ.λπ., διαγράφεται λόγω κωλύματος της ερωτούσας Βουλευτού. 
     Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 11, 8/13.10.2005 επερώτηση των Βουλευτών του ΠΑ.ΣΟ.Κ. κυρίων Κωνσταντίνου Ρόβλια, Αλεξάνδρου Ακριβάκη, Χρυσής Αράπογλου, Δημητρίου Βαρβαρίγου, Ιωάννου Βλατή, Κωνσταντίνου Καΐσερλη, Άγγελου Μανωλάκη, Σταύρου Μπένου, Μάρκου Μπόλαρη, Γεωργίου Ντόλιου, Εμαννουήλ Όθωνα, Γεωργίου Παπαγεωργίου, Λάμπρου Παπαδήμα, Ηλία Παπαηλία, Ιωάννη Παρασκευά, Νικολάου Σαλαγιάννη, Θεοχάρη Τσιόκα, Θεόδωρου Πάγκαλου και Μιλτιάδη Παπαϊωάννου, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προσλήψεις και το Α.Σ.Ε.Π..
     Πριν δώσω το λόγο στον πρώτο επερωτώντα, θα πρέπει να σας ενημερώσω ότι κατά τη συζήτηση αυτής της επερώτησης,  ως Κοινοβουλευτικός Εκπρόσωπος του ΠΑ.ΣΟ.Κ., με απόφαση του γραμματέα του προεδρείου της Κοινοβουλευτικής Ομάδας κ. Ρέππα, ορίζεται ο συνάδελφος Βουλευτής κ. Παπαϊωάννου.
      Το λόγο τώρα έχει ο πρώτος επερωτών κ. Κωνσταντίνος Ρόβλιας.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, κύριοι συνάδελφοι, θα μου επιτρέψετε να επικαλεστώ την καθηγητική ιδιότητα του κυρίου Υπουργού του κ. Παυλόπουλου και να τον ρωτήσω κάτι συγκεκριμένο. Κύριε Υπουργέ, με μεγάλη ασφαλώς εμπειρία στη βαθμολόγηση  διαγωνιζομένων τι βαθμό θα βάζατε στην απάντηση της εξής ερώτησης: «Με τι ασχολούνται οι γονείς σου;». Θα βάζατε μικρότερο βαθμό σ΄ αυτόν που θα απαντούσε ότι οι γονείς του είναι παραδείγματος χάριν αγρότες, απ’ ό,τι σ’ αυτόν που θα απαντούσε ότι οι γονείς του είναι ιδιωτικοί υπάλληλοι; Τι βαθμό θα βάζατε στην απάντηση της εξής ερώτησης: «Τι δουλειά κάνεις τώρα;». Θα βάζατε μεγαλύτερο βαθμό στον οικοδόμο απ’ ό,τι στον άνεργο; Τι βαθμό θα βάζατε στην απάντηση της εξής ερώτησης: «Αν δεν προσληφθείς τι θα κάνεις;» Θα βάζατε μεγαλύτερο βαθμό σ’ αυτόν που θα φύγει μετανάστης ή σ’ αυτόν που θα έχει την αφέλεια να ξαναδώσει εξετάσεις με βαθμολογούμενη συνέντευξη;
     Κυρίες και κύριοι συνάδελφοι, αυτές είναι τρεις από τις ερωτήσεις της περιβόητης πλέον συνέντευξης που υπεβλήθησαν στους υποψήφιους επαγγελματίες οπλίτες της αεροπορίας. 
     Να σας αναφέρω και άλλες; Τι γνώμη έχουν οι γονείς σου για την επιλογή σου; Το πήρες απόφαση να πάς στο Στρατό; Πίνεις; Ξενυχτάς; Και άλλες παρόμοιες, τις οποίες καταθέτω στα Πρακτικά για την οικονομία του χρόνου. 
     (Στο σημείο αυτό ο Βουλευτής κ. Ρόβλιας Κωνσταντίνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Είναι προφανές ότι οι οποιεσδήποτε απαντήσεις σε αυτές τις ερωτήσεις δεν μπορούν να βαθμολογηθούν από άνθρωπο που έχει σώας τας φρένας του. Οι ερωτήσεις αυτές ήταν προσχηματικές. Οι βαθμολογίες είχαν προαποφασιστεί και ήταν από εκατόν ενενήντα έως διακόσια μόρια για τους «ημέτερους». Αποτέλεσμα: ανατροπή της σειράς κατάταξης έως 97%. Αποτυχόντες που έγιναν επιτυχόντες ή επιλαχόντες χάρη στη συνέντευξη έως 40%, ανάλογα με την ειδικότητα. 
     Θέλετε παραδείγματα, κύριε Υπουργέ; Υποψήφια πτυχιούχος ανώτατης σχολής από την ενδέκατη θέση –επιτυχούσα ήταν- βρίσκεται στην εκατοστή δέκατη θέση αποτυχούσα. Βαθμός συνέντευξης «20» στα «200» και ήταν πτυχιούχος ανωτάτης σχολής! Υποψήφιος με απολυτήριο Λυκείου με βαθμό «8,85», με άριστα το «20», πήρε βαθμό συνέντευξης «200», με άριστα το «200». Υποψήφιος με απολυτήριο Λυκείου με βαθμό «8,76» με άριστα το «20», πήρε βαθμό συνέντευξης «190» με άριστα το «200». Στην ίδια συνέντευξη υποψήφιος που φοιτά σε ανώτατη σχολή, πήρε «10» με άριστα το «200». Νομίζω ότι τα σχόλια είναι περιττά. 
     Το μεγάλο κόλπο της Κυβέρνησης για τις προσλήψεις «ημετέρων» στο δημόσιο και ευρύτερο δημόσιο τομέα είναι η βαθμολογούμενη συνέντευξη. Το μεγάλο κόλπο που απαξιώνει κάθε διαγωνιστική διαδικασία, που εκμαυλίζει συνειδήσεις, που προάγει την παρανομία και μας γυρνάει στην εποχή των κομματαρχών και των σημειωμάτων. 
     Η Κυβέρνηση έχει σχέδιο, κακώς λέμε ότι δεν έχει, αλλά το σχέδιο που έχει αφορά λίγους, αφορά αυτούς που υποδεικνύουν τα κομματικά της γραφεία. Δεν αφορά καν όλα τα γαλάζια παιδιά. Το σχέδιο της Νέας Δημοκρατίας αφορά μόνο τους εκλεκτούς των γαλάζιων παιδιών, τους επίλεκτους, τους «ράμπο», αυτούς που έχοντας απολυτήριο «10» με άριστα το «20» πήραν «200» με άριστα το «200» στη συνέντευξη. Και δεν ήταν λίγοι. Εβδομήντα ένας διαγωνιζόμενοι που με το ζόρι τελείωσαν το γυμνάσιο ή το λύκειο αρίστευσαν στη συνέντευξη. Αυτούς που με απολυτήριο «11» και «12» με άριστα το «20» πήραν «19» στην Έκθεση και «18» στα Στοιχεία Δικαίου, στο διαγωνισμό για τους φρουρούς της Τράπεζας της Ελλάδος. Ο εισαγγελέας, βέβαια, ερευνά εάν και ποιος του έδωσε τα θέματα πριν από το διαγωνισμό. Αυτούς που πήραν «200» στα «200» για την εμφάνιση και το παράστημά τους, στο πλαίσιο μιας πρωτοφανούς ρατσιστικής αντίληψης στους διαγωνισμούς του Στρατού. Εκεί που βαθμολογούν το παράστημα και την εμφάνιση με ποια άραγε πρότυπα; Αυτούς που τους προσλαμβάνετε με ψευδεπίγραφες συμβάσεις έργου, δηλαδή με υποκρυπτόμενες και παράνομες συμβάσεις εργασίας. Πενήντα χιλιάδες ψευδείς συμβάσεις έργου μέχρι τέλους Σεπτεμβρίου, δηλαδή εκατό την ημέρα. Αυτούς που θα επιλέξετε με την παρωδία των συνεντεύξεων ως λεβέντες αγροφύλακες και ως φρουρούς φυλακών, σύμφωνα με τα αντισυνταγματικά νομοσχέδιά σας. 
     Κύριε Υπουργέ, σας είχαμε προειδοποιήσει και πάλι δεν μας ακούσατε και όσο δεν μας ακούτε θα ζημιώνετε. Το κακό, όμως, είναι ότι ζημιώνετε και τη χώρα. Σας είχαμε προειδοποιήσει ότι η συνέντευξή σας είναι αντισυνταγματική, είναι παράνομη και αποτελεί προσβολή της νοημοσύνης μας. 
     Θα μου πείτε, το μόνο είναι; Εδώ ελέγχεστε ως Κυβέρνηση, διότι με τα νομοθετήματά σας στους πρώτους δεκαεννέα μήνες της θητείας σας παραβιάσατε τριάντα φορές το Σύνταγμα και τις κοινοτικές οδηγίες. Στη συνέντευξη θα είχατε αναστολές; Καμία αναστολή δεν έχετε. Υποσχεθήκατε αξιοκρατία και εννοούσατε αναξιοκρατία. Υποσχεθήκατε ισονομία και εννοούσατε ευνοιοκρατία. Υποσχεθήκατε αμεροληψία και εννοούσατε χρωματική προκατάληψη. 
     Λέγατε, κύριε Παυλόπουλε, σεις ο ίδιος, εδώ στη Βουλή στις 10 Φεβρουαρίου του 2005 ότι ο ν. 2190, ο νόμος Πεπονή για το Α.Σ.Ε.Π., ο νόμος του ΠΑ.ΣΟ.Κ., έχει κερκόπορτες και αναφέρατε τότε παραδείγματα. Θα συμφωνήσω μαζί σας. Έχει κερκόπορτες ο νόμος, αλλά η μόνη που κατάφερε να ανοίξει τις κερκόπορτες ήταν η Νέα Δημοκρατία.
     Θα σας ρωτήσω όμως και κάτι άλλο. Αφού τις ξέρετε και τις απαριθμείτε αυτές τις κερκόπορτες, γιατί δεν τις κλείνετε επί είκοσι μήνες; Γιατί δεν φέρατε εδώ στη Βουλή μία διάταξη νόμου ρητή και απλή, που να μην αφήνει κανένα παράθυρο για το Α.Σ.Ε.Π.; Αλλά τώρα τι σας ρωτώ; Εσείς ανοίξατε την κυρίως πόρτα για τις παράνομες προσλήψεις, τη μεγάλη είσοδο. Κάνατε τα θυρανοίξια. Με τα μικρά πορτάκια και τα παραθυράκια θα ασχοληθείτε; Εσείς κάνατε σκοπό σας, τέχνη σας και ιδεολογία σας την απαξίωση του Α.Σ.Ε.Π., λέγοντας όμως ότι στηρίζετε το θεσμό.
     Εσείς παρερμηνεύετε σκόπιμα και αυτά που σας λέει το Συμβούλιο της Επικρατείας για τις αντισυνταγματικές συνεντεύξεις. Εσείς χρησιμοποιείτε εταιρείες ενοικιάσεως εργαζομένων εκεί όπου απαγορεύετε, για να βολέψετε τους επίλεκτους, όπως στην Ε.Β.Ο.-ΠΥΡ.ΚΑΛ.. Εσείς ιδρύετε άχρηστες υπηρεσίες, άχρηστες επιτροπές, αρχές και οργανισμούς για να προσλάβετε εν κρυπτώ τον κομματικό σας στρατό ή τους συγγενείς σας. Πού να βρείτε χρόνο και λόγο για να ασχοληθείτε με το Α.Σ.Ε.Π.; Δεν σας ενδιαφέρει το Α.Σ.Ε.Π.. Δεν σας ενδιαφέρει η θωράκιση των προσλήψεων. Δεν σας ενδιαφέρει η σοβαρότητα των διαδικασιών, δεν ασχολείστε με τις προτάσεις που σας υποβάλει το Α.Σ.Ε.Π.. Τα έχετε απαξιώσει όλα. Στήνετε παντού μηχανισμούς και τεχνάσματα για να παρακάμπτετε τη νομιμότητα και την αξιοκρατία εις βάρος των πολλών και υπέρ των επίλεκτων. 
     Κύριε Υπουργέ, ξέρουμε πολύ καλά ότι η συνέντευξη που καθιέρωσε η Κυβέρνησή σας δεν έχει αρχίσει να εφαρμόζεται στους διαγωνισμούς του Α.Σ.Ε.Π.. Δεν έχει αρχίσει να εφαρμόζεται, διότι το Α.Σ.Ε.Π. αρνείται να την εφαρμόσει. Ξέρουμε όμως και ξέρετε και σεις πολύ καλά ότι η συνέντευξη άρχισε να εφαρμόζεται σε όλους τους εκτός Α.Σ.Ε.Π. διαγωνισμούς. Ο νόμος σας έδωσε την εκκίνηση. Ήταν η πιστολιά του αφέτη. 
     Δώσατε, κύριε Υπουργέ, ελεύθερο και τώρα απολαμβάνετε τα αποτελέσματα. Παρωδία συνεντεύξεων, εικονικοί διαγωνισμοί και μάλιστα χωρίς οι διαγωνιζόμενοι να έχουν δικαίωμα ένστασης επί του βαθμού συνέντευξης. Άλλη πρωτοτυπία και αυτή. Και αυτό το ρυθμίσατε με δική σας υπουργική απόφαση του Αυγούστου, όπου ρητά αναφέρεται «ένσταση κατά της βαθμολογίας της συνέντευξης δεν χωρεί». Γιατί, κύριε Υπουργέ; Διεκδικεί κανένας το αλάθητο και δεν το ξέραμε; 
     Εκεί που επί κυβερνήσεων ΠΑ.ΣΟ.Κ. η σειρά κατάταξης έβγαινε βάσει μορίων με αντικειμενικό και αδιάβλητο τρόπο, σήμερα τα ανατρέπετε όλα υπέρ των επίλεκτων. Θέλετε παραδείγματα; Στους διαγωνισμούς παρωδία για επαγγελματίες οπλίτες, στους διαγωνισμούς για τους φύλακες φυλακών, στους διαγωνισμούς για τους πυροσβέστες, στους φερέλπιδες αγροφύλακες. Και ετοιμάζεστε να εξαιρέσετε από το Α.Σ.Ε.Π. και όλες τις Δ.Ε.Κ.Ο., για να κάνετε πάρτι προσλήψεων, όπως στο τραμ και στον προαστιακό, που προσλάβατε εξακόσιους δέκα εργαζόμενους χωρίς καν προκήρυξη, με σεμνότητα βέβαια, διότι θα μπορούσατε να προσλάβετε δεκαπλάσιους. 
     Και βέβαια πώς να ξεχάσουμε τα κατορθώματα της Κυβέρνησής σας που ανακοίνωσε στη Ρόδο αποτελέσματα διαγωνισμού τρεις ώρες πριν συνεδριάσει η αρμόδια επιτροπή στη Σύρο. Ίσως ανακαλύψετε τη μηχανή του χρόνου ή θεωρείτε κουτό τον ελληνικό λαό. 
     Αυτά  πρέπει να τα ακούν κυρίως οι νέοι που σας πίστεψαν και σας ψήφισαν, αυτοί που δεν τους διορίζετε γιατί έχουν προτεραιότητα οι πραιτοριανοί του κόμματος, οι επίλεκτοι. Να μάθουν αυτοί οι νέοι που σας ψήφισαν ότι τους περιφρονείτε, ότι κάνετε προσλήψεις χωρίς ίχνος διαφάνειας, χωρίς αιδώ και χωρίς φειδώ.
     Η Κυβέρνηση της Νέας Δημοκρατίας έχει κάνει διακόσιες είκοσι πέντε χιλιάδες επτακόσιες είκοσι τέσσερις προσλήψεις έως τις 19.7.2005, με στοιχεία που εσείς δώσατε σε μας απαντώντας στις ερωτήσεις μας.
     Καταθέτω τον πίνακα για τα Πρακτικά.
     (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σας προκαλώ να μας πείτε, κύριε Υπουργέ, πόσοι απ’ αυτούς τους διακόσιους είκοσι πέντε χιλιάδες επτακόσιους είκοσι τέσσερις προσελήφθησαν μέσω Α.Σ.Ε.Π.. Διαβάστε τον πίνακα και απαντήστε μας.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας τα δώσω όλα. 
     ΚΩΝΣΤΑΝΤΙΝΟΣ ΡΟΒΛΙΑΣ: Η Κυβέρνηση και ο Πρωθυπουργός προσωπικά έχετε μεγάλη ευθύνη γι’ αυτήν την επιστροφή στο παρελθόν. Είναι βέβαια επιστροφή στις ρίζες σας. Δεν σας πτοεί ούτε το Συμβούλιο Επικρατείας που κρίνει επικίνδυνη και παράνομη τη συνέντευξη. Δεν σας πτοεί ούτε ο εισαγγελέας που ασχολείται με τις παρανομίες που έγιναν στις προσλήψεις των φρουρών της Τράπεζας της Ελλάδος.
     Κύριε Υπουργέ, το άγχος είναι κακός σύμβουλος. Όταν μάλιστα το άγχος μεταλλάσσεται σε πολιτικό πανικό, τότε έχετε «ζόρια», όπως είπε δικός σας Υπουργός. Όταν αναζητάτε συντονιστή που θα υποκαταστήσει ουσιαστικά μέρος του έργου του Πρωθυπουργού, όταν εκπαραθυρώνετε μέσα σε είκοσι μήνες τριάντα ένα στελέχη σας από Υπουργούς και Βουλευτές έως διοικητές και συμβούλους, όταν για πρώτη φορά τέτοια εποχή η χώρα δεν έχει σχέδιο προϋπολογισμού και βαδίζει στο άγνωστο και μάλιστα χωρίς την ελπίδα για βάρκα, όταν απεργάζεται σενάρια εκλογών είκοσι μόλις μήνες μετά τις εκλογές, όταν βλέπετε τις μετρήσεις να αντιστρέφονται αργά, αλλά σταθερά, ρωτάμε, κύριε Υπουργέ: Μήπως τώρα πρέπει να κοιταχτείτε ως Κυβέρνηση επιτέλους σε έναν κανονικό καθρέφτη; Μήπως θα πρέπει να αντιμετωπίσετε την αλήθεια; Μήπως θα πρέπει να κάνετε μία βαθμολογούμενη συνέντευξη στον εαυτό σας, ίσως και στον Πρωθυπουργό, για να δείτε και να δούμε πού ζείτε, τι ξέρετε γι’ αυτά που συμβαίνουν αυτήν την εποχή στη χώρα, πού μας πάτε, αν έχετε σχέδια;
     Κυρίες και κύριοι συνάδελφοι, αυτή η Κυβέρνηση θα μείνει στην ιστορία ως Κυβέρνηση των αρνητικών πολιτικών πρωτοβουλιών, ως η Κυβέρνηση που δεν έχει να επιδείξει κάτι θετικό σε κανέναν τομέα. Θα σας θυμόμαστε μόνο για τις υποσχέσεις σας. Σ’ αυτό είσαστε άπιαστοι.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και τους λοιπούς χώρους του Μεγάρου της Βουλής των Ελλήνων, είκοσι έξι μαθητές και τρεις συνοδοί-καθηγητές του Γυμνασίου Πέρνης  Καβάλας. 
     Τους καλωσορίζουμε.
     (Χειροκροτήματα απ’ όλες τις πτέρυγες της Βουλής)
     Με απόφαση του Προέδρου του Συνασπισμού Ριζοσπαστικής Αριστεράς κ. Αλαβάνου ορίζεται ως Κοινοβουλευτικός Εκπρόσωπος για τη συζήτηση της σημερινής επερώτησης ο Βουλευτής κ. Αθανάσιος Λεβέντης.
     Το λόγο έχει ο κ. Σαλαγιάννης.
     ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, από τα έδρανα εδώ της Βουλής έχω τη δυνατότητα να απευθύνομαι στην Κυβέρνηση και ιδιαίτερα και ξεχωριστά στον κ. Παυλόπουλο  και όχι στους συναδέλφους μου Βουλευτές της Νέας Δημοκρατίας που είναι αχθοφόροι μιας άθλιας πολιτικής για τις προσλήψεις, που πάρα πολλοί απ’ αυτούς στις συζητήσεις μας λένε ότι πληρώνουν τις εμμονές του κ. Παυλόπουλου.
     Είχα πει στον κ. Παυλόπουλο όταν συζητούσαμε το θέμα αυτό στη Βουλή ότι θα αποτελέσει αυτή η υπόθεση, η συνέντευξη στίγμα στην πολιτική του διαδρομή και γι’ αυτόν και για την Kυβέρνησή του. 
     Λοιπόν, έχω ένα βασικό ερώτημα να του κάνω σήμερα, ένα χρόνο περίπου μετά και με την εμπειρία του πώς εφαρμόστηκε αυτός ο νόμος μέχρι σήμερα: Τι έμεινε όρθιο απ’ όλα τα επιχειρήματα που χρησιμοποιούσε όταν έφερνε αυτήν τη διάταξη στη Βουλή, όταν επιχειρούσε να πείσει το ΠΑ.ΣΟ.Κ., το Κ.Κ.Ε., το Συνασπισμό, τους φορείς, την Κ.Ε.Δ.Κ.Ε., την Ε.Ν.Α.Ε., την Α.Δ.Ε.Δ.Υ., όλους που αντιδρούσαμε; Με απόλυτο τρόπο έλεγε ότι εγώ το κάνω για να φέρω την αξιοκρατία στις προσλήψεις. 
     Λοιπόν, ρωτάω: Υπάρχει έστω ένας πολίτης που να πιστεύει ότι ήρθε η αξιοκρατία στις προσλήψεις με τη συνέντευξη; Ένας έστω. Το κάνει για την αντικειμενικότητα και τη διαφάνεια. Ε, λοιπόν, αυτό το επιχείρημα σήμερα κάνει πολλούς που έχουν το μπάρμπα στην Κορώνη να χαμογελούν και τους μπαρμπάδες στην Κορώνη να καγχάζουν! 
     Μιλούσε για την ισοπολιτεία. Ποια ισοπολιτεία; Τι μιλάμε τώρα; Δεν μιλάμε για τα άλλα παιδιά, αλλά έστω να υπήρχε ισοπολιτεία ακόμα και στα γαλάζια παιδιά, στα παιδιά τους. Εμ, δεν υπάρχει και εκεί. Το τσούρμο συνωστίζεται ταπεινωτικά –εκεί το οδηγείτε- τα νέα παιδιά, τα παιδιά σας στα κομματικά σας γραφεία, με το επιχείρημα «περιμένετε την άλλη φορά, μπορεί να έχετε εσείς σειρά». 
     Το θλιβερό πάντως απ’ όλα είναι ότι ένας πολιτικός με τη διαδρομή του κ. Παυλόπουλου, κορυφαίος Υπουργός της Κυβέρνησης, καθηγητής, να ισχυρίζεται ότι μπορεί να φέρει την αξιοκρατία με τις συνεντεύξεις, όταν δεν έχει διασφαλίσει το θεμέλιο. Ποιο; Την αντικειμενικότητα και τη διαφάνεια. Και εγώ ρωτάω, να μας απαντήσει ο κ. Παυλόπουλος: Μπορεί να υπάρξει αξιοκρατία όταν δεν υπάρχει αντικειμενικότητα και διαφάνεια; Μπορεί να συμβεί ποτέ αυτό; 
     Το δεύτερο επιχείρημά του είναι ότι τις κάνει το Α.Σ.Ε.Π. τις συνεντεύξεις. Τον ρωτάω, λοιπόν, μετά από ένα χρόνο να μας πει μία πρόσληψη που έγινε με συνέντευξη, να καταθέσει πίνακα, στην οποία συμμετείχε το Α.Σ.Ε.Π., που ήταν επικεφαλής άνθρωπος του Α.Σ.Ε.Π.. Να μας τις πουν, λοιπόν. Πίνακα, θέλω, κύριε Παυλόπουλε, και μη χαμογελάτε. Σας έχουμε δει να χαμογελάτε κάνοντας το άσπρο μαύρο και το μαύρο άσπρο. Πίνακα θέλουμε, λοιπόν, να ακούσουμε σε πόσες συνεντεύξεις προσλήψεων ήταν παρόντες άνθρωποι του Α.Σ.Ε.Π., για να δούμε ποια είναι η αξιοπιστία. 
     Κάνατε ζημιά σε βάθος, τεράστια ζημιά, όχι μόνο στη Δημόσια Διοίκηση. Δεν είναι μόνο που καλλιεργείτε μια νοοτροπία, βάζω κάποιον με μέσον, μετά με μέσον να τον προάγω, με μέσον να τον κάνω διευθυντή και αν τον πιάσουν να κλέβει, βάζω μέσον για να τον απαλλάξω. Αυτή είναι η νοοτροπία που θα ισχύσει. Αυτό είναι. 
     Υπάρχει Δημόσια Διοίκηση να υπηρετεί τον πολίτη, Δημόσια Διοίκηση να αναγεννηθεί μ΄ αυτήν την άθλια διαδικασία; Τη  θάβετε. Αυτή είναι η αλήθεια. Η ζημιά όμως είναι πιο βαθιά. Όταν επιτρέπεις, νομοθετείς, καλλιεργείς, ενισχύεις μέσα από τη συνέντευξη, τη διαμεσολάβηση, αυτό έχει προεκτάσεις, στο ρουσφέτι, στην παρέμβαση, στη διαπλοκή και στη διαφθορά. Γιατί αν κάποιος μπορεί να μπει, να βρει το μεσάζοντα για να κάνει πρόσληψη, γιατί να μη βρει το μεσάζοντα να πάρει προμήθεια, γιατί να μη βρει το μεσάζοντα να πάρει και εργολαβία; 
     Καλλιεργείτε τη διαφθορά, αυτή είναι η αλήθεια. Και πάνω απ’ όλα ταπεινώνετε μία ολόκληρη κοινωνία. Είναι αλήθεια ότι το 1994 υπήρξε  η μεγαλύτερη δημοκρατική κατάκτηση της δημοκρατίας, της κοινωνίας και του πολιτικού μας συστήματος: Ο νόμος του Πεπονή, με τις αδυναμίες του. Όμως, επί δέκα χρόνια και με τη δική μας -των Βουλευτών του ΠΑ.ΣΟ.Κ.- προσπάθεια, κλείσαμε πολλά παράθυρα, διευρύναμε το νόμο του Πεπονή και επιχειρήματα με μεγάλο κόπο ένα πολύ μεγάλο μέρος της κοινωνίας να πιστεύει ότι υπάρχουν και αντικειμενικές προσλήψεις. Ε, τώρα, λοιπόν, τα σαρώσατε όλα. Εσείς που αρέσκεστε στις δημοσκοπήσεις, βρείτε μου μία δημοσκόπηση που να μη λέει πάνω από 80% ότι δεν υπάρχει η παραμικρή διαφάνεια και αντικειμενικότητα στις προσλήψεις, για να καταλάβατε τι ζημιά έχετε κάνει. Τεράστια ζημιά. Θα την πληρώνει η κοινωνία και εσείς βέβαια.
     Λέει ο κ. Καραμανλής μετά από τα σημάδια παρακμής και σήψης και τα εκφυλιστικά φαινόμενα που παρουσιάστηκαν: «Ως εδώ και μη παρέκει». Κάνει τεράστιο λάθος. Ως εδώ δεν είδε ακόμα τίποτα. Στο παρέκει να δει τι θα γίνει, όταν καλλιεργεί και νομοθετεί ο ίδιος με τον κ. Παυλόπουλο τη διαμεσολάβηση.
     Η συνέντευξη, αγαπητοί συνάδελφοι, είναι εκκολαπτήριο διαμεσολάβησης. Το ξέρετε πολύ καλά. Καθημερινά το ζείτε. Είναι εκκολαπτήριο διαμεσολάβησης, είναι θερμοκήπιο διαφθοράς. Δεν υπάρχει καμία αμφιβολία γι’ αυτό. Αν, λοιπόν, το καλλιεργείτε, θα εισπράξετε τα επίχειρα. Εμείς από το ’81 και μετά τα εισπράξαμε. Γι’ αυτό το ’94 είπαμε: «Τέρμα. Δεν πάει άλλο.» Και δώσαμε μάχη γι’ αυτό. Και στο Σύνταγμα δώσαμε μάχη. Εσείς ως μοιραίοι περιμένετε τι θα πει ο κ. Παυλόπουλος. Σας λέω ότι είναι τραγική η υπόθεση. 
     Όσο για τον κ. Καραμανλή και την Κυβέρνηση, δεν θα εισπράξουν μόνο τα επίχειρα αυτών που είναι απ’ έξω, αλλά και των δικών σας, αυτών που στοιβάζονται. Θα πριμοδοτήσετε 5%, 10%; Ε, λοιπόν, ενενήντα θα σας φτύσουν στο τέλος. Αυτή είναι η μοίρα. Αυτή είναι η αλήθεια.
     Κύριε Πρόεδρε, αν ο κ. Παυλόπουλος μετά από όλα όσα έχουν συμβεί, μ’ αυτά που λέει η κοινωνία, μ’ αυτά που λένε οι εφημερίδες, μ’ αυτά που ακούμε από το Συμβούλιο της Επικρατείας επιμείνει να επιχειρηματολογεί υπέρ της συνέντευξης και μάλιστα να επιχειρηματολογεί με τον ίδιον τρόπο παρά τα αναμφισβήτητα δείγματα γραφής αυτής της υπόθεσης, τότε νομίζω ότι υπάρχει μία πολιτική –και εγώ δεν είμαι ποτέ κακός στη Βουλή- χωρίς τσίπα, μια ξετσίπωτη πολιτική. Θεωρώ την ιστορία της συνέντευξης την πιο άθλια λειτουργία της σημερινής Κυβέρνησης. Πάρτε το πίσω, κύριοι συνάδελφοι, πάρτε το πίσω. Νομίζω ότι έχετε βάλει φωτιά στα θεμέλια της λειτουργίας του πολιτικού συστήματος. Μην το κάνετε. Είναι καιρός να το πάρετε πίσω.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε συνάδελφε.
     Το λόγο έχει ο κ. Όθωνας.
     Κύριε Όθωνα, ζητήσατε να προσμετρήσω και τη δευτερολογία σας. 
     ΕΜΜΑΝΟΥΗΛ ΟΘΩΝΑΣ: Ναι, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Καλώς, έχετε το λόγο.
     ΕΜΜΑΝΟΥΗΛ ΟΘΩΝΑΣ: Κύριε Πρόεδρε, σήμερα επερωτά το ΠΑ.ΣΟ.Κ. την πολιτική ηγεσία του Υπουργείου Εσωτερικών, Δημόσιας Διοίκησης και Αποκέντρωσης γι’ αυτόν τον ατελείωτο θεσμικό κατήφορο στον οποίο οδηγούν τη χώρα με σειρά νομοθετικών πρωτοβουλιών, πράξεων και παραλείψεων και οι πολίτες σε κάθε γωνιά της ελληνικής επικράτειας παρακολουθούν έκπληκτοι αλλά και αγανακτισμένοι ότι δεν έχει τελειωμό. Και βέβαια επερωτώντας την πολιτική ηγεσία του αρμόδιου Υπουργείου εγκαλούμαι και τον ηθικό αυτουργό αυτής της απαξίωσης, της θεσμικής υποχώρησης της χώρας και του πολιτικού και διοικητικού συστήματος, που δεν είναι άλλος από τον Πρωθυπουργό της χώρας, τον Κωνσταντίνο Καραμανλή τον Β΄. 
     Ισχυριζόσασταν, κύριε Υπουργέ, εσείς και η παράταξή σας, προεκλογικά ότι διαθέτατε το φάρμακο διά πάσαν νόσον της Δημόσιας Διοίκησης στη χώρα μας και αποδείξατε μετεκλογικά ότι είστε διατεθειμένοι διά πάσαν εξυπηρέτηση των κομματικά «ημετέρων», των μικροκομματικών σας σκοπιμοτήτων και της άσκησης ενός θα έλεγα πολύ κοντόφθαλμου πολιτικού παιγνίου. Στήσατε αυτούς τους είκοσι μήνες λιθαράκι λιθαράκι αυτό το μνημείο της αναξιοπιστίας και της πολιτικής εξαπάτησης, ένα μνημείο μεγαλοπρεπές, το οποίο καγχάζει ειρωνικά σε όλους όσους, εύπιστους ή αφελείς, έτειναν ευήκοα ώτα σε όλες αυτές τις προεκλογικές διακηρύξεις περί αξιοκρατίας, διαφάνειας, αξιοπιστίας, που έβγαιναν με πάρα πολύ μεγάλη ευκολία από τα στόματα όλων σας αλλά κυρίως από το στόμα του σημερινού Πρωθυπουργού. 
     Κύριε Υπουργέ της Δημόσιας Διοίκησης, σας διαβάζω τη δήλωσή σας κατά την επίσκεψή σας στο Α.Σ.Ε.Π. το Μάρτιο του 2004, λίγες μέρες μετά από την ορκωμοσία της νέας Κυβέρνησης.
     Λέτε: «Ζητήσαμε από τον πρόεδρο και τα μέλη του Α.Σ.Ε.Π. να μας πουν τι χρειάζονται ώστε όλες οι αρμοδιότητες να τους δοθούν και όχι μόνο αυτές που έχουν σήμερα, αλλά και αρμοδιότητες σχετικές με το σχεδιασμό της Δημόσιας Διοίκησης, έτσι ώστε το Α.Σ.Ε.Π. να μετεξελιχθεί σ’ αυτό που στο πρόγραμμά μας είχαμε θέσει ως στόχο, δηλαδή σ’ ένα Εθνικό Συμβούλιο Δημόσιας Διοίκησης. Στόχος της Κυβέρνησης αυτής είναι η ανεξάρτητη αρχή να έχει έναν ισχυρό λόγο στο σχεδιασμό της διοικητικής μεταρρύθμισης, να δοθούν όλες οι αρμοδιότητες που ανήκουν στο Α.Σ.Ε.Π., αλλά και τα μέσα για να τις ασκήσει με προσωπικό, οικονομικά μέσα, υλικοτεχνική υποδομή, ηλεκτρονικούς υπολογιστές και ό,τι άλλο χρειάζεται για να κάνει απερίσπαστα τη δουλειά της». «Η αξιοκρατία» -συμπληρώνετε, κύριε Παυλόπουλε- «πρέπει να εμπεδωθεί στη Δημόσια Διοίκηση και πρέπει κάθε άξιος άνθρωπος, πέρα και έξω από τις πολιτικές του θέσεις και τοποθετήσεις, να μπορεί να προσφέρει». 
     Σας ακούγεται μήπως ως ανέκδοτο αυτό; Δημιουργεί εύλογα ερωτηματικά στα οποία όχι με το συνήθη κοινοβουλευτικό σας τρόπο μπορείτε να απαντήσετε σήμερα εδώ, ερωτήματα που σχετίζονται με το αν υπάρχει πράγματι δραματική μείωση των φορέων του δημοσίου που προκηρύσσουν διαγωνισμούς καθημερινά για διορισμό προσωπικού παρακάμπτοντας το Α.Σ.Ε.Π.; Από τότε που δίνατε αυτές τις διαβεβαιώσεις έχουν περάσει δεκαεννιά μήνες, κύριε Παυλόπουλε. Αλήθεια, πόσες προτάσεις από τις προτάσεις του ίδιου του Α.Σ.Ε.Π. που συμπεριλαμβάνονται στις ετήσιες εκθέσεις του έγιναν δεκτές κι έχουν πάρει το δρόμο υλοποίησής τους από τη σημερινή Κυβέρνηση; 
     Έχετε τίποτα ίσως να μας πείτε για την ευρείας κλίμακας βιομηχανία προσλήψεων μέσω συμβάσεων έργου και ανανεώσεων συμβάσεων ήδη υπηρετούντων συμβασιούχων, όχι βέβαια με τη διαδικασία της μονιμοποίησής τους, η οποία είναι σε εξέλιξη;
     Επειδή είπα μία κρίσιμη λέξη, τη λέξη «συμβασιούχοι» κι επειδή αυτό το μνημείο της πολιτικής εξαπάτησης και αναξιοπιστίας κοσμείται και απ’ αυτήν σας την ανακολουθία, θέλω να σας πω ότι πρόσφατα απηύθυνα μία ερώτηση σε σας -την απάντηση υπογράφει ο κ. Ανδρεουλάκος- όπου σας ρώτησα σε ποιο στάδιο βρίσκονται οι διαδικασίες εφαρμογής του π.δ. 164 του 2004 και πόσοι συμβασιούχοι έχουν μέχρι στιγμής μονιμοποιηθεί, δηλαδή οι συμβάσεις τους έχουν μετατραπεί σε αορίστου χρόνου. Μου απαντήσατε ότι έχουν κατατεθεί στο Α.Σ.Ε.Π. αιτήματα που αφορούν πενήντα οκτώ χιλιάδες εννιακόσιους εξήντα πέντε  συμβασιούχους και ότι έχουν εκδοθεί οριστικές αποφάσεις για έντεκα χιλιάδες επτακόσιοι ογδόντα τέσσερις απ’ αυτούς, από τους οποίους σε έξι χιλιάδες ενενήντα τρεις δεν μετατρέπονται οι συμβάσεις τους σε αορίστου χρόνου. Επομένως από το σύνολο των περίπου εξήντα χιλιάδων αιτήσεων μετατροπής συμβάσεων, έτυχαν πέντε χιλιάδες εξακόσιες ενενήντα μία.
     Αφού σε άλλα πράγματα στα οποία ειδικεύεστε, κύριε Παυλόπουλε, αποδειχθήκατε λιγότερο ικανός, κάντε στα μαθηματικά τουλάχιστον την αναλογία των ποσοστών για να δείτε τι σχέση έχει αυτό το ποσοστό ικανοποίησης των αιτημάτων και εκπλήρωσης της αγωνίας των συμβασιούχων σε σχέση με τις προεκλογικές σας υποσχέσεις.
     Κύριε Υπουργέ, πέρα από την πολύ σημαντική απαξίωση του πολιτικού συστήματος η οποία γίνεται και η οποία μας αφορά όλους με τέτοιου είδους πολιτικές αντιλήψεις και πρακτικές, θέλω να σας καλέσω να συναισθανθείτε και μία άλλη εντελώς ανθρώπινη διάσταση. Θέλω να σας θέσω ένα μη πολιτικό ερώτημα: Πόσο ψυχροί άραγε και πόσο σκληροί πρέπει να είναι εκείνοι οι άνθρωποι που κοιτάζοντας στα μάτια ένα νέο άνθρωπο στη σύγχρονη Ελλάδα, στο βλέμμα του δεν διακρίνουν την αγωνία της εργασιακής ανασφάλειας, την αγωνία για το μέλλον του, αλλά μέσα απ’ αυτό το βλέμμα ψάχνουν να δουν αν έχει γαλάζια ή πράσινα ή κόκκινα μάτια; Δεν μπορώ ειλικρινά αν διανοηθώ ότι υπάρχουν σύγχρονοι πολιτικοί που μπορεί να είναι τόσο σκληροί.
     Κύριε Υπουργέ, ηχούν ακόμα σ’ αυτήν την Αίθουσα με πάρα πολύ μεγάλη ένταση και, θα έλεγα, και με πάρα πολύ μεγάλη προπέτεια, οι διαβεβαιώσεις σας όταν φέρνατε σ’ αυτήν την Αίθουσα τις ρυθμίσεις εκείνες που δημιούργησαν το νομοθετικό υπόβαθρο ή κάνετε σήμερα τον κηπουρό σ’ αυτά τα αμέτρητα άνθη του κακού που σας απαρίθμησε ο προηγούμενος συνάδελφος, των οποίων ουκ έστιν ο αριθμός και μας εγκαλούσατε ότι σας κάνουμε δίκη προθέσεων. Μας εγκαλούσατε ότι είμαστε καχύποπτοι και μας διαβεβαιώνατε με το κύρος σας ότι θα εγγυηθείτε προσωπικά την αξιοκρατία και τη διαφάνεια στη Δημόσια Διοίκηση. 
     Σήμερα, μετά την παρέλευση των ολίγων μόνο μηνών, είστε στα μάτια και του πολιτικού συστήματος συμπεριλαμβανομένων και των συναδέλφων της Νέας Δημοκρατίας, ο βασικός μέτοχος της κωμωδίας που στήθηκε μεταξύ τυριού και αχλαδιού στον Μπαϊρακτάρη, ο βασικός μέτοχος της κομματικοποίησης του κράτους, ο βασικός μέτοχος της αναξιοκρατίας, της αδιαφάνειας. Και γι’ αυτό είστε, κύριε Υπουργέ, ο βασικός ένοχος σ’ αυτό το ειδεχθές έγκλημα απαξίωσης του πολιτικού συστήματος. 
     Νομίζω ότι είναι η ώρα να συναισθανθείτε τις ευθύνες σας. Περιμένω αυτό να συμβεί από την απάντηση που θα δώσετε σήμερα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. Το λόγο έχει η κ. Αράπογλου. 
     ΧΡΥΣΗ ΑΡΑΠΟΓΛΟΥ: Πιστεύω ότι έχει παρέλθει ικανός χρόνος από τις τελευταίες εκλογές ώστε να μπορεί κάποιος αναλυτής να σκεφθεί -για να καταλήξει κάπου, να γίνει δηλαδή ένας πρώτος απολογισμός- τι κοινό μπορεί να έχει η προεκλογική Νέα Δημοκρατία με την κυβερνώσα Νέα Δημοκρατία. Η χαοτική διάσταση λόγων και έργων μπορεί να παρασύρει κάποιον και να πει ότι δεν έχει απολύτως τίποτα κοινό. 
     Κύριε Υπουργέ, θέλω να σας πω ότι έχει. Έχετε μια κρίση ταυτότητας. Τα μεγάλα λόγια μιας σοσιαλίζουσας απόκλισης προεκλογικά φυσικά δεν μπορούν να έχουν απολύτως κανένα αντίκρισμα στη μετεκλογική σας συμπεριφορά, στη συμπεριφορά σας ως Κυβέρνηση. Η Νέα Δημοκρατία δεν μπορεί να ισορροπήσει ιδεολογικά και πολιτικά γιατί στα λόγια αποκηρύσσει τον ίδιο της τον εαυτό. 
     Δεν ήταν Δεξιά, ήταν μεσαίος χώρος, μόνο που κανείς δεν το δίδαξε στα στελέχη της. Θα εξυγίανε τη δημόσια ζωή, αλλά αυτό ξέχασε να το διαμηνύσει στους ίδιους τους Υπουργούς της. Όσο δε για τους θαρραλέους ή ανύποπτους που θέλησαν ορισμένες αλήθειες, όπως ο κ. Πολύδωρας και ο κ. Πολύζος, νομίζω ότι τιμωρήθηκαν με παραδειγματικό και ιδιαίτερο τρόπο για  ολόκληρη τη νεότερη πολιτική μας ιστορία. Η κρίση ταυτότητάς σας διαπερνά το συνολικό τρόπο διακυβέρνησης και τραυματίζει όχι μόνο την αξιοπιστία σας ως Κυβέρνηση αλλά δυστυχώς -και αυτό είναι το τραγικό- ολόκληρο το πολιτικό σύστημα. 
     Καταφέρατε σε πάρα πολύ μικρό χρονικό διάστημα να διαλύσετε κάθε έννοια αξιοκρατίας και κάθε μηχανισμό ισονομίας που είχε καταφέρει η νεότερη δημοκρατία μας να κατακτήσει, με όσα λάθη και αν θα αναφέρετε για την προηγούμενη διακυβέρνηση από το ΠΑ.ΣΟ.Κ.. Με όσα, λοιπόν, έχετε διαπράξει μέχρι σήμερα δείχνετε ότι είστε μια σπάνια Κυβέρνηση, που λειτουργεί ως ένας πρωτόγονος μηχανισμός που ήρθε για να αλώσει τα πάντα χωρίς όρους και χωρίς όρια. Χωρίς καμία συναίσθηση ευθύνης για τις συνέπειες των πράξεών σας. 
     Το χειρότερο όμως μήνυμα που εκπέμπετε, το χειρότερο μήνυμα για την αναξιοπιστία για τους ίδιους τους θεσμούς είναι, προς την κοινωνία, προς τους νέους ιδιαίτερα, ότι όλα είναι θέμα μέσου. Ότι όλα μπορούν να γίνουν κάτω από το τραπέζι, ότι όλα εξαρτώνται από την κομματική απόχρωση. Μια αγοραία και αποκρουστική εκδοχή ενός ανώριμου πολιτικού συστήματος που υπηρετείτε. Όχι πτυχία, όχι προσπάθεια. Το μόνο που μπορεί κανείς να επιδιώκει στη ζωή του είναι πως θα βρει τον τρόπο να πείσει κάποιον ώστε να τρυπώσει με αυτές τις ιδιότητες, ως και ποινικά κολάσιμες διαδικασίες, τις οποίες έχετε επιλέξει. 
     Αυτό το περίεργο φρούτο της προσωπικής συνέντευξης για τις προσλήψεις στο δημόσιο είναι κάτι που πραγματικά σας καλούμε να το ξαναδείτε γιατί πρώτα απ’ όλα φέρνει σε δύσκολη θέση τους ίδιους τους Βουλευτές της Νέας Δημοκρατίας.
     Θα σας αναφέρω κάτι, το οποίο αναφέρω μετά από αρκετό καιρό, διότι δυστυχώς επί μήνες περιμένω να μου απαντήσει -και το λέω και προς τον Πρόεδρο, για τον τρόπο δηλαδή που λειτουργεί το Κοινοβούλιο και η Κυβέρνηση όσον αφορά τις απαντήσεις στις ερωτήσεις των Βουλευτών- ο κ. Ορφανός. Θα το καταθέσω στα Πρακτικά. 
     Σε προκήρυξη που έγινε στη Θεσσαλονίκη για τις ειδικές θέσεις Φυσικής Αγωγής –και είναι λίγες οι θέσεις, δηλαδή επτά στα πρότυπα σχολεία, δύο στα λοιπά ιδρύματα, έξι στις φυλακές, τρεις στα Α.Μ.Ε.Α.- δεν προσελήφθησαν απλώς γαλάζια παιδιά -αυτοί οι οποίοι προσελήφθησαν έχουν πάρει τον ανώτατο βαθμό της προφορικής συνέντευξης, ο οποίος υπερκαλύπτει το σύνολο των τυπικών προσόντων- αλλά προσελήφθησαν τα βιολογικά δικά μας παιδιά. Για λόγους προσωπικής δεοντολογίας –έτσι όπως την ορίζω εγώ- δεν θα αναφέρω τα ονόματά τους. Μπορείτε να ψάξετε να τα βρείτε. 
     Ο πρώτος ο οποίος προσελήφθη, στην πρώτη θέση, είναι ο γιος του διευθυντή Αγωνιστικού Αθλητισμού της Γενικής Γραμματείας Αθλητισμού. Η επόμενη είναι η γυναίκα του προϊστάμενου Β΄ Διεύθυνσης Φυσικής Αγωγής Θεσσαλονίκης. Στα ιδρύματα η πρώτη που προσελήφθη είναι η γυναίκα του διευθυντή «Άθληση για Όλους», ο οποίος είναι ο πρόεδρος της επιτροπής του διαγωνισμού. 
     Δεν θα συνεχίσω. Θα τα καταθέσω στη Βουλή. Και παρακαλώ πολύ να διαμηνύσει και το Προεδρείο στους Υπουργούς ότι έχουν τη στοιχειώδη υποχρέωση τουλάχιστον να απαντούν, έστω και τυπικά, σε ανάλογες ερωτήσεις Βουλευτών.
     Να συνεχίσω με τη Θεσσαλονίκη.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     ΠΡΟΕΔΡΕΥΩΝ (Σωτήρης Χατζηγάκης): Θα καλύψετε και το χρόνο της δευτερολογίας σας;
     ΧΡΥΣΗ ΑΡΑΠΟΓΛΟΥ: Όχι, κύριε Πρόεδρε, σε ένα λεπτό τελειώνω και θα κρατήσω τη δευτερολογία μου.
     Θα σας αναφέρω άλλο ένα παράδειγμα: Στη Γενική Γραμματεία Νέας Γενιάς στη Θεσσαλονίκη μέσα σε μία ημέρα από τους έξι εργαζόμενους επί οκταετία -και εκπαιδευμένων στο εξωτερικό και στις Βρυξέλλες- απολύσατε τους πέντε. Την επομένη ημέρα προσλάβατε στελέχη της Ο.Ν.Ν.Ε.Δ.. Και να σας πω τι έχει συμβεί σήμερα; Στις ελάχιστες θέσεις αυτών των πέντε, έξι χιλιάδων που δικαίωσε το Α.Σ.Ε.Π., δικαιώθηκαν οι παλαιοί, οι οποίοι δεν ξέρω τι θα πάνε να κάνουν μαζί με τους καινούργιους στα ίδια έδρανα. 
     Θα κρατήσω τη δευτερολογία μου. Σταματώ εδώ λέγοντας προς τον κ. Παυλόπουλο και προς ολόκληρη την Κυβέρνηση ότι είναι δικαίωμά της να κυβερνά όπως εκείνη νομίζει. Θα την κρίνει ο λαός στις επόμενες εκλογές. Δεν έχει, όμως, δικαίωμα να τραυματίζει τις κατακτήσεις του πολιτικού μας συστήματος.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     (Στο σημείο αυτό η Βουλευτής κ. Χρυσή Αράπογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κυρία συνάδελφε.
     Ο κ. Μπόλαρης έχει το λόγο.
     ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
     Όταν ξεκίνησε η συζήτηση για το νομοσχέδιο, το οποίο τελικά καθιέρωσε τη συνέντευξη, κύριε Πρόεδρε, είχα απευθύνει στον Υπουργό το εξής ερώτημα: Σε ποια κατεύθυνση σπρώχνει η Κυβέρνηση την ελληνική νεολαία; Προς τα πού την καθοδηγεί; Προς την κατεύθυνση της Ευρώπης ή προς την κατεύθυνση αφρικανικού τύπου δημοκρατιών; Προς την κατεύθυνση του 2010 ή προς τις δεκαετίες του ’60, του ’50 και προς τα πίσω; Τελικά η Κυβέρνηση ήθελε μία συνέντευξη ανάλογη με αυτή που εφαρμόζουν οι δημοκρατίες στην Ευρώπη και την Αμερική ή ήθελε να επαναφέρει το πιστοποιητικό κοινωνικών φρονημάτων από την πίσω πόρτα;
     Κύριε Πρόεδρε, δεν έκλεισε ένας χρόνος και δυστυχώς η ελληνική κοινωνία, η ελληνική νεολαία, δηλαδή η νεολαία των προκλήσεων, η νεολαία των μεταπτυχιακών, η νεολαία της εποχής της ανταγωνιστικότητας, η νεολαία που μαθαίνει να συζητά με όλη την υφήλιο με το διαδίκτυο, η νεολαία που ξέρει ξένες γλώσσες, ταπεινώνεται καθημερινά από μεθοδεύσεις οι οποίες απαξιώνουν το πολιτικό σύστημα, τραυματίζουν τη νεολαία και δείχνουν προς την κατεύθυνση της οπισθοδρόμησης. Διότι πώς αλλιώς μπορούμε να χαρακτηρίσουμε τα γεγονότα που έγιναν με το διαγωνισμό για το διορισμό ειδικών φρουρών στην Τράπεζα της Ελλάδος; Ο ανιψιός του Βουλευτή των Σερρών, ο ανιψιός του Υπουργού, ο γιος του φρουρού του Υπουργού, ο γιος του οδηγού του Βουλευτή. Να μη λέμε ονόματα.
     Έχουν εξαντληθεί, τα έχουν συζητήσει οι τηλεοράσεις, τα ραδιόφωνα, οι εφημερίδες κι όμως το Υπουργείο θεωρεί ότι δεν συνέβη τίποτα. Στις ερωτήσεις μας γι’ αυτό το διαγωνισμό - παρωδία απαντούν πως όλα έχουν καλώς. 
     Τι συμβαίνει όμως στη συγκεκριμένη περίπτωση, κύριε Υπουργέ; Είστε καθηγητής νομικής σχολής. Εδώ δεν μιλάμε πλέον ούτε για νομική ούτε για δημοκρατία. Μιλούμε για απλή λογική. Υπάρχει βιασμός της απλής λογικής, η οποία λέει πως δεν είναι δυνατόν όλοι οι αριστούχοι, οι οποίοι πήραν μέρος σ’ αυτόν το διαγωνισμό, να έχουν βαθμολογηθεί στην έκθεση ιδεών με «11» ή με «12»! Δεν είναι δυνατόν όλοι οι αριστούχοι με απόλυτο βαθμό «20» να παίρνουν «12» και «13» στα γραπτά, που αφορούν τα στοιχεία δικαίου! Ούτε είναι δυνατόν αυτοί οι μαθητές, που οι περισσότεροι εξ αυτών είναι απόφοιτοι πανεπιστημίου ή Τ.Ε.Ι., που οι περισσότεροι απ’ αυτούς έχουν υπηρετήσει στον ελληνικό στρατό σαν αξιωματικοί, που οι περισσότεροι απ’ αυτούς έχουν πτυχία για τους ηλεκτρονικούς υπολογιστές, που οι περισσότεροι απ’ αυτούς γνωρίζουν ξένη γλώσσα, όλοι, μηδενός εξαιρούμενου, να έχουν αποτύχει! Δαιμονική σύμπτωσις: Οι περισσότεροι απ’ αυτούς που πέτυχαν μόλις και μετά βίας κατόρθωσαν να πάρουν πτυχίο από τα τεχνικά λύκεια -όχι τα γενικής κατεύθυνσης- με βαθμούς απολυτηρίου «11»,»12», «13»!
     Και φυσικά, κύριε Υπουργέ, αυτά τα παιδιά έχουν δικαίωμα στην εργασία και φυσικά στηρίζουμε το δικαίωμά τους να βρουν δουλειά, όχι όμως με εξευτελισμό των θεσμών. 
     Θέλω να επισημάνω κάτι, το οποίο μετ’ επιτάσεως έγινε στο συγκεκριμένο διαγωνισμό: 
     Στο συγκεκριμένο διαγωνισμό, κύριε Πρόεδρε, δεν άρκεσε, δεν έφτανε η τραγωδία, η παρωδία, ο εξευτελισμός με τη δήθεν - «γιαλαντζί» έλεγε η γιαγιά μου- «γιαλαντζί συνέντευξη». Έγινε κάτι πολύ χειρότερο: Αλλοιώθηκαν τα αποτελέσματα των γραπτών!
     Ζητούμε, κύριε Υπουργέ, να κατατεθούν εδώ τα γραπτά των αριστούχων. Έχει κατατεθεί και σχετική ερώτηση. Αυτούς τους αριστούχους τους έχετε εξευτελίσει και τους έχετε εκθέσει στις οικογένειές τους, στο περιβάλλον τους, στην ελληνική κοινωνία. Οι αριστούχοι του «20», οι πτυχιούχοι των πανεπιστημίων, δεν είναι δυνατόν να έγραψαν «11» στην έκθεση, όταν οι συμμαθητές τους, που αποφοίτησαν με «11», έγραψαν «20» στην έκθεση! Και αυτό είναι κανόνας. Γι’ αυτό το λόγο σας έχει κατατεθεί ερώτηση. Ζητούμε να φέρετε στη Βουλή αυτά τα γραπτά! Θέλουμε να δούμε πώς βαθμολογήθηκαν οι αριστούχοι. Και είναι τούτο κρίσιμο.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπόλαρη.
     ΜΑΡΚΟΣ ΜΠΟΛΑΡΗΣ: Ευχαριστώ κι εγώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία και κύριοι συνάδελφοι, είναι, τουλάχιστον, υποκριτικό να έρχεται σήμερα, εν έτει σωτηρίω 2005, στη Βουλή των Ελλήνων το ΠΑ.ΣΟ.Κ. και να κατηγορεί την Κυβέρνηση Καραμανλή για ρουσφετολογικές προσλήψεις και για αδιαφάνεια στις προσλήψεις. Όταν επί είκοσι ολόκληρα χρόνια με εκατοντάδες χιλιάδων ρουσφετολογικές προσλήψεις το ΠΑ.ΣΟ.Κ. διαίρεσε τη νεολαία με βάση τα πολιτικά χρώματα κι έκανε το κομματικό ρουσφέτι πρακτική άσκησης πολιτικής. Όλος ο ελληνικός λαός γνωρίζει τι συνέβη τα είκοσι χρόνια της διακυβέρνησης του ΠΑΣΟΚ στον τομέα των προσλήψεων.
     Βεβαίως, ακούστηκαν όσα ακούστηκαν στην Αίθουσα πριν από λίγο. Σας διαβεβαιώ, κύριοι συνάδελφοι -όσοι ζείτε την πραγματικότητα και θέλετε να τη δείτε μέσα από την αντικειμενική λογική- πως ουδέποτε ακούστηκαν σ’ αυτή την Αίθουσα τόσες πολλές ανακρίβειες και τόσα πολλά ψέματα σε τόσο μικρό χρονικό διάστημα και ουδέποτε διαστρεβλώθηκε η αλήθεια σε τέτοιο βαθμό και με τέτοια προκλητικότητα.
     Όπως θα σας αποδείξω στη συνέχεια με στοιχεία, ο λόγος για τον οποίο υπάρχει αυτή η αλλοίωση της αλήθειας, η παραχάραξη της αλήθειας, είναι διττός. Ο πρώτος είναι ότι έτσι πορευόταν πάντα το ΠΑ.ΣΟ.Κ.. Με την προπαγάνδα πορεύτηκε σε όλους τους τομείς: στις προσλήψεις, στην οικονομία. Η «δημιουργική λογιστική» και η απόκρυψη της αλήθειας ήταν η πρακτική με την οποία πορευτήκατε τόσα χρόνια και αυτό φαίνεται. 
     Άρα, η προπαγάνδα και με το να μη λέτε την αλήθεια, ήταν ο τρόπος με τον οποίο πολιτευτήκατε όλα τα χρόνια. Σε αυτό βέβαια σας βοήθησαν και σας βοηθούν όλοι εκείνοι, οι οποίοι συγκαλύπτουν, επί των ημερών σας την πραγματικότητα και έρχονται να κάνουν θέμα οτιδήποτε εσείς θεωρείτε ότι μπορεί να είναι αντικείμενο καταγγελίας. Γιατί θυμάμαι να προσπαθώ εδώ, ως Κοινοβουλευτικός Εκπρόσωπος στην αντιπολίτευση, με στοιχεία αδιάσειστα να δώσω στη δημοσιότητα όσα συνέβαιναν επί των ημερών σας και να μην αποτελούν ούτε αντικείμενο, σε πάρα πολλές περιπτώσεις, μιας όποιας ανάδειξης του θέματος. Και βεβαίως επί των ημερών σας –το βλέπετε άλλωστε- αρκεί να πείτε την παραμικρότερη ανακρίβεια, για να αποτελέσει αντικείμενο το οποίο μπορεί να απασχολήσει την ειδησεογραφία.
     Όταν έχετε αυτή τη λογική και αυτούς τους συμμάχους στη διαστρέβλωση της αλήθειας και την απόκρυψη της πραγματικότητας, τότε εύκολα αντιλαμβάνεται κάποιος γιατί η «τρίχα» γίνεται «τριχιά» και γιατί τα έργα επί των ημερών σας, τα οποία βοούν, πάνε κάποιοι να τα συγκαλύψουν. Εσείς έχετε κάθε λόγο να το κάνετε. Αλλά, βλέπετε, υπάρχουν και άλλοι, οι οποίοι συμπράττουν. 
     Και φέρνω ως χαρακτηριστικό παράδειγμα το τελευταίο στο οποίο θα επανέλθω, που αφορούσε το θέμα της συνέντευξης. Από αυτό εδώ το Βήμα –και έτσι θα ξεκινήσω την απάντησή μου για το περίφημο θέμα της συνέντευξης που θέσατε- έρχεται τις προάλλες ο Αρχηγός της Αξιωματικής Αντιπολίτευσης και λέει: «Υπάρχει απόφαση του Συμβουλίου της Επικρατείας, που βγάζει αντισυνταγματική τη συνέντευξη, την οποία εσείς θεσμοθετήσατε. Πάρτε την πίσω», δηλαδή τη συνέντευξη του άρθρου 4 του ν.3320/2004. 
     Είδατε τι έγινε. Το ανήγαγαν κάποιοι σε γεγονός. Είπαν ότι έτσι είναι. Και το μέγεθος του ψέματος και της αλλοίωσης της αλήθειας δεν θέλησαν να το παραδεχτούν, παρά μόνο με το να μην επαναλαμβάνουν το ζήτημα. Όχι, όμως, και να αποκαταστήσουν την αλήθεια. Γιατί ξέρετε όλοι ότι δεν υπάρχει καμία απόφαση που να κρίνει τη συνταγματικότητα του ν.3320/2004. 
     Τι όμως συνέβαινε; Υπήρχε ένα σχέδιο διατάγματος του Υπουργείου Δημοσίας Τάξεως, το οποίο πήγε στο Συμβούλιο της Επικρατείας. Και το Συμβούλιο της Επικρατείας το επέστρεψε με παρατηρήσεις, λέγοντας ότι πρέπει να γίνουν διορθώσεις. Γύρισε λοιπόν στο Υπουργείο Δημόσιας Τάξης και θα γίνουν οι διορθώσεις. 
     Επρόκειτο, λοιπόν, κύριοι συνάδελφοι, για ένα πρακτικό επεξεργασίας του Συμβουλίου της Επικρατείας, το οποίο ξέρετε πού στηριζόταν; Για να καταλάβετε πού φτάνει -γιατί δεν είναι ως εδώ- η διαστρέβλωση της αλήθειας. Πάει πολύ πιο βαθιά. Ξέρετε από πού ξεκίνησε η νομολογία του Συμβουλίου της Επικρατείας, στο θέμα του πρακτικού επεξεργασίας για τη συνέντευξη, που δεν αφορά –το τονίζω- το άρθρο 4 του ν.3320 τη συνέντευξη που εμείς θεσμοθετήσαμε ούτε βεβαίως επρόκειτο περί αποφάσεως;
     Πριν από λίγες μέρες το Συμβούλιο της Επικρατείας, και συγκεκριμένα το Γ΄ Τμήμα, έβγαλε παράνομη και ακύρωσε μία διαδικασία εκλογής γενικού διευθυντή στο Γενικό Χημείο του Κράτους, που έγινε το 2002, επί ΠΑ.ΣΟ.Κ.. Τώρα πότε δικάστηκε και έφτασε μέχρι σήμερα να δικάζεται, αυτό είναι μία άλλη ιστορία. Πώς, δηλαδή, κράτησε τρία ολόκληρα χρόνια η διαδικασία και ακυρώθηκε μετά, αυτό ας το αφήσουμε καλύτερα. Ίσως να χρειασθεί σε άλλη διαδικασία να τα πούμε εδώ στη Βουλή.
     Έρχεται, λοιπόν, το Συμβούλιο της Επικρατείας και λέει: «Η διαδικασία της συνέντευξης του γενικού διευθυντή του Γενικού Χημείου του Κράτους του 2002 ήταν παράνομη. Δηλαδή παράνομη η διαδικασία του ΠΑ.ΣΟ.Κ., παράνομη η συνέντευξη του ΠΑ.ΣΟ.Κ.. Από εκεί ξεκίνησε, για να πει: «Μιας και την είπα εκείνη παράνομη, δεν κοιτάτε αυτή τη διαδικασία συνέντευξης, επειδή γίνεται εκτός ΑΣΕΠ, αφού αφορά το Υπουργείο Δημόσιας Τάξης;». Δεν φτάνει, δηλαδή, που είπαν ψέματα στη Βουλή ότι πρόκειται περί αποφάσεως του Συμβουλίου της Επικρατείας, δεν φτάνει που είπαν ψέματα ότι αφορούσε τη συνέντευξη που γίνεται μέσω Α.Σ.Ε.Π., είπαν επιπλέον ψέματα, αποκρύπτοντας και το γεγονός ότι αυτή η νομολογία ξεκίνησε από τα έργα και τις ημέρες του ΠΑ.ΣΟ.Κ.. Από τον τρόπο που έκαναν τη συνέντευξη για τους γενικούς διευθυντές του ΠΑ.ΣΟ.Κ..
     Ακούσατε, κύριοι συνάδελφοι, τίποτε από όλα αυτά να ανάγεται σε ζήτημα; Όχι! Αυτό το οποίο φάνηκε και μέσα στη Βουλή, από όσους πλουσιοπάροχα παρέχουν στο ΠΑ.ΣΟ.Κ. τις υπηρεσίες της συγκάλυψης, είναι ότι δήθεν, υπάρχει πρόβλημα με τη συνέντευξη!
     Και ας έρθουμε τώρα στο θέμα της συνέντευξης, έτσι για να δούμε τι είναι εκείνο, το οποίο μας προσάπτει τούτη την ώρα το ΠΑ.ΣΟ.Κ.. 
     Ναι ή όχι, κύριοι συνάδελφοι, μέσα σε αυτήν την Αίθουσα, όταν ψηφίσαμε το ν. 3320/2004, θεσμοθετήσαμε τη συνέντευξη μέσω Α.Σ.Ε.Π.; Έλεγα τότε στους συναδέλφους του ΠΑ.ΣΟ.Κ., που και τότε διαστρέβλωναν συνειδητά την πραγματικότητα, ότι η συνέντευξη γίνεται μόνο όπου δεν έχουμε γραπτό διαγωνισμό, όπου έχουμε μοριοδότηση και γίνεται μόνο όταν κρίνει το Α.Σ.Ε.Π. και γίνεται από το Α.Σ.Ε.Π.; Αυτό είπα. Ξεσηκώθηκαν μέσα στη Βουλή: «Αυτή η συνέντευξη αλλοιώνει την πραγματικότητα, τη διαφάνεια». Μα, πώς την αλλοιώνει; Εμπιστευόμαστε το Α.Σ.Ε.Π., ναι ή όχι; Αν εμπιστευόμαστε το Α.Σ.Ε.Π., τότε από εκεί και πέρα, όταν του αναθέτουμε και την αρμοδιότητα να κρίνει πότε θα γίνει η συνέντευξη και τη διαδικασία της συνέντευξης, πού είναι το πρόβλημα; Τσιμουδιά!
     Ακούστε, όμως, σήμερα -και θα το δείτε αύριο, ενδεχομένως, και από τους «συνήθεις βοηθούς» του ΠΑ.ΣΟ.Κ. στη διαστρέβλωση της αλήθειας, όλους εκείνους που τους προσφέρουν πλουσιοπάροχα τη συνδρομή τους- πως την «κάνει γυριστή» το ΠΑ.ΣΟ.Κ.- για να χρησιμοποιήσω τη γνωστή έκφραση- τώρα που καταλαβαίνει ότι, βεβαίως, δεν ισχύουν αυτά που έλεγε. Παρατηρήσατε κάποιους συναδέλφους; Λένε: «Πόσες συνεντεύξεις έχουν γίνει σήμερα μέσω Α.Σ.Ε.Π.;». Μα, το Α.Σ.Ε.Π. το ίδιο έρχεται και κρίνει κατά περίπτωση, αν πρέπει να γίνει συνέντευξη ή όχι στους διαγωνισμούς που κάνει εκείνο. Επειδή, λοιπόν, το Α.Σ.Ε.Π. μέχρι σήμερα δεν έχει κρίνει σε καμία περίπτωση ότι χρειάζεται συνέντευξη, προσάπτουν στον Υπουργό Εσωτερικών, που θεσμοθέτησε αυτήν την αρμοδιότητα, το γεγονός ότι το Α.Σ.Ε.Π. ασκεί την αρμοδιότητά του; Μα, αυτή είναι η ασφαλιστική δικλίδα. Και αν ήθελε να αυθαιρετήσει κάποιος οργανισμός, εμείς θεσμοθετήσαμε τη δυνατότητα του Α.Σ.Ε.Π. να λέει «όχι» στη συνέντευξη, εφόσον δεν την κρίνει σκόπιμη.
     Άρα, αποδεικνύεται πόσο δίκιο είχαμε ότι υπάρχουν οι ασφαλιστικές δικλίδες. Και τώρα θέτουν θέμα, που το ίδιο το ΑΣΕΠ έρχεται και κρίνει και ασκεί την αρμοδιότητα αυτή; Γιατί μπορούσαμε να μην τη βάλουμε την αρμοδιότητα αυτή, δεν συμφωνείτε; Μας λέει το Σύνταγμα να τη βάζαμε; Δεν υπήρχε κανένας τέτοιος λόγος. Το Υπουργείο Εσωτερικών και η Κυβέρνηση την έβαλαν. Ακούστε, λοιπόν, αιτίαση: «Γιατί το Α.Σ.Ε.Π. σας λέει όχι; Γιατί το Α.Σ.Ε.Π. μπλοκάρει τη συνέντευξη;». Γιατί εμείς το ζητήσαμε από το Α.Σ.Ε.Π.. Και έτσι ενισχύουμε το ρόλο του. Μας ρωτάνε πώς ενισχύουμε το ρόλο του. Επειδή ακριβώς δώσαμε αυτήν τη δυνατότητα, μας μέμφονται, γιατί το Α.Σ.Ε.Π. λέει όχι στη συνέντευξη, αν και το ζητούν οι φορείς; Ε, και; Το ξαναλέω: Εμείς δεν του δώσαμε, ως Κυβέρνηση, αυτήν τη δυνατότητα; Πού είναι το πρόβλημα;
     Ας έρθουμε, λοιπόν, όμως στα υπόλοιπα, τα οποία αφορούν τις λοιπές συνεντεύξεις. Μας λένε: «Καλά, οι άλλες περιπτώσεις συνεντεύξεων που γίνονται εκτός Α.Σ.Ε.Π.;».  Μα, δεν μου λέτε κάτι: Αυτές οι συνεντεύξεις, παραδείγματος χάρη για την υπόθεση των φυλάκων των δημοσίων κτηρίων, για την οποία τόσος θόρυβος έγινε, πότε θεσμοθετήθηκε; Επί των ημερών της Νέας Δημοκρατίας; Ε, όχι, κύριοι συνάδελφοι, δεν θεσμοθετήθηκε τότε. Θεσμοθετήθηκε –θα δώσω στοιχεία για τα Πρακτικά της Βουλής- στις 19 Μαΐου του 1998 με απόφαση του Υπουργού Δημόσιας Τάξης, κ. Ρωμαίου. Και εφαρμόσθηκε αυτή η διαδικασία εκτός Α.Σ.Ε.Π. με συνέντευξη, όπως προκύπτει μέσα από αυτήν την απόφαση, από το 1998 μέχρι το 2004 ανελλιπώς. Μόνο που ό,τι συνέβαινε επί ΠΑ.ΣΟ.Κ. με συνέντευξη, που είναι εκτός Α.Σ.Ε.Π., και με απίστευτα παραδείγματα κομματικού νεποτισμού, δεν τα ανήγαγε κανείς, την εποχή εκείνη σε θέμα. Τώρα, όμως, ανάγονται σε θέμα. Άρα, λοιπόν, δεν εισαγάγαμε εμείς αυτήν τη συνέντευξη εκτός Α.Σ.Ε.Π.. Αυτήν τη συνέντευξη την εισήγαγε -το επαναλαμβάνω- το ΠΑ.ΣΟ.Κ. στο Υπουργείο Δημόσιας Τάξης διά χειρός κ. Γιώργου Ρωμαίου. 
     Παρακαλώ πολύ να κατατεθεί στα Πρακτικά η απόφαση αυτή.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης  κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μας λένε από εκεί και πέρα: «Το Α.Σ.Ε.Π. το δημιουργήσαμε εμείς και εσείς αποχωρήσατε από την Αίθουσα αυτή, όταν το Α.Σ.Ε.Π. εδημιουργείτο». Βεβαίως το έκανε το ΠΑ.ΣΟ.Κ.. Αλλά δεν μας λέει όλη την αλήθεια. Πρώτα – πρώτα ξεχνάει να μας πει ότι, όταν θεσμοθετήθηκε το Α.Σ.Ε.Π., μεγάλα τμήματα του ευρύτερου δημόσιου τομέα έμειναν απέξω. Ο τότε τραπεζικός δημόσιος τομέας έμεινε απέξω και μόλις και μετά βίας, το 1997, σε αυτήν την Αίθουσα -προς τιμή του Αλέκου Παπαδόπουλου, αλλά μετά από την πίεση σύσσωμης της Αντιπολίτευσης- ολοκληρώθηκε η διαδικασία αυτή. Δηλαδή το να πάνε εκεί αυτές οι αρμοδιότητες, αφού στο μεταξύ είχαν προσληφθεί σε κρατικές τράπεζες και άλλους οργανισμούς του ευρύτερου δημόσιου τομέα από τις πόρτες και από τα παράθυρα. Δηλαδή, όταν γέμισαν τις υπηρεσίες πλέον, «αποκατέστησαν» την αξιοκρατία, αφού δεν μπορούσαν να πάρουν άλλους, γιατί είχαν γεμίσει οι τράπεζες κ.ο.κ. Και το ξέρετε. 
     Με ρωτάνε από εκεί και πέρα στην περίπτωση αυτή, γιατί αποχωρήσαμε από την Αίθουσα. Πρώτον, γιατί ήταν ελλιπής η αρμοδιότητα του Α.Σ.Ε.Π.. Δεύτερον, ξεχνάνε να μας πουν κάτι και εγώ θα το επαναλαμβάνω μονότονα: Μα, ο ν. 2190/1994 δεν είχε μόνο, κυρίες και κύριοι συνάδελφοι, τις διατάξεις περί Α.Σ.Ε.Π.. Ήταν και η άλλη όψη, η «σκοτεινή πλευρά του φεγγαριού», που συνηθίζω να λέω, τα άρθρα 25 και επόμενα του ν. 2190/1994.
     Και τι έλεγαν αυτά τα άρθρα; Τη μεγαλύτερη κομματική εισβολή που έγινε ποτέ από τη Μεταπολίτευση και μετά στο ελληνικό δημόσιο. Ήταν οι λεγόμενες «αποκαταταστικές» διατάξεις. Αυτές οι διατάξεις -τις οποίες τις έχω εδώ μία προς μία και τις καταθέτω στα Πρακτικά- έλεγαν ότι όποιος φανταζόταν, από τους δημοσίους υπαλλήλους της εποχής εκείνης ή γενικώς από τους υπαλλήλους του ευρύτερου δημόσιου τομέα, ότι εδιώχθη ή μετατέθηκε ή αποσπάσθηκε ή μετατάχθηκε για λόγους πολιτικούς, κατά τη γνώμη του παρακαλώ πολύ, μπορούσε να «αποκατασταθεί»!
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης, κ. Προκόπης Παυλόπουλος καταθέτει για τα Πρακτικά τις προαναφερθείσες διατάξεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Και εγώ σας ερωτώ: Δεν θα μπορούσαμε εμείς, ως Κυβέρνηση, να επαναφέρουμε –τώρα όταν γίναμε Κυβέρνηση και όταν έφερα εδώ το ν.3242- τις διατάξεις του ν.2190; Δεν μπορούσαμε να πούμε ότι επαναφέρονται σε ισχύ οι διατάξεις των άρθρων 25 επόμενα του ν.2190; Δεν το πράξαμε. Και σκεφθείτε: Και δεν το πράξαμε και μας κατηγορούν, γιατί φύγαμε τότε από τη Βουλή. Γιατί είμαστε συνεπείς και δεν κάναμε εκείνα, τα οποία τότε εμείς κατηγορούσαμε. Και δεν λένε ότι σε αυτές τις περιπτώσεις έγινε πραγματικά ο μεγαλύτερος ρεβανσισμός που συνέβη ποτέ από τη Μεταπολίτευση και μετά, σε επίπεδο ελληνικού δημοσίου, η πλήρης κομματική άλωση! 
     Έφτασε την εποχή εκείνη -γιατί κάτι μου έλεγε ο κ. Ρόβλιας εδώ για πρακτικά της Επιστημονικής Υπηρεσίας της Βουλής- το Επιστημονικό Συμβούλιο της Βουλής να λέει μέσα στην έκθεσή του, διά χειρός το Μάνεση και άλλων, για να μην αμφισβητείται ούτε βεβαίως η ευθυκρισία των ανθρώπων που συνέταξαν κάποια πράγματα. «Το κριτήριο της δυσμενούς διακριτικής μεταχείρισης λόγω πολιτικών πεποιθήσεων αναγνωρίζεται από τη νομολογία του Συμβουλίου της Επικρατείας ως λόγος αποκαταστάσεως του υπαλλήλου μόνο σε περιόδους μη ομαλής λειτουργίας του δημοκρατικού πολιτεύματος»!
     Αυτά τα καταθέτω για τα Πρακτικά, για πολλοστή φορά για να τα κρατήσουμε. Έτσι για να θυμόμαστε ποιοι προσάπτουν στην Κυβέρνηση Καραμανλή πρακτικά του Επιστημονικού Συμβουλίου της Βουλής, τα οποία μπορεί να κάνουν κάποια νύξη σε κάποια σημεία -προσαρμοστήκαμε τις περισσότερες φορές- και τα κραδαίνουν.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Όταν την εποχή εκείνη έφευγε η Νέα Δημοκρατία μέσα από την Αίθουσα της Βουλής γι’ αυτούς τους λόγους, πόσοι από εκείνους που προσφέρουν πλουσιοπάροχα στο ΠΑ.ΣΟ.Κ. τη συμπαράστασή τους τόνισαν αυτήν την κομματική εισβολή; Πόσοι τόνισαν αυτήν την καταγγελία επιστημόνων άμεμπτου κύρους μέσα σε αυτήν την  Αίθουσα; Δεν το θυμάμαι. Δεν θυμάμαι πολλοί να είπαν την εποχή εκείνη ότι εδώ μιλάμε για κομματική εισβολή. Αλλά, βεβαίως, τα αποσιώπησαν. Και σήμερα που σας τονίζω, δεν κάναμε τίποτα απ’ όλα αυτά, έχουμε λέει «κομματικό νεποτισμό» στη Δημόσια Διοίκηση! Τις συγκρίσεις μπορείτε να τις κάνετε και μόνοι σας.
     Ερωτήθηκα: «Μα,» λέει «και στη συνέντευξη που έχετε εισαγάγει, κύριε Παυλόπουλε, με το ν.3320 εκεί η απόφαση για την ενεργοποίηση της συνέντευξης, δεν προβλέπει ένσταση κατά της απόφασης του Α.Σ.Ε.Π. που κάνει τη συνέντευξη». Και με ρωτάνε, γιατί το έκανα αυτό. Δεν το ξέρουν οι συνάδελφοι του ΠΑ.ΣΟ.Κ.; Δεν το ξέρουν ότι αυτό είναι διάταξη του ν.2527/1997 που τροποποίησε το άρθρο 19 του ν.2190/1994, δηλαδή διάταξη που ψήφισε το ΠΑ.ΣΟ.Κ., διάταξη του κ. Αλέκου Παπαδόπουλου; Αυτή το λέει. Και το έβαλα στην απόφαση γιατί το λέει ο νόμος. Και το έβαλα στην απόφαση, ότι όπου υπάρχει συνέντευξη μέσω του Α.Σ.Ε.Π. δεν νοείται στην περίπτωση αυτή να υπάρχει ένσταση, διότι πού θα την κάνεις την ένσταση; Στον Υπουργό; Και θα έρθει ο Υπουργός να ελέγξει το Α.Σ.Ε.Π.; Ή θα έρθει η ολομέλεια του Α.Σ.Ε.Π. να ελέγξει τη συνέντευξη που έκαναν τρία μέλη του;
     ΚΩΝΣΤΑΝΤΙΝΟΣ ΡΟΒΛΙΑΣ: Στη δευτεροβάθμια επιτροπή.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δηλαδή, οι ίδιοι θεσμοθέτησαν τη διάταξη και ρωτάνε τον Υπουργό Εσωτερικών της Κυβέρνησης Καραμανλή, για ποιο λόγο εφαρμόζεται η διάταξη αυτή.
     Με συγχωρείτε, αλλά μπορεί να φαντασθεί κάποιος το μέγεθος της παραπληροφόρησης που κυκλοφορεί από μία πολιτική πλευρά, η οποία θέλει –το τονίζω- να ξεχάσουμε τι συνέβη στο παρελθόν; 
     Με ρωτούσαν προηγουμένως. «Μα», λέει, «το Α.Σ.Ε.Π. πώς το ενισχύσατε»; Το ΠΑ.ΣΟ.Κ. το Α.Σ.Ε.Π. στην κυριολεξία το άφησε ξυλάρμενο. Το θεσμοθέτησε και στη συνέχεια άφηνε πόρτες και παράθυρα ρουσφετιών. 
     Να, λοιπόν, κύριοι συνάδελφοι, πώς το ενισχύσαμε. Πρώτα-πρώτα προκάλεσα εγώ τους συναδέλφους του ΠΑ.ΣΟ.Κ. μέσα σε αυτήν την Αίθουσα –και δεν το έκαναν ποτέ- και τον Αρχηγό της Αξιωματικής Αντιπολίτευσης:Γιατί στην Επιτροπή Θεσμών και Διαφάνειας δεν ζητάει το ΠΑ.ΣΟ.Κ. να έρθει ο πρόεδρος του Α.Σ.Ε.Π. να τους πει αν έχει πρόβλημα με το Υπουργείο Εσωτερικών; Γιατί, όπως ξέρετε, η σύνθεση παραμένει αναλλοίωτη. Είναι η ίδια, όπως ακριβώς την παραλάβαμε. Να ρωτήσει, λοιπόν, τον πρόεδρο του Α.Σ.Ε.Π. αν έχει κανένα πρόβλημα. Ζήτησε ποτέ ρύθμιση και δεν μπήκε;
     Και να σας τονίσω, λοιπόν, ποιες ρυθμίσεις κάναμε με το ΑΣΕΠ και πως το ενισχύσαμε. 
     Πρώτα-πρώτα η μετατροπή των συμβάσεων σε αορίστου χρόνου, των συμβασιούχων, γίνεται σε δεύτερο βαθμό από το Α.Σ.Ε.Π.. Δεν μας το επέβαλε κανένας. Δεν το επέβαλε το Σύνταγμα. Εγώ στο π.δ. 164/2004, σε συνεννόηση με την Κυβέρνηση, αποφασίσαμε σε δεύτερο βαθμό να το κάνει αυτό το Α.Σ.Ε.Π.. Και του αναθέσαμε μια τεράστια αρμοδιότητα. Γιατί όσες καθυστερήσεις και να υπάρχουν αυτή τη στιγμή, δεν το μετανιώνω. Αφού είναι εκείνος ο αντικειμενικός θεσμός που θωρακίζει τη διαφάνεια, ώστε να γίνονται αορίστου χρόνου οι συμβάσεις. Αυτό δεν είναι ενίσχυση; Φανταστήκατε εσείς το ΠΑ.ΣΟ.Κ. -το οποίο στερούσε το Α.Σ.Ε.Π. από τις αρμοδιότητές του- να αναθέτει τέτοια αρμοδιότητα, αν ποτέ έκανε αορίστου χρόνου συμβάσεις  -θα έρθω και σε αυτό ίσως στη δευτερολογία μου- ή θα την έδινα να την έχει ο Υπουργός, αφού δεν υπάρχει συνταγματικό πρόβλημα; Αυτό ήταν το πρώτο. 
     Δεύτερον, θεσπίσαμε μέσα εδώ σε αυτή την Αίθουσα -και τροποποιήσαμε βεβαίως τις σχετικές προηγούμενες διατάξεις- τη μερική απασχόληση. Ενώ η μερική απασχόληση, μέσα από το νόμο ενοικίασης εργαζομένων που είναι νόμος του Ρέππα και το ξέρετε όλοι, προέβλεπε τη δυνατότητα οι προσλήψεις να γίνονται με κριτήρια εκτός Α.Σ.Ε.Π. και με μεσάζοντες, δήθεν μη κερδοσκοπικές εταιρείες. Καταργήσαμε αυτή τη διαδικασία και βάλαμε κριτήρια του Α.Σ.Ε.Π.. Εξ ου και στη μερική απασχόληση εφαρμόζονται κριτήρια του Α.Σ.Ε.Π.. 
     Κυρίες και κύριοι συνάδελφοι ποια είναι η κυριότερη ενίσχυση; Η κυριότερη ενίσχυση προέρχεται από τις διατάξεις του ν.3260/2004, τον οποίο εμείς ψηφίσαμε και ο οποίος αναφέρει δυο πράγματα. 
     Τι έκανε από την πλευρά του το ΠΑ.ΣΟ.Κ.; Όταν έκαναν το διαγωνισμό οι φορείς δίνανε μια προθεσμία στο ΑΣΕΠ δέκα ημερών. Και αν δεν προλάβαινε να κάνει έλεγχο όλα τα πράγματα πηγαίνανε περίπατο. Εξ ου και «βοούσαν την εποχή εκείνη στην κυριολεξία οι εκθέσεις του Α.Σ.Ε.Π. Εδώ δεν κυρώσαμε διορισμούς που είχαν κηρυχθεί παράνομοι για να μη χάσουν τη δουλειά τους οι άνθρωποι στη Λάρισα, που έγιναν επί των ημερών του ΠΑ.ΣΟ.Κ. από δημάρχους, που πρόσκεινται στο ΠΑ.ΣΟ.Κ. και ήταν γνωστό τοις πάσι; 
     Ε, λοιπόν, ήρθαμε εδώ και είπαμε ότι οι δέκα μέρες είναι λίγες. Και τις κάναμε είκοσι τις μέρες που έχει το Α.Σ.Ε.Π. για να μπορέσει να κάνει τον έλεγχο, ακριβώς για να μη του φεύγουν αρμοδιότητες. Αυτό γιατί ήταν αποκλειστική η προθεσμία και όταν πέρναγαν οι δέκα μέρες από εκεί και πέρα «ευλογημένες» όλες οι προσλήψεις, όπως και αν είχαν γίνει. Έπεφταν πάνω στο Α.Σ.Ε.Π. τόσες πολλές και δεν προλάβαινε. Έτσι διπλασιάσαμε την προθεσμία και κάναμε κάτι που ήταν το κυριότερο: Πολλές φορές οι οργανισμοί είχαν αφήσει μια κερκόπορτα απίστευτη. Μου την επεσήμανε το Α.Σ.Ε.Π. όταν έγινα Υπουργός. Τι λάθος; Κανένα λάθος. Ακούστε τι γινόταν: Ο οργανισμός ερχόταν, έκανε το διαγωνισμό –όταν τον έκανε ο ίδιος υπό την εποπτεία του Α.Σ.Ε.Π.- αλλά έκανε να στείλει στο Α.Σ.Ε.Π. τα σχετικά αποτελέσματα τέσσερις, πέντε, έξι, επτά, οκτώ μήνες πολλές φορές. Στο μεταξύ χρονικό διάστημα επικαλούμενο το επείγον, έπαιρνε εποχικό προσωπικό, το οποίο ανανεωνόταν κ.ο.κ.. Το απαγορεύσαμε αυτό. Και είπαμε ότι ο οργανισμός είναι υποχρεωμένος στις περιπτώσεις του τακτικού προσωπικού να στείλει εντός σαράντα πέντε ημερών και να μην μπορεί να κάνει καμία πρόσληψη, τα σχετικά πρακτικά και στην περίπτωση του εκτάκτου ακόμη νωρίτερα, μέσα σε είκοσι μέρες. Αν αυτό δεν είναι ενίσχυση του Α.Σ.Ε.Π., τότε τι είναι; 
     Αυτές τις διατάξεις δεν τις έφερα εγώ, γιατί έτσι τις φαντάστηκα. Όταν ανέλαβα Υπουργός ο κ. Βέης ήρθε στο γραφείο μου και μου είπε «αυτές είναι οι κερκόπορτες και παρακαλώ πολύ να τις κλείσουμε». Και τις κλείσαμε. Έτσι ενισχύσαμε το Α.Σ.Ε.Π. έναντι εκείνων που το περιφρονούσαν. Και δεν μιλάω για το προσωπικό που του δώσαμε επιπλέον τις αποσπάσεις που ζήτησε. 
     Θα ήθελα να κληθεί ο πρόεδρος του Α.Σ.Ε.Π. στην Επιτροπή Θεσμών και Διαφάνειας και να ερωτηθεί τι ζήτησε από το Υπουργείο Εσωτερικών, Δημόσιας Διοίκησης και Αποκέντρωσης για την ενίσχυση του θεσμού και δεν του εδόθη, ποια ρύθμιση ζήτησε να ψηφιστεί και δεν ψηφίστηκε και σε ποιες περιπτώσεις παρακάμφθηκε η αρμοδιότητα του Α.Σ.Ε.Π. επί των ημερών της Κυβέρνησης Καραμανλή. Αλλά δεν το έκανε. Τέσσερις μήνες το έχω πει σε αυτή την Αίθουσα και ξέρετε ότι η Επιτροπή Θεσμών και Διαφάνειας λειτουργεί και το καλοκαίρι. Το είχα πει τον Ιούνιο. Αλλά δεν συμφέρει, βλέπετε. Γιατί αν κληθεί ο κ. Βέης θα πει την αλήθεια και η αλήθεια είναι μια: Ενισχύουμε το Α.Σ.Ε.Π. γιατί κλείνουμε τις κερκόπορτες. Απλά οι συνάδελφοι του ΠΑ.ΣΟ.Κ. θέλουν να είναι ελεύθεροι εδώ, χωρίς αντίλογο πολλές φορές, δεδομένου πως ό,τι βγαίνει από δω από πλευράς δημοσιότητας, δεν εξαρτάται πάντοτε από εκείνους οι οποίοι θέλουν να υποστηρίξουν την αλήθεια. Και το συμφέρει το ΠΑ.ΣΟ.Κ. αυτή η συνθηματολογία. Αυτά σε ό,τι αφορά το ΑΣΕΠ και την ενίσχυσή του. 
     Έρχομαι τώρα στο περίφημο θέμα των προσλήψεων. Τα στοιχεία είναι εδώ. Καταθέτω τους σχετικούς πίνακες και, βεβαίως, κάθε έλεγχος είναι δεκτός στο Υπουργείο Εσωτερικών, Δημόσιας Διοίκησης και Αποκέντρωσης για οποιαδήποτε από τα στοιχεία αυτά. 
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Εδώ και αν είναι η διαστρέβλωση της αλήθειας από το ΠΑ.ΣΟ.Κ., σε όλο της το μεγαλείο. 
     Κύριοι συνάδελφοι, θα κάνω μια συγκριτική αναφορά στο τι προσλήψεις είχαμε τα έτη 2002, 2003, 2004 και 2005 συνολικά. Μιλάμε για το προσωπικό το τακτικό και το έκτακτο, εποχικό. Όταν μιλάμε για προσλήψεις μέσω Α.Σ.Ε.Π. μην ξεχνάμε ότι αυτές οι προσλήψεις λέγονται έτσι αλλά σε πολλές περιπτώσεις –θα σας αποδείξω στη συνέχεια του λόγου το αληθές- είναι ανανεώσεις συμβάσεων. Και όταν λέμε προσλήψεις, λέμε διαδικασίες διαγωνισμών του Α.Σ.Ε.Π., που εγκρίνονται, αλλά πολλές φορές δεν έχουν ολοκληρωθεί ακόμη. Όταν, λοιπόν, μιλάμε για εγκρίσεις –για να καταλάβετε τι θα πει διαστρέβλωση της πραγματικότητας από την πλευρά του ΠΑ.ΣΟ.Κ.- ξεχνούν να μας πουν ότι ακόμη και όταν είναι μέσω Α.Σ.Ε.Π. αυτές οι εγκρίσεις στην πραγματικότητα είναι εν εκκρεμότητι πάρα πολλές. Γιατί διαγωνισμοί εν τω μεταξύ γίνονται και τρέχουν είτε από το Α.Σ.Ε.Π. είτε από τους φορείς, υπό την εποπτεία του Α.Σ.Ε.Π.. Άρα, δεν είναι συντελεσμένες προσλήψεις. Και σε πάρα πολλές περιπτώσεις είναι ανανεώσεις, όπως θα αποδείξω, συμβάσεων που υπάρχουν.
     Είχαμε, λοιπόν, το 2002 συνολικά εκατόν σαράντα οκτώ χιλιάδες οκτακόσιες εννήντα οκτώ προσλήψεις. Το 2003 είχαμε εκατόν τριάντα μία χιλιάδες τριακόσιες πενήντα τρεις. Το 2004, που ήταν ολυμπιακή χρονιά –στους ολυμπιακούς για τους Ο.Τ.Α. είχαμε περισσότερο προσωπικό- εκατόν σαράντα τρεις χιλιάδες διακόσιες εξήντα τέσσερις. Το 2005 είχαμε εκατόν τριάντα έξι χιλιάδες εννιακόσιες πενήντα προσλήψεις με την έννοια που σας είπα, δηλαδή εγκρίσεις τακτικού και έκτακτου προσωπικού. Αυτά είναι τα στοιχεία. Βλέπετε ότι ο αριθμός δεν ποικίλλει πολύ. 
     Ερχόμαστε τώρα να δούμε ποια είναι η πραγματικότητα. Το 2002 το ποσοστό των προσλήψεων, που ήταν μέσω Α.Σ.Ε.Π. ήταν 80,2%. Το 19,8% ήταν εκτός Α.Σ.Ε.Π.. Το 2003 το 77,4% ήταν με Α.Σ.Ε.Π. και το 22,6% ήταν εκτός Α.Σ.Ε.Π.. Το 2004 το 78,9% ήταν με Α.Σ.Ε.Π. και το 21% ήταν εκτός Α.Σ.Ε.Π.. Το 2005 το 77,7% ήταν με Α.Σ.Ε.Π. και το 22,3% εκτός Α.Σ.Ε.Π.. Και για να το πάρουμε με συγκεκριμένους αριθμούς σε συγκεκριμένη περίπτωση για να δείτε συνολικά είχαμε ενενήντα επτά χιλιάδες οκτακόσιες τρεις περιπτώσεις το 2002 με Α.Σ.Ε.Π. και είκοσι εννιά χιλιάδες πεντακόσιες δεκαεννιά εκτός Α.Σ.Ε.Π.. Το 2003 είχαμε εκατόν οκτώ χιλιάδες πεντακόσιες δεκατέσσερις με Α.Σ.Ε.Π. και είκοσι εννιά χιλιάδες επτακόσιες δύο εκτός Α.Σ.Ε.Π.. Το 2004 είχαμε εκατόν δεκαοκτώ χιλιάδες πεντακόσιες σαράντα εννιά με Α.Σ.Ε.Π. και τριάντα χιλιάδες πεντακόσιες είκοσι εκτός Α.Σ.Ε.Π.. Το 2005 είχαμε εκατόν δεκατέσσερις χιλιάδες πεντακόσιες είκοσι μια και τριάντα χιλιάδες πεντακόσιες δεκατρείς εκτός Α.Σ.Ε.Π.. 
     Δηλαδή σε όλα τα χρόνια οι εκτός Α.Σ.Ε.Π. διαδικασίες κυμαίνονται μεταξύ είκοσι εννιά χιλιάδες και τριάντα χιλιάδες. Δεν άλλαξε απολύτως τίποτε. Ελάτε τώρα να δείτε ποια είναι η διαστρέβλωση της πραγματικότητας από την πλευρά του ΠΑ.ΣΟ.Κ., το οποίο δεν λέει την αλήθεια. Γιατί; Ακούστε ποιες ήταν οι εκτός Α.Σ.Ε.Π. συμβάσεις, τις οποίες κάναμε εμείς το 2004-2005; Το 2004 είχαμε τριάντα χιλιάδες διακόσιες πενήντα συμβάσεις μίσθωσης έργου. Ακούστε τι αφορούν αυτές οι προσλήψεις. Αφορούν σε αιτήματα εβδομήντα πέντε φορέων εκ των οποίων οι Ο.Τ.Α. Α΄ βαθμού πήραν εννιά χιλιάδες πεντακόσιες εβδομήντα πέντε. Τα σχολεία πρωτοβάθμιας και δευτεροβάθμιας εκπαίδευσης –καθαρίστριες- πήραν έντεκα χιλιάδες οκτακόσιες. Το Τ.Ε.Β.Ε. πήρε τρεις χιλιάδες οκτακόσιες εβδομήντα τέσσερις θεραπευτές, γιατρούς. Η Ε.Ρ.Τ. πήρε δύο χιλιάδες διακόσιους είκοσι επτά δημοσιογράφους και καλλιτεχνικό προσωπικό. 
     Για το 2005 οι προσλήψεις αυτές αφορούν σε αιτήματα εκατόν εννέα φορέων μεταξύ των φορέων οι Ο.Τ.Α. παίρνουν δέκα χιλιάδες τριακόσια εξήντα επτά, τα σχολεία πρωτοβάθμιας και δευτεροβάθμιας εκπαίδευσης έντεκα χιλιάδες οκτακόσιες καθαρίστριες και η Ε.Ρ.Τ. τρεις χιλιάδες εξακόσιες ενενήντα τέσσερις. 
     Ακούστε τώρα γιατί μιλάω για τη διαστρέβλωση της αλήθειας. Αυτές οι συμβάσεις είναι ορισμένου χρόνου και είναι εκείνες οι συμβάσεις που η Κυβέρνηση ανανεώνει κάθε φορά με τα ίδια πρόσωπα, ιδίως από την εποχή που θεσπίσαμε το διάταγμα 164/2004. Τους ανανεώνουμε τις συμβάσεις. Για ρωτήστε τους Ο.Τ.Α. Για ρωτήστε την Ε.Ρ.Τ..
     Να πάνε να ρωτήσουν στην ΕΡΤ. Είναι νέες προσλήψεις αυτές ή είναι οι εγκρίσεις συμβάσεων που συνήψε το ΠΑ.ΣΟ.Κ. από τις πόρτες και τα παράθυρα τόσα χρόνια; Τι κάνει αυτή η Κυβέρνηση ακόμα και για τις περιπτώσεις που έχουμε εκτός Α.Σ.Ε.Π., για τις τριάντα χιλιάδες; Ενώ το ΠΑ.ΣΟ.Κ. αυτές τις τριάντα χιλιάδες τις πήρε την εποχή του πολλές φορές εκτός Α.Σ.Ε.Π., ρουσφετολογικά, εμείς, αυτήν την ώρα, δεν κάνουμε προσλήψεις καινούργιες. Είναι ανανεώσεις συμβάσεων ιδίως Οργανισμών Τοπικής Αυτοδιοίκησης, σχολείων για καθαρίστριες και της Ε.Ρ.Τ., για να ανανεωθούν οι συμβάσεις αυτές, προκειμένου οι περισσότερες να γίνουν αορίστου χρόνου. Ούτε 1,5% απ’ όλες τις προσλήψεις, δεν είναι νέες προσλήψεις και δη προσλήψεις εκτός Α.Σ.Ε.Π.. 
     Αυτή είναι η αλήθεια. Αυτή η πραγματικότητα διαστρεβλώνεται καπηλικότατα μέσα σ’ αυτήν την Αίθουσα απ’ όλους εκείνους οι οποίοι παίρνουν το συγκεκριμένο παράδειγμα μιας συνέντευξης, μιας οποιασδήποτε συνέντευξης και αυτό το παράδειγμα έρχονται να το αναδείξουν σαν να είναι το παράδειγμα που χαρακτηρίζει ολόκληρη τη Δημόσια Διοίκηση. Και προσπαθούν να κρύψουν εκατοντάδες χιλιάδων προσλήψεων, ιδίως της δεκαετίας του ’80, αλλά και επέκεινα, έως ότου καθιερωθεί το Α.Σ.Ε.Π. στο σύνολό του, που έγιναν κομματικά. Και ξέρει η κοινωνία που μας ακούει, ξέρει ο ελληνικός λαός, ξέρει η νεολαία, εκείνη που στερήθηκε πραγματικά τη δυνατότητα να προσφέρει, αυτό που μπορούσε να προσφέρει, γνωρίζει πάρα πολύ καλά ποια ήταν η αλήθεια. Γι’ αυτό απάντησε έτσι το Μάρτιο του 2004.
     Σας είπα και πάλι. Εμείς θα κάνουμε τη δουλειά μας, όση προπαγάνδα και αν υπάρχει. Στο κάτω-κάτω, η δουλειά των κυβερνήσεων είναι να κυβερνούν και να πηγαίνουν μπροστά. Και όλα αυτά τα κροκοδείλια δάκρυα που εχύθησαν προηγουμένως μέσα σ’ αυτήν την Αίθουσα, τα δάκρυα της υποκρισίας, δεν πρόκειται να πείσουν κανένα. Και δεν πρόκειται να πείσουν κανένα, όπως δεν έπεισαν οι απατηλές υποσχέσεις και γενικότερα η διαστρέβλωση της αλήθειας που επικράτησε προ των εκλογών του 2004. 
     Επειδή θα υπάρξουν δευτερολογίες, εγώ στέκομαι εδώ και οι υπόλοιπες απαντήσεις θα έρθουν στη συνέχεια.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Μιλτιάδης Παπαϊωάννου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, παρακολουθήσαμε τον κύριο Υπουργό στο χρόνο που είχε στη διάθεσή του, να έχει στραμμένο το βλέμμα του και την προσοχή του μόνο στους συναδέλφους της Νέας Δημοκρατίας. Εμάς; Αμφιβάλλω αν είδε ποιοι είμαστε στην Αίθουσα.
     Μπορώ, κύριε Υπουργέ, αυτό να το εκλάβω ως μία απολογία σας προς όλους εκείνους τους συναδέλφους, που γνωρίζουν ότι θεμελιώνεται το κράτος της Δεξιάς, της παράταξής σας, χωρίς τη συμμετοχή τους και ότι σ’ όλη αυτήν τη μεγάλη πίτα των προσλήψεων οι Βουλευτές σας δεν έχουν συμμετοχή;
     Κάνω αυτήν τη διαδικαστική παρατήρηση γιατί, κύριε Υπουργέ, αυτό εδώ είναι κατ’ εξοχήν ένα βήμα διαλόγου, που απαιτεί από σας να απαντάτε επί των συγκεκριμένων ζητημάτων που σας έθεσαν οι συνάδελφοί μας προηγούμενα. Και δεν απαντήσατε σε κανένα.
     Πριν αναφερθώ όμως σ’ αυτό, εγώ θα παρακολουθήσω το δικό σας ειρμό και τις δικές σας σκέψεις. Πρώτα απ’ όλα, πίστευα και πιστεύαμε όλοι μας ότι η διασφάλιση ίσων ευκαιριών για όλους τους Έλληνες πολίτες, ιδιαίτερα για τους νέους ανθρώπους, υπό συνθήκες απόλυτης διαφάνειας και αξιοκρατίας, θα έπρεπε να είναι ο μόνιμος και σταθερός στόχος του συνόλου των πολιτικών δυνάμεων της χώρας. Δυστυχώς διαψευστήκαμε πολύ σύντομα από τη Νέα Δημοκρατία. 
     Σε σχέση με το ΠΑ.ΣΟ.Κ., κύριε Υπουργέ, τα χρόνια που πέρασαν το ΠΑ.ΣΟ.Κ. προσπάθησε να υπηρετήσει αυτόν το στόχο, ιδιαίτερα με την καθιέρωση του νέου συστήματος προσλήψεων στο δημόσιο τομέα. Έχετε μάθει να ισοπεδώνετε τα πράγματα. Σας άκουσα να αναφέρεστε στα είκοσι χρόνια διακυβέρνησης του ΠΑ.ΣΟ.Κ.. Προκειμένου να πάτε στη λογική της ισοφάρισης, μια λογική που από μόνη της υποδηλώνει αδυναμία επιχειρημάτων για το σήμερα και επιστροφή στο παρελθόν, δεν ακούσατε ή δεν θέλετε να ακούσετε ότι εμείς έχουμε κάνει την αυτοκριτική μας όσον αφορά την πρώτη περίοδο. Έχουμε μία θεμελιακή αφετηρία, το 1994, όταν ιδρύθηκε το Α.Σ.Ε.Π. με το ν. 2190.
     Στη συνέχεια, έχουμε τις ρυθμίσεις του Συντάγματος. Έχουμε, κύριε Υπουργέ, το ν. 3051/2002, που κακοποιήσατε με τις νέες σας ρυθμίσεις. Επίσης, κύριε Υπουργέ, έχουμε το ν. 2643/1998, όταν τότε, στο Υπουργείο Εργασίας, αποφασίζαμε ότι όλα τα άτομα ειδικών κατηγοριών, είτε ήταν άτομα με ειδικές ανάγκες είτε ήταν πολύτεκνοι, θα μπαίνανε με σαφείς διαδικασίες, αμερόληπτες και διαφανείς. Μήπως κάνατε καμία ερώτηση γι’ αυτά τα ζητήματα στην προηγούμενη Βουλή και δεν σας απαντήσαμε; 
     Σήμερα, έχετε αντιστρέψει τους ρόλους. Έρχεστε εδώ, Υπουργοί δεκαοκτώ και δεκαεννέα μηνών και κάνετε κοινοβουλευτικό έλεγχο σε μας! Έχετε απεμπολήσει το θεσμικό σάς ρόλο. Είστε στην Κυβέρνηση, κύριε Υπουργέ και κύριε Πρωθυπουργέ! Ο λαός σας επέλεξε να κυβερνήσετε με το βλέμμα στραμμένο στο μέλλον και εσείς επιστρέφετε στο παρελθόν. Περί αυτού πρόκειται! 
     Θα σας πάω, λοιπόν, σε κάποια ζητήματα σε σχέση με τους δεκαεννέα μήνες. Ξεκινήσατε με το περίφημο θέμα της συνέντευξης και είπατε πολύ σωστά ότι η συνέντευξη που θεσμοθετήσατε εσείς με το ν. 3320, δεν έχει εφαρμοστεί ακόμα. Αυτό είναι αλήθεια. Και δεν θα εφαρμοστεί. Ξέρετε γιατί; Γιατί, κύριε Υπουργέ, υπάρχει αντικειμενική αδυναμία εφαρμογής του νόμου. 
     Σας άκουσα να υπεραμύνεστε του Α.Σ.Ε.Π.. Μπορείτε να απαντήσετε στο εξής απλό ερώτημα; Ρωτήσατε το Α.Σ.Ε.Π. αν θα πρέπει να έρθει ο θεσμός της συνέντευξης; Μήπως τυχόν υπήρξε εισήγηση στην ολομέλεια του ΑΣΕΠ από τον εισηγητή κ. Γκούβα, ο οποίος επεσήμανε όλες αυτές τις αδυναμίες και κάποια στιγμή η ολομέλεια του Α.Σ.Ε.Π. ουσιαστικά ποδηγετήθηκε προς άλλες διαδικασίες, διότι εκφράστηκε η πολιτική επιθυμία της Κυβέρνησης να μην ασχοληθεί το Α.Σ.Ε.Π. μ΄ αυτό το θέμα; Γιατί δεν το ρωτάτε τώρα; 
     Γνωρίζετε ότι για το ζήτημα της καλύτερης λειτουργίας του Α.Σ.Ε.Π., ο ίδιος ο πρόεδρός του, αλλά και η ολομέλεια, μένουν στο ζήτημα να δούμε τα γραπτά τεστ, ώστε να είναι αξιολογήσιμα από πλευράς δικαστικού ελέγχου; 
     Σας άκουσα προηγούμενα να απαξιώνετε αποφάσεις του Συμβουλίου της Επικρατείας και μάλιστα με τον ψευδέστατο ισχυρισμό ότι ο Αρχηγός της Αξιωματικής Αντιπολίτευσης μας είπε ψέματα, όπως και το πρακτικό του αρμόδιου Τμήματος του Συμβουλίου της Επικρατείας που δεν στάθηκε ειδικά μόνο σε κάποιες περιπτώσεις, αλλά επεσήμανε κατά γράμμα –και είμαι στη διάθεσή σας, αν μου επιτραπεί από το χρόνο, γιατί έχω πολλά να πω- ότι αυτή η συνέντευξη που και εσείς εισάγετε, δεν είναι δικαστικά αξιολογήσιμη. 
     Βέβαια, υπάρχει ένα ερώτημα. Αφού ακόμα δεν έχει εφαρμοστεί, δεν έχει εκδοθεί η εγκύκλιος του κυρίου Υπουργού, τι θα κάνει το Α.Σ.Ε.Π.; Θα σας πω εγώ τι θα κάνει το Α.Σ.Ε.Π., κύριε Υπουργέ. Από τότε που σηματοδοτήσατε αυτήν την υπόθεση, που αυτή τη στιγμή είναι ο κανόνας σε όλο τον ευρύτερο δημόσιο τομέα και σε πάρα πολλές υπηρεσίες του στενότερου δημόσιου τομέα, έχουν υποβληθεί αιτήματα, κυρίες και κύριοι συνάδελφοι, στο Α.Σ.Ε.Π. από Ο.Τ.Α. για να πάνε στη διαδικασία της συνέντευξης, δηλαδή σε εξαιρετική διαδικασία, ακόμα και για καθαρίστριες. Αυτή είναι η λογική και η αντίληψη που διαχέεται στην ελληνική κοινωνία σε σχέση με τις νομοθετικές σας ρυθμίσεις. 
     Θέλετε αυτήν τη στιγμή να σας πω πόσες περιπτώσεις, σε σχέση με τη συνέντευξη, έχουμε αυτήν την περίοδο; Πάρα πολλές! 
     Να σας πω ότι η λογική των παρανομιών σηματοδοτήθηκε με τη διαδικασία των προσλήψεων, το σκάνδαλο, το «στήσιμο» των διαγωνισμών στο Ταχυδρομικό Ταμιευτήριο; Θυμηθείτε πόσο απασχόλησε τον Τύπο αυτή η υπόθεση. 
     Να σας θυμίσω εδώ τις παράνομες προσλήψεις στη Σχολή Ικάρων και στη Σχολή Ευελπίδων, καθ’ υπέρβαση των θέσεων προκήρυξης, με εντολή του Υπουργού Εθνικής Άμυνας; Υπάρχει εδώ το σχετικό έγγραφο. 
     Να σας θυμίσω τις ανεξέλεγκτες προσλήψεις με αδιαφανείς διαδικασίες στην «Εθνική Ασφαλιστική», όταν από τους εκατόν εξήντα που προσέλαβαν, τους εκατόν σαράντα τους είχαν και τους απασχολούσαν επί ένα μήνα πριν με τα ονοματεπώνυμά τους; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Υπήρχε συνέντευξη τότε; 
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, έχετε μία τελείως στενή άποψη σε σχέση με το ρόλο σας. Θέλετε να υπερασπιστείτε το νόμο σας και τα δικά σας νομοθετήματα. Δηλαδή, δεν έχετε χρέος να υπερασπιστείτε την Κυβέρνησή σας; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Την υπερασπίζομαι!
     ΜΙΛΤΙΑΔΗΣ ΠΑΠΑΪΩΑΝΝΟΥ: Και το σύνολο όλων αυτών των παρανομιών, όλων αυτών των αθλιοτήτων που σας παρουσιάζουμε και δεν απαντάτε σε καμία από αυτές; 
     Σας είπε προηγουμένως ο κ. Μπόλαρης για το θέμα των φυλάκων στην Τράπεζα της Ελλάδας. Φέρατε εδώ ένα Φ.Ε.Κ. που είχε υπογράψει ο κ. Ρωμαίος. Γιατί δεν φέρατε το Φ.Ε.Κ. που έχει υπογράψει ο κ. Βουλγαράκης; Γιατί και ο κ. Βουλγαράκης τροποποίησε την απόφαση του κ. Ρωμαίου και φθάσαμε αυτήν τη στιγμή στην αθλιότητα να έχει μπει ο εισαγγελέας στην υπόθεση. 
     Διότι, όπως πολύ σωστά σας είπε ο κ. Μπόλαρης,  παραποίησαν τα γραπτά ανθρώπων με «19» και «20», γιατί δεν έφθανε η συνέντευξη. Έγινε βέβαια και συνέντευξη. Είπαν σ΄ αυτούς τους ανθρώπους ότι έγραψαν έκθεση ιδεών –άκουσον, άκουσον!- για «11» και για «12» και όλοι αυτοί του «11» και του «12» έγραψαν για «19» και «20»! 
     Σας έχουμε καλέσει να φέρετε εδώ τις κόλλες όλων των διαγωνιζομένων. Φέρτε τες! Αυτό είναι θέμα εισαγγελέα! Είναι θέμα του ποινικού νόμου! Έχετε κατανοήσει πού έχετε φθάσει σήμερα το σύστημα αξιών στη χώρα μας; Και επιμένετε; Και κάθε μέρα οι συνάδελφοι –να παρακολουθείτε τις ερωτήσεις, γιατί εγώ τις παρακολουθώ όλες- σας καταθέτουν στοιχεία –όχι μόνο σ΄ εσάς, αλλά και σε άλλους Υπουργούς- και δεν απαντάτε σε κανένα απ’ αυτά! 
     Να σας πω για μια θεώρηση της χώρας, κυρίες και κύριοι συνάδελφοι; Υπάρχει επιστολή –και δεν έχει διαψευστεί- του προέδρου του αεροδρομίου και επιστολή διαμαρτυρίας του γερμανού πρέσβη για σημειώματα στο αεροδρόμιο -που, όπως ξέρετε, διοικείται από γερμανική εταιρεία- συναδέλφων και Υπουργών της Νέας Δημοκρατίας για προσλήψεις. Και διαμαρτύρονται ότι το φαύλο κράτος έφυγε από το στενό δημόσιο τομέα και προχωρά και στον ιδιωτικό τομέα. Διασύρεται πάλι διεθνώς η χώρα και εσείς αυτά δεν τα βλέπετε! 
     Έρχεται ο κ. Ρόβλιας με τον κ. Καρχιμάκη –αν θυμάμαι καλά- και σας φέρνουν τα αποτελέσματα για πέντε χιλιάδες οκτακόσιους οπλίτες, που τους πήραν με συνέντευξη επί των ημερών μας. Δεν υπήρχε συνέντευξη επί ΠΑ.ΣΟ.Κ., κύριε Υπουργέ, ούτε για τους συνοριοφύλακες ούτε για τους οπλίτες. Και έχετε τα αποτελέσματα. Και εσείς κωφεύετε. Δεν απαντάτε. Έρχεστε εδώ με ανούσιους δικολαβισμούς –με συγχωρείτε για την έκφραση- και λέτε για μας το «τι είπαμε, τι κάναμε» και μπλέκετε τον ελληνικό λαό σε λεπτομέρειες. 
     Στον Ο.Α.Ε.Δ., να σας πω τι έγινε με τις προσλήψεις των τετρακοσίων σαράντα τριών ατόμων; Βγαίνει ο Γενικός Γραμματέας του Υπουργικού Συμβουλίου που έχει την αρμοδιότητα, ο κ. Καρράς, εγκρίνει την πρόσληψη μέσω Α.Σ.Ε.Π. και στη συνέχεια αλλάζετε την απόφαση αυτή, τις κάνετε συμβάσεις έργου -για να υπάρχουν αδιαφανείς διαδικασίες- τις δημοσιεύετε σε δυο εφημερίδες χαμηλής κυκλοφορίας -για να μην τις ονοματίσω σήμερα εδώ- ειδοποιείτε τα δικά σας παιδιά και γίνεται το όργιο του ρουσφετιού στο Υπουργείο Εργασίας. Περί αυτού πρόκειται. Αυτά δεν σας αγγίζουν; 
     Δεν σας αγγίζουν οι καταγγελίες στον Ο.Λ.Π.; Ξέρετε τι έδειξε μια δημοσκόπηση; Για να τελειώνω μ΄ αυτό το θέμα, έδειξε ότι σήμερα το 71,7% του συνόλου των πολιτών πιστεύει ότι οι προσλήψεις γίνονται με αυστηρά κομματικά κριτήρια. Το υπόλοιπο 30% προφανώς είναι το «αυστηρά δικό σας κομματικό ποσοστό». Περί αυτού πρόκειται. Αυτές είναι οι αλήθειες, κύριε Υπουργέ. 
     Να προχωρήσω παραπέρα, σε άλλα ζητήματα; Ξέρετε ότι με τους νόμους που έχετε ψηφίσει –και τα έφερε ο κ. Πετσάλνικος αυτά στη Βουλή μετά από ερώτηση δική σας- έχουν ιδρυθεί διακόσιες είκοσι νέες υπηρεσίες, το περίφημο «λιγότερο κράτος», κύριοι συνάδελφοι της Νέας Δημοκρατίας; Συγκροτήθηκαν τετρακόσιες νέες επιτροπές και ομάδες εργασίας -αυτά είναι με απαντήσεις Υπουργών σας- αμειβόμενες και συστήθηκαν πέντε χιλιάδες πεντακόσιες νέες θέσεις υψηλά αμειβόμενες. 
     Από την άλλη μεριά, άκουσα τον κύριο Υπουργό να αμφισβητεί τους αριθμούς. Η ερώτησή μας ή καλύτερα η επερώτησή μας, κύριε Υπουργέ, λέει την αλήθεια. Γιατί εμείς πορευόμαστε με την αλήθεια. Λέει ότι στους δεκαεπτά πρώτους μήνες διακυβέρνησης εγκρίθηκαν και πραγματοποιήθηκαν διακόσιες είκοσι πέντε χιλιάδες επτακόσιες είκοσι τέσσερις προσλήψεις. Εσείς δεν μας απαντήσατε. Ο μεγάλος αριθμός των προσλήψεων αυτών αφορά νέους συμβασιούχους με συμβάσεις ορισμένου χρόνου ή έργου. Εσείς λέτε ότι δεν είναι μεγάλος ο αριθμός. Είναι μικρός ο αριθμός. Φέρτε μας τα στοιχεία! 
     Δεν είναι στοιχεία αυτά που φέρατε, κύριε Υπουργέ! Δεν αφορούν τους διακόσιους είκοσι πέντε χιλιάδες επτακόσιους είκοσι τέσσερις. Αυτά που φέρατε, είναι ενδεικτικά και αφορούν μόνο τις προσλήψεις που έγιναν μέσω Α.Σ.Ε.Π.. Μα, εμείς εδώ δεν σας κάνουμε έλεγχο μόνο για τις προσλήψεις μέσω Α.Σ.Ε.Π.. Σας κάνουμε έλεγχο για τη συνολική σας πολιτική στη Δημόσια Διοίκηση και στον ευρύτερο δημόσιο τομέα. Όμως, τι μας απαντάτε; Μας απαντάτε και παραπλανάτε και εμάς και την κοινή γνώμη. 
     Και αυτό το θεωρείτε εσείς υπεύθυνο διάλογο! Και μετά σας φταίνε τα μέσα ενημέρωσης, γιατί πιστεύετε ότι τα μέσα ενημέρωσης ακούνε το ΠΑΣΟΚ, ενώ δεν ακούνε τη Νέα Δημοκρατία! Σοβαρευτείτε, κύριε Υπουργέ. Και όχι μόνο εσείς, αλλά το σύνολο της Κυβέρνησης. Γιατί αυτό το ακούω συνέχεια, ότι το πρόβλημά σας είναι τα μέσα ενημέρωσης. Η πολιτική σας είναι το πρόβλημα, κύριε Υπουργέ και τίποτα παραπάνω, άμα θέλετε να μπείτε στο σωστό δρόμο.
     Να πάω παραπέρα; Επικουρικοί γιατροί, τετρακόσιοι σε όλη την Ελλάδα. Καινούργιες προσλήψεις. Επετηρίδες εκπαιδευτικών, όλες παρακάμπτονται συστηματικά και στον Ο.Α.Ε.Δ..
     Και ξέρετε κάτι άλλο, κύριε Υπουργέ, πολύ πιο σημαντικό; Θέλω να το ακούσετε. Γιατί τελικά αυτή η δημοκρατία πρέπει να πάει μπροστά και κάτι πρέπει να κάνετε. Φτιάξατε τις ανεξάρτητες αρχές, ανεξάρτητα από τις προσεγγίσεις του καθενός μας. Όταν, κύριε Υπουργέ, σε μια ανεξάρτητη αρχή…
     Με ακούτε, κύριε Υπουργέ;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας ακούω, κύριε Παπαϊωάννου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Όταν σε μια ανεξάρτητη αρχή – να το ακούσει και ο κ. Ανδρεουλάκος…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εκτός αν νομίζετε ότι πρέπει να σας κοιτάζω, για να σας ακούω.
     ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, όχι, ξέρω, κοιτάζετε τη Νέα Δημοκρατία, γιατί εκεί απολογείστε. Αλλά εγώ θέλω να με ακούσετε για το καλό του τόπου.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ απολογούμαι στο λαό, εσείς…
     ΜΙΛΤΙΑΔΗΣ ΠΑΠΑΪΩΑΝΝΟΥ: Για το καλό του τόπου θέλω να με ακούσετε.
     Όταν λοιπόν, κύριοι συνάδελφοι, επικεφαλής ανεξάρτητης αρχής τοποθετείται υποψήφιος Βουλευτής της Νέας Δημοκρατίας, είναι φανερό ότι η σημειολογία από μόνη της σημαίνει ακύρωση της ανεξάρτητης αρχής. Διακωμωδείται η ανεξάρτητη αρχή.
     Και αν αύριο το πρωί –γιατί υπάρχουν πολλές κενές θέσεις- πάτε πάλι στο Α.Σ.Ε.Π. να βάλετε ανθρώπους, που έχουν ταυτιστεί στη διαδρομή τους –έστω και αν είναι δικαστές, δεν μου λέει τίποτε αυτό, κύριε Ανδρεουλάκο- με τα μικρότερα ή τα μεγαλύτερα συμφέροντα του κόμματός σας, θα έχετε διαπράξει έγκλημα κατά των ανεξάρτητων αρχών. Περί αυτού πρόκειται.
     Όλα αυτά γινόντουσαν παλιότερα μετά από συνεννόηση. Καλούσε ο κ. Κακλαμάνης το κόμμα σας, έκαναν προτάσεις και γινόντουσαν διαβουλεύσεις. Και σήμερα βλέπουμε μια στενότητα στο να λειτουργήσει το όλο σύστημα με μια λογική εν πολλοίς και εδώ των «δικών μας παιδιών», των αξιωματούχων. Λέτε ότι ήσαν δικαστικοί. Λοιπόν;
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
     Θέλω, κυρίες και κύριοι συνάδελφοι, να πω ότι εμείς θα στηρίξουμε το θεσμό του Α.Σ.Ε.Π. με όλες μας τις δυνάμεις. Εμείς αρνούμαστε τη λογική των συμψηφισμών. Όπως είπα και προηγούμενα, η λογική των συμψηφισμών είναι κίνηση αδυναμίας. Το Α.Σ.Ε.Π. είναι εγγυητής και πρέπει να είναι εγγυητής αυτήν τη στιγμή ενός μεγάλου κομματιού της διαφάνειας και της καταπολέμησης της διαφθοράς στη χώρα μας.
     Η διαφθορά έχει να κάνει πρωτίστως με το πελατειακό σύστημα. Το πελατειακό σύστημα και τα δίχτυα των πελατειακών συστημάτων γενικότερα –και δεν αναφέρομαι μόνο στις προσλήψεις- είναι εκείνα που διαβρώνουν τη δημοκρατία. Και το πελατειακό σύστημα πολλές φορές δεν έχει «χρώμα», όσο κι αν επιχειρεί η Νέα Δημοκρατία να έχει μια άλλη προσέγγιση. Και θα ασκήσουμε τον κοινοβουλευτικό μας έλεγχο, όπως πάντα, σοβαρά και υπεύθυνα.
     Από την άλλη μεριά, θα πρέπει να ξέρετε κάτι: Ήδη εμείς επισκεφτήκαμε το Α.Σ.Ε.Π., συζητήσαμε με τον πρόεδρο και τους αντιπροέδρους…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ναι, κύριε Πρόεδρε, δεν θα αξιοποιήσω ίσο χρόνο μ’ αυτόν που δώσατε στον κύριο Υπουργό. Πολύ λιγότερο θα πάρω απ’ αυτόν που χρησιμοποίησε, για να παρατείνει την ομιλία του.
     ΠΡΟΕΔΡΕΥΩΝ (Γεώργιος Σούρλας): Μπορείτε να πάρετε το χρόνο και της δευτερολογίας σας.
     ΜΙΛΤΙΑΔΗΣ ΠΑΠΑΪΩΑΝΝΟΥ: Και πρέπει να ξέρετε ότι έχουμε ανοίξει ένα διάλογο και με το ίδιο το Α.Σ.Ε.Π.. Μελετάμε πολύ προσεκτικά όλες του τις προτάσεις, διότι οι άνθρωποι έχουν την εμπειρία και έχουν -αν θέλετε- και το στοιχείο της δυνατότητας να κάνουν ουσιαστικές προτάσεις, γιατί ζουν τα πράγματα από κοντά. Έχουμε στείλει επιστολή και στην Α.Δ.Ε.Δ.Υ., για να μας πουν τις προτάσεις τους.
     Και εμείς, κύριοι της Νέας Δημοκρατίας, σας λέμε ότι σύντομα θα καταθέσουμε μια πρόταση νόμου, για να βελτιώσουμε έναν ούτως ή άλλως καλό νόμο, όπως είναι ο ν. 2190, όπως τροποποιήθηκε.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Λείπετε τόσα χρόνια από την εξουσία…!
     ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε, κύριε Ανδρεουλάκο, τις αλήθειες!
     Προχθές, λοιπόν, στη συζήτηση που είχαμε με τα μέλη του Α.Σ.Ε.Π., ρώτησα κάτι. Έχουν γίνει πάρα πολλές αλλαγές και η Νέα Δημοκρατία λέει παντού ότι αυτές οι αλλαγές ακύρωναν την αρχική αποστολή του Α.Σ.Ε.Π.. Ρώτησα αν είναι έτσι. Με διαβεβαίωσαν λοιπόν –και θα έρθω και στην Επιτροπή Θεσμών και Διαφάνειας, αν θέλετε, να το συζητήσουμε- ότι όλες οι τροποποιήσεις έγιναν μετά από υποδείξεις τους, για να κλείσουν «τρύπες» του Α.Σ.Ε.Π.. Αυτή είναι η αλήθεια.
     Και εγώ χαίρομαι σήμερα, που ο κ. Παυλόπουλος ανακάλυψε ότι πολλές από τις προσλήψεις, ιδιαίτερα εκείνες που γινόντουσαν με συμβάσεις έργου, ήσαν συμβάσεις που αφορούσαν τους δήμους της χώρας και τις νομαρχίες της χώρας. Όταν τα λέγαμε εμείς, πριν από λίγο καιρό, λέγατε ότι: «Όχι, το ΠΑ.ΣΟ.Κ. είχε πάρει διακόσιες πενήντα χιλιάδες», όπως είχε πει ο κ. Καραμανλής ως υποψήφιος Πρωθυπουργός και αθέτησε μετά ως Πρωθυπουργός. Αυτή είναι μια άλλη ιστορία, πονεμένη και δεν πρόκειται να θεραπευτεί με τίποτα.
     Εδώ, λοιπόν, σήμερα ανακάλυψε ότι πολλές από αυτές τις προσλήψεις είναι για τους δήμους και μάλιστα για τους μεγάλους δήμους. Επειδή, όμως, σήμερα επικαλέστηκε εγκρίσεις συμβάσεων έργου για δήμους, παρακαλώ να κατατεθεί στα Πρακτικά ποιους δήμους αφορούν. Γιατί η συντριπτική πλειοψηφία, κυρίες και κύριοι συνάδελφοι, αφορά δήμους που ανήκουν ιδεολογικά και πολιτικά στο χώρο της Νέας Δημοκρατίας! Το πελατειακό σύστημα δουλεύει ακόμη και στο επίπεδο αντιμετώπισης των δήμων και χρησιμοποιείται από αυτούς ενόψει των επερχόμενων δημοτικών εκλογών.
     Το ίδιο γίνεται και για τις ασφαλτοστρώσεις. Βλέπω στο Λεκανοπέδιο που κυκλοφορώ, γιατί είμαι και Βουλευτής της Β΄ Αθηνών, σε δήμους, όπου είναι προσκείμενος ο δήμαρχος στη Νέα Δημοκρατία, να γίνονται ασφαλτοστρώσεις, ενώ στους άλλους δήμους μένουν οι λακκούβες. Αυτή είναι η πολιτική σας; Αυτή που ακολουθεί το πελατειακό σύστημα που είναι ένα σύστημα που διαβρώνει συνειδήσεις, μας πάει χρόνια πίσω.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και  Αποκέντρωσης): Χαίρομαι, διότι απολογείσθε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Εσείς θα είστε πάντα κατηγορούμενοι, εμείς θα είμαστε μπροστά. 
     Εκείνο που θέλω να σας πω –και τελειώνω μ΄ αυτό, κύριε Πρόεδρε- είναι ότι εδώ συγκρούονται δύο λογικές και δύο αντιλήψεις. Είναι η αιώνια σύγκρουση ανάμεσα στην πρόοδο και στη συντήρηση. Η πρόοδος βλέπει μπροστά. Αν έκανε λάθη, κάνει μετά την αυτοκριτική της και τα διορθώνει. Η συντήρηση γυρίζει προς τα πίσω. Οι λογικές του μεσαίου χώρου και της αλλαγής, δεν έχουν καμία αξία. Το θέμα είναι ότι αυτά που γίνονται αυτές τις ημέρες, αυτήν την περίοδο, -ή όπως στην περίοδο του κ. Μητσοτάκη το 1990-1993 σήμερα, είναι εγκλήματα, γιατί προσβάλλουν ευθέως το σύστημα αξιών του πολιτικού συστήματος της χώρας. Δυστυχώς, κύριε Υπουργέ, μας έχετε γυρίσει στην εποχή του Βούλγαρη, του Τσουμπέ, της Πλατείας Κλαυθμώνος, περί αυτού πρόκειται. Αλλάξτε ρότα, το επιβάλλουν οι εποχές, το απαιτεί η νέα γενιά, που δεν θέλει διαχωρισμούς στους από ΄δω και στους από ΄κει, αλλά θέλει ίσες ευκαιρίες, θέλει αξιοκρατία, θέλει διαφάνεια, θέλει συνολική προσπάθεια για την καταπολέμηση των όποιων φαινομένων διαφθοράς. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Βύρωνας Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ: Κύριε Πρόεδρε, θέλω ειλικρινά να συγχαρώ τους επερωτώντες συναδέλφους, διότι, όπως λέει η λαϊκή παροιμία, εκεί που μας χρωστούσαν, μας πήραν και το βόδι. Θέλω να τους συγχαρώ ειλικρινά, όχι απλά για την υποκριτική τους δεινότητα, αλλά για τη σοφιστική τους ικανότητα και για τη διαστρέβλωση των στοιχείων.
     Ακούστε με, κύριοι συνάδελφοι, αν θέλετε να έχουμε μία εικόνα της κοινωνικής πραγματικότητας, τι επικρατεί αυτήν τη στιγμή στον τόπο μας. Αυτήν τη στιγμή, κατά τη δική μου οπτική γωνία –και μιλάω για λογαριασμό των συναδέλφων της Νέας Δημοκρατίας- έχουμε την Κυβέρνησή μας, η οποία προσπαθεί σαν κύριο έργο να τακτοποιήσει τους συμβασιούχους του ΠΑ.ΣΟ.Κ.. Αγωνίζεται φιλότιμα, έφερε νόμο, προεδρικό διάταγμα, πέρασε από τις Βρυξέλλες, από το Συμβούλιο της Επικρατείας που είμαστε πολύ φιλότιμοι ως Κυβέρνηση της Νέας Δημοκρατίας, στο να τακτοποιήσουμε τους συμβασιούχους, όπως υποσχέθηκε ο Καραμανλής. 
     Από την άλλη μεριά, οι νεοδημοκράτες πολίτες κοντεύουν να σκοτώσουν τους νεοδημοκράτες Βουλευτές, διότι λένε: «τι παριστάνετε επιτέλους. Αν ήταν να δούμε τα παιδιά του ΠΑ.ΣΟ.Κ. να εξυπηρετούνται με τόση επιμέλεια και προσοχή, δεν αφήναμε να ψηφίσουμε ΠΑ.ΣΟ.Κ.; Τι μας βάλατε σ΄ αυτήν την περιπέτεια»; 
     Ποιο είναι το κράτος της Δεξιάς, κύριε Παπαϊωάννου; 
     ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό που χτίζετε τώρα, το σκληρό. 
     ΒΥΡΩΝ ΠΟΛΥΔΩΡΑΣ: Θέλω να σας πω ότι ο Θεός θα ρίξει φωτιά και θα σας κάψει! 
     ΜΑΡΚΟΣ ΜΠΟΛΑΡΗΣ: Αφού απελπιστήκατε από το λαό, προσφεύγετε στο Θεό, κύριε Πολύδωρα!
     ΒΥΡΩΝ ΠΟΛΥΔΩΡΑΣ: Ξέρετε γιατί; Διότι και η προκλητικότητα, πρέπει να έχει τα όριά της. Θέλω να εκτιμήσετε το χιούμορ μου, αλλά μέσα από το χιούμορ, θέλω να εκτιμήσετε και τη μεγάλη αλήθεια. Δεν πάει άλλο. Συνετιστείτε! Σας προκαλώ να συνετιστείτε εν ονόματι της αλήθειας και της δημοκρατίας! Αλλά δεν συνετίζεστε, διότι είναι καλό το στρατήγημά σας, οφείλω να σας ομολογήσω ότι ήταν ένα πάρα πολύ ωραίο τέχνασμα. Φωνάζει ο κλέφτης, για να φύγει ο νοικοκύρης! «Θα τους τρομοκρατήσουμε, πού θα πάνε» λέει ο κ. Παπαϊωάννου και ο κ. Ρόβλιας λέει: «Θα τους τρομοκρατήσουμε, ούτε αλατιστής  στη Δωδώνη για δύο μήνες».
     Και από αυτήν την άποψη, σας συγχαίρω και πάλι. 
     Αλλά, έλεος! Δηλαδή φθάσαμε στα ακρότατα όρια και της υποκρισίας και της αλαζονείας. Παίζετε τι; Κάνετε ρητορικές για το Α.Σ.Ε.Π.; Το Α.Σ.Ε.Π. των ημερών του ΠΑ.ΣΟ.Κ. έχει προσφύγει στον εισαγγελέα για εγκλήματα του κοινού Ποινικού Δικαίου. Παραδείγματος χάρη, σε μια φωλιά, είκοσι πτυχιούχοι από την Πρίστινα. Σε άλλη φωλιά τριάντα «20» -απόλυτο «20»- βαθμολογία του λυκείου. Σε άλλη φωλιά –μάλιστα είναι και στον τόπο του κ. Αδραχτά- τριάντα  πιστοποιητικά, πλαστά πιστοποιητικά, για διαμονή σ’ εκείνον τον τόπο, σ’ εκείνο το χωριό κ.λπ.
     	ΜΙΛΤΙΑΔΗΣ ΠΑΠΑΪΩΑΝΝΟΥ: Για τον κ. Κοκκινούλη μιλάτε;
     	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για τον κ. Καφέ και τις ημέρες του…
     	ΠΡΟΕΔΡΕΥΩΝ (Γεώργιος Σούρλας): Παρακαλώ!
     	ΒΥΡΩΝ ΠΟΛΥΔΩΡΑΣ: Ακούστε να δείτε. 
     Με συγχωρείτε, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε για τη διακοπή.
     ΒΥΡΩΝ ΠΟΛΥΔΩΡΑΣ: Όχι, το λέω για να μου δώσετε μία άνεση να πω εγώ για το τι βλέπει ή τι υφίσταται η Νέα Δημοκρατία.  Ο κόσμος της Νέας Δημοκρατίας στο περιθώριο, «τρώει πόρτα». Και έχω τον κ. Παπαϊωάννου να μου λέει για τον Κοκκινούλη. Δεν βγαίνει η ζωή με τα ευφυολογήματα και προπαντός δεν βγαίνει η αλήθεια και η δημοκρατία.
     Εγώ θέλω να σας πω για το εκτός του στενού ή δημόσιου τομέα. Τι μου λέει ο κ. Παυλόπουλος, περιγραφικά, ότι δεν εφέραμε το 25 και τα επόμενα του 2190; Δεν πρόκειται να το εκτιμήσουν. Δεν πρόκειται να εκτιμήσουν ούτε τη δημοκρατικότητά μας ούτε την ευαισθησία μας ούτε την κοινωνική μας αντίληψη για τα πράγματα. Δεν πρόκειται να τα εκτιμήσουν. Οι άνθρωποι είναι πειρατικής νοοτροπίας. Πάνω στο δικό τους σκάφος, δηλαδή το δημόσιο, κάνουν τους πειρατές, τους εισβολείς. Και αν κάποιος θέλει να οδηγήσει το σκάφος κάπως, σ’ έναν πλου ασφαλείας, επιτίθενται. Αυτό είναι το σχήμα.
     Πόσοι νεοδημοκράτες μπήκαν στο Μετρό; Γιατί τολμήσατε να μιλήσετε για αεροδρόμιο και για κάτι οργανισμούς. Πόσοι νεοδημοκράτες μπήκαν στα έργα τα ολυμπιακά, στις γέφυρες -έχω τον κατάλογο εδώ- στο μετρό, στο αεροδρόμιο; Στην Ολυμπιακή βάζατε, βάζατε, βάζατε. Τη βουλιάξατε. Πόσοι νεοδημοκράτες είναι στην Ολυμπιακή, στα λιμάνια, στις ιδιωτικές τράπεζες;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όλη η Λιβαδειά είναι.
     ΒΥΡΩΝ ΠΟΛΥΔΩΡΑΣ: Αιδώς, Αργείοι! Κουράστηκα πια. Κουραστήκαμε. Συνέλθετε! Δείξτε μία δημοκρατικότητα, μία συναντίληψη. Σε ποιο τομέα την συναντίληψη; Σ’ αυτόν τον κατάλογο, κύριε Ρόβλια. Αυτός ο κατάλογος δεν έχει κανέναν διορισμό, καμία φαύλη νοοτροπία από την Κυβέρνησή μας. Έχει τους συμβασιούχους και, όπως είπε ο κ. Παυλόπουλος, τις ανανεώσεις των καθαριστριών που εσείς διορίσατε το πρώτον, με συμβάσεις έργου. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Της Ε.Ρ.Τ.…
     ΒΥΡΩΝ ΠΟΛΥΔΩΡΑΣ: Σε όλες τις εστίες, σε όλες τις περιοχές. Κι έχετε και την τακτοποίηση των συμβασιούχων εδώ μέσα. Και δεν είναι τόσος ο κατάλογος. Γιατί έφερε τα στοιχεία ο κ. Παυλόπουλος.
     Σας παρακαλώ. Εγώ, ο δερόμενος νεοδημοκράτης, ζητάω: Μη χτυπάτε άλλο με τον κρανιοθραύστη. Πεσμένος κάτω είμαι. Αφήστε τη Δεξιά, αλαζόνες του ΠΑ.ΣΟ.Κ.! Άπληστοι στο αναξιοκρατικό σύστημα. Και μάλιστα τους διορίζατε και τους κάνατε κηφήνες, όπως λέει κι ο Ροΐδης. Γιατί αργομισθίες πουλούσατε. Δεν είδα κανέναν εργατικό.
     Σας καλώ στη συναντίληψη, σε ποια βάση; Στη συναντίληψη, κυρία και κύριοι του ΠΑ.ΣΟ.Κ., ότι δεν βγαίνει η πολιτεία, η οικονομία και η δημοκρατία πέρα μ΄ αυτή την υπόθεση της μονοψωνικής αγοράς εργασίας με μόνο αγοραστή το δημόσιο.
     Όποιοι το επιχειρούν αν δεν έχουμε μία συναντίληψη προς την κατεύθυνση της ανάπτυξης της παραγωγής και της παραγωγικότητας να βρίσκουν δουλειά, να αναπτύσσουμε θέσεις εργασίας στον ιδιωτικό τομέα, τότε... Τώρα αν το τηρούμε, το τηρούμε για την πλασματική ζήτηση και ως κατάσταση ανάγκης. Η Γαλλία φλέγεται, η Ευρώπη έχει ανεργία δραματική και η Γερμανία και το Βέλγιο και η Αυστρία. Ή θα συναισθανθούμε την κατάσταση ή αλλιώς αυτές οι γυμναστικές για το τι κάνει, συκοφαντικά από την πλευρά σας, η Νέα Δημοκρατία είναι απαράδεκτες! 
     Σας βγάζω το καπέλο ότι είστε ωραίοι υποκριτές, ωραίοι σοφιστές, ωραίοι τρομοκράτες με την έννοια ότι τι θα κάνουμε; Δεν θα τους αφήσουμε ούτε κουτσό γατί να βάλουν. Αυτή είναι η ψυχολογία σας.
     ΜΑΡΚΟΣ ΜΠΟΛΑΡΗΣ: Καταλαβαίνουμε γιατί χάσατε την ψυχραιμία σας!
     ΒΥΡΩΝ ΠΟΛΥΔΩΡΑΣ: Εγώ απλά σας αποκαλύπτω. Εγώ απλά θέλω να ισχυρίζομαι ότι βρίσκω κάποια απήχηση στο λαό και αν θέλετε και την παρένθεση και στο νεοδημοκρατικό λαό... 
     ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό σας αφορά. Σε αυτούς απευθύνεστε. 
     ΒΥΡΩΝ ΠΟΛΥΔΩΡΑΣ: ... ο οποίος δεν σας ανέχεται πλέον. 
     Προχθές, κύριε Παπαϊωάννου, βγήκατε σεργιάνι και ξεφτιλιστήκατε με έγγραφα για την ανεργία στις γειτονιές και σας γιουχάρισε ο κόσμος. Στενοχωριέμαι για τη συνολική λειτουργία σας ως συντελεστή της δημοκρατίας. Αυτή είναι η Αξιωματική Αντιπολίτευση. Λέω, τι παριστάνουν αυτοί οι τύποι; Το είδαμε στις τηλεοράσεις. Βγήκαν στην αγορά για την ακρίβεια; Βγαίνουν στην αγορά για την ανεργία; Βγαίνουν στην αγορά γιατί κλείνουν τα εργοστάσια ή τα μαγαζιά; Ποιοι; Οι αποκλειστικώς υπεύθυνοι. Αγωνιζόμαστε να τα βάλουμε σε μία σειρά, μην είστε και τώρα στους δημιουργούς, στα μυρμηγκάκια τέτοιες άθλιες τροχοπέδες. Σκεφθείτε λογικά και δημοκρατικά, αν θέλετε, αλλιώς εδώ είμαστε Κυβέρνηση για να χτίσουμε. Εσάς το ρόλο σας του ξεφτίσματος και του γκρεμίσματος δεν σας τον στερούμε. Σας ανήκει, επίσης, αποκλειστικά! 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, υψώθηκαν οι τόνοι, αλλά σε ένα μεγάλο μέρος του ελληνικού λαού, ιδιαίτερα τον τελευταίο καιρό, έχει αναπτυχθεί μία απέχθεια και προς τους εργαζόμενους του δημόσιου τομέα. Όσοι μπορούν από τους Έλληνες όμως κάνουν ό,τι μπορούν για να μπουν οι ίδιοι ή οι οικείοι τους στο δημόσιο. Όλοι το λοιδορούν και όλοι το λαχταρούν. Σε κανένα άλλο σημείο του πλανήτη δεν υπάρχει τέτοια σχιζοφρένεια θα έλεγα. Γιατί; Γιατί το ελληνικό δημόσιο σε μεγάλο βαθμό στελεχώνεται κομματικά και αυτό το ξέρετε πολύ καλά και εσείς, κύριοι συνάδελφοι του ΠΑ.ΣΟ.Κ., και εσείς της Νέας Δημοκρατίας. Υπήρχαν οι πράσινες κάρτες –ήταν γεγονός- υπάρχουν τα γαλάζια παιδιά, είναι γεγονός. Και ξέρουμε ότι τα δύο μεγάλα κόμματα αντιμετωπίζουν το αποτέλεσμα των εκλογών σαν αφορμή λαφυραγώγησης και μοιράσματος δημοσίων θέσεων και στην προεκλογική και στη μετεκλογική περίοδο και σε όλη τη διάρκεια που έχουν την εξουσία. Όποιος έχει την Κυβέρνηση προσπαθεί να διορίζει, γιατί αυτός είναι ο πιο αποδοτικός τρόπος προσπορισμού ψήφων και αλώσεως συνειδήσεων. 
     Και βέβαια μετά απ΄ αυτά διαμαρτύρεται σήμερα το ΠΑ.ΣΟ.Κ. γι’ αυτά που κάνει η Νέα Δημοκρατία. Και η Νέα Δημοκρατία διαμαρτύρονταν αντίστοιχα. Εναλλάσσονται οι ρόλοι ανάλογα με το ποιος είναι στην Κυβέρνηση και ποιος στην Αξιωματική Αντιπολίτευση.
     Το Α.Σ.Ε.Π. ήταν ένας σταθμός στη χειμαζόμενη λειτουργία της δημοκρατίας μας, με τον τρόπο που γίνονταν οι προσλήψεις, με τον αναξιοκρατικό τρόπο που γίνονταν οι προσλήψεις στο δημόσιο. Έγινε προσπάθεια να μπει μία τάξη και αυτό είναι ένας σημαντικός σταθμός.
     Το πρόβλημα όμως είναι ότι αυτό το Α.Σ.Ε.Π. δεν ενισχύθηκε όσο έπρεπε. Πριν από λίγο καιρό συζητούσαμε με υπευθύνους του Α.Σ.Ε.Π. και είπαν «δεν μας έχουν δώσει ούτε ένα φωτοτυπικό μηχάνημα, δεν μπορούμε να λειτουργήσουμε, δεν μπορούμε να αποδώσουμε».
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι κι έτσι, κύριε συνάδελφε!
     ΑΘΑΝΑΣΙΟΣ ΛΕΒΕΝΤΗΣ: Αυτά, κύριε Υπουργέ, ελέχθησαν. Η στελέχωση είναι πάρα πού ελλιπής. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το Υπουργείο μπορεί να μην έχει τα μέσα, αλλά το Α.Σ.Ε.Π. τα έχει.
     ΠΡΟΕΔΡΕΥΩΝ (Γεώργιος Σούρλας): Κύριε Ανδρεουλάκο, παρακαλώ μη διακόπτετε. 
     ΑΘΑΝΑΣΙΟΣ ΛΕΒΕΝΤΗΣ: Εγώ σας μεταφέρω αυτά όπως τα άκουσα. Ενδεχομένως, να μην είναι ακριβώς έτσι, αλλά οπωσδήποτε ο εξοπλισμός είναι πάρα πολύ περιορισμένος και η στελέχωση ανεπαρκής και το ξέρετε πολύ καλά.  Άλλωστε, ποιο είναι το αποτέλεσμα; Κάνουν δυο και τρία χρόνια για να γίνουν οι κρίσεις. Γιατί γίνεται αυτό; Μπορείτε να μου εξηγήσετε; 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας εξηγήσουμε. 
     ΑΘΑΝΑΣΙΟΣ ΛΕΒΕΝΤΗΣ: Γιατί, όταν έχουμε τις πανελλήνιες εξετάσεις που έχουν να εξετάσουν εκατόν πενήντα χιλιάδες παιδιά, εξετάζονται μέσα σ΄ ένα μήνα; Και έχουν να εξεταστούν σε πολύ περισσότερα πράγματα απ΄ αυτά που εξετάζονται όταν είναι να προσληφθεί κάποιος με το Α.Σ.Ε.Π.. Επομένως, υπάρχει τρόπος. Και υπάρχει τρόπος και εδώ, στην Ελλάδα. Όμως δεν το κάνετε.
     Η ανεργία είναι στα ύψη και όλοι θέλουν να βρουν μια δουλειά, οποιαδήποτε δουλειά. Προσπαθούν οι νέοι και το ξέρουν πάρα πολύ καλά. Και εδώ δεν μπορεί να κάνουμε διακρίσεις στους νέους ανάλογα με τις κομματικές ταυτότητες. Όλα είναι δικά μας παιδιά και όλα πρέπει να φροντίσουμε να βρουν θέση και όχι μόνο οι νέοι, αλλά οι πάντες, όλοι οι Έλληνες. Πρέπει να δούμε αυτό το μεγάλο πρόβλημα που δυστυχώς δεν είναι μόνο δικό μας, είναι και διεθνές. Όμως στην Ελλάδα είναι κάτι μόνιμο, η ανεργία εδώ έχει μια μόνιμη εγκατάσταση. 
     Θα ήθελα να πω ότι η Νέα Δημοκρατία δεν έχει ιδιαίτερη συμπάθεια στο Α.Σ.Ε.Π. και το έχουμε δει επανειλημμένα. Και το ΠΑ.ΣΟ.Κ. έβρισκε τρόπο να κάνει διορισμούς και εκτός Α.Σ.Ε.Π. σε πάρα πολλές περιπτώσεις. Άπειροι συμβασιούχοι και το ξέρουν. Πρώτα-πρώτα αυτοί που πέτυχαν στο Α.Σ.Ε.Π. είχαν κατασκηνώσει επί μήνες στη Βασιλίσσης Σοφίας, από το 1999 και δεν είχαν διοριστεί. Όμως διορίστηκαν χιλιάδες και χιλιάδες άλλοι σε διάφορες θέσεις με διάφορες αιτιολογίες. Εγώ δεν λέω γιατί διορίστηκαν οι άνθρωποι που ήταν άνεργοι, όμως πρέπει να κρατιέται και μια αξιοκρατία και τουλάχιστον μια νομιμοφάνεια. 
     Ξέρουμε πολύ καλά και άλλες περιπτώσεις που έχουν καταστρατηγηθεί οι νόμοι. Είμαι γιατρός, ξέρουμε πώς λειτουργούσε το Ε.Σ.Υ.. Παρά το ότι υπήρχαν κριτήρια, αυτά καταστρατηγούνταν συστηματικά και έχω και προσωπική άποψη σε αυτό το θέμα και δεν είμαι ο μόνος. Η Νέα Δημοκρατία στην τριετία 1990-1993 που κυβέρνησε επίσης καταστρατηγούσε και το ξέρετε, κύριε Υπουργέ. Υπήρχαν διάφοροι τρόποι και μπορούσαν εύκολα να καταστρατηγηθούν οι όποιοι νόμοι υπήρχαν. 
     Μου έκανε εντύπωση όταν ψηφίστηκε το νομοσχέδιο για την Ολυμπιακή Πολυκλινική που ήρθε διάταξη που λέει τι να κάνουμε για να προσληφθούν νοσηλευτές που έχουμε μεγάλη ανάγκη, αφού υπάρχουν είκοσι πέντε έως τριάντα χιλιάδες κενές θέσεις νοσηλευτικού προσωπικού στις υγειονομικές μονάδες της χώρας. Λέει, λοιπόν, ότι για να μπορέσουμε να επιταχύνουμε τις διαδικασίες κάνουμε μια διάταξη που λέμε ότι εκεί θα προσλαμβάνονται, αφού υποβάλλουν την αίτησή τους, από μια τριμελή επιτροπή η οποία θα αποτελείται από τον ΠΕΣΥάρχη, το διοικητή του νοσοκομείου και το διευθυντή ή τη διευθύντρια της νοσηλευτικής υπηρεσίας. Αυτοί θα το στέλνουν στο Α.Σ.Ε.Π. που μέσα σε είκοσι μέρες είναι υποχρεωμένο να απαντήσει, αλλιώς θα κατακυρώνεται αυτή η απόφαση. 
     Γεγονός είναι ότι αυτό ψηφίστηκε παρά τις ενστάσεις μας, γιατί πιστεύουμε ότι καταστρατηγείται το Α.Σ.Ε.Π.. Και θα μπορούσαν να επιταχυνθούν οι διαδικασίες μ΄ αυτά που είπα προηγουμένως. Δεν έγινε αυτό, πλην όμως προσλήψεις πάλι δεν είδαμε. Δεν ήταν αυτό που δυσκόλευε. Άλλαξε ο νόμος. Μπορεί να προσληφθούν μέσα σε είκοσι μέρες με ένα μήνα και όμως προσλήψεις στον υγειονομικό χώρο δεν γίνονται. Έχουν τώρα διακηρυχθεί διάφορα. Να δούμε τι θα ισχύσει στο τέλος, αλλά φοβάμαι ότι τελικά αυτοί που φεύγουν θα είναι περίπου οι ίδιοι ίσως και περισσότεροι από αυτούς που θα έλθουν. 
     Εγώ συμμερίζομαι τις ενστάσεις και τις μομφές των συναδέλφων του ΠΑ.ΣΟ.Κ. κατά του τρόπου με τον οποίο λειτουργεί το Α.Σ.Ε.Π.. Συμφωνούμε απολύτως ότι η Κυβέρνηση και το υποβαθμίζει και το καταστρατηγεί. 
     Δεν θα έλεγα όμως ότι και το ΠΑ.ΣΟ.Κ. είναι αναμάρτητο. Και απ΄ αυτήν την άποψη και ο κύριος Υπουργός, ο κ. Παυλόπουλος, είπε ότι υπάρχει υποκρισία εδώ από την πλευρά του ΠΑ.ΣΟ.Κ.. Θα έλεγα ότι είναι γεγονός αυτό. Όπως υπάρχει υποκρισία και από την πλευρά της Νέας Δημοκρατίας, όταν υψώνει τους τόνους και διαμαρτύρεται.
     Τι θα πρέπει να γίνει: Νομίζουμε ότι το μεγάλο πρόβλημα της ανεργίας θα πρέπει να αντιμετωπιστεί σε άλλη βάση ασφαλώς, αλλά όσες θέσεις προκηρύσσονται να προκηρύσσονται με διαδικασίες νόμιμες, όχι απλώς νομιμοφανείς και η νομιμότητα να τηρείται. Υπάρχει αυτή η δυνατότητα. 
     Βέβαια εγώ θα έλεγα ότι και το Α.Σ.Ε.Π. δεν είναι τέλειο. Από αυτή την άποψη, κύριε Υπουργέ, θα ήθελα να πω –και στους συναδέλφους του ΠΑ.ΣΟ.Κ.- ότι σαν Συνασπισμός ήμασταν ενάντια σε ορισμένες διατάξεις του Α.Σ.Ε.Π., όταν δεν βελτίωνε ουσιαστικά τα πράγματα: Στους διορισμούς, παραδείγματος χάριν, των εκπαιδευτικών όπου κάθε χρόνο γίνεται κανονικός σκοτωμός. Έτσι κάνουμε τους δασκάλους «παπαγάλους» για να μπορέσουν να πετύχουν και μετά αυτοί έρχονται με τη σειρά τους και κάνουν «παπαγάλους» τα παιδιά μας. Και έτσι η παιδεία μας έχει αυτά τα προβλήματα, τα οποία κάθε μέρα ζούμε και τα οποία ξεκινάνε από το νηπιαγωγείο μέχρι τις ανώτατες σχολές.
     Άκουσα και τον κ. Πολύδωρα να λέει το τι υφίσταται αυτό τον καιρό η Νέα Δημοκρατία η καημένη. «Δερόμενος» λέει ο κ. Πολύδωρας. Ε, έλεος, όπως είπε και ο κ. Πολύδωρας. Ας μη φθάσουμε σε τέτοιες υπερβολές. Το ξέρουμε όλοι πάρα πολύ καλά. Είναι τόσο μεγάλη η ανεργία που ασφαλώς δεν μπορούν να καλυφθούν οι ανάγκες. 
     Απ΄ αυτήν την άποψη, κύριε Υπουργέ, και εσείς προσωπικά και ο κύριος Πρωθυπουργός έχετε βαρύτατη ευθύνη ειδικά στο θέμα των συμβασιούχων, όταν προεκλογικά υποσχεθήκατε σε όλους τους συμβασιούχους ότι αυτοί θα μπορέσουν να τακτοποιηθούν. Ξέρουμε ότι αυτό ξεκίνησε από ενέργειες των Ευρωβουλευτών του Συνασπισμού και συγκεκριμένα του Προέδρου του, του Αλέκου Αλαβάνου που, βάσει των ευρωπαϊκών διατάξεων, ήταν υποχρεωμένη η Ελλάδα να τηρήσει ορισμένους κανόνες, τους οποίους δεν είχε τηρήσει και δεν τηρεί. 
     Υποσχέθηκε, λοιπόν, προεκλογικά η Νέα Δημοκρατία ότι όλοι οι συμβασιούχοι θα τακτοποιηθούν μετά τις εκλογές. Τακτοποιήθηκαν ελάχιστοι. Ούτε το ένα δέκατο. Αυτό –νομίζω- είναι μια κοροϊδία και μια υποκρισία, η οποία σημειώνεται από τον ελληνικό λαό και θα αποδοθούν τα του Καίσαρος τω Καίσαρι, όταν θα έρθει η ώρα. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
     Το λόγο έχει ο κ. Ρόβλιας για να δευτερολογήσει.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, κυρίες και κύριοι συνάδελφοι, προ ολίγου ο κ. Πολύδωρας μας χαρακτήρισε πειρατές. Μάλιστα είπε ότι είχαμε σκάφος το κράτος. 
     Θέλω να απαντήσω στον κ. Πολύδωρα ότι οι εκλεγμένες δημοκρατικά κυβερνήσεις δεν είναι πειρατές και δεν πρέπει να προσβάλουμε τη δημοκρατία ούτε με ευφυολογήματα. Εμείς δεν σας λέμε πειρατές. Σας λέμε ανεπαρκείς, ανακόλουθους, υποσχεσιολόγους. Σας λέμε δεξιούς και αδέξιους, όχι όμως πειρατές παρ΄ ότι έχετε το ένα μάτι κλειστό και βλέπετε μόνο στα δεξιά.
     ΠΡΟΕΔΡΕΥΩΝ (Γεώργιος Σούρλας): Πάντως από χαρακτηρισμούς ένθεν και ένθεν πάμε καλά, γενικώς.
     ΜΑΡΚΟΣ ΜΠΟΛΑΡΗΣ: Εμείς, κύριε Πρόεδρε …
     ΚΩΝΣΤΑΝΤΙΝΟΣ ΡΟΒΛΙΑΣ: Τι χαρακτηρισμούς, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Εκείνο ήταν ευφυολόγημα του κ. Πολύδωρα, το δεχθήκατε ως ευφυολόγημα, γι’ αυτό το Προεδρείο δεν πήρε θέση.
     ΧΡΥΣΗ ΑΡΑΠΟΓΛΟΥ: Εδώ μας καταράστηκε και δεν αντιδράσατε.
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Ρόβλια.
     ΚΩΝΣΤΑΝΤΙΝΟΣ ΡΟΒΛΙΑΣ: Νομίζω ότι ευπρεπώς απήντησα …
     ΠΡΟΕΔΡΕΥΩΝ (Γεώργιος Σούρλας): Ειλικρινά ευπρεπώς απαντήσατε και πάντα είστε συγκρατημένος και αυτό είναι προς τιμήν σας. 
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ πολύ. 
     Κύριε Υπουργέ, σε μια άλλη επερώτηση μάς είχατε πει ότι πρέπει να ντρεπόμαστε που την καταθέσαμε. Σήμερα μας αναβαθμίσατε και ευχαριστούμε πολύ. Δεν μας είπατε ότι πρέπει να ντρεπόμαστε, αλλά μας είπατε υποκριτές. Μας είπατε ότι λέμε ανακρίβειες και ψέματα. 
     Μιλήσατε για υποκρισία του ΠΑ.ΣΟ.Κ. και θέλω να σας ρωτήσω: Εάν μιλάτε για υποκρισία του ΠΑ.ΣΟ.Κ. εσείς, τότε τι είδους υποκρισία είναι αυτή της Νέας Δημοκρατίας που, ενώ γνωρίζει τις κερκόπορτες του Α.Σ.Ε.Π. –εσείς ο ίδιος τις είχατε αναφέρει εδώ- δεν τις κλείνει εδώ και είκοσι μήνες; Είχατε αναφέρει συγκεκριμένες υπηρεσίες και οργανισμούς που δεν εφαρμόζουν το Α.Σ.Ε.Π.. Κλείστε τες, αλλιώς σας επιστρέφω το χαρακτηρισμό. 
     Μιλήσατε για ανακρίβειες, για ψέματα που λέμε, για διαστρέβλωση της αλήθειας με προκλητικότητα. Μας στολίσατε καλά. 
     Για να δούμε, λοιπόν, ποιες είναι οι δικές σας ανακρίβειες και τα δικά σας ψέματα.
     Είπατε ότι το Συμβούλιο της Επικρατείας δεν μίλησε για αντισυνταγματικότητα της συνέντευξης. Μετά το βελτιώσατε και είπατε ότι δεν μίλησε για τη συνταγματικότητα στη συνέντευξη του δικού σας νόμου.
     Καμία αντίρρηση. Όπως γνωρίζετε καλύτερα από εμένα, το Συμβούλιο της Επικρατείας δεν μπορεί σε πρακτικό επεξεργασίας να τοποθετηθεί επί αντισυνταγματικότητας νόμου. Τοποθετείται επί αντισυνταγματικότητας προεδρικού διατάγματος. 
     Εδώ, λοιπόν, είναι το πρακτικό του Συμβουλίου της Επικρατείας, το οποίο σαφώς λέει ότι αυτή η συνέντευξη υπό τα ανωτέρω δεδομένα αντίκειται στις ανωτέρω συνταγματικές αρχές. 
     Πού είπαμε ψέματα; Το πρακτικό –για να σας πω και τον αριθμό του πρακτικού του Συμβουλίου της Επικρατείας...
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το έχω, κύριε συνάδελφε. 
     ΚΩΝΣΤΑΝΤΙΝΟΣ ΡΟΒΛΙΑΣ: Όχι, σας το λέω για να το ακούσει και ο ελληνικός λαός. 
     Πρακτικό συνεδριάσεως και γνωμοδότησης του Συμβουλίου της Επικρατείας, Τμήμα Ε’, αριθμός 281 του 2005. 
     Σας λέει ότι η συνέντευξη είναι αντισυνταγματική, κρίνοντας τη συνέντευξη υπό τις προϋποθέσεις που την κρίνει. 
     Δεύτερον, μιλήσατε για τη συνέντευξη στο διαγωνισμό των φρουρών για την Τράπεζα της Ελλάδας. Είπατε ότι και εκεί λέμε ψέματα, ότι η συνέντευξη προϋπήρχε. Ο κ. Μπόλαρης θα σας εξηγήσει λεπτομερώς, γιατί δεν προϋπήρχε και η συνέντευξη καθιερώθηκε το Φεβρουάριο του 2005 από τη δική σας Κυβέρνηση. 
     Ποιος λέει ψέματα, εμείς ή εσείς; 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αφού υπάρχουν διατάξεις νόμων. 
     ΚΩΝΣΤΑΝΤΙΝΟΣ ΡΟΒΛΙΑΣ: Τρίτον, σας καταγγείλαμε εμπεριστατωμένα, με συγκεκριμένα στοιχεία, ότι η σειρά κατάταξης στο διαγωνισμό για τους επαγγελματίες οπλίτες ανατράπηκε σε ποσοστό έως 97% και ότι ανάλογα με την ειδικότητα σε ποσοστό έως 40% έγιναν επιτυχόντες διαγωνιζόμενοι που ήταν αποτυχόντες. Και αυτό έγινε χάρη στη συνέντευξη. 
     Σας λέμε ψέματα; Έχετε να απαντήσετε κάτι σ΄ αυτό; Πείτε κάτι συγκεκριμένο. Πείτε μας κάτι. 
     Μιλήσατε για κάποια παρατήρηση του Επιστημονικού Συμβουλίου της Βουλής. Πριν από μερικές μέρες, το ΠΑ.ΣΟ.Κ. κατήγγειλε την Κυβέρνηση, διότι σε δεκαεννέα μήνες νομοθετικής δραστηριότητας παραβίασε τριάντα φορές το Σύνταγμα ή τις κοινοτικές οδηγίες. 
     Έρχεστε να συμψηφίσετε το τριάντα με το ένα; Επιλέξατε μια περίπτωση του Επιστημονικού Συμβουλίου της Βουλής, για να αντισταθμίσετε τις τριάντα αντισυνταγματικότητες; Εν πάση περιπτώσει και στην απάντηση που δώσατε ως Υπουργείο, έχω την αίσθηση ότι δεν αρνηθήκατε, διότι οι παρατηρήσεις -scripta manent-  είναι γραπτές. Τι να αρνηθείτε; Όμως, προσπαθήσατε να πείτε πόσες παραπομπές έχει το ΠΑ.ΣΟ.Κ. και οι κυβερνήσεις του ΠΑ.ΣΟ.Κ. στο Ευρωπαϊκό Δικαστήριο για παραβάσεις κοινοτικής νομοθεσίας. Και γύρισε μπούμερανγκ, γιατί την ίδια μέρα βγήκε ο κ. Παπαδημούλης του Συνασπισμού και είπε ότι οι παραπομπές που έχει η Νέα Δημοκρατία σ΄ αυτό το χρονικό διάστημα που κυβερνά, είναι τετραπλάσιες από τις παραπομπές που είχε το ΠΑ.ΣΟ.Κ.. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για τις δικές σας ημέρες και τα έργα. 
     ΚΩΝΣΤΑΝΤΙΝΟΣ ΡΟΒΛΙΑΣ: Και εν πάση περιπτώσει, ακόμα και αυτό που μας διαβάσατε πριν από λίγο ως παρατήρηση της Επιστημονικής Επιτροπής της Βουλής για, προ δέκα ετών περίπου, νομοθέτημα του ΠΑ.ΣΟ.Κ., δεν λέει ευθέως ότι παραβιάζει το Σύνταγμα, αλλά ότι είναι αντίθετο προς τη νομολογία του Συμβουλίου της Επικρατείας. Τουλάχιστον, αυτό αντελήφθην. Αν δεν είναι έτσι, διαβάστε το ολόκληρο ή δώστε μας το αντίγραφο. 
     Όσον αφορά στην ένσταση επί της συνέντευξης, βγήκατε και είπατε «όχι ένσταση επί της συνέντευξης». Και λέτε «σε ποιον θα απευθυνθεί η ένσταση;». 
     Ε, καλά τώρα, αυτά και φοιτητές της Νομικής μπορούν να τα λύσουν, κύριε Υπουργέ. Όχι εσείς που είστε ένας γνωστός –και δεν έχω κανένα λόγο να αμφισβητώ την επιστημονική σας αξιοσύνη- καθηγητής πανεπιστημίου. 
     Δεν μπορούσε να υπάρχει μια δευτεροβάθμια επιτροπή να κρίνει ενστάσεις; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς το είπατε. 
     ΚΩΝΣΤΑΝΤΙΝΟΣ ΡΟΒΛΙΑΣ: Όχι, κύριε Υπουργέ, εμείς δεν είχαμε συνέντευξη. Είχαμε συνέντευξη για τους ειδικούς επιστήμονες –το ξέρετε- αυτή που επιτρέπεται από το Σύνταγμα. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τη διάταξη την είδατε; 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ. Θα απαντήσετε μετά.
     ΚΩΝΣΤΑΝΤΙΝΟΣ ΡΟΒΛΙΑΣ: Σας ερωτώ ξανά το εξής: Έστω ότι εμείς μπορεί να σφάλαμε. Θα ήθελα, όμως, να σας ρωτήσω και εσείς να μου απαντήσετε. Διεκδικούν κάποιες επιτροπές το αλάθητο; Αυτές οι επιτροπές αποκλείεται να έσφαλαν; Αποκλείεται ο πρόεδρος της επιτροπής το πρωί να είχε τσακωθεί με τη γυναίκα του και να είδε με στραβό μάτι τους πέντε που έβλεπε εκείνη την ημέρα και με θετικό μάτι τους πέντε της επόμενης ημέρας; Δεν υπεισέρχεται ο ανθρώπινος παράγων, η υποκειμενική κρίση; 
     Δώστε, λοιπόν, μια ευκαιρία να αποδείξουν κάποιοι ότι δεν είναι αλάνθαστοι. 
     Μιλήσατε για ανανεώσεις συμβάσεων που αφορούν συμβασιούχους των κυβερνήσεων του ΠΑ.ΣΟ.Κ. και είπατε ότι εσείς ανανεώνετε τις συμβάσεις για να τους σώσετε, για να τους μονιμοποιήσετε, για να κάνετε τις συμβάσεις τους αορίστου χρόνου. 
     Και σας ρωτάω: Αυτοί οι δύο χιλιάδες συμβασιούχοι του Υπουργείου Πολιτισμού που απομακρύνθηκαν από την εργασία τους, απελύθησαν εν πάση περιπτώσει, τι γίνονται; Τους ανανεώσατε τις συμβάσεις και δεν το ξέραμε; Οι εκατοντάδες συμβασιούχοι της Διεύθυνσης Αλλοδαπών τι έγιναν; Μήπως και εκεί ανανεώσατε τις συμβάσεις; Οι εκατοντάδες συμβασιούχοι του Ο.Π.Α.Δ.; Και εκεί ανανεώσατε τις συμβάσεις και δεν το ξέραμε; Οι δεκάδες συμβασιούχοι στο Κέντρο Ερευνών για θέματα ισότητας; Και σ΄ αυτούς τις ανανεώσατε και είναι στο δρόμο τζάμπα, άδικα; Προσπαθείτε να δημιουργήσετε εντυπώσεις στον ελληνικό λαό. Τα πράγματα είναι τελείως διαφορετικά απ΄ αυτά που θέλετε να παρουσιάσετε.
     Και θέλω να σας πω και κάτι άλλο. Μέσα στη μεθόδευσή σας για την απομάκρυνση των συμβασιούχων του ΠΑ.ΣΟ.Κ. και την αντικατάσταση από τους δικούς σας συμβασιούχους, τους επίλεκτους όπως σας είπα πριν, τους ράμπο, εντάσσεται και το εξής: Εντάσσονται οι νομοθετικές σας ρυθμίσεις που λένε ότι η διοίκηση δεν οφείλει να εφαρμόζει αποφάσεις ασφαλιστικών μέτρων. Δεν ξανάγινε αυτό. Είναι η πρώτη φορά επί των ημερών σας που αποφάσεις δικαστηρίων δεν εφαρμόζονται και μάλιστα με δική σας εγκύκλιο. 
     Γνωμοδοτείτε, κύριε καθηγητά -δεν θα πω, κύριε Υπουργέ-  και στέλνετε εγκύκλιο να μη συμμορφωθεί η Δημόσια Διοίκηση, όχι απλά σε προσωρινές διαταγές, αλλά ούτε σε αποφάσεις ασφαλιστικών μέτρων. Αυτό το λέτε κράτος δικαίου; Αυτό το λέτε κράτος που συνεχίζει τις συμβάσεις των ανθρώπων που προσελήφθησαν επί ΠΑ.ΣΟ.Κ.;  Δεν νομίζετε ότι διαστρέφετε τελείως την αλήθεια και την πραγματικότητα;
     Κύριε Υπουργέ, σταματήστε να αδικείτε μέσω των συνεντεύξεων όλους αυτούς οι οποίοι συμμετέχουν στους διαγωνισμούς. Σας ανέφερα τρανταχτά παραδείγματα, για τα οποία δεν μπορεί να αμφιβάλλει κανένας λογικός άνθρωπος. Καταργήστε τις συνεντεύξεις, σταματήστε τις αδικίες. 
     Και τελειώνοντας, θα σας θυμίσω τι είχε πει κάποτε ο Δημοσθένης. Είπε ότι δεν μπορεί κανένας να αποκτήσει σταθερή δύναμη με αδικίες. 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
     Το λόγο έχει η συνάδελφος κ. Αράπογλου.
     ΧΡΥΣΗ ΑΡΑΠΟΓΛΟΥ: Κύριε Πρόεδρε, όπως βλέπετε κάνουμε ασκήσεις ψυχραιμίας με αποτελεσματικότητα πριν μπούμε στην Αίθουσα, αλλά πιστεύω      –και το λέω πάρα πολύ σοβαρά- ότι χρειάζεται να μας περιφρουρείτε, διότι δεν είναι δυνατόν, ο μεν Υπουργός να μιλάει είκοσι πέντε λεπτά, κοιτάζοντας προς τα δεξιά τους Βουλευτές της Νέας Δημοκρατίας -εκτός και αν έχει λόγο- ο δε κ. Πολύδωρας να μας καθυβρίζει επί οκτάλεπτο.
     Ο κύριος Υπουργός είπε ότι τα Μέσα Μαζικής Ενημέρωσης είναι οι συμμέτοχοί μας στη διαστρέβλωση της αλήθειας. Αυτό ακριβώς είπε και φαντάζομαι ότι εννοεί ότι εμείς επινοούμε και τα μέσα ενισχύουν τα αλληλοκαρφώματα μεταξύ στελεχών με συνεχείς μάχες αλληλοεξόντωσης στην Κυβέρνηση, με πρακτικές που θυμίζουν υπόκοσμο. Τα μέσα και εμείς είμαστε που εφευρίσκουμε τις πράξεις και τις αποφάσεις τις κυβερνητικές που ευνοούν την αμνήστευση των οικονομικών εγκληματιών και τις λαθρεμπορικές κινήσεις, για τις οποίες ακόμα δεν έχει απαντήσει η Κυβέρνηση και ο Πρωθυπουργός.
     Δεν είναι ούτε τα μέσα ούτε εμείς, κύριε Παυλόπουλε. Είναι δυστυχώς η πραγματικότητα της δικής σας Κυβέρνησης. 
     Σήμερα ακούσατε εδώ πολύ συγκεκριμένα παραδείγματα με ονόματα από τον κ. Μπόλαρη -και εγώ σας κατέθεσα- και απ΄ αυτήν τη στιγμή φαντάζομαι ότι δεν μπορείτε να πείτε ποτέ στο μέλλον ότι δεν μάθατε. Διότι καταλαβαίνετε ότι πολλές απ΄ αυτές τις υποθέσεις, που είπαμε ότι ακόμη υπάρχει και περίπτωση να έχουν αλλάξει πρακτικά, να έχουν αλλάξει γραπτά -και αυτό όπως καταλαβαίνετε είναι μία ειδεχθής πράξη- είναι κάτι που πρέπει να ερευνήσετε και δεν μπορείτε να μιλήσετε στη δευτερολογία σας πάλι για το 1993. Θα πρέπει κάτι να πείτε και για σήμερα. Εγγυάστε, λοιπόν, εσείς προσωπικά ότι δεν έχουν γίνει όλα αυτά ή ερευνάτε και πρόκειται να ερευνήσετε κάτι απ΄ αυτά;
     Όσο δε για το 1993, το είπατε και πραγματικά μου θυμίσατε πάρα πολύ άσχημες στιγμές, γιατί τότε, κύριε Παυλόπουλε, δεν ξέρω εσείς που βρισκόσασταν, αλλά εγώ ήμουν μια απ΄ αυτούς και πήρα το χαρτί από κάποιον Υπουργό, ο οποίος σήμερα δεν βρίσκεται εδώ. Την άλλη φορά θα σας φέρω ολόκληρο το φάκελο, για να δείτε τι συνέβη τη νύχτα του Αγίου Βαρθολομαίου, όπου φεύγαμε από υπηρεσίες ως πλεονάζον προσωπικό, τη χρονιά που δεν μας έδιναν άδειες, γιατί πραγματικά υπήρχαν ανάγκες και πηγαίναμε σε υπηρεσίες το πρωί και ρωτάγαμε τι δουλειά θα κάνουμε και μας έλεγαν «θα κάθεστε για καιρό, κυρία Αράπογλου». Αυτή ήταν η απάντηση του διευθυντή και αν θέλετε ονόματα και διευθύνσεις θα σας τις καταθέσω. Και αυτά με μειώσεις προσωπικού, με μειώσεις μισθού και ό,τι άλλο μπορείτε να φαντασθείτε. Η νύχτα του Αγίου Βαρθολομαίου ήταν όλο εκείνο το διάστημα της τριετίας 1990-1993. 
     Τέλος, σήμερα εγκαλείσθε για την προφορική συνέντευξη την οποία πάρα πολύ σύντομα προβλέπω ότι θα την καταργήσετε, όπως καταργήσατε και το «Βασικό Μέτοχο». Άλλωστε έχετε μάθει πώς να καταργείτε τους νόμους σας. Αλλά και για έναν ακόμη λόγο ότι δεν έχετε ενσωματώσει και με τις δυσλειτουργίες που υπάρχουν στο Α.Σ.Ε.Π., την κοινοτική νομοθεσία. Θα σας αναφέρω και ένα ειδικό παράδειγμα για την Ε.Ρ.Τ. στην οποία αναφερθήκατε και τη σύσταση που έγινε πριν από μερικούς μήνες όταν η Ένωση Συντακτών Μακεδονίας-Θράκης μετέβη στο Ευρωπαϊκό Κοινοβούλιο. Αρνείσθε, λοιπόν, μέχρι σήμερα και δεν κάνετε τίποτα για να την εφαρμόσετε, όταν κρατάτε ομήρους συμβασιούχους με 400 ευρώ που δουλεύουν έξι έως και επτά μέρες την εβδομάδα, τη στιγμή που στον ίδιο οργανισμό έχετε αυξήσει τις αντιμισθίες των γενικών διευθυντών και των διευθυντών ενημέρωσης από 70% έως 95%.
     Σας ξανακαταθέτω την ερώτηση που έχει καταθέσει ο συνάδελφος κ. Πετσάλνικος. Δηλαδή ο μισθός του γενικού διευθυντή από 3.000 ευρώ πήγε στα 5.865 ευρώ και κάνοντας από 5 ευρώ μικτά τη συνεδρίαση, δηλαδή, την αντιμισθία, σε 200 ευρώ καθαρά.
     Η Κυβέρνησή σας, λοιπόν, θα πρέπει να κατανοήσει ότι το να διοικείτε δεν είναι υπόθεση ενός τιμαρίου, προσωπικού, που έχετε και ότι κεκτημένοι θεσμοί εδώ και πάρα πολλά χρόνια, δεν μπορεί να καταρρίπτονται μέσα σε πολύ μικρό χρονικό διάστημα. Προσπαθήστε να βρείτε τον τρόπο να ενσωματώσετε στην πολιτική σας κουλτούρα τους καινοτόμους θεσμούς, όποιοι και αν ήταν, τους ανεπαρκείς και να κάνετε εσείς τους καλύτερους της τελευταίας δεκαπενταετίας.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ο κ. Μπόλαρης έχει το λόγο.
     ΜΑΡΚΟΣ ΜΠΟΛΑΡΗΣ: Κύριε Πρόεδρε, πάνω στην ουσία των καταγγελλομένων σήμερα με την επερώτηση, ο λαλίστατος Υπουργός σιώπησε, ο δε Κοινοβουλευτικός Εκπρόσωπος έχασε την ψυχραιμία του στην προσπάθεια να στηρίξει την απουσία θέσης από πλευράς Κυβέρνησης.
     Όμως η νεολαία και οι πολίτες  που μας ακούν  δεν αρκούνται στη σιωπηλή παραδοχή της ενοχής. Θέλουν επανόρθωση. Και σ’ αυτή την επανόρθωση δεν είναι διατεθειμένη να προβεί η Κυβέρνηση για έναν απλό λόγο. Γιατί όπως είπε και ο κ. Πολύδωρας χτίζει το κράτος της Δεξιάς, αυτό το οποίο καταγγέλλουμε σήμερα εμείς. 
     Κύριε Πρόεδρε, ο Υπουργός σε δύο σημεία ήταν ανακριβής στην απάντησή του. Το πρώτο σημείο είναι αυτό που είπε ότι τάχα ο προηγούμενος νόμος προέβλεπε τη συνέντευξη. Θέλησε ο Υπουργός να αναφέρει σαν συνέντευξη τη λεγόμενη υγειονομική εξέταση, τα ψυχοτεχνικά, όπως λέει ο κόσμος απλά, δηλαδή την εξέταση από ψυχιάτρους, αφού βγουν τα αποτελέσματα. 
     Αυτή η εξέταση υπάρχει και σ’ αυτό το διαγωνισμό. Ο προηγούμενος διαγωνισμός προέβλεπε εξέταση από τους ψυχιάτρους, χωρίς να βαθμολογηθεί φυσικά το αποτέλεσμα. Αν οι ψυχίατροι πουν όχι, τότε φεύγεις και πας στο σπίτι σου. Στο συγκεκριμένο διαγωνισμό που αφορά τους φρουρούς της Τραπέζης της Ελλάδος, υπάρχει συνέντευξη η οποία βαθμολογείται και η οποία καθορίζει τα αποτελέσματα, χωρίς να υπάρχουν πρακτικά και χωρίς να υπάρχει δυνατότητα για ένσταση. Είναι κρίσιμο το γεγονός αυτό, κανείς δεν μπορεί να βρει το δίκιο του και απορώ πώς ένας καθηγητής του δικαίου υπερασπίζεται αυτά τα πράγματα στο Κοινοβούλιο και παραπλανεί την κοινή γνώμη. Και αφού βγουν τα αποτελέσματα υπάρχει και η εξέταση που προϋπήρχε στον προηγούμενο νόμο. Αυτό είναι το κρίσιμο και πρέπει να το πούμε στην Αίθουσα αυτή και όχι να επιχειρούμε παραπλάνηση.
     Εγώ, λοιπόν, για να διευκολύνω τον κύριο Υπουργό, θα ήθελα να του πω πως στους άλλους διαγωνισμούς προτείνω να βάλει συντελεστή μοριοδότησης στα εξής προσόντα: Πρώτον, προσμονάριος βουλευτικού γραφείου, δεύτερον, παρακεντές του κομματικού συστήματος, τρίτον, υιός ορτινάντζας Υπουργού, γιατί αυτοί έχουν προσληφθεί και τέταρτον, ανεψιός Βουλευτή. 
     Αυτά λέγονται, γιατί φαντάζομαι, κύριε Πρόεδρε, ποιος ήταν ο ευτελισμός των αξιωματικών της Ελληνικής Αστυνομίας, μεταξύ των οποίων ο ένας ψυχολόγος, οι οποίοι κλήθηκαν να ευτελίσουν την προσωπική τους αξιοπρέπεια, να ευτελίσουν την αξιοπρέπεια του Σώματος, όταν ρωτούσαν υποψηφίους, πρώην αξιωματικούς του Ελληνικού Στρατού, αριστούχους πτυχιούχους των Α.Ε.Ι. να απαντήσουν στην ερώτηση ποια είναι η πρωτεύουσα του Νομού Σερρών και ποιος ποταμός διατρέχει το Νομό Σερρών.
     Και όλα αυτά έχουν βγει στη δημοσιότητα, έχουν καταγγελθεί από τους υποψηφίους. Γίνεται εισαγγελική έρευνα και το Υπουργείο δεν θεωρεί ότι πρέπει να κάνει Ε.Δ.Ε. για να δει τι έγινε σ’ αυτήν την περίπτωση, όπου στην ουσία δεν ευτελίζεται μόνο το δημόσιο, αλλά ευτελίζουμε την ελληνική νεολαία. Και τούτο είναι το κρίσιμο. 
     Θέλω να πω, κύριε Πρόεδρε, πως εκτός από τη συνέντευξη, εκτός από την πλαστογραφία στους βαθμούς, έχουμε και άλλο φαινόμενο. Έχουμε υποψηφία από τη Νέα  Τυρολόη Σερρών,η οποία συμμετείχε στο διαγωνισμό για να μπει στην Αεροπορία. Αυτή η κοπέλα ήταν πτυχιούχος Τ.Ε.Ι., είχε πτυχίο αγγλικών και γαλλικών, είχε πτυχίο ηλεκτρονικών υπολογιστών, είχε δύο χρόνια προϋπηρεσίας και ό,τι βαθμό και αν έπαιρνε στη συνέντευξη θα προσλαμβανόταν είτε το θέλανε, είτε όχι. Ξέρετε πώς αποκλείστηκε; Την ειδοποίησαν ότι δεν μπορεί να πάει στη συνέντευξη γιατί τάχα είχε καταθέσει ελλιπή δικαιολογητικά.
     Αυτή είναι η δημοκρατικότητα την οποία ισχυρίζεται ο κ. Πολύδωρας, ότι εκφράζει και εκπροσωπεί η Νέα Δημοκρατία. 
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, επιτρέψτε μου εισαγωγικά να απαντήσω στο «ευφυολόγημα» του συναδέλφου κ. Ρόβλια. Είπε ότι έχουμε κλείσει το ένα μάτι και κοιτάμε μόνο δεξιά. Δεν είναι έτσι και το ξέρετε κύριε Ρόβλια. Αλλά και έτσι να ήταν, θα σας έλεγα ότι, τουλάχιστον, εμείς έχουμε ένα μάτι για να δούμε τι γίνεται μπρος. Αλίμονο σ’ εκείνους –και φαντάζομαι να καταλαβαίνετε αν κοιτάξετε στο εσωτερικό του κόμματός σας ,όταν ήσασταν κυβέρνηση- που έκλεισαν και τα δύο μάτια, αγνόησαν την πραγματικότητα και βρήκαν τοίχο με βάση και την ετυμηγορία του ελληνικού λαού. Καθένας μας θα κρίνεται. Αλλά πριν προσπαθείτε να βγάλετε συμπεράσματα περί Δεξιάς, Αριστεράς, όπως εσείς κάθε φορά τοποθετείτε τους ανθρώπους και ιδίως τους νέους, τουλάχιστον ακούστε τον ίδιο τον ελληνικό λαό.
     Άκουσα επίσης και την κριτική ότι όταν,λέει ,μιλούσα, «κοιτούσα μόνο κατά κει και όχι την άλλη πλευρά». Σε λίγο, φαίνεται, κάποιοι συνάδελφοι θα προσπαθούν να μας επιβάλλουν μέσα στο Κοινοβούλιο όχι μόνο τις απόψεις τους και τις ανακρίβειες που λένε, αλλά και το πού πρέπει να κοιτάμε!
     Λυπάμαι πολύ, κύριοι συνάδελφοι. Τέτοια αλαζονική νοοτροπία δεν την περίμενα. Δεν περίμενα κριτική προς Υπουργό, και οποιοδήποτε συνάδελφο, άλλωστε, κατά πού κοιτάει την ώρα που μιλάει! Όπως επίσης όχι μόνον αποτελεί αλαζονεία, αλλά προσβολή στην ευαισθησία που πρέπει να έχουμε στην ιστορική διαδρομή των πολιτικών παρατάξεων, να προσπαθούν κάποιοι να  επιβάλουν στην Κυβέρνηση να ξεχνάει τι έγινε προηγουμένως και να σκέφτεται μόνο ότι από εδώ και πέρα ξεκινάει η πολιτική ιστορία. «Ό,τι έγινε, έγινε, μας καταδίκασε ο ελληνικός λαός», λέει το ΠΑ.ΣΟ.Κ. «και αφού μας καταδίκασε για ό,τι κάναμε υπάρχει ένα είδος πολιτικής αμνησίας». Ε, όχι κύριοι συνάδελφοι. Υπάρχει διαδρομή την οποία όλοι θα θυμόμαστε και θα την επικαλούμαστε όποτε προκύπτει θέμα αξιοπιστίας των πολιτικών δυνάμεων.
     Και δεν μπορεί εσείς να φθάνετε μέχρι την επανάσταση του 1821κατά πως σας βολεύει, αλλά να απαγορεύετε σε μια Κυβέρνηση να θυμάται τι έγινε μόλις πριν από ενάμιση χρόνο. Και θα έλθω με συγκεκριμένα παραδείγματα. 
     Σε ό,τι αφορά δε αυτά τα δακρύβρεχτα -παλιές ελληνικές ταινίες, ξέρετε θυμίζουν λιγάκι….- ότι «εγώ διώχθηκα το 1992-1993», εγώ θα σας πω το εξής, έτσι για τα παραδείγματα που φέρατε.
     Πραγματικά μπορεί να δει κανείς τη δημοκρατική ευαισθησία της κυβέρνησης που εξελέγη το 1993 ….
     ΧΡΥΣΗ ΑΡΑΠΟΓΛΟΥ: Να ρωτήσουμε τι δουλειά κάνατε εσείς τότε, κύριε Παυλόπουλε, γιατί προκαλείτε άσχημα. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Δεν μπορώ να καταλάβω. Λυπάμαι αν πραγματικά συνέβη αυτό το πράγμα. Αλλά δεν καταλαβαίνω γιατί δεν πρέπει να λυπάστε εσείς που ως κυβέρνηση κάνατε απολύσεις επί απολύσεων π.χ. στη Δ.Ε.Η..Και το κυριότερο, εδώ ολόκληρο διαγωνισμό που είχε τελειώσει τον ακυρώσατε στην ουσία, καταργώντας την Αγροφυλακή. Όχι γιατί θέλατε να καταργήσετε την Αγροφυλακή -γιατί δεν το είχατε πει ούτε στο προεκλογικό σας πρόγραμμα- αλλά γιατί δεν θέλατε να προσλάβετε ανθρώπους που μέσω του διαγωνισμού είχαν κριθεί προηγουμένως.
      Μην μιλάτε, λοιπόν, περί διώξεων. Και μου λέτε ότι το 1994 ήλθατε με το ν. 2190/1994 και κάνατε την μεγαλύτερη κομματική εισβολή, διότι, δήθεν, υπήρχαν πρίν «νύχτες του Αγίου Βαρθολομαίου»!
     Αν υπήρχαν νύχτες του Αγίου Βαρθολομαίου, το 1990-1993, ιωβηλαίο του Αγίου Βαρθολομαίου είχε συμβεί και το 1981 μέχρι το 1989 και μετά το 1993, δηλαδή με το ν. 2190 στα άρθρα 25 επόμενα που θέλετε να τα ξεχνάτε. Θέλετε πραγματικά να λησμονάτε τι είναι εκείνο το οποίο συνέβη την εποχή εκείνη και που το ξέρει όλος ο ελληνικός λαός. 
     ΧΡΥΣΗ ΑΡΑΠΟΓΛΟΥ: Ο κ. Παυλόπουλος μας προσβάλλει προσωπικά με τα «δακρύβρεχτα»! Να τα πάρει τώρα πίσω. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως, είναι ίδιον των ανθρώπων που στερούνται επιχειρημάτων να διακόπτουν μέσα στο Κοινοβούλιο και να μη θυμούνται ότι μονοπωλούν τη δημοκρατική ευαισθησία και θεωρούν ότι μόνο επί των ημερών τους κυβερνάται δημοκρατικά ο Τόπος. Αλλά αυτό είναι η μεγαλύτερη έκφραση της αλαζονείας. 
     ΧΡΥΣΗ ΑΡΑΠΟΓΛΟΥ: Να τα πάρει τώρα πίσω. 
     ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, ακούστε!
     Κύριε Υπουργέ …
     ΧΡΥΣΗ ΑΡΑΠΟΓΛΟΥ: Υβρίζει ο κύριος Υπουργός.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Φθάνουμε, λοιπόν, στο θέμα το οποίο αφορά το Α.Σ.Ε.Π.. 
     Πρώτα-πρώτα, επειδή μου ελέχθη και δεν θα ήθελα να αφήσω κανένα κενό στην περίπτωση αυτή, τονίζω τούτο σε ό,τι αφορά το Α.Σ.Ε.Π.. Είπε ο Πρωθυπουργός στη Θεσσαλονίκη –γιατί μου είπαν και άκουσα και τον κ. Παπαϊωάννου να το λέει αυτό,  ότι θα βγουν οι Δ.Ε.Κ.Ο. από το Α.Σ.Ε.Π.- και το τονίζω με τη μεγαλύτερη δυνατή έμφαση, ότι όποια νομοθετική ρύθμιση και να έρθει, η αρμοδιότητα του Α.Σ.Ε.Π. για τα θέματα των Δ.Ε.Κ.Ο. δεν πρόκειται να θιγεί ούτε κατ’ ελάχιστο. Το τόνισε ο Πρωθυπουργός, το ξανατονίζω, έτσι είναι τα πράγματα για να τα θυμόμαστε. 
     Δεύτερον, άκουσα να λένε «δεν βλέπετε ότι εδώ έχει μπει εισαγγελέας;». 
     Σας τόνισε ο κ. Πολύδωρας και αν είχατε κάνει τον κόπο να δείτε επί των ημερών σας τις εκθέσεις του Α.Σ.Ε.Π., θα βλέπατε ότι έγεμαν καταγγελιών οι οποίες οδηγήθηκαν στον εισαγγελέα. Και για να σας φρεσκάρω τη μνήμη, θα ήθελα να σας πω ότι μέσα σ’ αυτήν την Αίθουσα, Βουλευτές δικοί σας, όταν ακριβώς ήρθε η ποινική απόφαση και δημιούργησε το θέμα της απόλυσης εργαζομένων στο Δήμο Λάρισας –επί των ημερών του προηγούμενου δημάρχου, όχι του τωρινού- βεβαίως ήρθατε εδώ και είπατε «και τι να γίνει, παρανομία έγινε, θα χάσουν τη δουλειά τους οι άνθρωποι;». Τότε δεν είχε μπει εισαγγελέας; 
     Αλλά για να καταλάβετε πώς κρίνετε αυτή την παράταξη και ύστερα να διαμαρτύρεστε: Αυτή η παράταξη, μολονότι επρόκειτο περί ανθρώπων που δεν είχαν προσληφθεί ούτε επί των ημερών της και δεν ήταν και νόμιμες οι προσλήψεις αυτές, ήρθε και με νομοθετική ρύθμιση έλυσε το σχετικό ζήτημα. Ναι, ή όχι; Οι δικοί σας Βουλευτές, δεν το θυμάστε ότι ήταν εδώ; Δεν θυμάστε ότι και δικός σας Βουλευτής είχε φέρει τη σχετική τροπολογία την οποία και δεχθήκαμε; Δεν ήταν αποτέλεσμα εισαγγελικής έρευνας η οποία οδήγησε στην παρανομία την οποία είχε καταγγείλει το Α.Σ.Ε.Π., μήνες και χρόνια μέχρι να φθάσει στην τελεσίδικη απόφαση και έτσι αναγκαστήκαμε να φθάσουμε στη νομοθετική ρύθμιση; 
     Μετά ξεχνάτε επίσης τι είχε συμβεί με τις καταγγελίες που έφθασαν στον εισαγγελέα με την Ολυμπιακή. Όπου εκεί τουλάχιστον, όποιος διατηρεί τη μνήμη του, θα έπρεπε να γνωρίζει πάρα πολύ καλά ένα πράγμα. Ότι στην Ολυμπιακή αυτό που συνέβη και εκεί που έφθασε η Ολυμπιακή, οφείλεται στις παράνομες και κομματικές προσλήψεις, τις οποίες κάνατε. Δεν γεμίσατε την Ολυμπιακή Αεροπορία; Πώς προσλήφθηκαν τότε αυτοί οι άνθρωποι; Τα ξεχάσατε; Εδώ παραλίγο να φθάσουμε στο σημείο μέσα στην Ολυμπιακή όταν μπαίνουμε, αντί να ακούμε τη συνήθη μουσική όσο περιμένει να απογειωθεί το αεροπλάνο, να ακούμε το «Σαράντα παλικάρια από τη Λιβαδειά»!
     Είναι δυνατόν ποτέ να τα ξεχάσει κανείς αυτά τα πράγματα και να μιλάτε εσείς σήμερα και να μας λέτε για αναξιοκρατικές προσλήψεις και ότι είσαστε θεματοφύλακες αξιοκρατίας και του Α.Σ.Ε.Π.; Όταν το Α.Σ.Ε.Π. το καθιερώσατε αφού είχατε γεμίσει τα πάντα, από προσλήψεις που έγιναν από τις πόρτες και τα παράθυρα; 
     Στο θέμα της συνέντευξης η οποία είναι εκτός Α.Σ.Ε.Π., πάλι θα σας το ξανατονίσω. Μιλάτε για τη συνέντευξη εκείνη η οποία γίνεται για τους φύλακες των κτηρίων. Χαίρομαι που πήρατε πίσω το γεγονός ότι δεν αφορά τη συνέντευξη του ν. 3320/2004, όλη αυτή η κριτική. Αλλά και αυτήν τη συνέντευξη –γιατί άκουσα κάτι περίτεχνες ιστορίες, «όχι δεν ήταν έτσι, ήταν λιγότερο ή περισσότερο»- ποιος την καθιέρωσε ως κριτήριο για να γίνονται οι προσλήψεις σ’ αυτές τις περιπτώσεις; Ναι, ή όχι ο κ. Ρωμαίος με απόφασή του από το 1998; Την κατέθεσα την απόφαση. Και λέτε ότι διαμαρτύρομαι. Δεν κάνω παράπονα, την πραγματικότητα αποτυπώνω. Ναι, ή όχι, γινόταν αυτή η συνέντευξη από το 1998 μέχρι το 2004 και ποτέ δεν ακούστηκε τίποτε; Όπως φυσικά δεν ακούστηκε για την Ολυμπιακή και για άλλες περιπτώσεις. Τώρα γιατί δεν ακούστηκε όλα αυτά τα χρόνια και ακούγεται το παραμικρό σήμερα και ανάγεται σε μείζον θέμα, γι’ αυτό ας βγάλει ο καθένας τα συμπεράσματά του και θα επανέλθω σ’ αυτό το θέμα. 
     Βεβαίως θα ήθελα να σας τονίσω και κάτι άλλο. Διότι μιλάτε για την αξιοκρατία και λέτε, όπως άκουσα προηγουμένως, για τους αξιωματικούς, πώς θα αισθάνονται οι αξιωματικοί στις Ένοπλες Δυνάμεις. Ε, να σας πω πώς αισθάνονται οι αξιωματικοί στις Ένοπλες Δυνάμεις. 
     Δεν προσβάλλονται οι αξιωματικοί από ενδεχόμενες λίγες εξαιρέσεις σ’ έναν κανόνα, που είναι η αξιοκρατία πάντοτε. Οι αξιωματικοί προσβάλλονται, όταν ακούν, πραγματικά, τούτη την ώρα να απολογούνται πρωθυπουργοί για κρίσιμες στιγμές του τόπου και να λένε ότι «δεν έπρεπε να έχουμε επαναφέρει από την αποστρατεία», με πρώτη μάλιστα πράξη που εξέδωσε η τότε κυβέρνηση, μόλις ανέλαβε τα καθήκοντά της -γιατί ήταν ο πρώτος νόμος που ψήφισε- «τον ναύαρχο Λυμπέρη», για να γίνει Αρχηγός Γ.Ε.Ε.Θ.Α.! Να έρχεται να λέει ο ίδιος ο Πρωθυπουργός ότι αυτό δεν έπρεπε να έχει γίνει!
     (Χειροκροτήματα από την πτέρυγα της Νέας Δημοκρατίας)
      Αυτή η διαδικασία και η νοοτροπία είναι που προσβάλλουν τις Ένοπλες Δυνάμεις και, βεβαίως, δημιουργούν και τα προβλήματα που είδατε όλον αυτόν τον καιρό έξω. Αυτό το ξεχνάτε. Ξεχνάτε αυτές τις επαναφορές από την αποστρατεία. Και ήταν ο πρώτος νόμος που ψηφίσατε ως κυβέρνηση το 1993 δόξη και τιμή! Αυτά είναι όλα «αξιοκρατικά»; Το αν αργότερα απολογείστε, αυτό είναι άλλο θέμα. Εσείς έχετε το δικαίωμα και λάθη να κάνετε και να τα ξεχνάμε εμείς από εκεί και πέρα και να είμαστε υποχρεωμένοι. Ε, όχι!
     Για το θέμα των συμβασιούχων ένα θα σας πω και αυτή είναι η αλήθεια. Όσων οι συμβάσεις γίνονται αορίστου χρόνου είναι άνθρωποι που προσλήφθηκαν επί των ημερών σας. Ναι ή όχι; Το π.δ. 164/2004 λέει ότι πρέπει να έχουν τουλάχιστον δυο χρόνια προηγουμένως. Φυσικά, δεν ήμαστε εμείς κυβέρνηση. Άρα είναι άνθρωποι οι οποίοι προσλήφθηκαν από εσάς. Εμείς κάνουμε αορίστου χρόνου τις συμβάσεις και στο μεταξύ τις ανανεώνουμε. Αν λήγουν οι συμβάσεις ανθρώπων που δεν γίνονται αορίστου χρόνου ή αν λήγουν οι συμβάσεις ανθρώπων που δεν χρειάζεται από εκεί και πέρα να ξεχάσατε ότι υπάρχει η μοριοδότηση. Την οποία εμείς φτάσαμε σε ποσοστό 50%, και μπορούν να μετέχουν όλοι σε διαγωνισμούς μ’ ένα προνόμιο που ποτέ δεν τους δώσατε εσείς. Αυτό γιατί το λησμονάτε; Εν πάση περιπτώσει, ανανεώνουμε, ναι ή όχι, κατά χιλιάδες συμβάσεις ανθρώπων που εσείς προσλάβατε; Αυτό ξεχάσατε να μας το πείτε. Αυτές τις συνυπολογίζετε, και μάλιστα πολλαπλασιάζοντας επί τρία και τέσσερα, σαν προσλήψεις που έκανε η Κυβέρνηση Καραμανλή!
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, θα χρειαστώ ένα λεπτό. Θα με συγχωρέσετε.
     ΠΡΟΕΔΡΕΥΩΝ (Γεώργιος Σούρλας): Μάλιστα, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άκουσα προηγουμένως  για το Σώμα Επιθεωρητών Ελεγκτών Δημόσιας Διοίκησης -και θέλω να το επανορθώσω- ότι μπήκε, λέει, πρώην δικαστής που ήταν και υποψήφιος Βουλευτής της Νέας Δημοκρατίας! Πρώτα πρώτα, δεν είναι από τις ανεξάρτητες αρχές που ορίζονται μέσω Διάσκεψης των Προέδρων και ούτε τα έκανε το ΠΑ.ΣΟ.Κ έτσι. Τουλάχιστον εμείς βάλαμε γενικό γραμματέα έναν πρώην δικαστή. Που ήταν και συνδικαλιστής ο άνθρωπος και τον είχαν εκλέξει όλες οι παρατάξεις, με ένα άμεμπτο ήθος και ένα κύρος όλα αυτά τα χρόνια. Ξεχάσατε ποιον είχατε προηγουμένως στο Σώμα Επιθεωρητών Ελεγκτών Δημόσιας Διοίκησης ως επικεφαλής γενικό γραμματέα; Ποια ήταν  η ιδιότητά του και ποιο ήταν το κομματικό χρώμα το οποίο είχε υπηρετήσει; Αυτό να το ξεχάσουμε δηλαδή; Πώς θα γίνει;
     Σε ό,τι αφορά το πρακτικό επεξεργασίας, εγώ θα πω στον κ. Ρόβλια κάτι πολύ απλό. Και το θυμίζω. Είπε ο κ. Παπανδρέου εδώ: «Υπάρχει απόφαση του Συμβουλίου της Επικρατείας που κρίνει αντισυνταγματική τη συνέντευξη». Και μου λέει γυρνώντας σ’ εμένα, που καθόμουν εδώ: «Πάρτε την πίσω, κύριε Παυλόπουλε». Πρώτον, δεν ήξερε ότι δεν είναι απόφαση. Πρακτικό επεξεργασίας είναι. Δεύτερον, εννοούσε –γιατί μου έλεγε «Πάρ’ την πίσω τη συνέντευξη»- τη συνέντευξη του ν. 3320.
     ΜΑΡΚΟΣ ΜΠΟΛΑΡΗΣ: Εσείς το λέτε αυτό. Δεν είπε…
     ΚΩΝΣΤΑΝΤΙΝΟΣ ΡΟΒΛΙΑΣ: Δεν ξέρετε καλά…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ελάτε τώρα. Τότε τι μου έλεγε να την πάρω πίσω; Ποια συνέντευξη να πάρω πίσω; Συνέντευξη που δεν θέσπισα εγώ; Γιατί, αυτές οι συνεντεύξεις του κ. Ρωμαίου ήταν. Να έπαιρνα πίσω συνέντευξη που είχατε καθιερώσει εσείς;
     Και επιπλέον, στην περίπτωση αυτή θα ήθελα να τονίσω κάτι άλλο: Δεν μου απάντησε ο κ. Ρόβλιας στο εξής ερώτημα, το οποίο έθεσα. Ναι ή όχι, η νομολογία του Συμβουλίου της Επικρατείας διαμορφώθηκε, διότι το Γ’ Τμήμα έκρινε τις συνεντεύξεις –από εκεί και ξεκίνησε, για εκτός ΑΣΕΠ συνεντεύξεις- που έκανε το ΠΑ.ΣΟ.Κ για τους γενικούς διευθυντές ως αντισυνταγματικές; Και γιατί άραγε δεν ανέδειξαν κάποιοι, που τόσο κόπτονται σήμερα για τη διαφάνεια και την αλήθεια, το γεγονός ότι αυτή η απόφαση του Γ΄ Τμήματος του Συμβουλίου της Επικρατείας αφορούσε τις προαγωγές των γενικών διευθυντών, την εποχή εκείνη; Αυτές τις συνεντεύξεις τις είπε αναξιοκρατικές και αντισυνταγματικές το Συμβούλιο της Επικρατείας. Και εδώ έχουμε απόφαση. Δεν είναι πρακτικό επεξεργασίας. Αυτό το ξέχασαν κάποιοι. Δεν το λένε εδώ μέσα. Το ξεχνάμε.
     ΚΩΝΣΤΑΝΤΙΝΟΣ ΡΟΒΛΙΑΣ: Άρα θα πάρετε πίσω τη συνέντευξη.
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τέλος, θα ήθελα να τονίσω για τις παραβάσεις της νομοθεσίας το εξής. Μα, κύριε Ρόβλια, μου αναφέρατε κάποιες παραβάσεις που επισημαίνουν τα πρακτικά επεξεργασίας, οι οποίες, όπως σας είπα, ήταν απλές νύξεις στις περισσότερες από τις οποίες προσαρμοστήκαμε.
      ΚΩΝΣΤΑΝΤΙΝΟΣ ΡΟΒΛΙΑΣ: Μόνο δύο. Κάντε και εσείς μια μελέτη να μας φέρετε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ σας έφερα ένα μόνο χαρακτηριστικό παράδειγμα από τα δεκάδες που ζήσαμε εδώ μέσα, γιατί ήταν τέτοια η οξύτητα με την οποία μίλησε η Επιστημονική Υπηρεσία της Βουλής με τις υπογραφές του μακαρίτη Αριστόβουλου Μάνεση, του Γιώργου Κουμάντου κ.α., που τότε εσείς θα έπρεπε να τις σκεφθείτε. Όμως, ούτε καν τις σκεφθήκατε. Προχωρήσατε, γιατί έπρεπε να κάνετε την κομματική δουλειά σας. Και αυτό είναι το εντυπωσιακό.
     Κατά τα άλλα μου λέτε ότι είναι περισσότερες τώρα απ’ ό,τι οι ογδόντα οκτώ που ανέφερα εγώ την άλλη φορά, για το 2001-2003. Ε, λοιπόν, κύριε Ρόβλια, ξεχάσατε ότι αυτήν τη στιγμή ακόμα μας ακολουθούν οι καθυστερήσεις που κάνατε εσείς κατά τη διάρκεια των ημερών σας; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
     Παράδειγμα χαρακτηριστικό. Έπρεπε να έχετε  αλλάξει τη νομοθεσία για το «ξέπλυμα» του «βρώμικου» χρήματος από το 2003. Δεν το κάνατε και το κάναμε τώρα. Είμαστε υπόλογοι εμείς; Επειδή αναφέρατε και παραδείγματα δικών μας νομοθεσιών, εσείς δεν αξιωθήκατε να προσαρμοστείτε στην οδηγία της κοινότητας, όπου έπρεπε να είχατε προσαρμοστεί το 2003, για το «ξέπλυμα» του «βρώμικου» χρήματος. Είναι ποτέ δυνατό να μου λέτε τώρα ότι όλες αυτές οι υποθέσεις ξεκίνησαν από εμάς; Είναι αβελτηρίες πάμπολλες δικές σας επειδή δεν  προλαβαίνουμε πια να δούμε τι είχατε κάνει και τι είχατε αφήσει την εποχή εκείνη!
     Για τα ασφαλιστικά μέτρα που είπατε, είναι καλύτερα να προσέχετε. Στην εγκύκλιο όπως παρέθεσα τις διατάξεις της νομοθεσίας που μιλάει όχι για τα ασφαλιστικά μέτρα γενικώς, αλλά για την προσωρινή διαταγή. Διαβάστε τη νομοθεσία και πείτε μου ναι ή όχι. 
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε, σας παρακαλώ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι ή όχι; Πρόκειται απλώς και μόνο για την παράθεση της νομοθεσίας που αφορά την προσωρινή διαταγή και όχι γενικώς τα ασφαλιστικά μέτρα; Αν δεν ξέρετε τη διαφορά μεταξύ προσωρινής διαταγής και λοιπών ασφαλιστικών μέτρων, αυτό είναι ένα άλλο ζήτημα.
     Θα επανέλθω τριτολογώντας. 
     Σας ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΚΩΝΣΤΑΝΤΙΝΟΣ ΡΟΒΛΙΑΣ: Όχι, κύριε Υπουργέ, ασφαλιστικά μέτρα είναι και μην παραπληροφορείτε το Σώμα.
     ΧΡΥΣΗ ΑΡΑΠΟΓΛΟΥ: Κύριε Πρόεδρε, θέλω το λόγο επί προσωπικού.
     ΠΡΟΕΔΡΕΥΩΝ (Γεώργιος Σούρλας): Ακούστε με λίγο. Πρέπει να θυμηθούμε τον Κανονισμό της Βουλής. Τι είναι το προσωπικό ζήτημα; Προσωπικό ζήτημα δεν είναι κάθε φορά που υπάρχουν αντιπαραθέσεις και εκφράσεις ένθεν και ένθεν το Προεδρείο να παρεμβαίνει. Αυτήν την επισήμανση κάνουν και οι άλλοι Προεδρεύοντες κατά καιρούς: «Προσωπικό ζήτημα θεωρείται η μομφή που περιέχει υβριστική εκδήλωση ατομικά εναντίον Βουλευτή ή μέλους της Κυβέρνησης, καθώς και η απόδοση σε ομιλητή διαφορετικής γνώμης από εκείνη που εξέφρασε». Εγώ το όνομα Αράπογλου δεν το άκουσα.
     ΧΡΥΣΗ ΑΡΑΠΟΓΛΟΥ: Ε, όχι δα.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εν πάση περιπτώσει, κύριε Πρόεδρε, αν η κ. Αράπογλου θεωρεί ότι αυτό το οποίο είπα για ελληνική ταινία την έθιξε, επειδή πραγματικά την ξέρω και την τιμώ, το παίρνω πίσω και της ζητώ συγγνώμη, αφού μπορεί να θεωρεί ότι αυτό την αφορά.
     ΠΡΟΕΔΡΕΥΩΝ (Γεώργιος Σούρλας): Πρέπει να θυμίσω, για να μην κάνουμε κατάχρηση του προσωπικού ζητήματος…
     (Θόρυβος στην Αίθουσα)
     ΑΘΑΝΑΣΙΟΣ ΜΠΟΥΡΑΣ:…(Δεν ακούστηκε)
     ΧΡΥΣΗ ΑΡΑΠΟΓΛΟΥ: Μη με προκαλείτε.
     ΠΡΟΕΔΡΕΥΩΝ (Γεώργιος Σούρλας): Κυρία Αράπογλου…
     (Θόρυβος στην Αίθουσα)
      Παρακαλώ πάρα πολύ, κύριοι συνάδελφοι.
     Κυρία Αράπογλου, πιστεύω να είστε ικανοποιημένη μετά απ’ αυτά που είπε ο Υπουργός. Ξέρετε σε τι δύσκολη θέση είναι το Προεδρείο, όταν αγορεύει Υπουργός ή Βουλευτής και εκφράζεται κατά την άποψη της άλλης πλευράς απρεπώς, να πρέπει να διακόπτει, να παρεμβαίνει, να παρατηρεί; Έκκληση κάνουμε και παράκληση υποβάλλουμε.
     ΧΡΥΣΗ ΑΡΑΠΟΓΛΟΥ: Μόνο σε μας κάνετε την παράκληση.
     ΠΡΟΕΔΡΕΥΩΝ (Γεώργιος Σούρλας): Όχι, κυρία Αράπογλου. Γενικώς θέλω να αναφέρω τη δυσκολία στην οποία περιερχόμαστε. Μ’ αυτά που είπε ο κ. Υπουργός πιστεύω να μείνατε ικανοποιημένη. Έχει λήξει το θέμα.
     Ο κ. Ανδρεουλάκος έχει το λόγο για δύο λεπτά και μετά ο κ. Παπαϊωάννου.
     Ορίστε, κύριε Ανδρεουλάκο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα έπαιρνα το λόγο εάν δεν άκουγα τις ταλαιπωρίες που υπέστη η συνάδελφος κ. Αράπογλου από μία μετάταξή της επί διακυβέρνησης της Νέας Δημοκρατίας το 1990-1993, για να θυμόμαστε…
     ΧΡΥΣΗ ΑΡΑΠΟΓΛΟΥ: Θα ξαναζητήσω το λόγο επί προσωπικού. Με θίγετε.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δε σας θίγω, κυρία Αράπογλου. Το 1982 με νόμο της πρώτης κυβέρνησης του ΠΑ.ΣΟ.Κ. εγώ και εκατοντάδες άλλοι συνάδελφοι δικηγόροι που εργάζονταν στον ευρύτερο δημόσιο τομέα απολυθήκαμε και μάλιστα ο ίδιος νόμος περιέκοψε κατά 50%την αποζημίωσή μας που προέβλεπε τότε το θεσμικό καθεστώς. Το λέω για να θυμόμαστε.
     ΧΡΥΣΗ ΑΡΑΠΟΓΛΟΥ: Δεν ήσασταν παρών σε μία απάντηση στον κ. Παυλόπουλο…
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας δώσω μία συμβουλή. Μην τα τονίζετε και μην ξύνεστε στη γκλίτσα του τσοπάνη. 
     ΜΑΡΚΟΣ ΜΠΟΛΑΡΗΣ: Αυτά είναι για το δικό σας μαντρί.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο ελληνικός λαός έχει βίωμα, κύριοι συνάδελφοι του ΠΑ.ΣΟ.Κ., και έχει και κρίση. Εσείς που στο πεδίο της εξυπηρέτησης της κομματικής πελατείας αναδειχθήκατε πρωταθλητές αξεπέραστοι, έρχεστε και μιλάτε τώρα για μία κυβέρνηση που αναλίσκεται στο πώς θα τακτοποιήσει τους συμβασιούχους των κυβερνήσεών σας. Σας λέω ότι έχουν υποβληθεί στο Α.Σ.Ε.Π. 78.000 αιτήσεις. Αυτήν τη στιγμή έχει γίνει επεξεργασία σε είκοσι χιλιάδες δέκα αιτήσεις και το 51% τακτοποιείται. Προβλέπω, δηλαδή, ότι περίπου σαράντα χιλιάδες άνθρωποι με το π.δ. 164/2004 τακτοποιούνται, όταν εσείς λέγατε ότι δεν τακτοποιούνται παρά μερικές χιλιάδες. 
     Ο λαός μας έχει μνήμη και έχει και κρίση. Μην επανέρχεστε σε αυτό το θέμα των προσλήψεων διότι εκεί είστε ασυναγώνιστοι. Εμείς δεν κάναμε τίποτα άλλο παρά να τακτοποιούμε τα δικά σας παιδιά. 
     Λοιπόν, κύριε Παπαϊωάννου, μη μου πείτε ότι εσείς είστε πολιτικά άστοργοι και υπάρχουν μόνο «γαλάζια παιδιά», τα οποία βεβαίως και δεν ικανοποιούνται. Ο δημόσιος τομέας βρίθει των δικών σας παιδιών. Όταν ήρθατε το 1981 στην εξουσία όλοι οι σύλλογοι των εργαζομένων στο δημόσιο και στον ευρύτερο δημόσιο τομέα ήταν στα δικά σας συνδικαλιστικά χέρια. Και επίσης σήμερα όλοι οι σύλλογοι είναι στα δικά σας  χέρια. Που δείχνει ότι προσέξατε την πολιτική σας πελατεία και συνεπώς δεν είστε εκείνοι που μπορείτε να δώσετε μαθήματα πολιτικής ανεξιθρησκείας. Όσο έρχεστε λάβροι και λέτε τα όσα λέτε δεν κάνετε τίποτα άλλο από το να προκαλείτε το δημόσιο αίσθημα και δεν σας συμφέρει. Δεν είναι για σας ένα προνομιακό πεδίο για πολιτική αντιπαράθεση. Είναι ένα πεδίο που καλύτερα θα είναι να το ξεχνάτε. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παπαϊωάννου. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, συνήθισα στη διαδρομή μου, στην κοινοβουλευτικό μου βίο που δεν είναι και μικρός να χρησιμοποιώ πάντοτε τα ουσιαστικά. Αποφεύγω χαρακτηρισμούς, αποφεύγω επίθετα. Δεν σημαίνει ότι κάθε φορά το επιτυγχάνω. Λυπάμαι που σήμερα η συζήτηση εδώ δεν μπήκε επί της ουσίας των επιχειρημάτων και των θεμάτων που έθεσαν οι συνάδελφοί μας. 
     Υπάρχει μια αντιστροφή πολλές φορές σ’ αυτή την Αίθουσα που θεσμικού ρόλου του καθενός από εμάς. Είπα και στην αρχή της αγόρευσής μου ότι εμείς είμαστε εδώ για να ελέγχουμε την εξουσία. Αυτή είναι η θεσμική μας αποστολή. Αυτό είναι το πρώτιστο θεσμικό μας χρέος. Με άξονα την αλήθεια, τα επιχειρήματα. Και περιμέναμε από μια Κυβέρνηση που θα πρέπει επιτέλους να συνειδητοποιήσει τον δικό της θεσμικό ρόλο ότι κυβερνά αυτόν τον τόπο να δίνει απαντήσεις στα ζητήματα για τα οποία ελέγχεται. 
     Αντί γι’ αυτό έχουμε μια λογική συμψηφισμών στο απώτερο παρελθόν. Ο κ. Ανδρεουλάκος πριν από λίγο μας πήγε στο 1982. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς πάτε στο…
     ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ θα του πω ότι το 1917 ο παππούς μου διώχθηκε από τους τότε λαϊκούς. Έλεος. Εμείς διαχωρίσαμε και αναλάβαμε τις ευθύνες μας σε σχέση με την πρώτη κυβερνητική μας θητεία, που ήταν μια λογική αναγκαιοτήτων για να επέλθει η ισορροπία στο μετεμφυλιακό κράτος, αλλά υπάρχει και μια αφετηρία, το 1994, στο θέμα που συζητάμε με το νόμο για το Α.Σ.Ε.Π.. Και από τότε και μετά δεν είπατε τίποτα. Τα επιχειρήματά σας όλα είναι του απώτερου παρελθόντος. 
     Επιτέλους, ας αναβαθμίσουμε τον πολιτικό λόγο για την προστασία των δημοκρατικών μας θεσμών. Και σε τελευταία ανάλυση, κύριοι συνάδελφοι, εμείς δεν χρησιμοποιούσαμε τους δημοκρατικούς θεσμούς ποτέ μέσα από γενικεύσεις και αφορισμούς. Και το λέω αυτό γιατί άκουσα προηγούμενα τον κ. Πολύδωρα, ανάμεσα στα άλλα, να αναφέρεται σε εισαγγελείς. Προφανώς υπήρξαν εισαγγελείς επί των ημερών μας. Και προφανώς υπάρχουν και εισαγγελείς επί των ημερών σας. Διαφορετικά, αν δεν υπήρχαν εισαγγελείς δεν θα υπήρχε δικαιοσύνη. Και ίσως έκανα λάθος που αναφέρθηκα στο όνομα του κ. Κοκκινούλη γιατί εγώ δεν έχω μάθει να προσωποποιώ τα ζητήματα αλλά προκληθήκαμε βάναυσα. Αυτό σας είπαμε, κύριε Υπουργέ; Ή αμφισβητήθηκε συνολικά μια διαδικασία προσλήψεων στην Τράπεζα της Ελλάδος, που έχει επέμβει ο εισαγγελέας, που θίγεται η αξιοπρέπεια των νέων ανθρώπων, που ο Υπουργός έβαλε -γιατί δεν μπορεί να έγινε διαφορετικά αφού δεν κάνει ούτε μια ένορκη διοικητική εξέταση- υπαλλήλους, τους έκανε επίορκους για να βγάλουν αυτά τα αποτελέσματα τα οποία έβγαλαν. Δεν σας αγγίζει το ζήτημα ως θεσμικό ζήτημα λειτουργίας της δημοκρατίας; Τότε είμαστε σε άλλο μήκος κύματος. 
     Θυμάστε ποτέ, κύριοι συνάδελφοι, να απολύθηκε υπάλληλος της Βουλής επειδή δεν μεταχειρίστηκε καλά τα περιουσιακά δεδομένα, το πόθεν έσχες, του κ. Αχιλλέα Καραμανλή; Γιατί αυτά ζήσαμε. Και σιωπούμε εδώ. Και αυτά είναι επιχειρήματα, είναι πραγματικά γεγονότα. Δεν είναι χαρακτηρισμοί, δεν είναι κατάρες. Γιατί ακούσαμε και κατάρες σήμερα. Μου θύμισε ο κ. Πολύδωρας ένα γυναικοκαβγά στο χωριό μου τριάντα χρόνια πριν και τον ευχαριστώ. 
     Δεχθήκαμε τρομοκρατικές επιθέσεις. Τι χαρακτηρισμοί ήσαν αυτοί; Αυτή είναι η σεμνότητα και η ταπεινότητα, το μήνυμα που σας έστειλε ο κύριος Πρωθυπουργός; Γενικά, επίκληση; Ποιος είναι ο αλαζονικός λόγος; Τα στοιχεία που μας δώσατε;
     Εμείς, κύριε Υπουργέ, λέμε ότι από τις περίπου διακόσιες χιλιάδες προσλήψεις, οι περισσότερες είναι νέες. Φέρτε μας τα στοιχεία για τις διακόσιες είκοσι πέντε χιλιάδες προσλήψεις, εγκρίσεις μάλλον. Και πείτε μας, τόσες σε ανανέωση, τόσες εκείνο κ.λπ.. Φέρτε τα. Γιατί δεν μας τα φέρνετε; Αυτό και μόνο αποδεικνύει ότι ή είσαστε ανίκανοι –κι ας μου επιτραπεί εδώ ο χαρακτηρισμός- ή –το πιθανότερο- δεν θέλετε να παρουσιάσετε τα στοιχεία. 
     Σας έφερα τα στοιχεία μιας έρευνας. Το 72% των Ελλήνων σήμερα πιστεύει ότι οι προσλήψεις είναι ρουσφετολογικές. Ξέρετε πότε άλλαξε το κλίμα; Μετά τη συνέντευξη. Να μπω στις λεπτομέρειες και στους δικολαβισμούς –και επαναλαμβάνω τη λέξη- αν ο Πρόεδρος είπε ότι είναι πρακτικό του Συμβουλίου της Επικρατείας και έπρεπε να πει αυτό, ενώ είπε ότι είναι απόφαση; Έτσι θα κυβερνήσουμε τον τόπο; Ειλικρινά πιστεύετε ότι εκεί κρίνεται το θέμα; Αφού υπήρχε και προηγούμενη απόφαση.
     Τι αμφισβητήθηκε, κύριε Υπουργέ; Είσαστε έγκριτος νομικός και σας το αναγνωρίζουμε όλοι. Τι αμφισβητήθηκε; Ότι η συνέντευξη δεν μπορεί να κριθεί δικαστικά. Πρέπει να υπάρχει αποτύπωση. Πρέπει να υπάρχει δυνατότητα ελέγχου σε ένα άλλο δικαστήριο. Ούτε καν ένσταση λέτε εσείς. Πώς είναι δυνατόν;
     Να σας πω για τη συνέντευξη για το ειδικό επιστημονικό προσωπικό; Την κάνουν πέντε άνθρωποι μαζί και βγάζουν συνολικό αποτέλεσμα. Για φανταστείτε να βάζει ο ένας είκοσι και ο άλλος δέκα. Ποιος θα αξιολογεί και πως βγαίνει αυτό;
     Κύριε Υπουργέ, φέρατε τη συνέντευξη για έναν και μόνο λόγο. Διότι έπρεπε να υποκατασταθεί στο σύγχρονο δημόσιο βίο το κοινωνικό πιστοποιητικό φρονημάτων. Κι εδώ υπάρχουν αποτελέσματα. Ρωτήστε τους συναδέλφους σας.
     Σας άκουσα προηγουμένως να κάνετε το ατόπημα να αναφερθείτε στο βιβλίο του κ. Σημίτη. Μάλιστα, ο κ. Σημίτης -όπως και ο Ανδρέας Παπανδρέου κάποτε- είπε mea culpa. Είναι λεβεντιά. Η πολιτική ζωή του τόπου αυτό θέλει, όταν γίνονται λάθη να τα αναγνωρίζουμε.
     Εσείς, κύριε Υπουργέ, διασύρατε τη χώρα με το «Βασικό Μέτοχο» με τεράστιες συνέπειες στην οικονομία, στην κοινωνία, στα ζητήματα της διαφθοράς. Και επιμένετε ακόμα ότι τα είχατε κάνει καλά. Βάλατε τους Βουλευτές σας και ψήφισαν διαφορετικά τη μία φορά, διαφορετικά την άλλη. Και κατά τα άλλα πορευόμαστε μια χαρά. 
     Εδώ είναι η αλαζονεία. Εδώ είναι η διαφορετική αντιμετώπιση των προβλημάτων.
     Θα σας πω κάτι: Η συνέντευξη που νομοθετήσατε -τα είχα πει και για το «Βασικό Μέτοχο» και δυστυχώς δικαιώθηκα- δεν θα εφαρμοστεί ως αντικειμενικό γεγονός. Θυμηθείτε το. Και το σημαντικότερο από όλα; Δεν θα εφαρμοστεί όσο είσαστε εσείς Υπουργός. Κι εγώ επιθυμώ να είσαστε Υπουργός όλη την τετραετία. Εάν έρθει νέος Υπουργός σε ανασχηματισμό, θα είναι το πρώτο μέτρο που θα πάρει πίσω, γιατί είναι απαίτηση της πλειοψηφίας των συναδέλφων σας Βουλευτών. Όλοι εδώ μέσα ζούμε, σε αυτό εδώ το κτίριο και μπορούμε να συζητάμε και μπορούμε να εισπράττουμε.
     Όταν είπαμε –για να δώσω και μία εξήγηση σε αυτό- ότι απευθυνόσασταν σε εκείνη την πλευρά, είναι αυτονόητο ότι είχε την έννοια πως όλη σας η ομιλία είχε ένα στοιχείο απολογίας. Τουλάχιστον έτσι την εισέπραξα εγώ. Όταν λέω απολογίας, το λέω με την έννοια του κατηγορουμένου. Έτσι; Και αυτό σας επεσήμανα στην αρχή. Τίποτα παραπάνω και τίποτα παρακάτω.
     Υπάρχει και ένα άλλο ζήτημα. Σας άκουσα να μιλάτε για την «Ολυμπιακή». Ειλικρινά πιστέψατε ότι μπορείτε να λύσετε το πρόβλημα της Ολυμπιακής αν δεν ξέρετε την ιστορική της εξέλιξη; Η Ολυμπιακή σήμερα έχει το 1/5 του προσωπικού απ’ ότι είχε όταν εμείς την παραλάβαμε, το 1981. Κι ο μεγάλος αριθμός προσλήψεων έγινε την περίοδο 1990-1993. Σας παρακαλώ, φέρτε τα στοιχεία. Εκεί είναι το πρόβλημα της «Ολυμπιακής»; Αν εκεί εντοπίζετε το πρόβλημα, είσαστε σαν το γιατρό που δεν ξέρει τι έχει ο ασθενής και του δίνει ασπιρίνες για να τον θεραπεύσει.
     Είναι δυνατόν σε αυτή εδώ την Αίθουσα, στο επίσημο Βήμα διαλόγου να λέγονται αυτά τα πράγματα;
     Σας άκουσα προηγουμένως να λέτε για την Αγροφυλακή. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Σας παρακαλώ ολοκληρώστε, κύριε συνάδελφε.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, δεν θα πάρω τα τέσσερα λεπτά που πήρε ο κύριος Υπουργός. Θα πάρω πολύ λιγότερα.
     Κύριε Υπουργέ, η Αγροφυλακή ήταν ένας θεσμός που ολοκλήρωσε την αποστολή του. Εμείς είμαστε από χωριό. Είχαμε αγροφύλακες στα χωριά μας. Ξέραμε τι φύλαγαν. Ξαναπάμε στα χωριά μας. Ξέρουμε τι μας γίνεται εκεί. 
     Σήμερα η χώρα έχει ανάγκη από αστυνόμους γειτονιάς. Το έγκλημα στην Αθήνα και στις μεγάλες πόλεις μεγαλώνει, αυξάνει. Πάρτε τα στατιστικά στοιχεία. Σήμερα η χώρα έχει ανάγκη από πυροσβέστες. Σήμερα η χώρα έχει ανάγκη από νοσοκόμους. Ο προϋπολογισμός δεν είναι ατέλειωτος. Όλοι το ξέρουμε. Έχει ιεραρχήσεις. Και λέμε: «Στη σύγχρονη εποχή τι ιεραρχούμε»; Αγροφύλακες, όταν  ουσιαστικά στη θέση του αγροφύλακα έχουμε βάλει πια τη Δημοτική Αστυνομία; Κι εσείς ως Υπουργός, που έχετε αρμοδιότητες για το περιβάλλον και τόσα άλλα, αυτό θα έπρεπε να το υπερασπιστείτε: Να ακούσετε τι λέει το Τεχνικό Επιμελητήριο, τι λέει -αν θέλετε- ο κ. Σουφλιάς, να ακούσετε τι λένε οι περιβαλλοντικές οργανώσεις. 
     Αντί, λοιπόν, να διαμορφώσουμε εκεί ένα σώμα σύγχρονο και αποτελεσματικό, πάμε τόσα χρόνια πίσω. Είναι αυτό που σας είπα στην πρωτολογία μου, ότι εδώ υπάρχει μία σύγκρουση ανάμεσα στην πρόοδο και τις ανάγκες της χώρας με βάση τα νέα δεδομένα και σε σχέση με το παρελθόν. Αυτό είναι το κρίσιμο ζήτημα που συζητάμε σήμερα. Και από κει και πέρα θα συζητήσουμε ότι όλο το ανακοινώσαμε εδώ και ότι θα είναι εννέα χιλιάδες. Γιατί για να λειτουργήσει αυτό το σώμα, δεν πάει στην Τοπική Αυτοδιοίκηση. Άρα, έχουμε συγκεντρωτισμό. Η αγροφυλακή είναι θέμα δημόσιας τάξης, άρα δημόσιας ασφάλειας. Δεν το αποκεντρώνουμε, συγκεντρώνουμε πάλι. Αφήστε που εδώ μπορεί να υπάρχουν και θέματα αντισυνταγματικότητας. Και λέμε: «Πού θα βρεθούν εννέα χιλιάδες προσλήψεις μόνιμου προσωπικού;». Εδώ κάθε μέρα έχουμε τους τεχνοκράτες των Βρυξελλών κι έχουν αλλάξει τα φώτα στην Κυβέρνηση. Δεν υπάρχει Υπουργός Εθνικής Οικονομίας. Οι τεχνοκράτες των Βρυξελλών κυβερνούν τη χώρα στον οικονομικό τομέα. Περί αυτού πρόκειται. Εσείς λέτε: «Εννέα χιλιάδες προσλήψεις είναι μακριά, ας πάρουμε τώρα τους χίλιους που πέτυχαν στο διαγωνισμό». Και μπαίνει το ερώτημα, γιατί; Για να έχουμε πληρωμένους κομματάρχες στα χωριά μας! Να ποιο είναι το κομματικό και το πελατειακό κράτος! 
     Περί αυτού πρόκειται, κύριε Υπουργέ. Δεν μου καίγεται καρφί αν μπουν και πέντε παραπάνω ή πέντε παρακάτω. Μου καίγεται όμως καρφί, κύριε Υπουργέ, γιατί υπονομεύονται οι δημοκρατικοί θεσμοί. Γιατί αυτή τη στιγμή τις δικές σας πολιτικές ανάγκες, που νομίζετε ότι σας βολεύουν, τις κάνατε θεσμική κρίση της κοινωνίας. Γιατί υπαναχωρεί το σύστημα αξιών, κύριε Υπουργέ. Γιατί σήμερα υπάρχουν δεκάδες χιλιάδες, εκατοντάδες χιλιάδες, άνεργοι νέοι. Δεν μπορούμε να δώσουμε απάντηση στο πρόβλημα. Και να λέμε την αλήθεια στον κόσμο. Ας τους δώσουμε όμως ίσες ευκαιρίες, ας τους δώσουμε διαφάνεια. Και αυτό είναι ένα κρίσιμο ζήτημα για την ποιότητα της δημοκρατίας. 
     Γιατί, λοιπόν, δεν κάνετε ένα βήμα μπροστά; Γιατί, κύριε Υπουργέ, δεν ανταποκρίνεστε –κι εμείς σήμερα είχαμε μεγάλη συζήτηση- στο μεγάλο θέμα της διαφθοράς, που είναι τα πελατειακά δίκτυα, όχι μόνο όσον αφορά το πολιτικό σύστημα, αλλά -αν θέλετε- τον τεχνικό κόσμο, τα πανεπιστήμια, την εκκλησία, παντού; Πρέπει να απαντήσουμε σ’ αυτά τα μεγάλα ζητήματα. Αλλά εσείς κρυβόσαστε. 
     ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, ολοκληρώστε, παρακαλώ.
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είναι κακό πράγμα η αναδίπλωση κάτω από το μεγάλο βάρος των μεγάλων προβλημάτων που έχει ο τόπος, κύριε Υπουργέ. Ας αναδιπλωθεί λοιπόν ο κύριος Πρωθυπουργός πάνω απ’ όλα, ας δηλώσει παρών, ότι είναι εδώ, όχι μόνο στη Βουλή, αλλά στις γενικότερες ανάγκες του πολιτικού συστήματος της ελληνικής κοινωνίας. Αλλάξτε κι εσείς λογική για το συμφέρον πάνω απ’ όλα του τόπου. Και τι θα γίνει με τις εκλογές και μ’ όλα αυτά, θα έρθει η ώρα. Ευτυχώς στις δημοκρατίες υπάρχουν οι αντιπολιτεύσεις, για να ελέγχουν την εξουσία και πάντα υπάρχει και ο κυρίαρχος λαός. Σ’ αυτόν απευθυνόμαστε εμείς και σε κανέναν άλλον.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Παυλόπουλος, με την αγόρευση του οποίου ολοκληρώνουμε τη συζήτηση.
     Έχετε το λόγο για πέντε λεπτά, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, είμαι υποχρεωμένος να τελειώσω, όπως άρχισα: Όλοι γνωρίζουν το βίο και την πολιτεία του ΠΑ.ΣΟ.Κ. σε ό,τι αφορά τα θέματα των προσλήψεων. Δεν υπάρχει άνθρωπος σ’ αυτόν τον τόπο –άλλωστε αυτό αποτυπώθηκε κάθε φορά στη λαϊκή ετυμηγορία και ιδίως στην τελευταία- που να μην γνωρίζει ότι η έννοια του ρουσφετιού και του κομματικού νεποτισμού υπήρξε το εργαλείο δουλειάς του ΠΑ.ΣΟ.Κ. όλα αυτά τα χρόνια. Αυτό το ξέρουν όλοι. 
     Και επαναλαμβάνω: Θεσμοθέτησε το Α.Σ.Ε.Π. το 1994, αφού εν τω μεταξύ είχε γεμίσει το στενό δημόσιο τομέα ασφυκτικά. Άφησε έξω από το Α.Σ.Ε.Π. τον ευρύτερο δημόσιο τομέα και ιδίως τον τραπεζικό και μόνο το 1997, μετά την πίεση της Αντιπολίτευσης και αφού εν τω μεταξύ είχαν μπει κι εκεί από τις πόρτες και τα παράθυρα, υποτίθεται ότι τις έκλεισε για να τις ξανανοίξει στην πορεία. Κι εμείς μία–μία τις κλείνουμε. Και σας το απέδειξα πριν.
     Είναι όμως απίστευτο πραγματικά να έρχονται εδώ συνάδελφοι από το χώρο του ΠΑ.ΣΟ.Κ., οι οποίοι γνωρίζουν τι συνέβη, το βίωσαν, ξέρουν πολύ καλά τι σήμαινε κομματική ταυτότητα και ότι δεν υπήρχε διορισμός, εάν δεν είχες την κομματική ταυτότητα του μέλους και να μιλάνε για αξιοκρατία και να σου λένε: «Η «Ολυμπιακή» δεν γέμισε επί των ημερών μας, αλλά το 1990–1993»!
     Μα, είναι δυνατόν; Νομίζουν από την πλευρά του ΠΑ.ΣΟ.Κ. ότι δεν θυμούνται οι άνθρωποι της «Ολυμπιακής», που ξέρουμε τι αγωνία περνάνε, ποιοι οδήγησαν στην απαξίωση την εταιρεία, ποιοι την έφεραν σε αυτό το επίπεδο; Δεν το γνωρίζουν αυτό το πράγμα; Μπορεί να πιστεύει ο οποιοσδήποτε συνάδελφος από την πλευρά του ΠΑ.ΣΟ.Κ. ότι με το να κραδαίνει ανακριβή στοιχεία και αφορισμούς μπορεί το παρελθόν να διαγραφεί; Αυτή είναι η πραγματικότητα. 
     Είπε ο κ. Παπαϊωάννου ότι έφερε στοιχεία. Μα, του απέδειξα και είπα ότι είναι στη διάθεση του καθένα πως τα στοιχεία αυτά ήταν παντελώς ανακριβή, διότι το 80% των λεγόμενων αυτών προσλήψεων, που είναι κρίσεις μέσω Α.Σ.Ε.Π., γίνονται με διαδικασία Α.Σ.Ε.Π.. Το 20%, δηλαδή οι τριάντα χιλιάδες περίπου συμβάσεις έργου, αφορούν στη συντριπτική πλειοψηφία ανανεώσεις συμβάσεων ανθρώπων που γίνονται αορίστου χρόνου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είναι αυτή η αλήθεια! Τα στοιχεία.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και του έφερα τα τρία παραδείγματα, αυτό των  δέκα χιλιάδων περίπου συμβάσεων για τους Οργανισμούς Τοπικής Αυτοδιοίκησης, τις περίπου έντεκα χιλιάδες καθαρίστριες και τις τρισήμισι χιλιάδες περιπτώσεις της Ε.Ρ.Τ.. 
     Και ερωτώ: Από τους Οργανισμούς Τοπικής Αυτοδιοίκησης έγιναν απολύσεις, ή ανανεώνονται οι συμβάσεις που πήραν οι Ο.Τ.Α.; Οι έντεκα χιλιάδες καθαρίστριες των σχολείων είναι καινούργιες ή είναι ανανεώσεις συμβάσεων καθαριστριών, οι οποίες υπήρχαν; Όσον αφορά στην Ε.Ρ.Τ. –μιλώ για το δημοσιογραφικό κόσμο, που παρακολουθεί και μπορεί να κρίνει αυτά που λέμε εδώ- δεν ξέρουμε ότι στην Ε.Ρ.Τ. γίνονται αορίστου χρόνου κάποιες χιλιάδες ανθρώπων που προσλήφθηκαν από το ΠΑ.ΣΟ.Κ.; 
     Αυτή είναι η αναξιοκρατία; Δεν ξέρουμε πραγματικά τι είναι εκείνο που συμβαίνει αυτή τη στιγμή; Πιστεύει ο κάθε συνάδελφος από την πλευρά του ΠΑ.ΣΟ.Κ. ότι, επειδή από τη μια μεριά αποκρύπτει τι συνέβαινε στο παρελθόν και από την άλλη τώρα διαστρεβλώνει την αλήθεια και βρίσκει αρκετούς συμπαραστάτες σε αυτήν την προσπάθεια, αυτό θα επηρεάσει τον Ελληνικό Λαό;
     Πάλι, όμως, θα ξαναγυρίσω στο θέμα τού τι είπε ο κ. Παπανδρέου εδώ. Μα, ο κ. Παπανδρέου αναφερόταν στη συνέντευξη την οποία καθιέρωσα εγώ. Και αναφερόταν και ο κ. Παπαϊωάννου, διότι γλώττα λανθάνουσα. Τι μου έλεγε: «Από την ημέρα που φέρατε τη συνέντευξη…». Ποια συνέντευξη έφερα; Αυτήν που κάνει το Α.Σ.Ε.Π.; Προηγουμένως μου λέγατε ότι δε μιλάτε γι’ αυτήν. Τώρα λέτε ότι «από την ημέρα που φέρατε τη συνέντευξη». 
     Και θα δείτε αύριο πόσοι είναι οι συμπαραστάτες προς αυτήν την κατεύθυνση της παραπληροφόρησης και της διαστρέβλωσης της αλήθειας. Θα δείτε αύριο, επειδή ξέρουν να τα πλασάρουν αρκετά καλά αυτά τα πράγματα, να λένε ότι έρχεται το Α.Σ.Ε.Π. αυτή τη στιγμή και μπλοκάρει τη συνέντευξη, όταν το να έχει αρμοδιότητες το Α.Σ.Ε.Π. ως προς τη συνέντευξη, εμείς το βάλαμε. Από την πρώτη μέρα έλεγα εδώ ότι γίνεται η συνέντευξη από το Α.Σ.Ε.Π., όταν το θέλει το Α.Σ.Ε.Π. και μέσω του Α.Σ.Ε.Π.. 
     Τώρα που το Α.Σ.Ε.Π. έρχεται και κρίνει και λέει «εγώ σε αυτήν τη συγκεκριμένη περίπτωση δε θέλω τη συνέντευξη» -είναι δικαίωμά του, γιατί εμείς του δώσαμε την αρμοδιότητα, αφού είναι ανεξάρτητη διοικητική αρχή- ακούστε τη λογική του ΠΑ.ΣΟ.Κ.: Κάνει πίσω, γιατί βεβαίως δεν του βγαίνει αυτή η λογική ότι, δήθεν, καθιερώσαμε συνέντευξη η οποία είναι αξιοκρατική, και λέει ότι «μπλόκαρε τη συνέντευξη του Α.Σ.Ε.Π.». 
     Το λέω προς όλους εκείνους που και αύριο θα προσπαθούν να το περάσουν ως επιχείρημα του ΠΑ.ΣΟ.Κ.: Αυτό το κάναμε, γιατί θέλαμε το Α.Σ.Ε.Π. να έχει την τελική αρμοδιότητα. Μπράβο που την έχει, καλά κάνει και κόβει τη συνέντευξη, όπου αυτό νομίζει. Αλλά όχι ότι αυτό είναι ψόγος για την Κυβέρνηση. Η Κυβέρνηση το θεσμοθέτησε και αν κάποιοι πάνε να το περάσουν διαφορετικά, είναι δικό τους ζήτημα.
     Σε ό,τι αφορά τα υπόλοιπα θέματα, ήθελα να πω ότι το 70% του κόσμου που μπορεί να πιστεύει ότι γίνονται αναξιοκρατικά οι προσλήψεις, όπως μου είπατε προηγουμένως, δεν ξύπνησε από τη μια μέρα στην άλλη. 
     Είναι αυτό απότοκο των δικών σας ημερών, κύριοι συνάδελφοι του ΠΑ.ΣΟ.Κ.  Εσείς καθιερώσατε αυτήν την πρακτική ως πρακτική άσκησης πολιτικής γενικότερα, δηλαδή την αναξιοκρατία και το κομματικό ρουσφέτι.
     Άκουσα και το άλλο. Μου μιλούσαν προηγουμένως για το πώς θα αισθάνονται οι αξιωματικοί με όλα αυτά που γίνονται και είπα για τις εξαιρέσεις που πάνε κάποιοι να τις κάνουν κανόνα. Και είπα ότι θίγεται ο αξιωματικός, όταν βλέπει φαινόμενα σαν και αυτό που είδαμε από το βιβλίο του κ. Σημίτη για την περίπτωση του Ναυάρχου Λυμπέρη. Εγώ δεν μπαίνω στην ουσία, εάν έχει δίκιο ο κ. Σημίτης ή ο κ. Λυμπέρης. Εγώ ξέρω ότι με την αντιδικία αυτήν και με τον τρόπο που έγινε η νύκτα των Ιμίων –μας το φέρνει στη μνήμη μας ο κ. Σημίτης- αυτή τη στιγμή έχουμε ως Χώρα πληγεί. Είναι γνωστό, το βλέπετε. Αυτό δεν το αμφισβητεί κανείς.
     Και έρχεται και μου λέει συνάδελφος από το ΠΑ.ΣΟ.Κ.: «Εσείς διασύρατε τη Χώρα με το θέμα του «Βασικού Μετόχου». Ακούστε σύγκριση και ακούστε λογική! Το δικαίωμα μιας Κυβέρνησης να αγωνισθεί στην Ευρωπαϊκή Ένωση για τη διαφάνεια, οι αντιρρήσεις που μπορεί να είχε η Ευρωπαϊκή Ένωση και η εξεύρεση του κοινού τόπου, ισοδυναμούν για ορισμένους συναδέλφους με το διασυρμό της Χώρας τη νύκτα των Ιμίων και τον κατ’ εξακολούθηση διασυρμό από την αντιδικία Σημίτη-Λυμπέρη. Δηλαδή ενός πρώην πρωθυπουργού και ενός στρατιωτικού, που τον ανέσυρε από την αποστρατεία το ΠΑ.ΣΟ.Κ. το 1993 με τον πρώτο νόμο -το τονίζω- που έφερε σε αυτή τη Βουλή να ψηφίσει ως Κυβέρνηση!
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, όμως αυτό δεν έχει σχέση με την επερώτηση.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα, τώρα είναι αυτά πειστικά επιχειρήματα και είναι δυνατόν να κάνουμε συγκρίσεις και να λέμε περί «Βασικού Μετόχου» και άλλων; 
     Να σας το πω ευθέως; Αυτή η σύγκριση ξέρετε ποιους βολεύει, κύριοι συνάδελφοι του ΠΑ.ΣΟ.Κ.; Αυτούς οι οποίοι θέλουν να πουν στον Ελληνικό Λαό ότι το να αγωνίζεται μια Κυβέρνηση για να επιβάλει κανόνες διαφάνειας είναι, περίπου, κακό! Το ποιους εξυπηρετεί και τι συμφέροντα εξυπηρετεί, το ξέρετε. Και ποιους εξυπηρετεί η εξίσωση του αγώνα για τον «Βασικό Μέτοχο» με όλα όσα συνέβησαν τη νύχτα των Ιμίων το ξέρει ο Ελληνικός Λαός. 
     Εγώ θεωρώ μονάχα ότι, επειδή εδώ εκπροσωπούμε το Λαό μας και τον Τόπο μας -και αυτό προέχει πέρα και έξω από τις κομματικές γραμμές- πρέπει να είμαστε πιο προσεκτικοί σε τρία πράγματα: Στη μνήμη την οποία πρέπει να έχουμε, στο γεγονός ότι πρέπει να ομολογούμε τα λάθη μας -αλλά για να αποτελεί οδηγό για να μην τα ξανακάνουμε στο μέλλον- και βεβαίως στο γεγονός -και είναι και το τρίτο το οποίο πρέπει, νομίζω, να θυμόμαστε όλοι- ότι δεν μπορεί να θυσιάζουμε σε καμία περίπτωση στο βωμό πρόσκαιρων εντυπώσεων μεγάλα εθνικά ζητήματα, τα οποία όταν δημιουργούνται, αφορούν το μέλλον του Λαού και όχι συγκυριακές και ευκαιριακές επιπτώσεις. 
     Σας ευχαριστώ πολύ, κύριε Πρόεδρε. 
     (Χειροκροτήματα από την πτέρυγα της Νέας Δημοκρατίας)
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Αν και εξαντλήσατε το χρόνο, δικαιούστε τριτολογίας για δυο λεπτά. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Ούτε δύο λεπτά, κύριε Πρόεδρε. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και  Αποκέντρωσης): Θα υπάρξει και τεταρτολογία έτσι όμως. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Να υπάρξει, προφανώς. Κύριε Υπουργέ, εσείς είστε ένας άνθρωπος κατ’ εξοχήν του διαλόγου! Να υπάρξει και πεμπτολογία, εγώ δεν έχω καμία αντίρρηση! 
     (Θόρυβος στην  Αίθουσα)
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα ασκήσω και εγώ το δικαίωμα που εσείς επικαλείσθε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν θέλετε να μιλήσω;
     ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, το Προεδρείο θα σας δώσει τη δυνατότητα να μιλήσετε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, δεν θα εξαντλήσω τα δυο λεπτά. 
     ΠΡΟΕΔΡΕΥΩΝ (Γεώργιος Σούρλας): Δεν λέω για εσάς, αλλά έχει καθιερωθεί πλέον να είμαστε πάντα εκτός θέματος. Για Α.Σ.Ε.Π. συζητάμε…
     ΜΙΛΤΙΑΔΗΣ ΠΑΠΑΪΩΑΝΝΟΥ: Ποιος ήταν εκτός θέματος;
     ΠΡΟΕΔΡΕΥΩΝ (Γεώργιος Σούρλας): … για βιβλίο του Σημίτη μιλάμε από την άλλη μεριά. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Να καθίσω, κύριε Πρόεδρε; 
     ΠΡΟΕΔΡΕΥΩΝ (Γεώργιος Σούρλας): Όχι, κύριε Παπαϊωάννου, να μιλήσετε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Να καθίσω, για να τα ακούσει ο κύριος Υπουργός, διότι δεν μπορείτε να τα λέτε σε εμένα που δεν ήμουν ούτε μια στιγμή εκτός θέματος,  όταν ο κύριος Υπουργός…
     ΠΡΟΕΔΡΕΥΩΝ (Γεώργιος Σούρλας): Όχι, θέλω να πω ότι απομακρύνεστε συνήθως από το θέμα ημερήσιας διάταξης. 
     Ορίστε, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έχετε κανένα δικαίωμα από τον Κανονισμό τώρα;
     ΜΙΛΤΙΑΔΗΣ ΠΑΠΑΙΩΑΝΝΟΥ: Τον Κανονισμό πιστεύω ότι τον εγγυάται με τον καλύτερο τρόπο η διεύθυνση του Προέδρου. 
     Θα ήθελα να πω δυο πράγματα. Ο κύριος Υπουργός αναφέρεται συνέχεια στο τι γράφουν οι εφημερίδες, πώς παρουσιάζουν τα γεγονότα. Εμείς δεν ζητάμε απάντηση σε αυτά. Εμείς ζητάμε απάντηση σε αυτά που θέτουμε ενώπιον της Εθνικής Αντιπροσωπείας. 
     Ο κύριος Υπουργός αυτήν τη στιγμή μας απάντησε ότι έχουν γίνει διακόσιες είκοσι πέντε χιλιάδες εγκρίσεις προσλήψεων επί των ημερών του. Εμείς λέμε ότι οι περισσότερες είναι νέες προσλήψεις. Ο ίδιος λέει ότι είναι λιγότερες ή καθόλου. Εμείς θέλουμε να έχουμε απάντηση επί των διακοσίων είκοσι πέντε χιλιάδων εγκρίσεων, όποτε θέλει ο κύριος Υπουργός. Όχι να μας φέρνει εδώ τις τρεις χιλιάδες της Ε.Ρ.Τ. και τις χίλιες πεντακόσιες εκεί. Μιλάμε για διακόσιες είκοσι πέντε χιλιάδες. Πρώτον αυτό.
     Δεύτερο στοιχείο. Εμείς δεν μπλέξαμε ποτέ τη συνέντευξη του κ. Παυλόπουλου στο νόμο που ψήφισε σε σχέση με το γενικό θεσμό της συνέντευξης και πως εφαρμόζεται. Δηλαδή ο κ. Παυλόπουλος έρχεται εδώ και τι λέει; «Κάντε μου κριτική τι κάνω στο Υπουργείο». Απεμπολεί το θεσμικό του ρόλο ως Υπουργός της Κυβέρνησης που έχει τη συνολική ευθύνη. Δηλαδή για τους οπλίτες δεν απάντησε, για την Τράπεζα της Ελλάδος δεν απάντησε, για το Ταχυδρομικό Ταμιευτήριο δεν απάντησε. 
     Κατά συνέπεια, κύριε Υπουργέ, όταν έρχεστε εδώ δεν θα έρθουμε να μιλήσουμε για το Υπουργείο Δημόσιας Διοίκησης, θα μιλήσουμε για τη δημόσια διοίκηση στην Ελλάδα. Αυτός είναι ο ρόλος σας, να το κατανοήσετε. Κατά συνέπεια, θέλουμε απάντηση επί των συγκεκριμένων. 
     Και τρίτον, δεν μπορείτε να παραποιείτε τα λόγια του Αρχηγού της Αξιωματικής Αντιπολίτευσης σε κανέναν. Ο Πρόεδρος του ΠΑ.ΣΟ.Κ. μίλησε για τη συνέντευξη και εσείς επιχειρείτε με δικολαβισμούς να πείτε ότι «αυτό ήταν το πρακτικό και εμείς για το νόμο το δικό μας…». Σήμερα εδώ υπήρχε μια υπουργική απόφαση που καθόριζε τη διαδικασία προσλήψεων στις τράπεζες, στους φρουρούς του κ. Ρωμαίου, τη φέρατε εδώ και αντί να φέρετε την τροποποίηση της απόφασης που διαστρέβλωνε όλη την πραγματικότητα σε σχέση με το τι είχε ο κ. Ρωμαίος, που έφερε ο κ. Βουλγαράκης, αυτήν την κρύβετε από τον ελληνικό λαό και θέλετε να θεωρήσουμε ότι ασκείτε με υπευθυνότητα τα καθήκοντά σας. Ε, δυστυχώς δεν τα ασκείτε με υπευθυνότητα, κύριε Υπουργέ,  και αυτό είναι το μεγάλο πρόβλημα  -αν θέλετε- και του Ελληνικού Κοινοβουλίου αυτήν τη στιγμή και γενικότερα της δημοκρατίας στη χώρα μας. 
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ως συνήθως το ΠΑ.ΣΟ.Κ. έρχεται εδώ με παραποιημένα στοιχεία, που δεν έχουν καμία σχέση με την πραγματικότητα. Ακούει κάτι, παίρνει ένα δημοσίευμα και έρχεται εδώ και ζητάει απαντήσεις επί εσφαλμένων στοιχείων. Πέταξε έναν αριθμό εγκρίσεων. Απαντάω και λέω με τα στοιχεία που έχω εδώ -ελάτε στο Υπουργείο να τα δείτε όλα αυτά τα στοιχεία αποδεδειγμένα- ότι από όλες τις εγκρίσεις που έχουμε για τακτικό και έκτακτο προσωπικό, πάνω από 80% -έδωσα τους συγκεκριμένους αριθμούς και είναι εδώ, έχουν δοθεί και στους κοινοβουλευτικούς συντάκτες- είναι οι προσλήψεις με τη διαδικασία μέσω Α.Σ.Ε.Π..
     ΜΙΛΤΙΑΔΗΣ ΠΑΠΑΪΩΑΝΝΟΥ: Αν μου επιτρέπετε, κύριε Υπουργέ, εδώ να τα φέρετε. Γιατί να πάμε στο Υπουργείο; Είναι απάντηση αυτή; 
     ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε συνάδελφε. Δεν σας διέκοψε ο Υπουργός. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξεχνάει ο κ. Παπαϊωάννου ότι έφερα τα στοιχεία που λένε ότι οι μόνες εγκρίσεις που είναι εκτός Α.Σ.Ε.Π., αυτές που κάθε φορά ήταν, είναι περίπου τριάντα χιλιάδες για κάθε χρόνο. Η διαφορά είναι η εξής: Οι ίδιες γινόντουσαν επί ΠΑ.ΣΟ.Κ. Μόνο που το ΠΑ.ΣΟ.Κ. τους έπαιρνε από τις πόρτες και τα παράθυρα. 
     Εγώ του απέδειξα με στοιχεία ότι σε όλες αυτές τις περιπτώσεις, αυτές οι λεγόμενες εγκρίσεις είναι οι ανανεώσεις των συμβάσεων, γιατί είναι καμιά δεκαριά χιλιάδες στους Ο.Τ.Α. –και οι Ο.Τ.Α. δεν είναι Υπουργείο Εσωτερικών, είναι Ο.Τ.Α.- είναι έντεκα χιλιάδες οκτακόσιες καθαρίστριες και είναι και τρεις χιλιάδες πεντακόσιοι δημοσιογράφοι της Ε.Ρ.Τ. Συνολικά δεν φτάνουμε στις τριάντα χιλιάδες. Για τα υπόλοιπα, θέλει ο κ. Παπαϊωάννου να λέει; Να του δώσω και εκείνα τα στοιχεία να δει τι αφορούν. Πάντως δεν είναι ούτε 1% αυτό που επιχείρησαν να εμφανίσουν από την πλευρά του ΠΑ.ΣΟ.Κ. Και επειδή όλο τους αυτό το επιχείρημα καταρρέει, όλο αυτό το οικοδόμημα που επιχείρησαν να στήσουν καταρρέει, από εκεί και πέρα έρχονται και ζητάνε τα ρέστα. Γιατί; Γιατί το ΠΑ.ΣΟ.Κ. προσπαθεί να πείσει τον κόσμο και όσους μας βλέπουν και μας ακούν αυτή τη στιγμή ότι είχε δίκιο. Όταν αυτό είναι ένας πραγματικός μύθος και τίποτε παραπάνω.
     Ε, λοιπόν, οι αποδείξεις υπάρχουν, τα στοιχεία είναι εδώ. Το παρελθόν και το παρόν του καθενός είναι εδώ και ο Ελληνικός Λαός ξέρει. Ξέρει πάρα πολύ καλά ποιος ήταν εκείνος ο οποίος κατεδάφισε την έννοια της αξιοκρατίας χρόνια ολόκληρα, και ποιος έρχεται σήμερα χύνοντας κροκοδείλια δάκρυα πραγματικά, τούτη την ώρα, για ζητήματα τα οποία δεν υπάρχουν. Γιατί άκουσα κάμποσα παραδείγματα να αναφέρονται. Αλλά ό,τι και να πουν, ένα είναι γεγονός: Η συνέντευξη για τα θέματα τα οποία αφορούν εκτός Α.Σ.Ε.Π. διαδικασίες, όπως εκείνη η οποία σχετίζεται με τους φύλακες των δημοσίων κτηρίων, έγινε επί Γιώργου Ρωμαίου το 1998. Απλά το 1998-2004 ουδείς ενοχλούσε το ΠΑ.ΣΟ.Κ. για το τι γινόταν. Τώρα παίρνουν την «τρίχα» να την κάνουν «τριχιά».
     Αυτή είναι η πραγματικότητα. Αυτό είναι γνωστό τοις πάσι. Και ξαναλέω για μια ακόμη φορά: Ο ελληνικός λαός μας γνωρίζει όλους και θα μας κρίνει. Εγώ δεν προδικάζω τίποτα. Άλλοι είναι εκείνοι που έλεγαν ότι η Νέα Δημοκρατία δεν θα γίνει ποτέ Κυβέρνηση και άλλοι είναι εκείνοι οι οποίοι υπόσχονται τώρα –και ξέρετε πολύ απλά για ποιους μιλώ, γιατί τους βλέπετε- ότι έχουν κερδίσει από τώρα τις επόμενες εκλογές. Είναι εκείνοι οι οποίοι καταδικάστηκαν από τον ελληνικό λαό για την αλαζονεία τους, αλλά φαίνεται δεν πήραν το μάθημά τους.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κηρύσσεται περαιωμένη η συζήτηση επί της υπ’ αριθμόν 11/8/13.10.2005 επερώτησης Βουλευτών του ΠΑ.ΣΟ.Κ. προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προσλήψεις και για τον Α.Σ.Ε.Π..
     Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.16΄ λύεται η συνεδρίαση για αύριο Τρίτη 8 Νοεμβρίου 2005 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 7-11-05 		ΣΕΛ.2

