      ΣΥΝΕΔΡΙΑΣΗ IΕ΄
      ΠΕΜΠΤΗ 22 Ιουλίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης κι Αποκέντρωσης: «Ρυθμίσεις του συστήματος προσλήψεων και θεμάτων Δημόσιας Διοίκησης», σελ.
      2. Αίτηση ονομαστικής ψηφοφορίας και ψηφοφορία  επί της αρχής του σχεδίου νόμου του Υπουργείου Εσωτερικών, Δημόσιας Διοίκησης κι Αποκέντρωσης, σελ.
      3. Κατάθεση Έκθεσης Διαρκούς Επιτροπής:
      Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις», σελ.
      ΟΜΙΛΗΤΕΣ
      α) ΕΠΙ ΤΟΥ ΣΧΕΔΙΟΥ ΝΟΜΟΥ ΤΟΥ ΥΠΟΥΡΓΕΙΟΥ ΕΣΩΤΕΡΙΚΩΝ, ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΠΟΚΕΝΤΡΩΣΗΣ
      ΑΗΔΟΝΗΣ Χ., σελ.
      ΑΝΔΡΕΟΥΛΑΚΟΣ Α., σελ.
      ΑΝΤΩΝΑΚΟΠΟΥΛΟΣ Π., σελ.
      ΑΡΑΠΟΓΛΟΥ Χ., σελ.
      ΒΕΝΙΖΕΛΟΣ Ε., σελ.
      ΓΙΑΝΝΑΚΟΥ Μ., σελ.
      ΔΑΜΑΝΑΚΗ Μ., σελ.
      ΚΑΛΑΝΤΖΑΚΟΥ Σ., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β., σελ.
      ΚΟΥΒΕΛΗΣ Φ., σελ.
      ΚΟΥΣΕΛΑΣ Δ., σελ.
      ΚΟΥΤΣΟΥΚΟΣ Ι., σελ.
      ΛΟΒΕΡΔΟΣ Α., σελ.
      ΜΑΚΡΗ-ΘΕΟΦΙΛΟΥ Ζ., σελ.
      ΜΑΝΙΑΤΗΣ Ι., σελ.
      ΜΠΟΥΡΑΣ Α., σελ.
      ΟΘΩΝΑΣ Ε., σελ.
      ΠΑΠΑΓΕΩΡΓΙΟΥ Α., σελ.
      ΠΑΠΑΝΔΡΕΟΥ Γ., σελ.
      ΠΑΥΛΟΠΟΥΛΟΣ Π., σελ.
      ΠΕΤΣΑΛΝΙΚΟΣ Φ., σελ.
      ΠΟΛΥΔΩΡΑΣ Β., σελ.
      ΡΟΒΛΙΑΣ Κ., σελ.
      ΣΑΛΑΓΙΑΝΝΗΣ Ν., σελ.
      ΣΓΟΥΡΙΔΗΣ Π., σελ.
      ΣΚΑΝΔΑΛΙΔΗΣ Κ., σελ.
      ΣΚΟΠΕΛΙΤΗΣ Σ., σελ.
      ΤΖΑΜΤΖΗΣ Ι., σελ.
      ΤΖΙΜΑΣ Μ., σελ.
      ΤΣΟΧΑΤΖΟΠΟΥΛΟΣ Α., σελ.
      ΧΡΙΣΤΟΦΙΛΟΠΟΥΛΟΥ Π., σελ.

ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α’
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΙΕ΄
Πέμπτη 22 Ιουλίου 2004
	Αθήνα, σήμερα στις 22 Ιουλίου 2004, ημέρα Πέμπτη και ώρα 11.00΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΨΑΡΟΥΔΑ-ΜΠΕΝΑΚΗ.
	ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
	Παρακαλείται η κυρία Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα από την κ. Σοφία Καλαντζάκου, Βουλευτή Μεσσηνίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Περάματος Πειραιά ζητεί να του παραχωρηθεί η χρήση κτίσματος, που ανήκει στο Υπουργείο Γεωργίας.
2) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Περάματος Πειραιά ζητεί  μετά την τέλεση των Ολυμπιακών Αγώνων να του παραχωρηθεί μια κινητή μονάδα υγείας.
3) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Περάματος Πειραιά  ζητεί την έγκριση της πίστωσης για την κατασκευή του Κολυμβητηρίου Περάματος.
4) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Λυκειάρχης και Γονείς και Κηδεμόνες μαθητών του 1ου  Ενιαίου Λυκείου Κερατσινίου ζητούν την άμεση ανέγερση κτιρίου, για τη στέγαση του Λυκείου.
5) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Έφορος Κλασικών Αρχαιοτήτων ζητεί να απαγορευθεί η λειτουργία καταστημάτων εντός του Κονωνείου τείχους της Πειραϊκής Ακτής.
6) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Βιομηχανικό Επιμελητήριο Πειραιώς, προτείνει τη συνέχιση της λειτουργίας των καταστημάτων στην περιοχή του Κονωνείου τείχους της Πειραϊκής Ακτής.
7) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Κοινότητα Νεράϊδας Τρικάλων ζητεί την άμεση στελέχωση με πρόσθετο προσωπικό του ταχυδρομικού Γραφείου Μεσοχώρας Τρικάλων.
8)  Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία ο Δήμαρχος Χαλανδρίου Αττικής ζητεί την επίλυση του στεγαστικού προβλήματος του 3ου Γυμνασίου Χαλανδρίου.
9) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η ’Ενωση Συλλόγων Γονέων και Κηδεμόνων Δήμου Περιστερίου αναφέρεται στα κτιριακά προβλήματα των σχολείων του Περιστερίου.
10)  Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύνδεσμος Εγκαταστατών και Συντηρητών Ανελκυστήρων, δηλώνει την αντίθεσή του προς την τρομονομοθεσία.
11)  Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία ο Δήμος Τραγίλου Σερρών ζητεί την αποζημίωση των αγροτών της περιοχής του, που οι καλλιέργειές τους καταστράφηκαν από την πλημμύρα της 8-12-2002.
12) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ κατέθεσε αναφορά με την οποία η Ένωση Αλιβερίου Συν/χων ΔΕΗ Εύβοιας ζητεί τη στελέχωση του ΠΕΚΑ Εύβοιας με ειδικευμένο προσωπικό.
13) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία το Σωματείο «Εύξεινος  Λέσχη Ποντίων και Μικρασιατών», Νομού Τρικάλων ζητεί την οικονομική ενίσχυση των δραστηριοτήτων του.
14)  Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Δήμος Χασίων Τρικάλων ζητεί να ενταχθεί ο εορτασμός της χιλιετηρίδας της Ιεράς Μονής  Σταγιάδων στο πρόγραμμα «Δράσεις» του Υπουργείου Πολιτισμού.
15)  Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί να επανεξετασθεί το θέμα της αναγνώρισης των οδοντιατρικών πτυχίων που προέρχονται από τη διευρυμένη Ε.Ε..
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η στήριξη του τουρισμού στο Νομό Λασιθίου. 
17)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή μοριοδότησης δυσπρόσιτων ζητεί η προϋπηρεσία σε δυσπρόσιτα σχολεία να λογίζεται ως διπλή.
18)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Αδιόριστοι Εκπαιδευτικοί του κλάδου ΤΕΟ1-20 του ν.δ. 580/70 ζητούν να δοθεί η δυνατότητα στα ήδη υπηρετούντα μέλη τους να μονιμοποιηθούν.
19)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Λάμπρος Σκαμαγκούλης, πρόεδρος των φοιτητών της Ιατρικής Σχολής της πόλεως ΝΙΣ Σερβίας ζητεί την επίλυση στρατολογικού προβλήματος του ιδίου και 45 φοιτητών.
20)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κα Δέσποινα Πισσάνου, ιδιοκτήτρια επιπλωμένων δ/των στα Ψαρρά ζητεί την προσέγγιση περισσοτέρων πλοίων στα Ψαρρά, κατά τη θερινή περίοδο.
21)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Κρητών Παραγωγών Πωλητών Λαϊκών Αγορών Αθηνών – Πειραιώς «Η ΜΕΓΑΛΟΝΗΣΟΣ» ζητεί την επίλυση του προβλήματος της αποθήκευσης των κηπευτικών.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ικανοποίηση οικονομικού αιτήματος των απόστρατων αξιωματικών Ενόπλων Δυνάμεων και Σωμάτων Ασφαλείας.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα χρήσης των παραλιών.
24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στους όρους μονιμοποίησης των συμβασιούχων.
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα εξοπλιστικά προγράμματα της Ελλάδας.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ο κ. Σπύρος Ζέγκος συνταξιούχος δικηγόρος ζητεί να του καταβληθεί επίδομα αναπηρίας από το Ταμείο Νομικών.
27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο επισημαίνεται η έλλειψη ψυχιάτρου στο Νομό Λασιθίου.
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί τη χρηματοδότηση της λειτουργίας του ΚΕΠ  Λασιθίου.
29) Ο Βουλευτής Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Σύλλογος Ερασιτεχνών Αλιέων Δήμου Καλυβίων Αττικής «Ο ΝΕΑΡΧΟΣ» ζητεί την κατασκευή αλιευτικού καταφυγίου στην παραλία του Δήμου Καλυβίων Αττικής.
30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επέκταση των νόμων 2838/2000 και 3016/2002 για όλους τους απόστρατους αξιωματικούς.
31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο επισημαίνεται ο κίνδυνος ματαίωσης του προγράμματος των νέων αγροτών.
32) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύνδεσμος Πολιτικών Συν/χων Μεσσηνίας ζητεί να επανέλθουν οι ελεγκτές ιατροί στον ισόγειο χώρο του Νομαρχιακού Διοικητηρίου Καλαμάτας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 739/13-5-04 ερώτηση του Βουλευτή κ. Μιλτιάδη Έβερτ δόθηκε με το υπ’ αριθμ. 23623/Β839/4-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Απαντώντας στην ως άνω ερώτηση του Βουλευτή κ. Μιλτιάδη Έβερτ, σας πληροφορούμε σύμφωνα με στοιχεία που μας έστειλαν η Επιτροπή Κεφαλαιαγοράς και η ΑΤΕ, τα εξής
     Η ΑΤΕ μετά τις δυσμενείς εξελίξεις στην RATE CAPITAL ΑΧΕΠΕΥ και την ανάκληση αδείας λειτουργίας της από την Επιτροπή Κεφαλαιαγοράς στις 19-2-2004, έχει ξεκινήσει από τις 14-5-2004 μια σειρά ελέγχων για τις καταπεσούσες Εγγυητικές Επιστολές, με στόχο να γίνει πλήρης καταγραφή και καταλογισμός ευθυνών ενώ η ΑΤΕ προχώρησε και σε υποθήκευση περιουσιών μετόχων της Εταιρείας. Τα πορίσματα των ελέγχων αυτών θα σταλούν αμέσως στην Δικαιοσύνη.
     Παράλληλα η Επιτροπή Κεφαλαιαγοράς αφού ανέστειλε την λειτουργία της εταιρείας, διόρισε Επόπτη για την εκκαθάριση της και συγχρόνως αποφάσισε την υποβολή μηνυτήριας αναφοράς κατά της ΑΧΕΠΕΥ για παρεμπόδιση ελέγχου καθώς και για οποιεσδήποτε άλλες τυχόν αξιόποινες πράξεις, που διώκονται αυτεπάγγελτα.
     Για περισσότερες πληροφορίες σας επισυνάπτουμε τα έγγραφα 2030/25-5-2004 και 749/299/25-5-2004 της Επιτροπής Κεφαλαιαγοράς και ΑΤΕ αντίστοιχα.
     Ο Υπουργός
     Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 1289/4-6-04 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 25593/17-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Χρ. Αηδονης, με θέμα προβλήματα επιδοτήσεων στους Νομούς Δράμας και Καβάλας, γνωρίζουμε ότι, η υπ΄ αριθμ. 192837/296/23.8.02 Κ,Υ.Α. των Υπουργών Εθνικής Οικονομίας και Οικονομικών και Εργασίας και Κοινωνικών Ασφαλίσεων, αύξησε το ποσοστό επιδότησης του κόστους μισθοδοσίας των επιχειρήσεων που είναι εγκατεστημένες στις παραπάνω περιοχές από 4% σε 12%.
     Η δαπάνη για την παραπάνω επιδότηση βαρύνει το Πρόγραμμα Δημοσίων Επενδύσεων του Υπουργείου Οικονομίας και Οικονομικών, από το οποίο έχουν ήδη εγκριθεί πιστώσεις ύψους 50 εκατ. ευρώ για το τρέχον έτος.
     Η διαδικασία έγκρισης και ελέγχου των δικαιούχων είναι ευθύνη του Υπουργείου Απασχόλησης και Κοινωνικής Προστασίας (Ο.Α.Ε.Δ.) το οποίο είναι συναποδέκτης της ερώτησης.
     Ο Υφυπουργός
     ΧΡΗΣΤΟΣ ΦΩΛΙΑΣ»
     3. Στην με αριθμό 1155/27-5-03 ερώτηση του Βουλευτή κ. Μανώλη Όθωνα δόθηκε με το υπ’ αριθμ. 49575/ΙΗ/17-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1155/27-5-2004, που κατέθεσε ο Βουλευτής κ. Μανώλης Όθωνας και αφορά στην Ολυμπιακή Παιδείας, σας γνωρίζουμε τ΄ ακόλουθα:
     Το Πρόγραμμα της «Ολυμπιακής Παιδείας» είναι εκπαιδευτικό και αποσκοπεί στη μετάδοση γνώσεων, στην καλλιέργεια δεξιοτήτων και συμπεριφορών που σχετίζονται με τα Ολυμπιακά ιδεώδη. Γι΄ αυτό, προγραμματίζεται να ενταχθεί στα αναλυτικά προγράμματα της Δημόσιας Εκπαίδευσης.
     Επισημαίνουμε ότι με νομοσχέδιο που θα κατατεθεί σύντομα στη Βουλή, παρατείνεται η εφαρμογή του προγράμματος της Ολυμπιακής Παιδείας στα σχολεία Α/θμιας και Β/θμιας Εκπαίδευσης και για το διδακτικό έτος 2004 - 2005.
     Οι προσληφθέντες αναπληρωτές Καθηγητές Φυσικής Αγωγής κατά το έτος 2003 – 2004 θα επαναπροσληφθούν και για το διδακτικό έτος 2004 - 2005.
     Με σχετική εγκύκλιο. που θα αποστείλει το Υπουργείο Παιδείας στις σχολικές μονάδες της χώρας με την έναρξη του νέου σχολικού έτους, θα καθορίζεται ο τρόπος εφαρμογής του προγράμματος Ολυμπιακής Παιδείας ανά βαθμίδα Εκπαίδευσης.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      4. Στην με αριθμό 1150/27-5-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 305/Β/16-6-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα εξής:
     Το ΥΠΕΧΩΔΕ, παρ’ ότι κατανοεί πλήρως την αναγκαιότητα υλοποίησης προγραμμάτων αποκατάστασης των τσιγγάνων, (Προγράμματα ROM), γνωμοδότησε αρνητικά (με το υπ'αρ.46122/800/13.2.01 έγγραφο) στο αίτημα για παραχώρηση του συγκεκριμένου Δημοσίου Ακινήτου (ΑΒ918) για την οικιστική αποκατάσταση των τσιγγάνων στην εν λόγω θέση. Αυτό οφείλεται στην επιλογή της συγκεκριμένης θέσης που βρίσκεται εντός της προστατευόμενης περιοχής των Λιμνοθαλασσών Μεσολογγίου-Αιτωλικού. Επισημαίνεται, ότι υπάρχει ασυμβατότητα του εν λόγω προγράμματος με τα χαρακτηριστικά της περιοχής, το καθεστώς προστασίας της και τις δεσμεύσεις της χώρας μας, που απορρέουν από το συνολικό νομικό πλαίσιο που την διέπει (Διεθνές, Κοινοτικό και Εθνικό Δίκαιο).
     Παρά την αρνητική γνωμοδότηση της Υπηρεσίας μας, ο Δήμος Μεσολογγίου προέβη στην υλοποίηση του προγράμματος με αποτέλεσμα το γεγονός αυτό να αποτελεί έναν από τους λόγους για τους οποίους έχει παραπεμφθεί η χώρα μας στο Δικαστήριο Ευρωπαϊκών Κοινοτήτων (Υπόθεση 166/04 ΔΕΚ).
     Η μετεγκατάσταση των τσιγγάνων από την εν λόγω περιοχή προϋποθέτει την εξεύρεση κατάλληλης θέσης (εκτός προστατευόμενης περιοχής) και η απαιτούμενη διαδικασία εμπίπτει στις αρμοδιότητες άλλων Υπουργείων (όπως Υπ.ΕΣ.Δ.Δ.Α., Υπ. Οικονομικών, κλπ.).
     Σε κάθε περίπτωση όμως θα πρέπει να εφαρμοστούν οι ισχύουσες πολεοδομικές διατάξεις (Ν.1337/83 και Ν.2508/97).
     Όσον αφορά τη δημιουργία του ΧΥΤΑ Μεσολογγίου, σας γνωρίζουμε ότι έχει εκπονηθεί ο Νομαρχιακός Σχεδιασμός Διαχείρισης Στερεών Αποβλήτων Νομού Αιτωλ/νίας, στον οποίο περιλαμβάνεται ο ΧΥΤΑ Μεσολογγίου, για τον οποίο έχει εκδοθεί περιβαλλοντική αδειοδότηση. Επίσης έχει ενταχθεί για χρηματοδότηση στο Ταμείο Συνοχής ΙΙ.
     Το συντονισμό των απαραίτητων ενεργειών και την επίβλεψη του έργου έχει αναλάβει η Περιφέρεια Δυτικής Ελλάδας.
     Όσον αφορά στην αποκατάσταση του χώρου ανεξέλεγκτης απόρριψης στερεών αποβλήτων, αρμόδιος φορέας βάσει των άρθρων 7 και 8 της ΚΥΑ 50910/2727/2003 (ΦΕΚ 1909/8) είναι ο «Σύνδεσμος Διαχείρισης Στερεών Αποβλήτων 4ης Γεωγραφικής Ενότητας Ν.Αιτωλ/νίας (Δήμοι Αιτωλικού, Μεσολογγίου, Oιvιάδων)» που συστάθηκε μετά από συντονισμό των απαιτούμενων διαδικασιών από τη περιφέρεια Δυτικής Ελλάδας.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      5. Στην με αριθμό 1185/28-5-04 ερώτηση του Βουλευτή κ. Τάκη Αντωνακόπουλου δόθηκε με το υπ’ αριθμ. 10413/17-6-04 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο Βουλευτής κ. Τ. Αντωνακόπουλος και όσον αφορά αρμοδιότητες του Υπουργείου Ανάπτυξης, σας πληροφορούμε τα εξής:
     Από το Υπουργείο μας θα προωθηθεί η διαδικασία για την οικονομική ενίσχυση των μεταποιητικών επιχειρήσεων που υπέστησαν ζημίες από τις πλημμύρες της 5/5/04 στο Ν. Ηλείας, μετά την έκδοση της προβλεπόμενης κοινής Υπουργικής Απόφασης από τα Υπουργεία ΠΕΧΩΔΕ, Οικονομίας και Οικονομικών και Ανάπτυξης, βάσει του άρθρου 36 του Ν. 2459/97.
     Ο Υπουργός
     ΔΗΜ. ΣΙΟΥΦΑΣ»
      6. Στην με αριθμό 1121/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 301/Β/16-6-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της παραπάνω σχετικής, σας γνωρίζουμε τα εξής:
     - Στο πλαίσιο του πολεοδομικού σχεδιασμού για τον Δήμο Γαζίου έχουν πρόσφατα εγκριθεί οι πολεοδομικές μελέτες των πολεοδομικών ενοτήτων «Γάζι» (ΦΕΚ.743Δ/03) και «Αγία Μαρίνα» (ΦΕΚ. 259Δ/04).
     Εκκρεμεί η προώθηση έγκρισης της πολεοδομικής μελέτης της ενότητας «Περιφερειακό Κέντρο» Δήμων Ηρακλείου και Γαζίου εξ αιτίας της απαίτησης οριοθέτησης των ρεμάτων που επηρεάζουν το σχεδιασμό στην περιοχή η οποία (μελέτη οριοθέτησης) γίνεται με μέριμνα του ΟΑΝΑΚ (Οργανισμός Ανάπτυξης Ανατολικής Κρήτης).
     - Για τις πολεοδομικές μελέτες των υπολοίπων πολεοδομικών ενοτήτων του Δήμου Γαζίου , όπως αυτές καθορίστηκαν στο πλαίσιο του εγκεκριμένου ΓΠΣ -ΦΕΚ.696Δ/03), θα πρέπει ο Δήμος να υποβάλει σχετικές προτάσεις κατ΄ αρχήν στην Περιφέρεια της Κρήτης ή και στο ΥΠΕΧΩΔΕ προκειμένου να εξεταστεί η δυνατότητα ένταξής τους στα Περιφερειακά (ΠΕΠ) ή το Κεντρικό Πρόγραμμα(ΕΠΠΕΡ) χρηματοδότησης.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     7. Στην με αριθμό 982/25-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 32386/16-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικό έγγραφο της Ν.Α. Ευβοίας σας πληροφορούμε τα εξής:
     1). Στην ΣΑΝΑ 0113 είναι ενταγμένη με χαρακτήρα προετοιμασίας του έργου για ένταξη στο Γ΄ ΚΠΣ η μελέτη με αριθμό 2002 ΝΑΟ 01130006 «Βελτίωση οδού Αγ. Νικόλαος - Γιάλτρα - Αγ. Γεώργιος Λιχάδας με παράκαμψη Γιάλτρων», με προϋπολογισμό 323.000 € και πίστωση274.000 €. Ο ανωτέρω προϋπολογισμός δεν επαρκεί για την ολοκλήρωση της μελέτης ολόκληρης της αναφερόμενης οδού μήκους 27 χλμ. Όπως προέκυψε από την προμελέτη η απαιτούμενη αμοιβή για την ολοκλήρωση της μελέτης προσδιορίζεται στο ύψος των 800.000 €. Η κατάσταση του δρόμου σήμερα είναι όπως περιγράφεται στην ερώτηση.
      2). Η Ν.Α. Εύβοιας θα προχωρήσει επιλεκτικά στην εκπόνηση ολοκληρωμένης μελέτης κάποιων τμημάτων του δρόμου μέσα στα όρια του εγκεκριμένου προϋπολογισμού με στόχο την ωριμότητα για υποβολή πρότασης ένταξης στο ΠΕΠ/3 μέσα στο 2004. Επίσης θα υποβάλει άμεσα αίτημα για αύξηση του προϋπολογισμού στις 800.000 €.
      Ο Υφυπουργός
      Αθ. ΝΑΚΟΣ»
      8. Στην με αριθμό 496/5-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 32362/18-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με την εκμετάλλευση των εκροών του βιολογικού καθαρισμού Ελούντας, σας πληροφορούμε ότι η δυνατότητα χρηματοδότησης του παραπάνω έργου μπορεί να εξεταστεί από την Περιφέρεια Κρήτης, εφόσον υποβληθεί πρόταση στα πλαίσια σχετικής μελλοντικής προκήρυξης του ΠΕΠ Κρήτης.
      Ο Υφυπουργός
      Αθ. ΝΑΚΟΣ»
      9. Στην με αριθμό 292/27-4-2004 ερώτηση των Βουλευτών κυρίων Άγγελου Τζέκη, Δημητρίου Τσιόγκα και Γεωργίου Χουρμουζιάδη  δόθηκε με το υπ’ αριθμ. 7938/18-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 292/2004 ερώτηση, που κατατέθηκε στη Βουλή από τους Βουλευτές κ.κ. Α. Τζέκη, Δ. Τσιόγκα και Γ. Χουρμoυζιάδη. σχετικά με τις επιπτώσεις από τη χρήση επικίνδυνης ουσίας για τις συγκολλήσεις ταινιών στα λιγνιτωρυχεία της ΔΕΗ Νομού Κοζάνης και Νομού Φλώρινας, σας γνωρίζουμε ότι, σύμφωνα με την παρ. 2 του άρθρου 15 του Π.Δ. 17/1996, ο έλεγχος και η εφαρμογή των θεμάτων Υγιεινής και Ασφάλειας της εργασίας στις Επιχειρήσεις Μεταλλείων, Λατομείων και Ορυχείων γίνεται από τις αρμόδιες υπηρεσίες του συνερωτώμενου Υπουργείου Ανάπτυξης, το οποίο έχει ήδη απαντήσει με το αρ. Δ9/Φ.5/ΓΔΦΠ 2756/οικ. 8975/97/21-5-2004 έγγραφό του.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      10. Στην με αριθμό 1240/2-6-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. Γ.Π.55098/17-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 1240/2-6-2004 ερώτηση που κατατέθηκε στη Βουλή από το Βουλευτή κ. Λ. Γρηγοράκο αναφορικά με τη λειτουργία της Μονάδας Τεχνητού Νεφρού (ΜΤΝ) στο ΝΓΝ-ΚΥ Μολάων, Ν. Λακωνίας, σας διαβιβάζoυμε το αρ. 3507/10-6-2004 έγγραφο του ΠΕΣΥΠ Πελοποννήσου, προκειμένου να ενημερωθείτε σχετικά.
      Όσον αφορά τη στελέχωση της ΜΤΝ, σας γνωρίζουμε ότι το Υπουργείο Υγείας και Κοινωνικής Αλληλεγγύης έχει ζητήσει από το ΥΠΕΣΔΔΑ την κατ' εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ιδιωτικού δικαίου ορισμένου χρόνου, διαφόρων κλάδων και ειδικοτήτων διάρκειας μέχρι 8μήνες, για τη στελέχωση των Νοσηλευτικών Ιδρυμάτων της χώρας.
      Στο πλαίσιο του ως άνω αιτήματος, έχει δοθεί καταρχήν από το Υπουργείο Οικονομίας και Οικονομικών η έγκριση για την πρόσληψη, μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ και Ψυχιατρεία της χώρας. Έγκριση επίσης έχει δοθεί και για τις 980 θέσεις προσωπικού με σύμβαση εργασίας ιδιωτικού δικαίου ορισμένου χρόνου.
      Ο Υπουργός
      Ν. ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 1122/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 22878/ΔΕ4709/17-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Βασιλείου Κεγκέρογλου σχετικά με τη μελέτη του Φράγματος Φανερωμένη - Σκούρβουλα που συνδέεται με την εκτροπή του Πλατύ Ποταμού, σας γνωρίζουμε ότι, στο ΠΔΕ 2004 (ΣΑΜΠ 002/3) περιλαμβάνεται η μελέτη «Αξιοποίηση Υδατικού Δυναμικού Υδρολογ. Λεκάνης Ποταμού Πλατύ Α΄ Φάση: Αναγνωριστική Μελέτη» ( κ.α. 2002ΜΠ00230000) με προϋπολογισμό 234.776 Ευρώ και εγκεκριμένες πιστώσεις ύψους 174.776 Ευρώ για την αποπληρωμή της.
      Όπως μας ενημέρωσε σχετικά η Περιφέρεια Κρήτης, η οποία έχει την αρμοδιότητα για τη δημοπράτηση, ανάθεση και χρηματοδότηση της μελέτης, η εν λόγω μελέτη έχει ανατεθεί στον ΟΑΔΥΚ και βρίσκεται σε τελικό στάδιο ολοκλήρωσής της.
      Ο Υφυπουργός
      ΧΡΗΣΤΟΣ ΦΩΛΙΑΣ»
      12. Στην με αριθμό 1185/28-5-04 ερώτηση του Βουλευτή κ. Τάκη Αντωνακόπουλου δόθηκε με το υπ’ αριθμ. 25606/18-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στη Βουλή ο βουλευτής κ Τάκης Αντωνακόπουλος, σας γνωρίζουμε ότι η συγκεκριμένη περιοχή που αναφέρεται στην εν λόγω ερώτηση δεν έχει οριοθετηθεί ως επιλέξιμη για συγκεκριμένη καταστροφή με έκδοση σχετικής Κ.Υ.Α. από τους Υπουργούς ΠΕ.ΧΩ.ΔΕ., Οικονομίας και Οικονομικών και Εσωτερικών, Δημόσιας Διοίκησης & Αποκέντρωσης, όπως προβλέπεται από το υφιστάμενο θεσμικό πλαίσιο και επομένως δεν μπορούν να εφαρμοσθούν προς το παρόν τα ανάλογα για τέτοιες περιπτώσεις μέτρα.
      Ισχύουν όμως και εφαρμόζονται οι διατάξεις των άρθρων 13 - 21 του Ν. 2648/98 και των άρθρων 31 (παρ. 1) και 32 (παρ. 1 & 4) του Ν. 2238/1994.
      Ο Υπουργός
      ΓΙΩΡΓΟΣ ΑΛΟΓΟΣΚΟΥΦΗΣ»
      13. Στην με αριθμό 1148/27-5-04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Γ.Π/52837/18-6-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 1148/27-5-2004 ερώτηση που κατατέθηκε στη Βουλή από τη Βουλευτή κ. Χ. Αράπογλου με θέμα «Λειτουργικά και οικονομικά πρoβλήματα του Ψυχολογικού Κέντρου Βορείου Ελλάδος», σας γνωρίζουμε τα εξής:
      	Το Ψυχολογικό Κέντρο Βορείου Ελλάδος στη Θεσσαλονίκη είναι ΝΠΙΔ. Εποπτεύεται και επιχορηγείται από την οικεία Νομαρχιακή Αυτοδιοίκηση.
      Το Υπουργείο Υγείας και Κοινωνικής Αλληλεγγύης αναγνωρίζοντας το κοινωνικό έργο που προσφέρουν οι προνοιακοί φορείς καλύπτει συμπληρωματικά τυχόν ελλείμματά τους από τις πιστώσεις του προϋπολογισμού του Υπουργείου, από το προϊόν του Ειδικού Κρατικού Λαχείου και από τον Ειδικό Λογαριασμό για προγράμματα Ατόμων με Ειδικές Ανάγκες.
      Το Ψυχολογικό Κέντρο Βορείου Ελλάδος το έτος 2002 επιχορηγήθηκε με το ποσό των 30.000 ευρώ από τον Ειδικό Λογαριασμό για προγράμματα Ατόμων με Ειδικές Ανάγκες και με το ποσό των 48.200 ευρώ από το Ειδικό Κρατικό Λαχείο.
      Το εν λόγω Κέντρο το έτος 2004 επιχορηγήθηκε με τις Π2/ΓΠ 48920 48915/19-5-04 πρόσφατες αποφάσεις του Ειδικού Κρατικού Λαχείου με τα ποσά των 40.000 και 30.000 αντίστοιχα, για δαπάνες λειτουργίας και μισθοδοσίας, καθώς επίσης και με το ποσό των 80.000 ευρώ από τον Ειδικό Λογαριασμό για προγράμματα Ατόμων με Ειδικές Ανάγκες.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      14. Στην με αριθμό 1207/1-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ5/ΗΛ/Α/Φ6/57/10752/18-6-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθ. 1207/1-6-04 ερώτηση που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ' αριθ. Γ.ΔΝΣ/1757/15-6-04 έγγραφο της ΔΕΗ Α.Ε. που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 1393/9-6-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 54314/ΙΗ/17-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1393/9-6-2004 την οποία κατέθεσε ο Βουλευτής κ. Μάνος Φραγκιαδουλάκης και αφορά στην ίδρυση Ειδικού Τ Ε Ε Β΄ βαθμίδας στο Ηράκλειο Κρήτης, σας γνωρίζουμε τα ακόλουθα:
      Το ΥΠ.ΕΠ.Θ. στα πλαίσια. της εφαρμογής του Ν.2817/000 δέχεται κάθε χρόνο τις προτάσεις των φορέων κάθε νομού (Δ/νση Δ.Ε. και Δ/νση ΠΕ) και τις υλοποιεί ιδρύοντας αντίστοιχα τις μονάδες που προτείνονται.
      Οι προτάσεις για ίδρυση Σχολικών Μονάδων Ειδικής Αγωγής Δευτεροβάθμιας Εκπαίδευσης και ειδικότερα ΕΕΕΕΚ ή ΤΕΕ Ειδικής Αγωγής γίνονται μετά από διερεύνηση και καταγραφή των πραγματικών αναγκών και δυνατοτήτων κάθε περιοχής αλλά πρώτιστα των αναγκών των μαθητών με ειδικές εκπαιδευτικές ανάγκες.
      Στο πλαίσιο αυτό το ΥΠ.ΕΠ.Θ. σε συνεργασία με τους τοπικούς φορείς, το Κ.Δ.Α.Υ. Ηρακλείου, τη Διεύθυνση Δ.Ε. Ηρακλείου και την Περιφερειακή Δ/νση Εκπαίδευσης Κρήτης εξετάζει ήδη τη δυνατότητα ίδρυσης Τ.Ε.Ε. Ειδικής Αγωγής στο Ηράκλειο Κρήτης λαμβάνοντας υπόψη τις αντίστοιχες εισηγήσεις τους. Στην περίπτωση υποβολής θετικής εισήγησης των παραπάνω φορέων η λειτουργία του Τ.Ε.Ε. Ειδικής Αγωγής θα είναι δυνατή από το Σεπτέμβριο του 2004.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      16. Στην με αριθμό 1265/3.6.04 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. 250/17.6.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαvτώντας στην παραπάνω ερώτηση που κατέθεσε ο Βουλευτής κ. Κ. Μητσοτάκης,- σας πληροφορούμε τα εξής:
      Στρατηγικός σχεδιασμός του Ινστιτούτου Γεωπονικών Επιστημών (Ι.Γ.Ε.) είναι η πιστή τήρηση των όρων της διαθήκης της Ιφιγένειας Συγγρού.
      Εντός των πλαισίων αυτών, θα διατεθούν πιστώσεις από το πρόγραμμα δημοσίων επενδύσεων και όχι μόνο, για τις γεωργικές εκπαιδεύσεις, τον καθαρισμό, την προστασία, τη συντήρηση και επισκευή των κτιρίων και τη φύλαξη του κτήματος, ώστε πράγματι να καταστεί μνημείο πρασίνου και χώρος γεωργικής εκπαίδευσης, εντός του περιστιακού ιστού του λεκανοπεδίου.
      Κάθε πρόταση από φορείς και οργανώσεις που ευθυγραμμίζεται προς την ανωτέρω στρατηγική, ΤΟ Δ.Σ. του Ι.Γ.Ε. τη δέχεται, την εξετάζει, τη μελετά σε βάθος πριν ληφθεί η τελική απόφαση, η οποία δεν μπορεί να διαφοροποιηθεί από το νομικό πλαίσιο που καθορίζεται από την υποχρέωση της τήρησης των όρων της διαθήκης.
      Ο Υπουργός
      Σ. ΤΣΙΤΟΥΡΙΔΗΣ»
      17. Στην με αριθμό 1292/4.6.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 257/17.6.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαvτώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Από τα Δημοτικά Διαμερίσματα Καλών Δένδρων Δήμου Λευκώνα και Μητρουσίου Δήμου Κάτω Μητρουσίου Ν. Σερρών, δεν αναφέρθηκαν τoν ΕΛ.Γ.Α. αναγγελίες ζημιάς από χαλαζόπτωση.
      Ο Υπουργός
      Σ. ΤΣΙΤΟΥΡΙΔΗΣ»
      18. Στην με αριθμό 1294/4.6.04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 259/17.6.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      1. Για τις καλυπτόμενες από τον ΕΛ.Γ.Α. ζημιές που προκλήθηκαν από τις πλημμύρες έτους 2003 στις βαμβακοκαλλιέργειες του Ν. Σερρών έγιναν από τον ΕΛ.Γ.Α. εξατομικευμένες εκτιμήσεις και διατυπώθηκαν πορίσματα εκτίμησης, που αποτύπωναν την πραγματική εικόνα των ζημιωθέντων αγροτεμαχίων και ζητήθηκαν τα στοιχεία παράδοσης βαμβακιού από τον ΟΠΕΚΕΠΕ, τα οποία και παραδόθηκαν στον ΕΛ.Γ.Α. σε μαγνητικό αρχείο.
      Υπολογίστηκε για κάθε ζημιωθέντα παραγωγό η αποζημιούμενη ποσότητα βάμβακος για να γίνουν οι σχετικές συγκρίσεις με την παραδοθείσα ποσότητα και το . δικαίω μα παράδοσης κάθε παραγωγού και να μην αποζημιωθεί κανείς παραγωγός για ποσότητες μεγαλύτερες από τη διαφορά «δικαίωμα - παράδοση».
      Ο υπολογισμός του δικαιώματος παράδοσης κάθε βαμβακοπαραγωγού (δηλωθέντα καλλιεργούμενα στρέμματα Χ πλαφόν παραγωγής περιοχής), έγινε με τα αρχικά πλαφόν που είχαν οριστεί από τον ΟΠΕΚΕΠΕ, ενώ αυτά αναθεωρήθηκαν σε ορισμένες περιοχές, καθώς λόγω διαφόρων ζημιών η παραγωγή βάμβακος ήταν μειωμένη.
      Μετά το ζήτημα που δημιουργήθηκε σταμάτησαν οι πληρωμές και ο ΕΛ.Γ.Α. απευθύνθηκε στον ΟΠΕΚΕΠΕ, στέλνοντας σε μαγνητικό αρχείο και τα ονόματα των ζημιωθέντων παραγωγών, ζητώντας να . ορίσει για τον καθένα δικαίωμα παράδοσης 'καθώς και την οριστική τιμή βάμβακος, έτσι ώστε να τους καταβληθούν οι ανάλογες αποζημιώσεις.
      Δόθηκαν τα στοιχεία των παραδόσεων, ολοκληρώνεται ο έλεγχος με τη διασταύρωση των στοιχείων και σύντομα θα αρχίσει η καταβολή των αποζημιώσεων στους δικαιούχους παραγωγούς.
      2. Οι μη καλυπτόμενες από τον ΕΛ.Γ.Α. ζημιές, που προκλήθηκαν από τις πλημμύρες έτους 2003 στις τευτλοκαλλιέργειες του Ν. Σερρών, περιλαμβάνονται στο πρόγραμμα χορήγησης Κρατικών Ενισχύσεων FAR, το οποίο υποβλήθηκε στην Ευρωπαϊκή Επιτροπή (Ε.Ε.) προς έγκριση αρχές Μαρτίου 2004.
      Οι ζημιωθέντες παραγωγοί κλήθηκαν να υποβάλουν Αιτήσεις στους κατά τόπους Ανταποκριτές του ΕΛ.Γ.Α, μαζί με τα προβλεπόμενα δικαιολογητικά μέχρι 15-6-04.
      Στη συνέχεια, σε συνεργασία με την Ελληνική Βιομηχανία Ζάχαρης, θα γίνει διασταύρωση και έλεγχος των στοιχείων και θα διατυπωθούν πορίσματα εκτίμησης.
      Μετά την έγκριση του προγράμματος από την Ε.Ε. θα ανακοινωθούν οι πίνακες πορισμάτων και στη συνέχεια θα γίνει καταβολή των ενισχύσεων στους δικαιούχους το συντομότερο δυνατό.
      Ο Υπουργός
      Σ. ΤΣΙΤΟΥΡΙΔΗΣ»
      19. Στην με αριθμό 1025/25.5.04 ερώτηση των Βουλευτών κυρίων Ιωάννου Δραγασάκη και Ασημίνας Ξηροτύρη-Αικατερινάρη δόθηκε με το υπ’ αριθμ. 22478/ΔΕ-4565/10.6.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης των Βουλευτών κυρίων Γιάννη Δραγασάκη και Ασημίνας Ξηροτύρη - Αικατερινάρη σχετικά με την επιχορήγηση των Νομαρχιακών Αυτοδιοικήσεων από τον ειδικό Αναπτυξιακό Πόρο για επενδυτικούς σκοπούς, σας γνωρίζουμε ότι στο Πρόγραμμα Δημοσίων Επενδύσεων του έτους 2004 εντάσσονται κανονικά τα έργα που προτείνονται από τις Περιφέρειες και με σύνολο πιστώσεων στο πλαίσιο των εγκεκριμένων ορίων πληρωμών του Κρατικού Προϋπολογισμού για το τρέχον έτος.
      Όσον αφορά τα γενικότερα θέματα του Αναπτυξιακού Πόρου που θίγονται στην ερώτηση αρμόδιο να απαντήσει είναι το ΥΠΕΣΔΔΑ , προς το οποίο κοινοποιούμε την ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      20. Στην με αριθμό 892/19.5.04 ερώτηση του Βουλευτή κ. Θάνου Μωραίτη δόθηκε με το υπ’ αριθμ. 2127931/0022/3.6.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμό 892/19.5.04, που κατατέθηκε στη Βουλή των Ελλήνων από το Βουλευτή κ. Θ. Μωραΐτη, σας πληροφορούμε τα εξής:
      Για λόγους σεβασμού της ανεξαρτησίας της Εκκλησίας της Ελλάδος, κάθε φορά που επέρχονται αλλαγές στο θεσμικό πλαίσιο που διέπει τις αποδοχές των δημοσίων υπαλλήλων, ακολουθεί Κοινή Υπουργική Απόφαση των Υπουργών Οικονομίας και οικονομικών, Εσωτερικών Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, με την οποία επεκτείνονται οι ισχύουσες διατάξεις για τους δημοσίους υπαλλήλους και στους διαβαθμισμένους κληρικούς (Ν. 1505/84 και Ν. 2470197).
      Έτσι, κατ’ εξουσιοδότηση του άρθρου 21 του Ν.3205/2003 «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και ΟΤΑ, μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις» (ΦΕΚ 297/Α/23.12.2003), εξεδόθη η αριθμ. 2/73045/0022/2.1.2004 κ.υ.α. για την επέκταση των διατάξεων του ν.3205/2003 σε διαβαθμισμένους κληρικούς.
      Η διαβάθμιση των κληρικών, δηλαδή η αντιστοίχηση των κατηγοριών των κληρικών (Δ΄, Γ΄ κ.λ.π.) με τις κατηγορίες των δημοσίων υπαλλήλων (ΥΕ, ΔΕ κ.λ.π) πραγματοποιείται από τη Δ/νση Εκκλησιαστικής Διοίκησης του Υπουργείου Εθνικής Παιδείας και Θρησκευμάτων κατόπιν σχετικής συνεννόησης με τα γνωμοδοτικά όργανα της Εκκλησίας της Ελλάδος. Το Υπουργείο μας ακολούθως προχωρεί στην έκδοση της Κ.Υ.Α. και δεν επεμβαίνει, φυσικά, στα ζητήματα διαβάθμισης παρά μόνο στα ζητήματα κατάταξης των κληρικών στο νέο μισθολόγιο.
      Επιπλέον, με την ανωτέρω απόφαση που επέκτεινε την εφαρμογή του νέου μισθολογίου στους ανωτέρω, αυξήθηκε το επίδομα ειδικού λειτουργήματος στους κληρικούς κατά 74 €, όπως και στους εκπαιδευτικούς της Α/θμιας και Β/θμιας εκπαίδευσης.
      Τέλος, σας πληροφορούμε ότι, η τυχόν ένταξη των κληρικών απευθείας στο Μισθολόγιο των Δημοσίων Υπαλλήλων" ή η επέκταση των διατάξεων. του μισθολογίου με κοινή υπουργική απόφαση, όπως γίνεται μέχρι σήμερα, δεν διαφοροποιούν την διαβάθμιση των κληρικών.
      Ο Υφυπουργός
      ΠΕΤΡΟΣ ΔΟΥΚΑΣ»
      21. Στην με αριθμό 1031/25.5.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 16/4.6.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 25-05-2004 ερώτησης της Βουλευτού κ. Ευαγγελίας Σχοιναράκη-Ηλιάκη, σας γνωρίζουμε ότι αρμόδια για τον ορισμό των γηπέδων διεξαγωγής ποδοσφαιρικών αγώνων, σύμφωνα με τον ΚΑΠ , είναι η εκάστοτε διοργανώτρια αρχή (ΕΠΟ, ΕΠΣ, ΕΠΑΕ ).
      Στην περίπτωση του αγώνα μπαράζ ΕΡΓΟΤΕΛΗΣ - ΑΚΡΑΤΗΤΟΣ, η ΕΠΑΕ άσκησε το ως άνω δικαίωμά της και όρισε ως τόπο διεξαγωγής τη Θεσσαλονίκη, χωρίς η απόφασή της αυτή να ανατραπεί από τα αρμόδια όργανα της ΕΠΟ, όσον αφορά τον τόπο διεξαγωγής του μπαράζ. Ο αρμόδιος Υπουργός έχει δικαίωμα παρέμβασης, μόνο όσον αφορά το χρόνο διεξαγωγής του αγώνα και εφόσον συντρέχουν σπουδαίοι λόγοι διαφύλαξης της δημόσιας τάξης, κάτι που εν προκειμένω δε συνέβαινε.
      Θα ήθελα να επισημάνω ότι οι συνθήκες που επικράτησαν στον αγώνα της Θεσσαλονίκης, δε δημιούργησαν κανένα πρόβλημα στον ΕΡΓΟΤΕΛΗ , που ήταν και ο τελικός νικητής.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      22. Στην με αριθμό 836/18.5.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 14/4.6.04 έγγραφο από τον Υφυπουργό Πολιτισμού, η ακόλουθη απάντηση:
      «Σε απάντηση της από 19/05/2004 ερώτησης του Βουλευτή κ. Στυλιανού Ματζαπετάκη , σας επισυνάπτουμε την υπ' αριθμ. 4783/25-05-2004 έγγραφη απάντηση της Ο.Π.ΑΠ. ΑΕ. επί του θέματος (β΄ σχετικό) .
      Συμπληρωματικά θα ήθελα να τονίσω ότι βασική πολιτική της νέας κυβέρνησης είναι η καταπολέμηση του παράνομου τζόγου και η προστασία των ανηλίκων.
      Επισημαίνεται ότι η πιλοτική εφαρμογή στο Ηράκλειο ξεκίνησε επί κυβερνήσεως του κόμματός σας.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      23.Στην με αριθμό 797/17-5-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. 1045453/1347/Α0012/2-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 797/17.5.04 ερώτησης που κατέθεσε ο Βουλευτής κ. Νάσoς Αλευράς, σχετικά με το ανωτέρω θέμα, σας γνωρίζουμε τα ακόλουθα:
      Το Υπουργείο Οικονομίας και Οικονομικών μέσα στα πλαίσια της ριζικής αναμόρφωσης της φορολογίας εισοδήματος που εξαγγέλθηκε από την Κυβέρνηση για τη δημιουργία ενός δίκαιου και οικονομικά αποτελεσματικού συστήματος το οποίο να ανταποκρίνεται στις σύγχρονες εξελίξεις με βασικά χαρακτηριστικά τη δίκαιη κατανομή του φορολογικού βάρους, την προστασία του εισοδήματος των εργαζομένων από τον πληθωρισμό, την καταπολέμηση της φοροδιαφυγής και αποκατάσταση κλίματος εμπιστοσύνης μεταξύ κράτους και φορολογουμένων, θα λάβει υπόψη και θα μελετήσει όλες τις προτάσεις και τα αιτήματα που διατυπώνονται από επαγγελματικούς φορείς και πολίτες και θα γίνει διάλογος μεταξύ Υπουργείου και παραγωγικών τάξεων.
      Ανεξάρτητα από τα παραπάνω δεν τίθεται θέμα επαναφοράς των αντικειμενικών κριτηρίων.
      Ο Υφυπουργός
      ΑΔΑΜ ΡΕΓΚΟΥΖΑΣ»
      24.Στην με αριθμό 783/17-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 475/4-6-04 έγγραφο από τον Υφυπουργό Τουρισμού ακόλουθη απάντηση:
      «Αναφορικά με την παραπάνω ερώτηση του βουλευτή κ. Γεωργίου Παπαγεωργίου, σας γνωρίζουμε τα ακόλουθα:
      Το περιεχόμενο της είναι προφανέστατα εκτός ρυθμιστικής αρμοδιότητας του Υπουργείου Τουρισμού και άπτεται καθαρά εργασιακών θεμάτων που εμπίπτουν στην αποκλειστική αρμοδιότητα του συνερωτώμενου Υπουργείου Απασχόλησης και Κοινωνικής Προστασίας. Πάντως, στα πλαίσια της νέας πολιτικής που χαράσσουμε στο Υπουργείο Τουρισμού, θα συνεξετάσουμε το ζήτημα με το αρμόδιο Υπουργείο και θα συνεργαστούμε ώστε να υπάρξει μια ευεργετική εξέλιξη στο ζήτημα.
      Στόχος μας είναι, σε αντίθεση με τις αποσπασματικές και ανεπαρκείς δράσεις του παρελθόντος, ανάλογα προβλήματα αλλά και γενικότερα όλα Τα θέματα που έχουν σχέση με τον Τουρισμό, να επιλύονται μέσω τέτοιων γόνιμων και παραγωγικών μορφών συνεργασίας μεταξύ όλων των συναρμόδιων φορέων.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      25. Στην με αριθμό 979/25-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 48752-ΙΗ/3-6-04 έγγραφο από την Υπουργό Εθνικής Παιδεία και Θρησκευμάτων ακόλουθη απάντηση:
      «Απαντώντας στην ερώτηση με αριθμό 979/25-5-04 την οποία κατέθεσε ο Βουλευτής κ. Γ. Παπαγεωργίου και αφορά σε επισκευές σχολικών κτιρίων του Δήμου Ελυμνίων Ν. Ευβοίας, σας γνωρίζουμε τα ακόλουθα:
      Οι επισκευές και συντηρήσεις των σχολικών κτιρίων ανήκουν στην αρμοδιότητα των ΟΤΑ και επιχορηγούνται γι’ αυτό το σκοπό από το ΥΠ.ΕΣ.Δ.Δ.Α (προς το οποίο απευθύνεται επίσης η ως άνω ερώτηση) χωρίς δυνατότητα παρέμβασης στην κατανομή των πιστώσεων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      26. Στην με αριθμό 920/20-5-04 ερώτηση των Βουλευτών κυρίων Ελπίδας Παντελάκη, Γιάννη Πατσιλινάκο κ. Λιάνας Κανέλλη δόθηκε με το υπ’ αριθμ. 4726/ΙΗ/3-6-04 έγγραφο από την Υπουργό Εθνικής Παιδεία και Θρησκευμάτων h ακόλουθη απάντηση:
      «Απαντώντας στην ερώτηση με αριθμό 920/20-5-04 την οποία κατέθεσαν οι Βουλευτές κ.κ. Ελπ. Παντελάκη, Γιαν. Πατσιλινάκο και Λιαν. Κανέλλη και αφορά στη δυνατότητα συμμετοχής ή μη των αποφοίτων του Εμπορικού Ναυτικού στα Μεταπτυχιακά Πανεπιστημιακά Προγράμματα, σας γνωρίζουμε ότι σχετικό υπόμνημα των ενδιαφερομένων έχει ήδη τεθεί υπόψη της Νομικής Υπηρεσίας προκειμένου να αποφανθεί αν οι διατάξεις του άρθρου 16 του Ν. 2327/95, σύμφωνα με τις οποίες δίνεται η δυνατότητα συμμετοχής των πτυχιούχων Τ.Ε.I. στα Π.Μ.Σ. των Πανεπιστημίων, μπορούν να τύχουν εφαρμογής και στους πτυχιούχους Κ.Α.Τ.Ε.Ε. και των ισότιμων προς τα Κ.Α.Τ.Ε.Ε. Σχολών όπως είναι η Σχολή Εμπορικού Ναυτικού.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      27. Στην με αριθμό 916/20-5-04 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 21942/ΔΕ-4421/2-6-04 έγγραφο από τον Υφυπουργό Οικονομίας και Οικονομικών ακόλουθη απάντηση:
      «Σε απάντηση της παραπάνω ερώτησης της βουλευτού κ. Ευαγγελίας Σχοιναράκη - Ηλιάκη σχετικά με την αποκατάσταση των ζημιών που υπέστη το επαρχιακό οδικό δίκτυο του Νομού Ηρακλείου από τις θεομηνίες του χειμώνα του 2003, σας γνωρίζουμε τα ακόλουθα:
      Στο ΠΔΕ 2003 έχει ενταχθεί το έργο «αποκατάσταση ζημιών Εθνικού Επαρχιακού Οδικού Δικτύου από θεομηνίες Ιανουαρίου - Φεβρουαρίου - Μαρτίου 2003» με εγκεκριμένες πιστώσεις ύψους 10.500.000,00 Ευρώ για το 2004. Από το ποσό αυτό η Περιφέρεια όπως μας ενημέρωσε, διέθεσε στη Ν.Α. Ηρακλείου 5.020.000,00 Ευρώ και στους Δήμους του Νομού 1.250.000,00 Ευρώ.
      Στο ΠΔΕ 2004 έχει ενταχθεί έργο για την αποκατάσταση ζημιών που προκλήθηκαν από τη θεομηνία του Ιανουαρίου 2004 στο εθνικό, επαρχιακό οδικό δίκτυο της Κρήτης με προϋπολογισμό 11.000.000,00 Ευρώ και πιστώσεις για το 2004 ύψους 6.500.000,00 Ευρώ εκ των οποίων η Περιφέρεια διέθεσε 1.600.000,00 Ευρώ στην Ν.Α. Ηρακλείου και 2.550.000,00 Ευρώ στους Δήμους του Νομού.
      Η αρμοδιότητα κατανομής της χρηματοδότησης στα επιμέρους έργα ανάλογα με την πρόοδο εκτέλεσης των εργασιών ανήκει στην Περιφέρεια.
      Ο Υφυπουργός
      ΧΡΗΣΤΟΣ ΦΩΛΙΑΣ»
      28. Στην με αριθμό 665/11-5-04 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 20764/4061/4-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση, του βουλευτή κ. Χρ. Αηδόνη, σας γνωρίζουμε ότι:
      Στόχος του εκπονηθέντος προγράμματος ήταν να δοθεί λύση στους απολυμένους της επιχείρησης «ΑΘΗΝΑΪΚΗ XAPTΟΠΟΙΪA Α.Ε.» Δράμας, που βρίσκονταν στις δυσμενέστερες συνθήκες, δηλαδή απολυμένοι οι οποίοι είτε βρίσκονταν κοντά στη σύνταξη, είτε ανήκαν σε ευπαθείς ομάδες (πολύτεκνοι, άτομα με ειδικές ανάγκες κ.λ.π.).
      Το αίτημα για εκπόνηση παρόμοιου προγράμματος και για τους υπόλοιπους άνεργους της «ΑΘΗΝΑΪΚΗΣ XAPTOΠΟΙΪAΣ Α.Ε.» Δράμας, μελετάται.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      29. Στην με αριθμό 750/13-5-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 157/3-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, για τα θέματα της αρμοδιότητάς μας, σας πληροφορούμε τα εξής:
      Με το Π.Δ. 373/85 καθορίστηκαν για πρώτη φορά στη χώρα μας οι όροι και οι προϋποθέσεις διενέργειας της ερασιτεχνικής αλιείας, η οποία αποσκοπεί αποκλειστικά στην άθληση και την ψυχαγωγία αυτών που την ασκούν και όχι στο βιοπορισμό ή την απόκτηση συμπληρωματικού εισοδήματος. Είναι βέβαιο ότι οι ερασιτέχνες αλιείς έχουν αυξηθεί σημαντικά τα τελευταία χρόνια.
      Το θέμα έχει προβληματίσει τόσο το Υπουργείο Αγροτικής Ανάπτυξης και Τροφίμων, όσο και το Υπουργείο Εμπορικής Ναυτιλίας, το οποίο είναι αρμόδιο για την αστυνόμευση και την εφαρμογή της κοινοτικής και εθνικής αλιευτικής Νομοθεσίας, με αποτέλεσμα λόγω του μεγάλου αριθμού σκαφών της ερασιτεχνικής αλιείας να καθίσταται δύσκολος ο έλεγχος και η παρακολούθησή τους. Πάντως δεν έχουν επιβληθεί αντίστοιχοι περιορισμοί, σε σχέση με την αύξησή των, στη δυναμικότητά τους, ενώ η χρήση ανάλογων μεθόδων αυξάνει εκ των πραγμάτων υπέρμετρα την αλιευτική τους προσπάθεια.
      Απαιτείται η εξεύρεση της ισορροπίας μεταξύ επαγγελματιών και ερασιτεχνών αλιέων επ’ ωφελεία της διατήρησης και προστασίας των αλιευτικών πόρων μέσα στα πλαίσια του ισχύοντος Ευρωπαϊκού και Εσωτερικού νομοθετικού πλαισίου.
      Σε ότι αφορά την επαγγελματική αλιεία που είναι βέβαιο πως φθίνει, η εφαρμογή της Κοινής Αλιευτικής Πολιτικής έχει επιβάλλει σημαντικούς περιορισμούς στα επαγγελματικά αλιευτικά σκάφη, που στοχεύουν στη μείωση της δυναμικότητας του στόλου και της αλιευτικής προσπάθειας (μη χορήγηση νέων αδειών αλιείας, περιορισμοί στη χωρητικότητα και την ισχύ κ.λ.π.).
      Για την αλιεία με συρόμενα και κυκλικά εργαλεία (Μηχανότρατες, Γρί - γρί, τράτες) έχουν επιβληθεί αυστηρά διαχειριστικά και Τεχνικά μέτρα (Τεχνικά μέτρα Μεσογείου) σε εφαρμογή των Κοινοτικών Κανονισμών 1626/94 και 2550/2000. Επιπλέον με την Εθνική αλιευτική νομοθεσία έχουν επιβληθεί πρόσθετοι περιορισμοί (τοπικοί και χρονικοί) για την χρήση των επαγγελματικών εργαλείων.
      Τέλος και στα πλαίσια της Κοινής Αλιευτικής Πολιτικής για τη Μεσόγειο, προωθείται η τροποποίηση του Καν. (ΕΚ) 1626/94 «Τεχνικά μέτρα για τη μεσόγειο», βάσει της οποίας θα καθορισθούν νέοι όροι άσκησης της αλιευτικής δραστηριότητας συμπεριλαμβανομένης της ερασιτεχνικής, στην περιοχή της Μεσογείου.
      Ο Υφυπουργός
      Ε. ΜΠΑΣΙΑΚΟΣ»)
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στη συμπληρωματική  ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις του συστήματος προσλήψεων και θεμάτων δημόσιας διοίκησης».
      Η Διάσκεψη των Προέδρων έχει αποφασίσει να διατεθούν τρεις συνεδριάσεις για τη συζήτηση αυτού του νομοσχεδίου. 
      Σήμερα θα συζητήσουμε επί της αρχής.
      Ο Κοινοβουλευτικός Εκπρόσωπος του Κομμουνιστικού Κόμματος Ελλλάδας κ. Ορέστης Κολοζώφ ορίζει ως Κοινοβουλευτικό Εκπρόσωπο του κόμματός του στη συζήτηση αυτού του νομοσχεδίου το Βουλευτή κ. Σταύρο Σκοπελίτη. 
      Η εισηγήτρια της Πλειοψηφίας κ. Σοφία Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κυρίες και κύριοι συνάδελφοι, μετά από μαραθώνιες συζητήσεις στην επιτροπή, το νομοσχέδιο του Υπουργείου Δημόσιας Διοίκησης φθάνει στην ολομέλεια του Τμήματος. Η Αξιωματική Αντιπολίτευση θέλησε να σηκώσει τους τόνους στηριζόμενη σε ρητορικά σχήματα. Στις συνεδριάσεις της επιτροπής αμφισβητήθηκαν οι προθέσεις της Κυβέρνησης. Υψώθηκαν πάλι οι διαχωριστικές γραμμές και επιχειρήθηκε από την πλευρά της Αξιωματικής Αντιπολίτευσης να βρεθεί πάση θυσία ένα θέμα-στόχος, γύρω από το οποίο θα συνενωθούν όλες οι δυνάμεις του ΠΑΣΟΚ.
      Η συζήτηση δυστυχώς εξαντλήθηκε στη ρητορική του «εσείς, εμείς, αυτοί, οι δικοί μας, οι δικοί σας, οι μπλε, οι πράσινοι, οι κόκκινοι». Ποιοι έχουν τώρα άραγε το πάνω χέρι; Μήπως δεν είναι η πολιτική παιχνίδι δύναμης; Κάποιοι σήμερα πρέπει να έχουν την εξουσία, τη δυνατότητα, να βάζουν τους δικούς τους ανθρώπους στα πράγματα. Αυτό συνέβαινε μέχρι τώρα και θεώρησαν ότι ήταν φυσικό να συμβεί και με τη δική μας Κυβέρνηση.
      Η Αξιωματική Αντιπολίτευση -και ευτυχώς όχι τα κόμματα της Αριστεράς-μας κατηγόρησε γιατί κυβερνούσαμε μέσα στο κατακαλόκαιρο. Πώς τολμάμε και κυβερνάμε όταν οι πολίτες είναι στις διακοπές, μας ρώτησαν. Μας υπενθύμισαν ότι σε τρεις εβδομάδες έχουμε Ολυμπιακούς Αγώνες. Και συνεπώς είπαν ότι είναι ατόπημα το θερινό Τμήμα της Βουλής να νομοθετεί για να εφαρμοστεί το πρόγραμμα της νεοεκλεγείσας με διευρυμένη στήριξη Κυβέρνησης, που την ψήφισαν οι ‘Ελληνες πολίτες για να αλλάξει η Ελλάδα. Μας κατηγόρησαν ότι θέλουμε να πάμε στο Συνέδριο με τα κεφάλια των στελεχών του ΠΑΣΟΚ επί πίνακι, για να δείξουμε στους δικούς μας ότι ήρθε η δική τους ώρα. 
      Αυτές οι λογικές που αναπτύχθηκαν, ανήκουν στο χθες. Η κοινωνία έχει καταδικάσει με κάθε τρόπο αυτές τις νοοτροπίες. Ο Πρωθυπουργός μας Κώστας Καραμανλής είναι σαφής. Η σημερινή Κυβέρνηση έχει άλλη άποψη για τα πράγματα. Ο κύκλος της κομματικοποίησης του κράτους έχει κλείσει οριστικά, γιατί η Ελλάδα δεν έχει χρόνο για χάσιμο. Δεν έχει το περιθώριο να χάσει άλλες ευκαιρίες.
      Συνεπώς πρέπει να καταλάβουν και τα στελέχη της Αξιωματικής Αντιπολίτευσης ότι εμείς δεν προτιθέμεθα να τους αντιγράψουμε στις διχαστικές και αναχρονιστικές τακτικές του παρελθόντος, γιατί ξέρουμε πως δεν αρμόζει στην Ελλάδα του 21ου αιώνα. Δεν συνάδει με τη φιλοσοφία μας. Εμείς δεν το θέλουμε, αλλά και η κοινωνία δεν θα το ανεχτεί. Αυτή είναι η αλήθεια και εμείς θέλουμε την κοινωνία δίπλα μας και όχι απέναντι. Ακούμε την κοινωνία και προσαρμοζόμαστε στις ανάγκες της εποχής. 
      Κυρίες και κύριοι συνάδελφοι, αναρωτήθηκα το εξής: Δεν υπήρχε λαμπρό πεδίο δόξης για επιχειρηματολογία στην επιτροπή κατά τη συζήτηση του νομοσχεδίου; Φυσικά και υπήρχε! Πάντα υπάρχουν καλές ιδέες και προτάσεις. Πάντα υπάρχει περιθώριο για προβληματισμό. Για παράδειγμα, η συζήτηση θα μπορούσε να περιστραφεί γύρω από το ποιο είναι το καλύτερο σύστημα ιεραρχίας, η πάγια ιεραρχία ή η κινητή, η επί θητεία ιεραρχία των διευθυντικών στελεχών της Δημόσιας Διοίκησης. 
      Τα μεγάλα κόμματα, όπως ξέρουμε οι περισσότεροι, από τη δεκαετία του ’60 έχουν υποστηρίξει και τις δύο θέσεις και απόψεις. Αξίζει κανείς να διαβάσει τα Πρακτικά της Βουλής για να δει τους τότε προβληματισμούς. Εξάλλου και οι ρυθμίσεις που φέρνουμε, στηρίζονται σε διατάξεις του νόμου Πεπονή, του ν. 2190/94.  Εμείς επιλέγουμε την τριετή θητεία με αξιοκρατία, γιατί πιστεύουμε ότι τα διευθυντικά στελέχη πρέπει να έχουν κίνητρο για να δώσουν τον καλύτερό τους εαυτό. Σήμερα όλοι έχουμε αποδεχτεί ότι τα κίνητρα, οι στόχοι, η αξιολόγηση και η δυνατότητα να προαχθεί κανείς, η δυνατότητα να διακριθεί και να ξεχωρίσει μέσα στο σύστημα για τις ικανότητές του, είναι η βάση, αυτό που οδηγεί στην αποτελεσματικότητα της διοίκησης. 
      Το νομοσχέδιο που συζητάμε περιλαμβάνει τα πρώτα βήματα, που σύμφωνα με το πρόγραμμά μας θα συμβάλουν στην επίτευξη αυτού του σκοπού. Η κορύφωση αυτής της προσπάθειας θα επιτευχθεί μετά από εξαντλητικό διάλογο και συνεννόηση με τους φορείς και τις συνδικαλιστικές οργανώσεις στις αρχές του 2005, όταν ο Υπουργός έχει δεσμευτεί ότι θα παρουσιάσει το νέο υπαλληλικό κώδικα. 
      Θα ήθελα να αναφερθώ για λίγο στο ΑΣΕΠ. Η Αξιωματική Αντιπολίτευση μας κατηγόρησε πολλάκις ότι εμείς θα ξηλώσουμε το ΑΣΕΠ, αλλά οι πράξεις μας αποδεικνύουν το αντίθετο. Το ΑΣΕΠ που είναι συνταγματικά κατοχυρωμένο, εφόσον υπάρχει, πρέπει να λειτουργεί σωστά και αποτελεσματικά. Τα τελευταία χρόνια η Αξιωματική Αντιπολίτευση αποδυνάμωνε το ΑΣΕΠ, αλλά πώς; Για παράδειγμα, επέτρεπε τη γραφειοκρατική συμφόρηση, που τελικά έσπρωχνε έναν ολόκληρο κόσμο σε ενστάσεις και προσφυγές, γιατί κανείς δεν είχε εμπιστοσύνη ότι η διαδικασία τηρούνταν στο ακέραιο. Είχαμε προβλήματα με αυτούς που περνούσαν τη βάση στη βαθμολογία και θεωρούσαν ότι είχαν πετύχει και πίεζαν να διοριστούν παρ’ όλο που ήταν υπεράριθμοι. Προβλήματα με τους ισοβαθμούντες που πήγαιναν σε διαδικασία δημόσιας κλήρωσης για να δουν τελικά εάν προηγούνται από τους υπόλοιπους. Προβλήματα με τα δικαιολογητικά. Προβλήματα για τη συμπλήρωση των αιτήσεων. Προβλήματα χρόνου. Δεν επαρκούσε ο χρόνος για να ελεγχθεί η νομιμότητα των αποτελεσμάτων. Το ΑΣΕΠ, λοιπόν, δυσφορούσε κάτω από το βάρος όλων αυτών των προβλημάτων επί κυβερνήσεων ΠΑΣΟΚ και δεν έβρισκαν λύση. Οι ίδιοι πρότειναν μέτρα για να λειτουργήσουν σωστά, αφού υπάρχουν και οφείλουν να επιτελούν το έργο τους και η ηγεσία του Υπουργείου υιοθέτησε τις προτάσεις τους και έφερε τις αναγκαίες ρυθμίσεις που περιγράφονται στο νομοσχέδιο. 
      Μια κουβέντα για τις πολύτεκνες οικογένειες. Ο αριθμός των θέσεων που καταλαμβάνουν οι πολύτεκνοι και τα τέκνα πολυτέκνων διευρύνεται και ορθώς, διότι όλοι έχουμε διαπιστώσει και έχουμε πει σε όλους τους τόνους ότι στην Ελλάδα υπάρχει δημογραφικό πρόβλημα και ότι αυτό αποτελεί ένα μέτρο για να ενισχυθούν αυτοί οι άνθρωποι.
      Στο νομοσχέδιο ρυθμίζονται επίσης θέματα του Εθνικού Κέντρου Δημόσιας Διοίκησης και Αυτοδιοίκησης με την ενίσχυση του θεσμού, με την κατάργηση της ευχέρειας που είχαν κάποιοι να ξαναδίνουν και να μπαίνουν στη Σχολή αντί να τοποθετούνται στις θέσεις για τις οποίες προορίζονταν. Μετά από δέκα χρόνια θα έχουν πάλι το δικαίωμα να επανακαταρτιστούν και να επιμορφωθούν, εάν το επιθυμήσουν.  
      Στην επιτροπή μιλήσαμε επί μακρόν και για την παιδεία, διότι στο νομοσχέδιο ρυθμίζονται τέτοια θέματα. Τόσο η Υπουργός κ. Γιαννάκου όσο και ο Υφυπουργός κ. Καλός ενημέρωσαν την επιτροπή για το πώς πραγματικά λειτουργούσε στην πράξη το σύστημα επιλογής διευθυντικών στελεχών της εκπαίδευσης με το σύστημα που ίσχυε μέχρι σήμερα. Τα λόγια τους επιβεβαιώνονται και από τις ανακοινώσεις της ΟΛΜΕ της περιόδου 2002, αλλά και από την ακρόαση φορέων που είχαμε χθες στην επιτροπή. Ενώ, δηλαδή, το ισχύον σύστημα περιελάμβανε αντικειμενικά κριτήρια, αυτά ανατρέπονταν τεχνηέντως στη συνέντευξη και όχι μόνο τεχνηέντως, αλλά και ιδιαιτέρως προκλητικά και πολιτικά ή κομματικά. 
      Η πρακτική αυτή, που χαρακτήρισε τη συντριπτική πλειοψηφία των επιλογών, είχε σαν συνέπεια να δημιουργηθεί μεγάλη αμφισβήτηση για τις επιλογές αυτές σε όλη την εκπαιδευτική κοινότητα. Και εννοείται πως αυτή η αμφισβήτηση περιελάμβανε και την τριετούς διάρκειας λίστα που είχε καταρτιστεί, διότι και να ήθελε κάποιος να αλλάξει ένα από αυτά τα στελέχη, ήταν υποχρεωμένος να επιλέξει από τη λίστα που καταρτίστηκε με το ίδιο άδικο σύστημα με τις αρχικές επιλογές. 
      Το Υπουργείο επέλεξε να κάνει το εξής: Δεν ήθελε να διαιωνιστεί το σύστημα της αδικίας και η Υπουργός διαβεβαίωσε χθες την επιτροπή ότι οι νέες επιλογές θα έχουν προσωρινό χαρακτήρα. Γι΄ αυτό και αναφέρεται ρητώς ότι υπάρχει καταληκτική ημερομηνία, που είναι ο Αύγουστος του 2005, για τη θητεία των νέων διευθυντικών στελεχών. 
      Το Υπουργείο έχει δεσμευτεί να προχωρήσει σε ουσιαστικό διάλογο με τους φορείς, ώστε να συμφωνηθεί ένα σύστημα αδιάβλητο, αμερόληπτο και διαφανές, που θα αξιοποιεί όλες τις δημιουργικές δυνάμεις του εκπαιδευτικού κόσμου. Με τους φορείς θα συζητηθούν τα κριτήρια και οι ποιότητες, στοιχεία με βάση τα οποία θα γίνονται εφεξής αξιοκρατικά οι επιλογές. Δεν υπάρχει καμία πρόθεση από την πλευρά του Υπουργείου να κομματικοποιηθεί το σύστημα εκπαίδευσης. Το μεγάλο στοίχημα στην παιδεία είναι η επένδυση στη γνώση, η επένδυση στο μέλλον των επόμενων γενεών. 
      Έρχομαι τώρα στα ΚΕΠ. Μετά τη θητεία του συμπατριώτη μου -και πραγματικά πρωτοπόρου πολιτικού- του Σταύρου Μπένου, που έδωσε σάρκα και οστά στα ΚΕΠ –και πρέπει να το αναγνωρίσουμε αυτό- τα ΚΕΠ αφέθηκαν κατά κάποιο τρόπο στην τύχη τους. 
      Ο ν. 3013 του 2002 δεν προέβλεπε συμβάσεις έργου. Δημιουργήθηκε πρόβλημα μετά από έλεγχο του Ελεγκτικού Συνεδρίου. Εκεί διαπιστώθηκε πως θα υπήρχε πρόβλημα με τις πληρωμές του προσωπικού. Γι΄ αυτό η Κυβέρνηση φέρνει διάταξη με αναδρομική ισχύ, ώστε να πληρωθούν χωρίς προβλήματα οι άνθρωποι που δουλεύουν στα ΚΕΠ. 
      Συνεπώς η Κυβέρνηση, όπως αντιλαμβάνεστε, κυρίες και κύριοι συνάδελφοι, καλείται να διορθώσει παραλείψεις της προηγούμενης κυβέρνησης του ΠΑΣΟΚ, που στη συγκεκριμένη περίπτωση θα μπορούσαν να τινάξουν ολόκληρο το θεσμό των ΚΕΠ στον αέρα. 
      Σε ό,τι αφορά τη Ρυθμιστική Αρχή Θαλάσσιων Ενδομεταφορών, η κατάργησή της αναφέρεται στο πρόγραμμα της Νέας Δημοκρατίας. Ξεκαθαρίζουμε όμως -γιατί πολλά έχουν ειπωθεί που δεν αντικατοπτρίζουν την πραγματικότητα- ότι οι αρμοδιότητές της περνούν ορθώς στην Επιτροπή Ανταγωνισμού, η οποία αναβαθμίζεται σύμφωνα και με τους κανονισμούς 1/2003 και 137/2004 της Ευρωπαϊκής Ένωσης. 
      Ακούστηκαν τεράστιες ανακρίβειες από την πλευρά της Αξιωματικής Αντιπολίτευσης. Μας κατηγόρησαν ότι θέλουμε να παραδώσουμε στους κερδοσκόπους ολόκληρο τον τομέα της ναυτιλίας. Αντίθετα, θωρακίζουμε τη ναυτιλία επιστρέφοντας τις αρμοδιότητες της ΡΑΘΕ στην Επιτροπή Ανταγωνισμού. Διότι επιτρέψτε μου να υπενθυμίσω σε όσους ήταν εδώ και την προηγούμενη τετραετία, ότι όταν δημιουργήθηκε η ΡΑΘΕ, η Επιτροπή Ανταγωνισμού είχε γνωμοδοτήσει αρνητικά. Είχε πει ότι θα δημιουργούνταν νομικά προβλήματα και ότι θα αποδυναμωνόταν η δική της θέση, που είχε την ευρύτερη εποπτεία. 
      Κυρίες και κύριοι συνάδελφοι, στη ζωή υπάρχουν πάντα επιλογές. Από τις επιλογές κρινόμαστε. Στην πολιτική δεν υπάρχουν μονόδρομοι, δεν υπάρχουν αδιέξοδα. Το ΠΑΣΟΚ κυβέρνησε είκοσι χρόνια. Πέτυχε ορισμένα πράγματα, αλλά δεν έκανε μια στοιχειώδη επιλογή που ζητά όλη η Ελλάδα. Δεν κατάλαβε ότι για να κυβερνήσεις, δεν υπάρχει λόγος να προχωράς σε αυστηρά κομματικές επιλογές. Δεν υπάρχει λόγος το κράτος να μετατρέπεται σε κόμμα, στραγγαλίζοντας το ζωτικό χώρο των στελεχών της Δημόσιας Διοίκησης, των εκπαιδευτικών όλης της Ελλάδας. Δεν εφαρμόζεται καλύτερα ένα κυβερνητικό πρόγραμμα με την κομματικοποίηση του κράτους. 
      Εμείς πήραμε το μήνυμα της κοινωνίας. Μείναμε αρκετά στην Αντιπολίτευση για να έχουμε πραγματικά την ευκαιρία να ακούσουμε. Και είναι ένα πολύ καλό στάδιο η Αντιπολίτευση γι΄ αυτούς που χρειάζεται να ανοίξουν τα αυτιά τους. Ήρθαμε στην Κυβέρνηση για να δουλέψουμε, να μη χάσουμε ούτε ένα λεπτό, διότι έχουμε τέσσερα χρόνια για να δείξουμε στους Έλληνες πολίτες ότι η Ελλάδα μπορεί και πρέπει να αλλάξει. 
      Στο τέλος της τετραετίας θα κριθούμε για τις επιλογές μας. Θα κριθούμε για το έργο μας. Κουράστηκα να ακούω στη διάρκεια της πρώτης μου τετραετίας στην Βουλή ότι το ΠΑΣΟΚ χρειάζεται άλλη μια τετραετία για να ολοκληρώσει το έργο του. Άλλη μια τετραετία, δεν πρόλαβε. 
      Ο χρόνος, κυρίες και κύριοι, στην πολιτική και στη ζωή είναι πεπερασμένος και λειτουργούμε όλοι με χρονόμετρο. Δεν πρόκειται να καθυστερήσουμε στην εφαρμογή των πολιτικών μας. Ο Πρωθυπουργός και η Κυβέρνηση είναι αποφασισμένη να πάρει τα μέτρα, να εφαρμόσει τις πολιτικές που χρειάζεται απεγνωσμένα η Ελλάδα για να κάνει το ποιοτικό άλμα. Στη Δημόσια Διοίκηση υπάρχουν πολλά ακόμα να γίνουν. Ξεκινάμε, όμως, με ορισμένες επιλογές. Μέτρα για την πάταξη της γραφειοκρατίας, μέτρα που θωρακίζουν το έργο του ΑΣΕΠ και το κύρος του, μέτρα για την αναβάθμιση της εκπαίδευσης των δημοσίων υπαλλήλων και κίνητρα για μία καλύτερη και πιο δραστήρια και αποτελεσματική ιεραρχία με θητεία και επαναξιολόγηση. 
      Μπορεί, κυρίες και κύριοι συνάδελφοι, να είναι καλοκαίρι, αλλά η Κυβέρνηση δεν έχει κατεβάσει τα ρολά. Όλοι είναι εδώ και εργάζονται. Δουλεύουμε πυρετωδώς για να ανταποκριθούμε στις προσδοκίες των Ελλήνων πολιτών.
      Σας ευχαριστώ και σας καλώ να ψηφίσετε το νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο εισηγητής της Αξιωματικής Αντιπολίτευσης κ. Ανδρέας Λοβέρδος.
      ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, περάσαμε στη Διαρκή Επιτροπή δύο πάρα πολύ έντονες ημέρες. Είναι πολλά αυτά που ειπώθηκαν εκεί και αποκαλυπτικά. Επιλέγω, στο λίγο χρόνο που διαθέτω, δύο χαρακτηριστικά στιγμιότυπα να σας μεταφέρω. Και τα δύο, κυρίες και κύριοι Βουλευτές, προέκυψαν κατά την ακρόαση των φορέων. 
      Η ΑΔΕΔΥ, η ΔΟΕ, η ΟΛΜΕ, η ΕΝΑΕ με μία φωνή ένα πράγμα είπαν στην Κυβέρνηση της Νέας Δημοκρατία γι’ αυτό το κατ’ ευφημισμόν σχέδιο νόμου που έχει φέρει στη Βουλή. Την κάλεσαν ομόφωνα και από κοινού να το πάρει πίσω. Και αυτό πρέπει να κάνει. Να το πάρει πίσω, γιατί έχει απέναντί της όχι συσχετισμούς, κυρίες και κύριοι Βουλευτές, συνδικαλιστικούς, αλλά έχει απέναντί της το σύνολο των συνδικαλιστικών παρατάξεων. Και η ΔΑΚΕ συμπεριλαμβάνεται σ΄ αυτές. Την κατηγορούν για πάρα πολλά την Κυβέρνηση και την καλούν να πάρει το σχέδιο νόμου πίσω. Η Αξιωματική Αντιπολίτευση, λοιπόν, εισάγει στο σχετικό διάλογο το Τμήμα ενώνοντας τη φωνή της με αυτό το αίτημα. 
      Κύριοι και κυρίες της Κυβέρνησης, δεν ξέρω αν με ακούτε, αλλά αυτό το οποίο σας καλούμε να κάνετε, είναι να πάρετε πίσω αυτό το νομικό τέρας, αυτό το νομικό monstrum που έχετε φέρει εδώ, ένα νομικό τέρας που θα σπείρει διχόνοιες μέσα στη Δημόσια Διοίκηση σε εποχές ακατάλληλες για κάτι τέτοιο. Έρχεστε να προσθέσετε το όνομά σας ως Κυβέρνηση στα ονόματα των κυβερνήσεων του Τζουμπέ, του Δεληγιάννη, των κυβερνήσεων του διχασμού από οποιαδήποτε πλευρά και αν προήλθε αυτός. Θα φιγουράρει το όνομα της Κυβέρνησης Καραμανλή σε όλες τις κυβερνήσεις που δίχασαν τον τόπο. Πάρτε το πίσω και νομίζω ότι ήταν αποκαλυπτική η συζήτηση στη Διαρκή Επιτροπή ως προς αυτό. 
      Δεύτερο στιγμιότυπο, κυρίες και κύριοι Βουλευτές, και νομικώς και συνταγματικώς αξιολογήσιμο. Δεν είναι πια στη διακριτική ευχέρεια της Κυβέρνησης να συζητά ή να μη συζητά. Δεν είναι δικαίωμά της ο διάλογος. Δεν είναι ευχέρειά της ο διάλογος. Είναι υποχρεωμένη η Κυβέρνηση να συζητά. Δεν είμαστε στη δεκαετία του ΄70, όπου οι φορείς ζητούσαν με απελπισία από εκείνη την κυβέρνηση να συζητήσει μαζί τους τις νομικές και τις πολιτικές της σκέψεις. Είμαστε στην εποχή που έχει ψηφιστεί νόμος για τις συλλογικές διαπραγματεύσεις, στη θεματολογία των οποίων κατατάσσεται και το περιεχόμενο του παρόντος σχεδίου νόμου. Είμαστε στην εποχή που οι συλλογικές διαπραγματεύσεις κατοχυρώθηκαν στο άρθρο 22 παράγραφος 3 του Συντάγματος.
      Κυρίες και κύριοι Βουλευτές, σας ενημερώνω -και αξιολογήστε το αυτό, όπως θέλετε- ότι η συζήτηση με τους φορείς μέσα στη Βουλή δεν ήταν κατά το μεγαλύτερο αυτής μέρος συζήτηση, ακρόαση φορέων. Ήταν ακρόαση Υπουργών. Η κ. Γιαννάκου το απόγευμα, το πρωί ο κ. Ταλιαδούρος, ο κ. Καλός, ο κ. Ανδρεουλάκος, ο κ. Παυλόπουλος. Εκεί αποκαλύφθηκε ότι όλοι οι φορείς, εκπαιδευτικοί, δημόσιοι υπάλληλοι, για πρώτη φορά συζητούσαν με την Κυβέρνηση, στην αίθουσα της Βουλής.
      Δεν είχαν προηγουμένως συζητήσει μαζί της. Κατέστη η ακρόαση των φορέων, ακρόαση Υπουργών και χώρος συλλογικών διαπραγματεύσεων. Αυτός είναι ο νομικός τους πολιτισμός, αυτός είναι ο πολιτικός τους πολιτισμός, αυτή είναι η τήρηση εκ μέρους τους του Συντάγματος, αυτός είναι ο διάλογος που υποσχέθηκαν, αυτό, κυρίες και κύριοι Βουλευτές, είναι το νομοθετικό τους πραξικόπημα. Πραξικόπημα, ως προς την ουσία των ρυθμίσεων, πραξικόπημα, ως προς τη διαδικασία που ακολουθήθηκε.
      Η Κυβέρνηση του εθνικού διχασμού είναι η κυβέρνηση που με ένα σχέδιο νόμου αθώο και προοδευτικό και υπέρ της διοικήσεως και της αξιοκρατίας, όπως το χαρακτηρίζουν οι ίδιοι, ήρθε με βιαστικές συνοπτικές διαδικασίες ή μάλλον –έσφαλα- χωρίς διαδικασίες διαλόγου, να περάσει και να ρυθμίσει θέματα που αφορούν είκοσι δύο χιλιάδες δημοσίους υπαλλήλους. Μεγάλος αριθμός. Ήρθε να κάνει μαζικές εκκαθαρίσεις αυτών των ανθρώπων, διότι παύει είκοσι δύο χιλιάδες ανθρώπους και κάνει μαζικές επανακρίσεις σε τρεις φάσεις στη συνέχεια. Είναι πράγματα που δεν συνάδουν με την ποιότητα του πολιτικού μας συστήματος, όπως θελήσαμε να την κατοχυρώσουμε στην τελευταία Αναθεώρηση του Συντάγματος και όπως από την πάροδο των δεκαετιών προέκυψε. Πετούν στη θάλασσα δεκαετίες αγώνων. Πετούν δε στη θάλασσα, ως προς το διοικητικό σύστημα της χώρας, όλη την τελευταία δεκαετία οι κύριοι και οι κυρίες της Κυβέρνησης.
      Δεν είναι ένα από τα τελευταία θέματα το αριθμητικό, κυρίες και κύριοι Βουλευτές. Εκλήθησαν, αλλά δεν έδωσαν στοιχεία για το ποιους ανθρώπους αφορά αυτό το σχέδιο νόμου και με τη συνδρομή της ΑΔΕΔΥ προσεγγίσαμε έναν αριθμό. Υπολογίσαμε ότι τα νομικά πρόσωπα δημοσίου δικαίου, τα Υπουργεία, η Τοπική Αυτοδιοίκηση Β΄ Βαθμού και η Περιφερειακή Διοίκηση έχουν περίπου εκατόν οκτώ γενικούς διευθυντές, πέντε χιλιάδες διευθυντές και εκεί σταματούσαμε. Την έρευνα αυτή που σας αναφέρω, την κάναμε εμείς, δεν την έδωσε η Κυβέρνηση. Στην κατ’ άρθρο συζήτηση, θα αναφέρω και ειδικότερα αριθμητικά στοιχεία.
      Παρακαλούσαμε, λοιπόν, την Κυβέρνηση να φέρει τους αριθμούς, για να αντιληφθούμε περί τίνος πρόκειται. Τίποτα δεν μας είπε για το πόσοι είναι οι προϊστάμενοι τμημάτων. Σκεφτείτε, κυρίες και κύριοι, ότι κακώς και εντέχνως έχει γίνει γνωστό στην κοινή γνώμη ότι αυτό το σχέδιο αφορά την ανώτατη ηγεσία της διοικήσεως, δηλαδή τους εκατόν οκτώ γενικούς διευθυντές. Αφορά κάποιους διευθυντές, λέει ο κόσμος. Αφορά όμως και τους προϊστάμενους τμημάτων που υπηρετούν με θητεία στις θέσεις που κατέχουν σήμερα και που η θητεία τους κάποτε λήγει.
      Με όλους αυτούς μαζί, με τα μέλη του υπηρεσιακού συμβουλίου και χωρίς να υπολογίζουμε τα νομικά πρόσωπα ιδιωτικού δικαίου, ο συνολικός αριθμός που η αντιπολίτευση με τους φορείς μπόρεσε να προσεγγίσει, είναι είκοσι δύο χιλιάδες άνθρωποι, είκοσι δύο χιλιάδες διοικούμενοι. Είναι φανερό ότι εν προκειμένω, κυρίες και κύριοι, ο αριθμός δίνει την έκταση του προβλήματος και δίνει και τις διαστάσεις των συνεπειών αυτών των ρυθμίσεων. Η κακοδιοίκηση, η περαιτέρω κακοδιοίκηση –για να είμαστε ειλικρινείς- η αναστάτωση και οι νέες διχόνοιες οι αδικημένοι που θα αναζητήσουν ρεβάνς και πάλι στο μέλλον, όλα αυτά συγκροτούν τη διαγραφή της τελευταίας δεκαετίας. Όλα τούτα θα τα πληρώσει ο πολίτης, οι υποθέσεις του οποίου δεν θα διεκπεραιώνονται, όπως θα έπρεπε. Πλήγμα στην αξιοπιστία των πολιτικών, παραβίαση της διάταξης που επιβάλλει συλλογικές διαπραγματεύσεις, πλήγμα στη Δημόσια Διοίκηση σε βάρος του πολίτη. Συνοψίζω με αυτές τις σκέψεις το πρώτο μέρος της ομιλίας μου. 
      Μίλησα για νομοθετικό πραξικόπημα όσον αφορά την ουσία και είναι, διότι οι υπάλληλοι που σας προανέφερα και στον αριθμό που σας προσδιόρισα, είναι οι καταργούμενοι υπάλληλοι, οι παυόμενοι υπάλληλοι με τις διατάξεις των άρθρων 7 έως και 11 του σχεδίου νόμου.
      Κυρίες και κύριοι, μην ακούσετε αυτά που θα σας πουν. Δεν τους ενδιαφέρει το ΑΣΕΠ. Δεν τους ενδιαφέρουν τα θέματα του Εθνικού Κέντρου Δημόσιας Διοίκησης. Δεν τους ενδιαφέρει πώς θα δουλέψει ο Επίτροπος στην Ευρωπαϊκή Ένωση. Αυτές είναι συμπληρωματικές διατάξεις.
      Αναζητήσατε το σκοπό του νομικού τέρατος που έχετε ενώπιόν σας στις διατάξεις των άρθρων 7 έως και 11, 12 και 13 για την εκπαίδευση όπου παύονται δια μιας και χωρίς διαδικασίες θα αναδειχθούν εξακόσιοι  καινούργιοι εκπαιδευτικοί ως προϊστάμενοι και στο άρθρο 17 περί Ρυθμιστικής Αρχής Θαλασσίων Ενδομεταφορών. Θα τα πούμε στην κατ΄ άρθρο συζήτηση. Αυτές οι διατάξεις εμπεριέχουν τους κομματικούς σκοπούς ενός σκληρού συλλογικού κομματάρχη, στον οποίο αναδεικνύεται η Κυβέρνηση της Νέας Δημοκρατίας, συμπεριλαμβανομένου και του Πρωθυπουργού, καθ’ ότι ο Πρωθυπουργός συνυπογράφει αυτό το σχέδιο νόμου.
      Καταργείται, λοιπόν, η ιεραρχία της Δημόσιας Διοίκησης και αλλάζει το βαθμολόγιο των δημοσίων υπαλλήλων με φορά και τρόπο που εφαίνοντο και δήλωναν πως δεν δέχονται, μόλις πρόσφατα οι της Κυβέρνησης.
      Κυρίες και κύριοι, έλεγαν, το έλεγε προσωπικά και ο Υπουργός των Εσωτερικών, όταν ήρθε στη Βουλή ο υπαλληλικός κώδικας το 1999, οι βαθμοί της διοίκησης πρέπει να είναι δέκα ή έντεκα. Εμείς από πέντε τους κάναμε επτά. Οι ίδιοι έλεγαν ότι πρέπει να γίνουν δέκα με έντεκα, για να έχει κίνητρα εξέλιξης ο υπάλληλος. Υποσχόταν πριν λίγες ημέρες ο κύριος Υπουργός στην ΑΔΕΔΥ, ότι θα αυξήσει τους βαθμούς του βαθμολογίου και τους μειώνει κατά δύο με το παρόν σχέδιο νόμου, υποβιβάζοντας πέντε χιλιάδες εκατό ανθρώπους μέσα σε μία νύκτα. Και με έναν υποκριτικό, αντιδραστικό τρόπο λένε οι ανεπίγνωτοι της σκληρής πραγματικότητας συνάδελφοι και οι μη έχοντες συνείδηση τι σημαίνει αξιοπρέπεια ανθρώπου και «τι πειράζει να ξανακριθούν;». Να ξανακριθούν, λοιπόν, μαζί με όλους αυτούς, κυρίες και κύριοι Βουλευτές, που μοναδικό τους προσόν, κατά την αξιοκρατική Νέα Δημοκρατία, θα είναι ο χρόνος προϋπηρεσίας κατά βάση -θα το αποδείξουμε αυτό στην κατ’ άρθρο συζήτηση, και να μην επαναλάβουν τα επιχειρήματα που έλεγαν στη Διαρκή Επιτροπή, δεν αντέχουν τη δημόσια κριτική. Καταργούν έτσι πέντε χιλιάδες εκατό ανθρώπους, τους παύουν, τους μειώνουν και στη συνέχεια παύουν μαζικά τα υπηρεσιακά συμβούλια, μειώνουν δραματικά τα κριτήρια αξιολόγησης, σε μία φάση που ο πολίτης χρειάζεται καλύτερες υπηρεσίες και που προσπαθούμε να οδηγήσουμε το τραίνο της διοικητικής σύγκλισης στην Ευρώπη. Παύουν πρόσωπα, λοιπόν, υποβαθμίζουν διαδικασίες στο χώρο και της πρωτοβάθμιας και δευτεροβάθμιας εκπαίδευσης και μειώνουν τις διαδικασίες ελέγχου του υγιούς ανταγωνισμού, ενός δημοσίου αγαθού στο χώρο των θαλάσσιων ενδομεταφορών, και την προστασία του πολίτη εκεί.
      Ο σκοπός, κυρίες και κύριοι, δεν προκύπτει από τον ψευδεπίγραφο τίτλο του σχεδίου νόμου περί προσλήψεων κλπ., αλλά είναι η κατάργηση όλων των εγγυήσεων των θεσμών, για να στηθεί σε μία καλοκαιρινή νύκτα το κράτος της Δεξιάς στη διοίκηση του τόπου.
      Να συνειδητοποιήσουμε ένα πράγμα: Πέραν των δικών μας πολιτικών αντιπαραθέσεων και αντεγκλήσεων, ο πολίτης θα πληρώσει το κόστος των πρωτοβουλιών σας, ο πολίτης του οποίου τις υποθέσεις χειρίζεται το δημόσιο. Και αν κάποιος πει «τι έπρεπε να γίνει;», η απάντηση είναι σαφής:
      Κυρίες και κύριοι της Νέας Δημοκρατίας, ήμασταν κυβέρνηση, Πλειοψηφία και φέραμε υπαλληλικό κώδικα, με τις αρχές που προείπα, μετά από πενταετή διάλογο. Ήμασταν κυβέρνηση και αναθεωρήσαμε το Σύνταγμα. Ήσασταν Αντιπολίτευση και ελέγχεσθε τώρα πια για την ειλικρίνεια των επιχειρημάτων σας. Ήμασταν κυβέρνηση και αναθεωρήσαμε το Σύνταγμα σε τόσες στιγμές του σχετικά με τη Δημόσια Διοίκηση, κάναμε αλλαγές, δείξαμε στον κόσμο ότι ο 20ός αιώνας των διχασμών είναι παρελθόν και ο 21ος αιώνας είναι ο αιώνας που ο πολίτης χρειάζεται τη διοίκηση και το κράτος, η χώρα, η πατρίδα χρειάζεται τη διοίκηση στο τοπίο των είκοσι πέντε της Ευρωπαϊκής Ένωσης.
      Ήρθατε και είπατε: «Θα συνεχίσουμε». Μας κοροϊδέψατε. Εδώ, στις προγραμματικές δηλώσεις, είπατε «Επιτροπή υπαλληλικού κώδικα για να δούμε συστήματα αξιολόγησης». Σωστό. Κάνατε ρύθμιση στον τελευταίο σας νόμο, περί επανιδρύσεως δήθεν του κράτους, για νέα επιτροπή υπαλληλικού κώδικα και την ψηφίσαμε.
      Είπατε στην ΑΔΕΔΥ ότι θα κάνετε μακρύ διάλογο για να αξιολογηθεί η πείρα που μαζεύτηκε από τον υπαλληλικό κώδικα του Αλέκου Παπαδόπουλου, από την αξιολόγηση του Κώστα Σκανδαλίδη. Είπατε ότι θα δείτε την πορεία της ζωής, θα συγκεντρώσετε την εμπειρία, θα την αξιολογήσετε και θα κάνετε παρεμβάσεις. Αντ’ αυτών σε μια νύχτα λέτε στον πολίτη: «Πήγαινε δέκα χρόνια πίσω, πήγαινε στο ν. 2190». Δικές σας διατάξεις κομπάζετε στην τηλεόραση πως επαναφέρετε, κυρίες και κύριοι Βουλευτές; Δείτε τα άρθρα 7 έως 11. Επανέρχεται σε ισχύ και αντικαθίσταται η διάταξη τάδε και τάδε του ν. 2190.
      Αντί, λοιπόν, να φέρετε τις διαδικασίες που χρειάζεται ο τόπος για να πάει η διοίκηση ένα βήμα μπροστά, γυρίζετε πίσω, λες και η δεκαετία αυτή των κρίσιμων εξελίξεων με τη δική σας αντιπολιτευτική και ψευδή, όπως αποδεικνύεται, συμμετοχή είναι δική σας, δεν ανήκει στον Έλληνα πολίτη, δεν ανήκει στην Ελλάδα. 
      Και δεν διδαχθήκατε από το πρόσφατο μπλακ άουτ της ΔΕΗ,  με το δικό σας παιδί το οποίο επαναφέρατε στη ΔΕΗ μετά το 1993, στα χέρια του οποίου και τότε έγινε μπλακ άουτ. Δεν καταλάβατε ότι τουλάχιστον οι Ολυμπιακοί Αγώνες, κύριε Υπουργέ, κύριοι της Κυβέρνησης, έπρεπε να σας κάνουν να έχετε μία συστολή. Και αντί για το συνέδριο της αυριανής μέρας, στο οποίο θέλετε να πάτε τροπαιούχοι, θα έπρεπε να σκεφθείτε τις ανάγκες της πατρίδας που θα την κοιτούν δύο δισεκατομμύρια άνθρωποι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, χρειάζομαι δύο λεπτά ακόμα.
      ΑΘΑΝΑΣΙΟΣ ΜΠΟΥΡΑΣ: Τον κ. Νέζη εννοείτε;
      ΑΝΔΡΕΑΣ ΛΟΒΕΡΔΟΣ: Σας είπα ότι η με μια «κίνησή σας καταστροφή», μου θυμίζει τους παπαδιαμάντιους χαλασοχώρηδες. Σας είπα ότι έτσι όπως συμπεριφέρεσθε τώρα, είστε η κακιά μοίρα που ο Γιώργος Σεφέρης λέει στο «Ημερολόγιο Καταστρώματος». 
      Τυχαίως έπεσε στην αντίληψή μου ένα ποίημα ενός δικηγόρου, του Θανάση Ρέππα, που υπερασπίστηκε ανθρώπους που υπέστησαν τη Δεξιά στον τόπο, τους αντιρρησίες συνείδησης που βασανίστηκαν και ταλαιπωρήθηκαν και φυλακίστηκαν στα χέρια σας, ο οποίος γράφει, κύριε Υπουργέ –ερασιτέχνης ποιητής είναι - τα εξής: «Σίγουρα απεργεί και η λογική. Έχει και αυτή δικαίωμα στην απεργία και το ασκεί πολύ συχνά, δυστυχώς μάλλον μόνιμα». 
      Γιατί έχει σχέση με αυτό που συζητάμε αυτή η στροφή; Έχει σχέση γιατί στη Διαρκή Επιτροπή, κυρίες και κύριοι Βουλευτές, ξέρετε τι μας είπαν; Μην κοιτάτε, λέει, που δεν είναι ωραίες οι ρυθμίσεις, ελέγξτε την εφαρμογή τους. Είπαν στο νομοθετικό σώμα, σ΄ εμάς που έχουμε εκ του Συντάγματος καθήκον να βλέπουμε ποιες διατάξεις εισηγείται μία κυβέρνηση, «μη σας πειράζει που οι διατάξεις αυτές φαίνεται να έχουν προβλήματα, θα δείτε πόσο καθαροί είμαστε κατά τη φάση της εφαρμογής τους». Λευκή επιταγή ζήτησαν. 
      Θυμίζω μία περί λευκής επιταγής σχετική αναφορά πριν τις Ευρωεκλογές του Προέδρου του ΠΑΣΟΚ, του Γιώργου Παπανδρέου. Λευκή επιταγή, κύριε Υπουργέ, όταν αφορά η ρύθμισή σας είκοσι δύο χιλιάδες ανθρώπους, δεν μπορεί να υπάρξει από έναν πολιτικό, ένα Βουλευτή που κάνει ευσυνείδητα τη δουλειά. 
      «Τηρούμε το πρόγραμμά μας», μας είπαν επίσης. Ναι, όμως, αυτό που ο αγαπητός και αξιότιμος φίλος κ. Πολύδωρας υποστήριξε προεκλογικά. «Είμαστε Κυβέρνηση όλων των Ελλήνων», είπε πρόσφατα ο κύριος Πρωθυπουργός σε προσυνεδριακή διαδικασία. Ναι, συμπληρώνει συνυπογράφοντας το παρόν κείμενο, αρκεί να είναι Νέα Δημοκρατία οι πολίτες αυτοί.
      ΠΡΟΕΔΡΟΣ (Άννα Μπενάκη - Ψαρούδα): Κύριε εισηγητά, παρακαλώ, συντομεύετε. 
      ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, δεν έχω χρόνο. Η Πρόεδρος έχει δίκιο. Πρέπει να τελειώσω. Σας παρακαλώ, κοιτάξτε κάτι που καταθέσαμε στη Βουλή, τις απόψεις του εισηγούμενου σήμερα το σχέδιο αυτό Υπουργού κατά τη διάρκεια της συζήτησης του υπαλληλικού κώδικα το 1998-1999. Κοιτάξτε τι είπε στη Διαρκή Επιτροπή για τα υπηρεσιακά συμβούλια, τι είπε σχετικά με το βαθμολόγιο –σας προανέφερα ήδη- τι είπε στην Ολομέλεια της Βουλής και στη Διαρκή Επιτροπή για την πάγια ιεραρχία. Κατηγορούσε τότε τον κ. Παπαδόπουλο, τον Υπουργό Εσωτερικών, γιατί δεν κάνει πάγια και την ιεραρχία στους προϊσταμένους τμημάτων. Τα έχω καταθέσει. 
      Υποκρισία, έλλειψη ευθύνης; Διαλέξτε και πάρτε. Ο λαός θα κρίνει. Ένα, όμως, είναι δεδομένο. Με αυτό το σχέδιο νόμου η Νέα Δημοκρατία καταφέρει πλήγμα στην αξιοπιστία της και στο κεντρώο –δήθεν- πρόσωπό της. Και ένα είναι σίγουρο. Τελικώς, κυρίες και κύριοι Βουλευτές, πρώτοι απ’ όλους οι κύριοι της Νέας Δημοκρατίας, η ίδια η Δεξιά δεν ξεχνά τι σημαίνει Δεξιά. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σταύρος Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, μεσοκαλόκαιρα, όπως αναφέραμε, κυρία Καλαντζάκου και στην αρμόδια επιτροπή, η Κυβέρνηση φέρνει για συζήτηση και ψήφιση στη Βουλή το πολυνομοσχέδιο αυτό που φέρνει τον τίτλο: «Ρυθμίσεις του συστήματος προσλήψεων και θεμάτων δημόσιας διοίκησης».
      Και το φέρνει μεσοκαλόκαιρα για τους γνωστούς λόγους, που είναι βέβαια όμοιοι με εκείνους που αξιοποιούσε και η προηγούμενη κυβέρνηση του ΠΑΣΟΚ, προκειμένου να περάσουν νομοσχέδια που είχαν έντονα την αντιλαϊκή τους κατεύθυνση. 
      Αυτό βέβαια γίνεται χρόνια τώρα και αυτό θα γίνεται στο βαθμό που στο τιμόνι της χώρας βρίσκονται οι κυβερνήσεις που, είτε ανήκουν στο ΠΑΣΟΚ είτε ανήκουν στη Νέα Δημοκρατία, υπηρετούν πολιτικές που βρίσκονται στην αντίπερα όχθη από εκείνη που βρίσκονται τα λαϊκά προβλήματα, τα λαϊκά συμφέροντα. 
      Κύριε Πρόεδρε, το κόμμα μου, το ΚΚΕ θέλει εξαρχής να κάνει καθαρό ότι το υπό συζήτηση νομοσχέδιο έρχεται από την Κυβέρνηση με ένα και μοναδικό στόχο και σκοπό. Και ο σκοπός του αυτός καμιά σχέση δεν έχει με την αντιμετώπιση προβλημάτων στο χώρο της Δημόσιας Διοίκησης ή και αλλού, όπως αναφέρεται και στην έκθεση, αλλά μέσα από τις αλλαγές σε πρόσωπα, σε θέσεις-κλειδιά, έχει σκοπό τη δημιουργία του δικού της μηχανισμού που θα υπηρετεί την υλοποίηση της πολιτικής του δήθεν εκσυγχρονισμού του κράτους. 
      Θα ήθελα επίσης πάλι εξαρχής να επισημάνω ότι οι καταγγελίες του κόμματος της Αξιωματικής Αντιπολίτευσης, που έγιναν και σήμερα αλλά και τις προηγούμενες μέρες κατά τη συζήτηση στην επιτροπή, είναι όμοιες με εκείνες που έκανε και η Νέα Δημοκρατία όταν ήταν στην Αντιπολίτευση. Και τότε η Νέα Δημοκρατία κατήγγειλε το ΠΑΣΟΚ, που ήταν στην κυβέρνηση, ότι προωθεί τα δικά του παιδιά στη Δημόσια Διοίκηση. 
      Έχουμε κυρίες και κύριοι συνάδελφοι, δηλαδή, εναλλαγή ρόλων σ΄ ένα κακόγουστο θέατρο που χρόνια τώρα σκηνοθετεί και παίζει ο δικομματισμός με προφανή βέβαια στόχο και σκοπό, να περάσει την πολιτική του σε βάρος των λαϊκών συμφερόντων.
      Και ήθελα να τονίσω ότι οι καταγγελίες αυτές, όσο σωστές και αν είναι, χάνουν σημαντικό μέρος της αξίας τους όταν γίνονται από σας. Γιατί και σεις, όταν ήσασταν στην κυβέρνηση, επαναλαμβάνω, παρόμοια πολιτική ακολουθούσατε.  Και την είχατε ακολουθήσει, γιατί και για σας ο εκσυγχρονισμός του κράτους και η αποτελεσματικότερη, για τις ανάγκες του κεφαλαίου, λειτουργία του ήταν και ο κύριος στόχος και σκοπός σας. Και υπηρετώντας, κύριοι συνάδελφοι, αυτόν το στόχο και αυτόν το σκοπό, οδηγηθήκαμε σε συρρίκνωση των εργασιακών σχέσεων, επιβάλατε τις ελαστικές σχέσεις εργασίας, το ωρομίσθιο, τη σύνδεση μισθού και παραγωγικότητας. Μην τα ξεχνάμε αυτά. Και αν τα ξεχνάτε εσείς, δεν τα ξεχνάει ο ελληνικός λαός. Εξάλλου αυτό το νομοσχέδιο δεν κάνει τίποτα άλλο παρά να υλοποιεί τη δική σας πολιτική, όπως αυτή χαράκτηκε και με το σχέδιο «ΠΟΛΙΤΕΙΑ. 
      Θα ήθελα ακόμα να επισημάνω ότι το κόμμα της Νέας Δημοκρατίας και με αυτό το νομοσχέδιο, κύριοι συνάδελφοι, δείχνει πόσο βάρος και πόσο αξία είχαν γι’ αυτό οι καταγγελίες που έκανε για το κομματικό κράτος που οικοδομούσε το ΠΑΣΟΚ στο χώρο της Δημόσιας Διοίκησης, αλλά και το πόσο σέβεται τις δικές του διακηρύξεις, αυτές που μιλούσαν για αξιοκρατία στην ανάδειξη στελεχών. Και τώρα που αναδείχθηκε στην Κυβέρνηση, όλα αυτά όχι μόνο πήγαν περίπατο, αλλά αξιοποιώντας το καθεστώς της ημετεροκρατίας που έστησε μαζί με το ΠΑΣΟΚ, προωθεί τα δικά του παιδιά σε θέσεις κλειδιά και όχι βέβαια γιατί αυτό επιβάλλουν οι ανάγκες της δικής του πολιτικής, αφού αυτή στις βασικές επιλογές της είναι όμοια με εκείνη του ΠΑΣΟΚ, αλλά για να είναι συνεπής η εναλλαγή στις καρέκλες των πρασίνων στελεχών από τους γαλάζιους, που γίνεται σε κάθε κυβερνητική αλλαγή και όχι μόνο τα τελευταία χρόνια. Και μετά απ’ αυτό και οι δυο σας μας μιλάτε για τα προβλήματα που έχει η Δημόσια Διοίκηση, όταν αυτά τα προβλήματα είναι γέννημα και θρέμμα της πολιτικής και της πρακτικής σας. Είναι καρπός της αντιλαϊκής σας πολιτικής, που πολλά από τα άπλυτά της βγήκαν στην επιφάνεια κατά τις προηγούμενες ημέρες στη συζήτηση στην επιτροπή.
      Κυρίες και κύριοι συνάδελφοι, το ΚΚΕ έχει πολλές φορές αναφερθεί στο ρόλο που μπορεί και πρέπει να παίξει η Δημόσια Διοίκηση, στα πλαίσια βέβαια μιας άλλης πολιτικής για την ανάπτυξη της χώρας μας προς όφελος του λαού. Κάτω από το πρίσμα αυτό κρίνουμε και τοποθετούμαστε στις διατάξεις του νομοσχεδίου, που –επαναλαμβάνω- αν ρυθμίζει κάτι, είναι το πώς θα περάσει ο έλεγχος της Δημόσιας Διοίκησης στο δικό της κομματικό κράτος, στο δικό της κομματικό μηχανισμό. Και ταυτόχρονα να εξυπηρετήσει και τις ιδιαίτερες πελατειακές της ανάγκες, τις ανάγκες του κυβερνώντος κόμματος.
      Έτσι, λοιπόν, είμαστε αντίθετοι με συντριπτική πλειοψηφία -για να μην πω με το σύνολο- με τις ρυθμίσεις που γίνονται. Αυτό βέβαια δεν σημαίνει ότι συμφωνούμε με το καθεστώς που υπάρχει μέχρι σήμερα, το καθεστώς της αδιαφάνειας, της αναξιοκρατίας και της ημετεροκρατίας, που οικοδόμησαν όλες οι προηγούμενες κυβερνήσεις, είτε αυτές ανήκαν το ΠΑΣΟΚ είτε στη Νέα Δημοκρατία.
      Μας δόθηκε η δυνατότητα κατά τη συζήτηση στην επιτροπή –και θα μας δοθεί και στη συζήτηση επί των άρθρων που θα γίνει στην Ολομέλεια- να σταθούμε και να αναπτύξουμε το γιατί εμείς είμαστε αντίθετοι με το νομοσχέδιο. Τώρα, όμως, θα σταθούμε σε ορισμένες μόνο πλευρές του, που, όμως, είναι ενδεικτικές και αποκαλυπτικές για τους στόχους που υπηρετεί. Και όπως τονίσαμε, κάθε άλλο παρά έχουν σχέση με τις ρυθμίσεις εκείνες που έχει ανάγκη η Δημόσια Διοίκηση για να παίξει το ρόλο που πρέπει προς όφελος του λαού.
      Όπως είπαμε, το νομοσχέδιο υλοποιεί την πολιτική της προηγούμενης κυβέρνησης, όπως αυτή χαράχτηκε με το πρόγραμμα «ΠΟΛΙΤΕΙΑ». Έτσι προβλέπεται, με τη δημοσίευση του νόμου, η λήξη της θητείας των υπηρεσιακών συμβουλίων και των διευθυντών, προϊσταμένων και γενικών διευθυντών του δημοσίου, οι οποίοι πλέον θα έχουν τριετή θητεία. Η αξιολόγηση και η επιλογή των γενικών διευθυντών θα γίνεται από το ειδικό υπηρεσιακό συμβούλιο, που λειτουργεί στο Υπουργείο Εσωτερικών και των διευθυντών από τα υπηρεσιακά συμβούλια κάθε Υπουργείου ή κάθε φορέα. Αυτό σημαίνει ότι οι σημερινοί βαθμοί διευθυντή και γενικού διευθυντή παύουν να αποτελούν βαθμούς της βαθμολογικής κλίμακας και εφεξής θα αποτελούν βαθμούς καθηκόντων.
      Μετά τη λήξη της τριετούς θητείας τους όλοι οι προϊστάμενοι επαναξιολογούνται μαζί με τους υπόλοιπους υπαλλήλους και μάλιστα με έναν τρόπο που υπονομεύει την ιεραρχική τους εξέλιξη, αφού ανάμεσα στα κριτήρια που προσδιορίζονται, περιλαμβάνεται και αυτό που αφορά τη γενικότερη συμπεριφορά τους.
      Όλα αυτά –θα πούμε και περισσότερα στην επί των άρθρων συζήτηση- στην ουσία τους εκφράζουν την πρόθεση της Κυβέρνησης, μέσα από το διορισμό εμπίστων κυβερνητικών στελεχών στο ειδικό υπηρεσιακό συμβούλιο και στα επί μέρους υπηρεσιακά συμβούλια, στις θέσεις των αιρετών μελών να ορίσει και να ελέγξει τα στελέχη που πρόσκεινται στο δικό της κόμμα.
      Η πρόθεση ακόμα της Κυβέρνησης να προωθήσει τα δικά της στελέχη φαίνεται και από το τέταρτο κεφάλαιο, που αφορά το χώρο της παιδείας. Όχι ότι και σ’ αυτό τον ευαίσθητο –όπως λέγεται και είναι- χώρο της παιδείας η κατάσταση είναι καλή. Κάθε άλλο, αφού οι κυβερνήσεις του ΠΑΣΟΚ είχαν αρνηθεί με τον πιο κατηγορηματικό τρόπο τη θεσμοθέτηση 100% αντικειμενικών και μετρήσιμων κριτηρίων για την επιλογή των στελεχών της εκπαίδευσης. Έτσι αξιοποίησαν και οικοδόμησαν ένα ολόκληρο πλέγμα, που τους εξασφάλιζε την επιλογή των δικών τους παιδιών σε θέσεις-κλειδιά της εκπαίδευσης. Και σ’ αυτήν την κατεύθυνση βέβαια κινείται και η Νέα Δημοκρατία.
      Εμείς δεν είχαμε -ούτε έχουμε- καμία αυταπάτη ότι η Κυβέρνηση της Νέας Δημοκρατίας θα έπραττε διαφορετικά, γιατί, όπως τονίσαμε και στην επιτροπή, όσο εφαρμόζεται αυτή η πολιτική, η κάθε κυβέρνηση, είτε αυτή ανήκει στο ένα κόμμα είτε στο άλλο, θα έχει την ανάγκη των δικών της παιδιών, τα οποία θα τοποθετεί στο σβέρκο των εκπαιδευτικών και της εκπαίδευσης για να της εξασφαλίζουν την απρόσκοπτη υλοποίηση της πολιτικής της.
      Στο Κεφάλαιο Α΄ που αναφέρεται στις προσλήψεις, μιλάτε, κύριοι της Κυβέρνησης, για την αναβάθμιση του ΑΣΕΠ, όμως οι διατάξεις που περιλαμβάνει το κεφάλαιο αυτό, κάθε άλλο παρά βοηθούν στο να καταλήξει κάποιος σ΄ ένα τέτοιο συμπέρασμα. Και το λέμε αυτό, γιατί ούτε η κατάργηση της βάσης της βαθμολογίας μπορεί να θεωρηθεί ως αναβάθμιση ούτε ο αποκλεισμός νέων υποψηφίων από την πρόσληψη στο δημόσιο ούτε ο αποκλεισμός υποψηφίων γιατί έκαναν λάθος στη συμπλήρωση του δελτίου. ‘Όλα αυτά δεν συνιστούν αναβάθμιση, αλλά μάλλον το αντίθετο.  Για εμάς όλα αυτά τα μέτρα θα δημιουργήσουν πρόσθετες δυσκολίες σε όσους θέλουν να προσληφθούν στο δημόσιο.
      Τονίσαμε στην επιτροπή ότι  η κατάργηση της βάσης στους γραπτούς διαγωνισμούς του ΑΣΕΠ θα έχει ως αποτέλεσμα υποψήφιοι επιδερμικών γνώσεων να προσλαμβάνονται στο δημόσιο. Αυτό θα γίνει στην περίπτωση που ο αριθμός των υποψηφίων θα είναι μικρός σε σχέση με τις προκηρυσσόμενες θέσεις. 
      Ακόμη τονίσαμε ότι η κατάργηση της βάσης θα έχει και το αποτέλεσμα, υποψήφιοι με πολλά προσόντα και με μεγάλη γραπτή βαθμολογία να μην προσλαμβάνονται στο δημόσιο ούτε άμεσα ούτε μέσα από μια προοπτική, στην περίπτωση που οι προκηρυσσόμενες θέσεις είναι ελάχιστες και οι διεκδικητές πάρα πολλοί.
      Τέλος θα ήθελα να επισημάνω ότι με τα όσα αναφέρονται στην παράγραφο 2 του άρθρου 1, θα έχουμε συρρίκνωση του αριθμού των νέων ανθρώπων που θέλουν να διεκδικήσουν μια θέση στο δημόσιο. Εδώ υπάρχει μια αντίφαση, όπως επισήμανα και χθες, ανάμεσα στο νόμο και στη συγκεκριμένη παράγραφο με όσα λέγονται στην εισηγητική έκθεση του νομοσχεδίου.
      Όσον αφορά στο χρονικό περιορισμό για την προκήρυξη θέσεων στους δήμους και τις κοινότητες, κατά την άποψή μου, θα δυσκολέψει περισσότερο τα πράγματα σ΄ αυτούς τους φορείς.
      Κυρίες και κύριοι συνάδελφοι, πολλές φορές και σ΄ αυτήν την Αίθουσα έχουμε τονίσει ως Κομμουνιστικό Κόμμα ότι χρειάζεται η σύνταξη νέων οργανισμών και η καταγραφή των πραγματικών αναγκών στη Δημόσια Διοίκηση. Αυτή η τόσο σοβαρή δουλειά πρέπει να γίνει από ένα όργανο, στο οποίο απαραίτητα πρέπει να συμμετέχουν και οι εργαζόμενοι. Κάτι τέτοιο βέβαια δεν έγινε μέχρι σήμερα, ούτε πρόκειται να γίνει και οι λόγοι είναι προφανείς και ευνόητοι.
      Για τις προσλήψεις στο δημόσιο έχουμε τονίσει ως Κομμουνιστικό Κόμμα της Ελλάδος ότι αυτές πρέπει να γίνονται χωρίς διαγωνισμούς, με αντικειμενικά όμως κριτήρια που θα είναι μετρήσιμα και με σύστημα μοριοποίησης και συνυπολογισμού των κοινωνικών κριτηρίων σε περίπτωση ισοβαθμίας. 
      Όσον αφορά στο τελευταίο κεφάλαιο, θα σταθώ σε δύο άρθρα, στο άρθρο 17 που αναφέρεται στην κατάργηση της ΡΑΘΕ και στο άρθρο 15 που αναφέρεται στα ΚΕΠ. 
      Θα αρχίσω από  το άρθρο 17. Εμάς, όπως τόνισα και στην επιτροπή, ούτε κρύο μας κάνει ούτε ζέστη αν θα υπάρχει ή θα διαλυθεί η ΡΑΘΕ. Η ΡΑΘΕ για εμάς αποτέλεσε το φύλλο συκής σε μια βαθιά αντιλαϊκή πολιτική που εφάρμοζε η προηγούμενη κυβέρνηση στο συγκεκριμένο τομέα των ακτοπλοϊκών συγκοινωνιών. 
      Αυτό που μας καίει και εκείνο που καίει τον ελληνικό λαό και κύρια το λαό που κατοικεί στα νησιά μας, είναι εάν θα συνεχιστεί αυτή η απαράδεκτη κατάσταση που υπάρχει στις ακτοπλοϊκές συγκοινωνίες, μια κατάσταση που οφείλεται στην πλήρη ασυδοσία που απολαμβάνουν οι εφοπλιστές μετά την κατάργηση του καμποτάζ και την απελευθέρωση των ακτοπλοϊκών συγκοινωνιών στη  χώρα μας. Αυτό είναι που ενδιαφέρει το λαό μας και όχι εάν θα υπάρχει αυτή η επιτροπή. Πρέπει να τονίσω ότι τίποτα δεν γίνεται από την καινούργια Κυβέρνηση μέχρι στιγμής, εκτός από την πριμοδότηση της ασυδοσίας του εφοπλιστικού κεφαλαίου.
      Όσον αφορά στο άρθρο 15 που αναφέρεται στα ΚΕΠ, θα ήθελα να πω ότι θα πρέπει να κανονιστεί το θέμα των πληρωμών τους. Όμως τι θα γίνει με τους ανθρώπους αυτούς; Θα συνεχίσει αυτή η απαράδεκτη κατάσταση, αυτή η ομηρία; Κάτι υποσχέθηκε ο κύριος Υφυπουργός. Εμείς λέμε ότι πρέπει αυτοί οι εργαζόμενοι να μονιμοποιηθούν και να πάψει αυτό το καθεστώς της πολιτικής ομηρίας. 
      Κυρίες και κύριοι συνάδελφοι, το Κομμουνιστικό Κόμμα της Ελλάδας έχει άπειρες φορές καταγγείλει το καθεστώς της ημετεροκρατίας που κυριαρχεί στις επιλογές των στελεχών της Δημόσιας Διοίκησης. Έχει καταγγείλει την αδιαφάνεια, τα συνεκτιμώμενα κριτήρια και όλο το νομικό πλέγμα που εξασφαλίζει στην κάθε κυβέρνηση να διορίζει τους δικούς της ανθρώπους σε θέσεις-κλειδιά.
      Και αυτό το καθεστώς διατηρεί, συντηρεί και αξιοποιεί η Κυβέρνηση της Νέας Δημοκρατίας με το υπό συζήτηση νομοσχέδιο. Και το αξιοποιεί γι’ αυτό επιβάλλουν τα στενά κομματικά της συμφέροντα αλλά και η πολιτική που υπηρετεί και που δεν είναι άλλη παρά εκείνη της εξυπηρέτησης των συμφερόντων του μεγάλου κεφαλαίου, η πολιτική των καπιταλιστικών αναδιαρθρώσεων που προωθείται και από τα δύο κόμματα όλο αυτό χρονικό διάστημα. 
      Το Κ.Κ.Ε. έχει πολλές φορές και σ’ αυτή την Αίθουσα αναπτύξει για το πώς βλέπουμε το ρόλο της δημόσιας διοίκησης στα πλαίσια μιας άλλης πολιτικής που θα εφαρμόζει μια άλλη κυβέρνηση, ένα ρόλο μοχλού που θα είναι άρρηκτα δεμένος με την αξιοκρατία και τη διαφάνεια στις επιλογές που δεν θα χωρίζει τα παιδιά του λαού σε δικά μας και δικά σας, όπως κάνατε και τα δύο κόμματα. Θα δίνει τις ίδιες δυνατότητες σε όλους γιατί κάτι τέτοιο επιτάσσει το συμφέρον του λαού μας και της χώρας μας.
      Κυρία Πρόεδρε, καταψηφίζουμε το νομοσχέδιο επί της αρχής.
      ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Φώτης Κουβέλης, έχει το λόγο.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι ακριβές ότι η Κυβέρνηση στη διάρκεια των συλλογικών διαπραγματεύσεων που είχε και με τους αρμόδιους κοινωνικούς φορείς, αλλά και στη διάρκεια των συζητήσεων για το νέο δημοσιοϋπαλληλικό κώδικα, επέλεξε πράγματι μέσα στο καλοκαίρι να φέρει ένα σχέδιο νόμου για τη Δημόσια Διοίκηση. Και βεβαίως η Βουλή λειτουργεί και θα μπορεί κανείς να υποστηρίξει την άποψη «γιατί όχι και στα μέσα Ιουλίου;»
      Αλλά ένα νομοσχέδιο το οποίο αναφέρεται στο εξαιρετικά ευαίσθητο μέγεθος της Δημόσιας Διοίκησης, προϋπέθετε την αναγκαία δημόσια συζήτηση και όχι μόνο μεταξύ της Κυβερνήσεως και των αρμόδιων κοινωνικών φορέων, αλλά θα έλεγα και μεταξύ όλων των κομμάτων, με την επισήμανση και υπενθύμιση ότι με χίλιους τόνους απ’ όλες τις πλευρές έχει ακουστεί ότι το μέγεθος «Δημόσια Διοίκηση» δεν πρέπει να εντάσσεται σε μια κομματική διελκυστίνδα όσο και αντιπαράθεση, αλλά θα πρέπει να προκύπτει με τη μέγιστη δυνατή συναινετική διαδικασία. 
      Άλλωστε γι’ αυτόν ακριβώς το λόγο έχει θεσπίσει η Βουλή των Ελλήνων, όταν κυβερνούσε το ΠΑΣΟΚ, την Εθνική Επιτροπή Δημόσιας Διοίκησης. Δεν αντέχω στον πειρασμό να επαναλάβω αυτό που και στο παρελθόν έχω υποστηρίξει, ότι προκειμένου να ικανοποιήσουμε την κοινή γνώμη, ιδρύουμε επιτροπές, όπως «Εθνική Επιτροπή Δημόσιας Διοίκησης», διακομματική επιτροπή για τα ζητήματα της εξωτερικής πολιτικής, αλλά ουδέποτε αυτές οι επιτροπές λειτουργούν. Και η μη λειτουργία τους αποδεικνύει ότι πέρα από τα λόγια και τις εξαγγελίες εξακολουθεί η πολιτική αντιπαράθεση να είναι ψευδεπίγραφη και όχι επί της ουσίας των πολιτικών ζητημάτων, μερικά από τα οποία πράγματι θέλουν μια ουσιαστική συνεννόηση μεταξύ των πολιτικών δυνάμεων και τούτο ανεξάρτητα από τις επί μέρους σημαντικές διαφορές που μπορεί να υπάρχουν. Διότι κανένα ζήτημα και κανένα πρόβλημα αυτής της κοινωνίας δεν είναι άμοιρο συγκεκριμένου ιδεολογικού περιεχομένου και φορτίου.
      Κυρίες και κύριοι συνάδελφοι, ποιος από σας πιστεύει ότι το πρόβλημα της Δημόσιας Διοίκησης, πρόβλημα υπαρκτό, χιλιοσυζητημένο, αναζητεί τη λύση του στο επίπεδο της διεύθυνσης της ηγεσίας της και όχι στην αλλαγή της δομής, μιας δομής η οποία δεν επιτρέπει στη Δημόσια Διοίκηση να είναι αποτελεσματική, ευέλικτη, λειτουργική και να μπορεί συστηματικά να εντάσσεται στην παραγωγική διαδικασία της χώρας; 
      Ποιος πιστεύει ότι αλλάζοντας με συγκεκριμένες διαδικασίες, στις οποίες θα αναφερθώ, τη διεύθυνση της Δημόσιας Διοίκησης θα εξασφαλίσουμε μια αποτελεσματική Δημόσια Διοίκηση, όταν όλοι μας σε διάφορους χρόνους και με διαφορετικούς τρόπους έχουμε υποστηρίξει ότι αυτή η Δημόσια Διοίκηση με την παθολογία της δεν μπορεί να υπηρετήσει τις ανάγκες της χώρας και πολύ περισσότερο δεν μπορεί να ανταποκριθεί σε ζητήματα σχετικά με το κάθε φορά παραγόμενο οικονομικό αποτέλεσμα αυτής της κοινωνίας.
      Κυρίες και κύριοι συνάδελφοι, αυτή η διοίκηση δεν έχει ευθύνη για το γεγονός ότι υπάρχει ανικανότητα απορρόφησης κοινοτικών κονδυλίων; Αυτή η Δημόσια Διοίκηση με τις συγκεκριμένες δομές δεν έχει την ευθύνη της που δεν μπορεί να υπηρετήσει τα προβλήματα των Ελλήνων πολιτών και να προσφέρει τις υπηρεσίες οι οποίες αντιστοιχούν στις σύγχρονες συνθήκες; Προφανώς, ναι. Και πιστεύετε, κύριε Υπουργέ, ότι αλλάζοντας τη Δημόσια Διοίκηση στο επίπεδο της διεύθυνσής της, στο επίπεδο των γενικών διευθυντών και των διευθυντών, θα δώσετε απάντηση στα ζητήματα που έχουν σχέση με την παθολογία της Δημόσιας Διοίκησης; Προφανώς όχι, κυρίες και κύριοι συνάδελφοι.
      Παρακολουθώ μέρες τώρα -και στη Διαρκή Επιτροπή και εδώ- μία αντιπαράθεση η οποία έχει σχέση με το «τι κάνουμε εμείς και τι κάνατε εσείς». Προφανώς αναφέρομαι στην αντιπαράθεση μεταξύ Νέας Δημοκρατίας και ΠΑΣΟΚ. Θα επαναλάβω –και όχι τυχαία- ότι βεβαίως και το ΠΑΣΟΚ δεν μπορεί να επαίρεται για τα όσα διαμόρφωσε στο χώρο της Δημόσιας Διοίκησης. Σε καμία περίπτωση δεν μπορεί να είναι ευχαριστημένο το ΠΑΣΟΚ ως κυβέρνηση, επί σειρά πολλών ετών, για όσα κατέγραψε και μάλιστα με έντονα αρνητικό τρόπο στο χώρο της Δημόσιας Διοίκησης. Μερικά  από αυτά τα αρνητικά, αγαπητοί συνάδελφοι του ΠΑΣΟΚ, τα ανέφερα. Κυρίως αναφέρθηκα σε ζητήματα που έχουν σχέση με τη δυσλειτουργία της Δημόσιας Διοίκησης -πασίδηλο γεγονός, κανείς δεν το αμφισβητεί- και ιδιαίτερα με την έλλειψη ικανότητάς της να ανταποκρίνεται στις παραγωγικές ανάγκες αυτού του τόπου.
      Όμως, κυρίες και κύριοι συνάδελφοι,  αυτή η αντιπαράθεση μέχρι που μπορεί να οδηγήσει; Θα γίνεται συνεχώς η σύγκριση με το παρελθόν; Η σύγκριση πρέπει να γίνεται με τις σύγχρονες ανάγκες της ελληνικής κοινωνίας, η οποία συστηματικά διεκδικεί να «σηκωθεί» αυτός ο τόπος, να μπορέσει να παρακολουθήσει τις εξελίξεις και κυρίως εκείνες τις εξελίξεις που έχουν σχέση και με τη συμμετοχή της χώρας μας στο υπό διαμόρφωση οικονομικό και πολιτικό ολοκλήρωμα της Ενωμένης Ευρώπης, μία συμμετοχή η οποία αναμφισβήτητα δημιουργεί και ανταγωνιστικές σχέσεις. Στοιχείο πλεονεξίας μέσα σ΄ αυτό το πλαίσιο των ανταγωνιστικών σχέσεων, είναι και η αποτελεσματική Δημόσια Διοίκηση.
      Βεβαίως οι προηγούμενες κυβερνήσεις είχαν ένα έργο, το οποίο κανείς δεν μπορεί να το μηδενίζει. Πρέπει να το αξιοποιεί, να το μεταφέρει στο παρόν, να το βελτιώνει και βεβαίως να το προωθεί στο μέλλον. Αλλά έρχεται η Κυβέρνηση της Νέας Δημοκρατίας σήμερα και εκείνο που αποφασίζει να πράξει, είναι να αλλάξει τη διεύθυνση της Δημόσιας Διοίκησης. Δεν είναι το ζητούμενο αυτό. Το ζητούμενο είναι η αξιοκρατική στελέχωση της Δημόσιας Διοίκησης. Και αυτή η αξιοκρατική στελέχωση, κύριε Υπουργέ, θα συμφωνήσετε ότι προϋποθέτει οριοθέτηση των κριτηρίων, προϋποθέτει μοριοδότηση των κριτηρίων, έτσι ώστε η όποια αξιολογική κρίση να βασίζεται σε αντικειμενικά στοιχεία και να ανταποκρίνεται σ΄ αυτό που όλοι μας θέλουμε, η Δημόσια Διοίκηση, αξιοποιώντας το στελεχειακό της δυναμικό, να μπορεί να προσφέρει στον ελληνικό λαό εκείνα που υποχρεούται αυτή και δικαιούται ο ελληνικός λαός.
      Τι σας πείραζε, κύριε Υπουργέ, να προωθήσετε αυτήν την οριοθέτηση των αξιολογικών κριτηρίων και στοιχείων, να προχωρήσετε στη μοριοδότηση, να συζητήσουμε για το δημοσιοϋπαλληλικό κώδικα και τις νέες διατάξεις του και εν συνεχεία, με βάση αυτά τα αποφασιστικά όσο και σταθερά αξιολογικά κριτήρια, να προχωρήσετε -δικαίωμά σας είναι- και στη νέα στελέχωση της Δημόσιας Διοίκησης στο επίπεδο της γενικής διεύθυνσης αλλά και της διεύθυνσης;
      Κατά συνέπεια, με βεβαιότητα μπορεί κανείς να υποστηρίξει ότι αυτή η επιλογή της Κυβέρνησης και με τις συγκεκριμένες διατάξεις του σχεδίου νόμου δεν είναι τίποτε άλλο παρά η επανάληψη ενός φαινομένου του παρελθόντος, η Δημόσια Διοίκηση να υποταχθεί με άλλο χρώμα βέβαια πάλι στην Κυβέρνηση και πάλι στο κυβερνών κόμμα.
      Όμως έτσι ο φαύλος κύκλος μεγαλώνει, τα αδιέξοδα πολλαπλασιάζονται και ο ελληνικός λαός παρακολουθεί αυτήν τη Δημόσια Διοίκηση να μη μπορεί να αναβαθμιστεί και να ανταποκριθεί στις υποχρεώσεις της.
      Κυρίες και κύριοι συνάδελφοι, η Δημόσια Διοίκηση με αυτήν τη ρύθμιση δέχεται ένα πλήγμα –και δεν επιλέγω υπερβολικές εκφράσεις- και ακούστε γιατί. Διότι αυτό που σηματοδοτεί η επιλογή της Κυβέρνησης με το συγκεκριμένο νομοσχέδιο, αυτό που διδάσκει τον ελληνικό λαό, είναι ότι έφυγαν οι πράσινοι, έρχονται οι μπλε και θέλουμε αυτήν την εγκατάσταση με καινούργια χρώματα κυρίως στο επίπεδο της γενικής διεύθυνσης και της διεύθυνσης της Δημόσιας Διοίκησης, όταν χρονίζουν άλλα ζητήματα τα οποία περιμένουν τη λύση τους, όταν για παράδειγμα, όπως έλεγα στη Διαρκή Επιτροπή, έχουμε τομείς της Δημόσιας Διοίκησης οι οποίοι βουλιάζουν από τον υπερπληθυσμό των δημοσίων υπαλλήλων που έχουν τοποθετηθεί εκεί χωρίς μελέτη, χωρίς σχεδιασμό, χωρίς οργανόγραμμα και έχουμε άλλους τομείς της Δημόσιας Διοίκησης οι οποίοι έχουν φοβερές ελλείψεις, έχουν οργανικά κενά και δεν μπορούν να ανταποκριθούν ούτε καν στοιχειωδώς στις ανάγκες του ελληνικού λαού.
      Αυτά, κύριε Υπουργέ, ήταν τα ζητήματα που έπρεπε να αντιμετωπίσετε. Αυτά είναι τα ζητήματα που κατά προτεραιότητα έπρεπε να φέρετε στη Βουλή και όχι η αλλαγή των γενικών διευθυντών και των διευθυντών και μάλιστα, επαναλαμβάνω, αγαπητοί συνάδελφοι και αγαπητές συνάδελφοι, χωρίς οριοθέτηση και μοριοποίηση των κριτηρίων, έτσι ώστε οι όποιες κρίσεις να αντέχουν στην κριτική. Και θα αντέχουν στην κριτική από την ώρα που θα γίνονται στη βάση συγκεκριμένων αξιολογικών κριτηρίων. 
      Κυρίες και κύριοι συνάδελφοι, η Δημόσια Διοίκηση χρησιμοποιήθηκε -και δυστυχώς φαίνεται να συνεχίζεται αυτή η κατάσταση- ως το κατ’ εξοχήν ικανό εργαλείο προώθησης των πελατειακών σχέσεων. Όμως έτσι δεν είναι δυνατόν να ελπίσει ο ελληνικός λαός πως μπορεί η Δημόσια Διοίκηση να αναβαθμιστεί.
      Υπάρχει και άλλη μία διάταξη παρόμοιου χαρακτήρα μέσα στο σχέδιο νόμου που αφορά τα ζητήματα της εκπαίδευσης. Παρόμοια ρύθμιση και εκεί, στο επίπεδο της διεύθυνσης της εκπαίδευσης, επιχειρείται. Και άκουσα χθες την κυρία Υπουργό να λέει ότι μέχρι το 2005 υπάρχει ένας μεταβατικός χρόνος. Και το ερώτημά μου -ερώτημα καλόπιστο- είναι το εξής: Μα, αφού υπάρχει ένα μεγάλο χρονικό διάστημα μέχρι το τέλος του 2005 να ρυθμιστούν τα επί μέρους ζητήματα, γιατί σπεύδει η Κυβέρνηση να αντιμετωπίσει αυτό το ζήτημα της διεύθυνσης της εκπαίδευσης ή της διεύθυνσης της Δημόσιας Διοίκησης χωρίς να έχει εξασφαλίσει όλα τα άλλα στοιχεία, τα οποία είναι τα κατ’ εξοχήν κρίσιμα και αναγκαία για την όλη υπόθεση της Δημόσιας Διοίκησης και προφανώς της εκπαίδευσης;
      Κυρίες και κύριοι συνάδελφοι, υπάρχουν διατάξεις στο σχέδιο νόμου οι οποίες είναι θετικές, όπως για παράδειγμα αυτές που αναφέρονται σε επί μέρους ζητήματα του ΑΣΕΠ ή άλλες διατάξεις που αναφέρονται στην αναγκαία, κατά τη γνώμη μας, κατάργηση της Ρυθμιστικής Αρχής Θαλασσίων Ενδομεταφορών. Όμως το σχέδιο νόμου δεν προσδιορίζεται απ’ αυτές τις διατάξεις. Εκείνο που προσδιορίζει κυριαρχικά το σχέδιο νόμου, την αρχή -αν θέλετε- του σχεδίου νόμου, είναι οι ρυθμίσεις που επιχειρεί στα ζητήματα της Δημόσιας Διοίκησης και της εκπαίδευσης και επαναλαμβάνω, μ’ έναν τρόπο αναντίστοιχο, μ’ έναν τρόπο ανακόλουθο, μ΄ έναν τρόπο ο οποίος δεν πείθει, αντίθετα εγείρει τη βεβαιότητα ότι η Κυβέρνηση της Νέας Δημοκρατίας στα μέσα του καλοκαιριού επιχειρεί -και βεβαίως θα το επιτύχει διότι έχει την Πλειοψηφία στην Αίθουσα αυτή- να ελέγξει τη Δημόσια Διοίκηση στο επίπεδο της διεύθυνσης.
      Όμως, κύριε Υπουργέ, κι αν ελέγξετε τη Δημόσια Διοίκηση στο επίπεδο της γενικής διεύθυνσης και της διεύθυνσης,  να ξέρετε ότι θα υπάρχει από κάτω μία Δημόσια Διοίκηση ανεπαρκής, αναποτελεσματική, ανάπηρη, ανίκανη να αξιοποιήσει το προσωπικό που έχει και προφανώς, κυρίες και κύριοι συνάδελφοι, ανίκανη να ανταποκριθεί στις σύγχρονες ανάγκες της ελληνικής κοινωνίας. Καταψηφίζουμε το σχέδιο νόμου επί της αρχής.
      ΠΡΟΕΔΡΟΣ (Άννα Μπενάκη - Ψαρούδα): Εισερχόμαστε στον κατάλογο των ομιλητών. Επειδή είναι πολλοί οι εγγεγραμμένοι στον κατάλογο, από ‘δω και στο εξής θα τηρείται αυστηρά ο χρόνος και παρακαλώ τους ομιλητές να το λάβουν σοβαρά υπόψη τους.
      Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, κυρίες και κύριοι συνάδελφοι, παρακολούθησα με μεγάλη προσοχή τις μέρες αυτές όλη τη συζήτηση σχετικά με το νομοσχέδιο του Υπουργείου Εσωτερικών και Δημόσιας Διοίκησης στην επιτροπή. Αυτό που διαπίστωσα νομίζω ότι είναι κατανοητό σε όλους μας, μία οξύτατη επίθεση από την πλευρά ιδιαίτερα της Αξιωματικής Αντιπολίτευσης στο συγκεκριμένο νομοσχέδιο. Έγιναν πραγματικά οξύτατες κριτικές στο νομοσχέδιο, οι οποίες, όμως, ήταν στην ουσία αβάσιμες. Στη σημερινή συνεδρίαση, παρακολουθώντας τον εισηγητή της Αξιωματικής Αντιπολίτευσης, τον άκουσα να μιλάει για νομοθετικό πραξικόπημα, να αναφέρεται στη Νέα Δημοκρατία λέγοντας ότι δεν την ενδιαφέρει το ΑΣΕΠ, να λέει ότι παύουμε πρόσωπα, καταργούμε θεσμούς. Μάλιστα άκουσα και μία κουβέντα που δεν την περίμενα, ότι είμαστε η κακιά μοίρα αυτού του τόπου.
      Όλα αυτά τα αφήνω στην κρίση των μελών του Κοινοβουλίου, αλλά και στην κρίση του ελληνικού λαού. Δεν μπορώ, όμως, να μη θυμηθώ το ’82, όταν ο Μένιος Κουτσόγιωργας με το ν. 1232 καρατόμησε όλη τη Δημόσια Διοίκηση και μάλιστα σ΄ αυτή την Αίθουσα υπάρχουν και άνθρωποι που έβαλαν την υπογραφή τους ως σύμβουλοι του Μένιου Κουτσόγιωργα σ΄ εκείνο το αλήστου μνήμης νομοσχέδιο. Τι κάνατε; Διαλύσατε στην κυριολεξία τη Δημόσια Διοίκηση, διαλύσατε οικογένειες. Θυμάμαι χαρακτηριστικό παράδειγμα από την εκλογική μου περιφέρεια, την Πέλλα, όταν ο Διευθυντής της Νομαρχίας, μετακινήθηκε, εκδιώχθηκε στη Δράμα, η σύζυγός του υπάλληλος της Νομαρχίας μετατέθηκε στην Καστοριά και το παιδί τους σπούδαζε στη Θεσσαλονίκη. Διαλύσατε οικογένειες στην κυριολεξία.  Και φυσικά διαλύσατε την κρατική μηχανή. 
      Επιβάλατε ένα κομματικό κράτος. Εγκαταστήσατε στις δημόσιες υπηρεσίες κομματικούς κομισάριους, οι οποίοι επέλεγαν, τοποθετούσαν, μετέθεταν ανθρώπους δίχως κανένα οίκτο και αξιοκρατικό κριτήριο.  Λέγατε χαρακτηριστικά ότι έπρεπε να διαλύσετε κάθε φωλιά της Δεξιάς. Εσείς ήσασταν, η παράταξή σας ήταν αυτή που έφερε σ΄ αυτόν τον τόπο τις διαχωριστικές γραμμές. Όρθωσε τοίχο, δημιουργήσατε τα μπλε και τα πράσινα καφενεία. Πριν από λίγα χρόνια  ήταν. Τα ξεχνάτε; Χωρίσατε τον κόσμο στα δύο και στο τελευταίο χωριό υπήρχε το μπλε και το πράσινο καφενείο. Εσείς ήσασταν αυτοί, για να μην μπορεί να μετακινηθεί αυτός ο κόσμος, να παραμένει στην πλευρά σας. 
      Εσείς ήσασταν αυτοί που καθιερώσατε την πράσινη κάρτα. Μιλάτε σήμερα για τα δικά μας παιδιά,  όταν, αν δεν είχες πράσινη κάρτα, δεν έμπαινες στο δημόσιο; Αυτό το έζησα εγώ ο ίδιος προσωπικά. Ήταν η περίοδος που τελείωσα το Λύκειο. Έκανα σπουδές και μετά δεν υπήρχε περίπτωση να διοριστώ, γιατί ήμουν δεξιός. 
      Τα ίδια κάνατε και το 2002 στην παιδεία. Θα καταθέσω στα Πρακτικά ανακοινώσεις της ΟΛΜΕ. Θα σας διαβάσω μόνο ένα μικρό απόσπασμα: «Οι πρόσφατες επιλογές των στελεχών της διοίκησης της εκπαίδευσης αποδεικνύουν και επιβεβαιώνουν τις πραγματικές προθέσεις του Υπουργείου Εθνικής Παιδείας και Θρησκευμάτων για την κομματική χειραγώγηση του εκπαιδευτικού συστήματος». Σε άλλη ανακοίνωση της ΟΛΜΕ αναφέρονται συγκεκριμένες μετακινήσεις, διώξεις συγκεκριμένων ανθρώπων.
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στόχος σας ήταν το κομματικό κράτος. Προσπαθήσατε να δημιουργήσετε το κομματικό κράτος καταργώντας κάθε έννοια αξιοκρατίας και διαφάνειας. Σήμερα προσπαθείτε να οξύνετε την κατάσταση για να συσπειρωθείτε. Προσπαθείτε να βάλετε ξανά διαχωριστικές γραμμές για να μπορέσετε να αντιμετωπίσετε την κρίση που περνάτε ως παράταξη και ως κόμμα. Έτσι κυβερνήσατε όλα αυτά τα χρόνια. Ίσως ακόμα δεν έχετε καταλάβει ότι ο λαός σας έχει απορρίψει. Απέρριψε την διχαστική σας πολιτική και πρακτική. Φυσικά απέρριψε και τις διαχωριστικές γραμμές και τις ταμπέλες δεξιός, αριστερός, κεντρώος κλπ. Πρέπει να καταλάβετε, κύριοι συνάδελφοι του ΠΑΣΟΚ, ότι είστε πλέον παρελθόν. Η Ελλάδα προχωρά μπροστά.
      (Θόρυβος από την πτέρυγα του ΠΑΣΟΚ)
      Όσο και αν φωνάξετε, αυτή είναι η πραγματικότητα και καλά θα κάνετε να την καταλάβετε, όσο γίνεται πιο σύντομα, για το δικό σας καλό. Οι Έλληνες επιδοκίμασαν και ψήφισαν τη Νέα Δημοκρατία για μία νέα διακυβέρνηση. Η Νέα Δημοκρατία εφαρμόζει το πρόγραμμά της. Η εντολή του ελληνικού λαού μας δεσμεύει. Μας δεσμεύει το πρόγραμμά μας. Προχωρούμε μπροστά και κατακτούμε το μέλλον. Ήρθαμε για να ενώσουμε. Ήρθαμε για να κτίσουμε και όχι για να γκρεμίσουμε. Αυτή είναι η διαφορά μας. Δεν μπορείτε να διανοηθείτε ότι εμείς πιστεύουμε ακράδαντα στην αξιοκρατία, όπως έχει διακηρύξει ο Πρωθυπουργός. Δεν θέλουμε το κομματικό κράτος. 
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Η διαφορά μας είναι ακριβώς σ’ αυτό το σημείο. Θέλουμε τους άξιους, θέλουμε την αξιοκρατία, θέλουμε διαφανείς επιλογές, θέλουμε αυτούς τους ανθρώπους όλους μαζί για να μπορέσουμε να προχωρήσουμε μπροστά.
      Κυρίες και κύριοι συνάδελφοι, εγώ θα ψηφίσω το συγκεκριμένο νομοσχέδιο, διότι καταργεί το κομματικό κράτος, δίνει τη δυνατότητα για αξιοκρατικές επιλογές και σίγουρα οδηγεί αυτόν τον τόπο μπροστά. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πετσάλνικος έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρίες και κύριοι συνάδελφοι, σήμερα συζητούμε το πρώτο στην ουσία σημαντικό νομοσχέδιο που έφερε η Κυβέρνηση στον πέμπτο μήνα της νέας διακυβέρνησης. Αυτό το νομοσχέδιο είναι ιδιαίτερης σημασίας γιατί αφορά ουσιαστικά στο σύνολο της Δημόσιας Διοίκησης και όχι μόνο στις χιλιάδες στελέχη της διοικητικής πυραμίδας και θα ήταν μια μεγάλη ευκαιρία, κύριε Υπουργέ, να κάναμε συζήτηση εδώ για τις πραγματικές ανάγκες μιας σύγχρονης Δημόσιας Διοίκησης, αλλά δυστυχώς αυτό δεν συνέβη γιατί το νομοσχέδιό σας δεν στοχεύει σ’ αυτό. 
	Πριν από τις εκλογές του περασμένου Μάρτη, η Νέα Δημοκρατία, όπως όλοι γνωρίζουμε, είχε προβάλει κατά κόρον τη θέση της περί της περίφημης επανίδρυσης του κράτους και στο πρόγραμμά της, μεταξύ άλλων, αναφέρει ως επιδίωξη -διαβάζω κατά λέξει- «το κράτος και τη διοίκηση της αξιοκρατίας, της ουδετερότητας, της ισότητας, της αμεροληψίας». 
      Μετεκλογικά ο Πρωθυπουργός και η Κυβέρνηση δεν έχαναν την ευκαιρία να δηλώνουν ότι θα εφαρμόσουν ήπια πολιτική, ότι θα προχωρούν σε αποφάσεις μετά από διάλογο με τους ενδιαφερόμενους και ότι θα πορευτούν με σεμνότητα και ταπεινότητα. Πόσες φορές ακούσαμε αυτές τις εκφράσεις, όπως αρμόζει, θα έλεγα εγώ, σε «διακόνους» του μεσαίου χώρου;
      Διατράνωναν προς κάθε κατεύθυνση -και η Κυβέρνηση και ο Πρωθυπουργός- ως πρώτιστη αρχή την αξιοκρατία και τη διαφάνεια και διακηρύσσατε και τολμάτε και σήμερα, μετά την κατάθεση αυτού του νομοσχεδίου, να διακηρύττετε ότι το μόνο που θα έπαιζε και θα παίζει ρόλο στις επιλογές των προσώπων, θα ήταν η αξιοσύνη, όπως λέγατε επί λέξει και βέβαια αποκηρύσσατε και αποκηρύσσετε μετά βδελυγμίας οποιαδήποτε σκέψη για έλεγχο της διοίκησης από το κόμμα. Το ακούσαμε και πρόσφατα στο προσυνέδριο της Νέας Δημοκρατίας στη Θεσσαλονίκη δια στόματος του κυρίου Πρωθυπουργού, «δεν κομματικοποιούμε το κράτος». Ποιος καλόπιστος θα διαφωνούσε με τέτοιες ωραίες διατυπώσεις; 
	Επίσης, πριν από δύο μήνες, κατά τη συζήτηση του πρώτου νομοσχεδίου σας, κύριε Υπουργέ Εσωτερικών, Δημόσιας Διοίκησης και Αποκέντρωσης, σ’ αυτήν εδώ την Αίθουσα, σας ακούγαμε να δεσμεύεστε για το διάλογο που θα γινόταν στα πλαίσια της επιτροπής, που προέβλεπε εκείνο το νομοσχέδιο, για την αναμόρφωση του υπαλληλικού κώδικα. Μόλις πριν τρεις εβδομάδες, στα πλαίσια της συζήτησης του άλλου νομοσχεδίου, ακούγαμε την ηγεσία του Υπουργείου Παιδείας, ακούγαμε την κυρία Υπουργό Εθνικής Παιδείας και Θρησκευμάτων σ’ αυτήν την Αίθουσα επίσης να δηλώνει ότι από το Σεπτέμβριο θα ξεκινούσε εθνικός διάλογος για όλα τα θέματα της παιδείας και της εκπαίδευσης. Ποιος καλόπιστος ακροατής είχε δικαίωμα να τα αμφισβητήσει όλα αυτά;
	Ξαφνικά, όμως, την περασμένη εβδομάδα με την κατάθεση του συζητούμενου εδώ σήμερα νομοσχεδίου όλα άλλαξαν. Η δημοσιοποίηση του νομοσχεδίου προκάλεσε δικαιολογημένα, σε όσους είχαν πιστέψει στα λόγια τα μεγάλα, την πικρή αίσθηση της εξαπάτησης.
      Εξαπατήσατε, κύριοι της Κυβέρνησης, τους συνδικαλιστικούς φορείς στη Δημόσια Διοίκηση που είχαν πάρει επίσημες διαβεβαιώσεις για διάλογο και συμμετοχή σ’ αυτόν. Εξαπατήσατε, κύριοι της Κυβέρνησης, τις χιλιάδες στελεχών στη Δημόσια Διοίκηση, αλλά ταυτόχρονα εξαπατήσατε και όλους τους εργαζόμενους σ’ αυτήν. Εξαπατήσατε τον ίδιο τον ελληνικό λαό, γιατί το παρόν νομοσχέδιο κάθε άλλο παρά ανταποκρίνεται στις διακηρύξεις περί διοίκησης της αξιοκρατίας, της ισότητας και της αμεροληψίας. Καθαιρείτε εν μια νυκτί όλα τα στελέχη της Δημόσιας Διοίκησης, προϊσταμένους όλων των υπηρεσιών, τμηματάρχες, διευθυντές και γενικούς διευθυντές. Βασικό σας επιχείρημα είναι ότι αντί του θεσμού της πάγιας ιεραρχίας, πρέπει να εφαρμοστεί αμέσως ο θεσμός της κινητής ιεραρχίας, δηλαδή στελέχη επί θητεία. 
      Το 1999, κατά τη συζήτηση του υπαλληλικού κώδικα σ’ αυτήν εδώ την Αίθουσα, ακούγαμε βέβαια τότε τον Κοινοβουλευτικό Εκπρόσωπο της Νέας Δημοκρατίας και σημερινό Υπουργό, τον κ. Παυλόπουλο, να υπογραμμίζει ότι ένα θέμα που αποδιοργανώνει στην κυριολεξία την ιεραρχία, είναι το θέμα της λεγόμενης «κινητής ιεραρχίας» και να ζητά επί λέξει «να επεκταθεί ο θεσμός της πάγιας ιεραρχίας στη Δημόσια Διοίκηση ακόμη και στους προϊσταμένους τμημάτων και των αυτοτελών μονάδων».
      Αυτές τις ημέρες στη Βουλή, ακούσαμε τον κ. Παυλόπουλο να υποστηρίζει το αντίθετο, λέγοντας ότι η θητεία έχει μεγάλο πλεονέκτημα, γιατί ο υπάλληλος έχει κίνητρα και κάθε λόγο να γίνεται ολοένα και καλύτερος. «Αλλάξαμε άποψη», μας είπε ο κύριος Υπουργός. Είναι δικαίωμά σας να αλλάζετε άποψη! «Αλλάξαμε άποψη και αυτήν τη νέα μας θέση τη συμπεριλάβαμε στο προεκλογικό μας πρόγραμμα που ενέκρινε ο ελληνικός λαός και ζητά να το εφαρμόσουμε», μας είπε ο κ. Παυλόπουλος.
      Ταυτόχρονα όμως, κυρίες και κύριοι συνάδελφοι, αυτό το νομοσχέδιο καταργεί εν μια νυκτί -εκτός όλων των άλλων στη λοιπή Δημόσια Διοίκηση- και όλους τους διευθυντές και προϊσταμένους γραφείων της πρωτοβάθμιας και δευτεροβάθμιας εκπαίδευσης. Τους καταργεί σε όλη τη χώρα. Στην περίπτωση όμως αυτή -της εκπαίδευσης δηλαδή- δεν πρόκειται για πάγια ιεραρχία, όπως γνωρίζουμε, πρόκειται για στελέχη επί θητεία. 
      Άρα τα επιχειρήματα περί αναγκαιότητας εισαγωγής του θεσμού της κινητής ιεραρχίας που επικαλείστε για την υπόλοιπη Δημόσια Διοίκηση δεν ισχύουν στην περίπτωση της διοίκησης της εκπαίδευσης. Τότε μπορείτε να μας απαντήσετε γιατί καθαιρούνται όλα τα στελέχη στην εκπαίδευση εν μια νυκτί; Μπορεί η Κυβέρνηση να μας απαντήσει ότι γίνεται αυτό για να εφαρμοστεί το προεκλογικό πρόγραμμα της Νέας Δημοκρατίας. Περιμένω ότι αυτή θα είναι η απάντηση. 
      Όποιος ανατρέξει στο πρόγραμμα της Νέας Δημοκρατίας –που συνεχώς μας λέτε ότι το ενέκρινε ο ελληνικός λαός και γι’ αυτό εσείς θα προχωρήσετε, θα το εφαρμόσετε κλπ.- στη σελίδα 23 για την παιδεία, διαβάζει τα εξής: «Το σημερινό σύστημα της διοίκησης στην εκπαίδευση είναι αναποτελεσματικό. Οι λόγοι, κατά γενική ομολογία, είναι πρώτον, ο θεσμός της θητείας των στελεχών της εκπαίδευσης με συνεχή εναλλαγή ρόλων που επιφέρει ανασφάλεια και αποφυγή ανάληψης ευθυνών. Δεύτερον, η ακύρωση οποιουδήποτε εσωτερικού συστήματος αξιολόγησης λόγω της εναλλαγής προσώπων στις θέσεις των στελεχών που προκύπτει από το θεσμό της θητείας. Γι’ αυτό, λέει το πρόγραμμα της Νέας Δημοκρατίας, προβλέπεται η κατάργηση της θητείας και η καθιέρωση της μονιμότητας των στελεχών στην εκπαίδευση».
      Στη σελίδα 50 του ενός προγράμματος της Νέας Δημοκρατίας λέτε όλα τα αρνητικά που, κατά την άποψή σας, υπάρχουν σε ό,τι αφορά την πάγια ιεραρχία και γι’ αυτό λέτε ότι φέρνετε το νομοσχέδιο, ώστε να εφαρμόσετε το θεσμό των στελεχών επί θητεία. Στη σελίδα 23 που αναφέρεστε στην εκπαίδευση, λέτε τα εντελώς αντίθετα επιχειρήματα σε ό,τι αφορά την πάγια και κινητή ιεραρχία.
      Εάν δεν επρόκειτο, κυρίες και κύριοι συνάδελφοι, για τόσο σημαντικά θέματα, όπως αυτά που αφορούν τη λειτουργία και την απόδοση της Δημόσιας Διοίκησης στη χώρα μας, θα αρκούσε να αντιμετωπίσει κανείς με συγκατάβαση αυτή την αβάστακτη ελαφρότητα, με την οποία διατυπώνονται αλληλογρονθοκοπούμενες στο ίδιο προεκλογικό πρόγραμμα οι θέσεις και τα επιχειρήματα υπέρ της πάγιας και ταυτόχρονα υπέρ της κινητής ιεραρχίας.
      Προφάσεις είναι όλα αυτά σε ό,τι αφορά το νομοσχέδιό σας. Το νομοσχέδιο αυτό αποδεικνύει ότι ο σκοπός της Κυβέρνησης είναι πρώτα απ’ όλα ο μαζικός αποκεφαλισμός χιλιάδων στελεχών της διοίκησης. Αλλά δυστυχώς δεν είναι μόνο αυτό το αποτέλεσμα της νομοθετικής σας πρωτοβουλίας. Ακόμα χειρότερο είναι ότι με το νομοσχέδιο αυτό θα οδηγηθούμε σε μια ριζική και ραγδαία ποιοτική υποβάθμιση της λειτουργίας της Δημόσιας Διοίκησης. Στο συμπέρασμα αυτό καταλήγει κανείς όταν απλά δει πως θα αντικατασταθούν οι χιλιάδες των καθαιρούμενων στελεχών. Αντί να βελτιώνονται τα κριτήρια επιλογής, με το νομοσχέδιό σας μειώνονται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Κατεβάζετε τον πήχη αφαιρώντας κριτήρια αξιολόγησης που προβλέπονται ως σήμερα από τον υπαλληλικό κώδικα, όπως οι πρόσθετοι τίτλοι σπουδών, η μετεκπαίδευση, οι μεταπτυχιακοί τίτλοι σπουδών, η γνώση ξένων γλωσσών που ρητώς αναφέρονται στην ισχύουσα νομοθεσία. 
      Σε ό,τι αφορά δε τα στελέχη της εκπαίδευσης, καταργείτε τα μετρήσιμα κριτήρια που διασφαλίζουν -έστω σε ένα βαθμό- τους κανόνες αντικειμενικότητας στην επιλογή από τα αρμόδια συμβούλια επιλογής στελεχών. 
      Με το παρόν νομοσχέδιο, κύριοι της Νέας Δημοκρατίας, οι μάσκες έπεσαν. Η Κυβέρνηση αποδεικνύει περίτρανα ότι δεν επιδιώκει την αναβάθμιση της Δημόσιας Διοίκησης, ούτε την επανίδρυση ενός σύγχρονου και αποδοτικού για τον πολίτη κράτους….
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Πετσάλνικε.
     ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής):  Ολοκληρώνω, κύριε Πρόεδρε. Είναι η τελευταία μου φράση.
	Με τον πλέον απροκάλυπτο και αλαζονικό τρόπο, αρνούμενοι πεισματικά το διάλογο που πρότεινε η ΑΔΕΔΥ, η ΔΟΕ, η ΟΛΜΕ, η ΕΝΑΕ, επιδιώκετε να επανιδρύσετε το βαθύ κομματικό κράτος με μεθόδους και τεχνάσματα που θα έπρεπε να ανήκουν οριστικά στο παρελθόν. Γυρίζετε στο παρελθόν την ώρα που η χώρα πρέπει να προχωρήσει στο μέλλον.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. Η κ. Μακρή έχει το λόγο.
	ΖΩΗ ΜΑΚΡΗ-ΘΕΟΦΙΛΟΥ: Ευχαριστώ πολύ, κύριε Πρόεδρε.
	Κυρίες και κύριοι συνάδελφοι, οι δύο πρόσφατες και οδυνηρότατες για το ΠΑΣΟΚ εκλογικές αναμετρήσεις απλώς επιβεβαίωσαν μια μεγάλη αλήθεια. Η συντριπτική πλειοψηφία του εκλογικού σώματος έχει λάβει πλέον οριστικά και αμετάκλητα τη μεγάλη απόφαση να διώξει το ΠΑΣΟΚ από την εξουσία. 
      Η συντριπτική πλειοψηφία του λαού αποφάσισε να παροπλίσει πολιτικά και να αποδυναμώσει το ΠΑΣΟΚ μετά από μία μακρά περίοδο ανακολουθιών και απατηλών υποσχέσεων. 
      Οι λόγοι για τους οποίους το ΠΑΣΟΚ αποδοκιμάσθηκε, είναι πάρα πολλοί, αλλά μπορούν να συνοψισθούν σε μία και μόνη λέξη, στη λέξη «αναξιοπιστία». Οι προηγούμενες κυβερνήσεις είχαν καταστεί στα μάτια του ελληνικού λαού παντελώς αναξιόπιστες. Ποιος έχει λησμονήσει την αποκλειστική ευθύνη της κυβέρνησης του κ. Σημίτη για την εξαπάτηση των μικροεπενδυτών στο Χρηματιστήριο; Ποιος ξεχνά τη συνειδητή παραποίηση των βασικότερων οικονομικών στοιχείων με τη μέθοδο της πλαστογράφησης των προϋπολογισμών; Ποιος δεν θυμάται την ατέλειωτη ταλαιπωρία του κόσμου στα νοσοκομεία και στο ΙΚΑ; Ποιος άραγε δεν θυμάται τις μεγαλόστομες διακηρύξεις για ριζικές αλλαγές στη Δημόσια Διοίκηση που τις διέψευδαν οι καθημερινές διαπιστώσεις ότι η διαφθορά έχει θεριέψει και ο κομματισμός οργιάζει; 
      Η νίκη, λοιπόν, της Νέας Δημοκρατίας στις εθνικές εκλογές της 7ης Μαρτίου περιείχε μεταξύ των άλλων και το σαφές μήνυμα ότι χρειάζεται βεβαίως ένταση προσπαθειών, εργατικότητα, υπευθυνότητα, σοβαρότητα αλλά και προσήλωση στους στόχους μας και υλοποίηση των λύσεων και των προτάσεων που περιλαμβάνονται στο πρόγραμμά μας. Για τη Νέα Δημοκρατία η δικαίωση των αγώνων και των προσδοκιών του ελληνικού λαού δεν κρίθηκε στις 7 Μαρτίου, αλλά θα κριθεί στις επόμενες εθνικές εκλογές, όταν θα πρέπει να ανανεώσουμε ξανά τις σχέσεις εμπιστοσύνης μας με τον ελληνικό λαό. Και επειδή στο στόχο αυτό είμαστε σταθερά και βαθιά προσηλωμένοι, οφείλουμε να κάνουμε πράξη το πρόγραμμά μας, οφείλουμε να είμαστε εμείς αξιόπιστοι. Και το νομοσχέδιο που σήμερα συζητείται, είναι απόδειξη αυτής της προσήλωσης της Κυβέρνησης του Κώστα Καραμανλή. 
      Όσα το νομοσχέδιο διαλαμβάνει, είναι όσα το οικείο πρόγραμμά μας περιελάμβανε, όσα διεξοδικά, αναλυτικά και ίσως μονότονα επαναλαμβάναμε κατά την προεκλογική περίοδο, όλα τα στελέχη της παράταξης στους Έλληνες πολίτες, η συντριπτική πλειοψηφία των οποίων τα ενέκρινε με την ψήφο της, η συντριπτική πλειοψηφία των οποίων μας επέλεξε για να τα εφαρμόσουμε.
      Το ΠΑΣΟΚ, που παρέλυσε τον κρατικό μηχανισμό και άπλωσε τα πλοκάμια του και στον ιδιωτικό τομέα, ηττήθηκε. Η Κυβέρνηση της Νέας Δημοκρατίας, όλοι μας, έχουμε αντιληφθεί ότι αντίπαλοί μας δεν είναι οι άνθρωποι και τα στελέχη που το υπηρετούσαν. Αντίπαλοί μας είναι τα προβλήματα που δημιουργήθηκαν. Αντίπαλοί μας είναι κάτι πολύ χειρότερο. Είναι η νοοτροπία του συστήματος ΠΑΣΟΚ. Και τα μεν προβλήματα της Δημόσιας Διοίκησης επαρκώς και αξιοκρατικά, με σοβαρότητα, συνέπεια και αξιοπιστία αντιμετωπίζονται με το υπό κρίσιν νομοσχέδιο. Δυστυχώς, όμως, η νοοτροπία ΠΑΣΟΚ, η αντίληψη δηλαδή της ήσσονος προσπάθειας, ο συμβιβασμός με το μέτριο και το γκρίζο, η αποδοχή της διαφθοράς στην καθημερινότητα, η παθητική στάση απέναντι στα προβλήματα δεν αντιμετωπίζεται εύκολα.
      Τα πρώτα δείγματα γραφής –το διαπιστώσαμε και σήμερα- δεν είναι ελπιδοφόρα. Το ΠΑΣΟΚ, αντί να συζητήσει και να ασκήσει εποικοδομητική κριτική, αντί να καταθέσει συγκεκριμένες προτάσεις, εκμεταλλευόμενο τη διάθεση του Υπουργού κ. Παυλόπουλου που δήλωσε πρόθυμος να συνεργασθεί, προσπαθεί να μας παρασύρει σε ένα παιχνίδι σκληρής αλλά άγονης αντιπαράθεσης. Το ύφος και ο λόγος των εκπροσώπων του έχει ξεπερασθεί από τις εξελίξεις. Οι συνταγές του παρελθόντος που υιοθετήθηκαν από τους συναδέλφους της Αξιωματικής Αντιπολίτευσης κατά την επεξεργασία του νομοσχεδίου, είχαν σαν αποτέλεσμα να χάσουν το στοίχημα του μέλλοντος.
      Ο εισηγητής του ΠΑΣΟΚ είπε, κατά τη συζήτηση στη Διαρκή Επιτροπή, πως οι Βουλευτές της Νέας Δημοκρατίας είμαστε αμήχανοι. Πράγματι, κύριοι συνάδελφοι, είμαστε αμήχανοι όχι για τους λόγους που εσείς υπονοήσατε, αλλά γιατί έκπληκτοι όλες και όλοι, όσοι αφελώς περιμέναμε ότι όλοι μαζί και με τη δική σας βοήθεια και την απαραίτητη, κατά την εκτίμησή μας και πεποίθησή μας, συμβολή σας θα επεξεργαζόμαστε θετικά το νομοσχέδιο και ότι θα πολιτευόσαστε θετικά, ακούσαμε εισηγήσεις και προτάσεις για την αναβολή του συνεδρίου μας. Ακούσαμε εισηγήσεις και προτάσεις για απαγόρευση άσκησης νομοθετικού έργου, όταν «ο κόσμος είναι στα μπάνια». Στο σύνολο των τοποθετήσεων των συναδέλφων του ΠΑΣΟΚ υπήρχε έμμεση αλλά σαφής παραδοχή των αγκυλώσεων, των δυσλειτουργιών και των παρωχημένων τρόπων λειτουργίας του δημόσιου τομέα.
      Συνέβησαν φαινόμενα κομματισμού κατά το παρελθόν, είπε ο εισηγητής του ΠΑΣΟΚ. Ο προηγούμενος υπαλληλικός κώδικας είχε υποκειμενισμό, ο κομματισμός συνεχίζεται -άρα ήδη υπήρχε- και αναπαράγεται, υποστήριξε ο Πρόεδρος της ΑΔΕΔΥ.
      Για την άμοιρη, όμως, κατά την προσφιλή δήλωση του κ. Κοσμίδη, Δημόσια Διοίκηση, δεν κατατέθηκε καμία θετική πρόταση από την πλευρά της Αξιωματικής Αντιπολίτευσης. Ούτε καν ειδική θετική αναφορά έγινε, για τις διατάξεις που ρυθμίζουν με λειτουργικότερο τρόπο θέματα του ΑΣΕΠ και προτάσσονται στο νομοσχέδιο. Ούτε καν αποδοχή διατάξεων που υπήρχαν στο ν. 2190/94. Μόνο φόβος και καχυποψία, μόνο άρνηση και επιφυλακτικότητα. Η πρακτική που το ΠΑΣΟΚ ακολούθησε, όταν είχε την ευθύνη της διακυβέρνησης της χώρας, εξηγεί τα αισθήματα αυτά, αλλά δεν τα δικαιολογεί. Η απαίτηση των πολιτών για αλλαγή στο ύφος και στον τρόπο διακυβέρνησης της χώρας, δεν επιτρέπει σε κανέναν μας να παρεκκλίνει από τις αρχές της Νέας Δημοκρατίας. 
      Κανένας φόβος δεν πρέπει να υπάρχει για τους ικανούς και τους άξιους, κανένας φόβος για τους αποτελεσματικούς και τους παραγωγικούς, κανένας φόβος για τους αξιοκρατικώς επιλεγέντες. Το άγχος που διακατέχει το ΠΑΣΟΚ, είναι έμμεση ομολογία ενοχής, έμμεση ομολογία κακής, ίσως και κομματικής επιλογής. Η απουσία κρίσεων καλλιεργεί και ευνοεί τη διοικητική νωθρότητα και απραξία, τη λειτουργική αδράνεια. Αντίθετα η φιλοδοξία προαγωγής ή διατήρησης θέσεως ή αξιώματος είναι κίνητρο απόδοσης και ο κατέχων ή διατηρών αξίωμα ή θέση παραμένει αποτελεσματικός και παραγωγικός, έντιμος και σοβαρός, αξιόπιστος και υπεύθυνος. 
      Διαβεβαιώνουμε όλους πως με υπομονή και επιμονή, χωρίς να ζητούμε περίοδο χάριτος, επιδιώκουμε και το παρόν νομοσχέδιο το αποδεικνύει -τις βέλτιστες επιλογές και τη δημιουργία μιας λειτουργικής και παραγωγικής Δημόσιας Διοίκησης που σύντομα θα αρχίσει να αποδίδει για τον πολίτη και τις ανάγκες του. 
      Είναι βέβαιο ότι η Κυβέρνηση της Νέας Δημοκρατίας, με το νομοθετικό έργο της και τα δείγματα γραφής διακυβέρνησης της χώρας, έχει κερδίσει τις εντυπώσεις. Έχει αποδειχθεί ικανή και αξιόπιστη. Δεν μας αρκεί, όμως, αυτό. Θέλουμε να κερδίσουμε την εμπιστοσύνη και την υποστήριξη των Ελλήνων πολιτών, θέλουμε το ήθος, η ευπρέπεια και η ποιότητα να χαρακτηρίζουν τις ενέργειές μας, θέλουμε μια κοινωνία για όλους, χωρίς κομματικές διακρίσεις και άδικους αποκλεισμούς. Και το παρόν νομοσχέδιο, που βεβαίως θα υπερψηφίσω, αποτελεί απόδειξη αυτής της αντίληψης που εμείς τη χαρακτηρίζουμε εθνικής ενότητος και όχι, όπως επιπόλαια και άδικα τη χαρακτήρισε ο εισηγητής του ΠΑΣΟΚ, εθνικού διχασμού. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Σας ευχαριστούμε, κυρία Μακρή.
      Ο κ. Σκανδαλίδης έχει το λόγο.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Εγώ, κυρίες και κύριοι συνάδελφοι, δεν πρόκειται να τοποθετηθώ στη βάση της λογικής αν ο λαός έδιωξε ή θα διώξει και είναι εντολή του να φύγει από την εξουσία το ΠΑΣΟΚ, ούτε στο όνομα της Κυβέρνησης όλων των Ελλήνων, εάν πρέπει να καταδικαστεί μια παράταξη οριστικά στο περιθώριο της ιστορίας, ούτε αν έχει δικαίωμα να μιλά ούτε αν έχει καταδικαστεί, έτσι όπως οι αξιότιμοι συνάδελφοι της Νέας Δημοκρατίας μίλησαν μέχρι τώρα.
      Εγώ θέλω να μιλήσω επί της ουσίας που αφορά στο σύγχρονο κράτος. Θέλω να πω ότι το νομοσχέδιο που φέρνει ο κ. Παυλόπουλος, δεν έχει καμία επαφή με τις σύγχρονες ανάγκες των υπηρεσιών. Καταδικάζει τη Δημόσια Διοίκηση σε υπολειμματικό ρόλο, καταργεί κάθε αξιοκρατία, απογοητεύει όλο το δυναμικό της Δημόσιας Διοίκησης που έτρεφε ελπίδες ότι μπορεί μέσα από μια καλύτερη και πιο αξιοκρατική λειτουργία να μπορέσει να προσφέρει και να ανελιχθεί το ίδιο. Διαψεύδει και διαλύει κάθε προσδοκία που καλλιέργησε η Κυβέρνηση για μια διοίκηση με στόχους και αποτελέσματα, με αξιοκρατία, με αξιολόγηση, με γνώση. 
      Δυστυχώς, κυρίες και κύριοι συνάδελφοι της Νέας Δημοκρατίας, στο πρώτο σοβαρό νομοσχέδιο και όχι άθλημα διαφόρων διατάξεων που η Κυβέρνηση θέλει να δείξει το χαρακτήρα της, καταφέρνει να αποδείξει την πλήρη αντιπαράθεσή της, όχι με τις προεκλογικές της εξαγγελίες, αλλά με τη φυσιογνωμία που θέλει να εμπεδώσει στον ελληνικό λαό. Αποτελεί ένα βήμα επιστροφής στο κομματικό κράτος από την Κυβέρνηση όλων των Ελλήνων, που με σεμνότητα και ταπεινότητα επαγγέλεται την επανίδρυση του κράτους και σήμερα αποδεικνύει με τρόπο απροκάλυπτο ότι επανιδρύει το κράτος της παράταξής της. 
      Δεν υπερασπίζομαι το κράτος του ΠΑΣΟΚ εναντίον του κράτους της Νέας Δημοκρατίας. Υπερασπίζομαι μια κατακτημένη συνείδηση. Για να γίνει ο Κώδικας των δημοσίων υπαλλήλων έγινε δύο χρόνια διάλογος. Λειτούργησε σωστά; Όχι πάντα.
      Θέλει αλλαγές; Βεβαίως και θέλει αλλαγές. Λειτούργησε, όμως, καλύτερα από πριν. Οι διευθυντές, οι γενικοί διευθυντές και οι προϊστάμενοι των υπηρεσιών δεν ανήκουν στο ΠΑΣΟΚ. Μπορεί να μην είναι ο καλύτερος τρόπος εκλογής τους. Το είπα και ως Υπουργός αυτό. Μπορεί να πρέπει να βάλουμε γραπτές εξετάσεις, να πρέπει να μη βγαίνουν με συσχετισμούς συνδικαλιστικών ομάδων και πολιτικών πιέσεων μέσω των υπηρεσιακών συμβουλίων, αλλά να μη γυρίσουμε στην απόφαση του Υπουργού να διορίζει τους γενικούς διευθυντές, τους διευθυντές και τους προϊσταμένους των υπηρεσιών. 
      Όταν εμείς φέραμε το νομοσχέδιο για μια διοίκηση με στόχους και αποτελέσματα και αξιολόγηση, ο σημερινός Υπουργός έλεγε ότι τα φέρναμε προεκλογικά, χωρίς διάλογο, ενώ συζητούσαμε πάνω από ένα χρόνο. Με ποιον συζήτησε αυτό το νομοσχέδιο; Πότε έγινε αυτή η συζήτηση; Πότε το φέρνει; Σε πόσο χρόνο το ψηφίζει και ποιο καταστάλαγμα συναίνεσης της περίφημης κοινωνικής διαβούλευσης, που επαγγελόταν η Νέα Δημοκρατία τόσο καιρό, κουβαλάει μαζί του; 
      Δεν θα μιλήσω για την πάγια ή την κινητή ιεραρχία ούτε ενάντια  στη θητεία. Προφανώς πρέπει να κρίνονται κάθε χρόνο και κάθε τρία χρόνια να αλλάζουν, ίσως, αφού γίνεται δημόσια προκήρυξη των θέσεων ευθύνης, να δώσουν εξετάσεις, να μπορούν να υπάρχουν τα εχέγγυα και οι προϋποθέσεις, ώστε να μην υπάρχει μία ασυδοσία από την πλευρά της πολιτικής εξουσίας. Αντί γι’ αυτό έρχεται το τελείως ανάποδο. Ενώ παρουσιάσαμε αυτό το συγκεκριμένο νομοσχέδιο, δεν το ψηφίσαμε, διότι η ΑΔΕΔΥ επέμενε να κάνουμε συζήτηση για το μεταβατικό διάστημα, να μην προκληθεί ρήξη στη μέχρι τώρα κατακτημένη συνείδηση για τη συνεννόηση που υπάρχει με τους δημοσίους υπαλλήλους. 
      Κι έρχεται η σημερινή Κυβέρνηση, αφού έχει εξαγγείλει επιτροπή για τον Κώδικα Δημοσίων Υπαλλήλων, μέσα σε μία μέρα και μία νύχτα –προφανώς είναι δικαίωμά της, καλά κάνει και το ψηφίζει, αν αυτό αφορά το συμφέρον της ή όπως το αντιλαμβάνεται, δεν θα μείνω εγώ σ’ αυτήν την ιστορία- και με έναν πολύ συγκεκριμένο τρόπο λέει ότι δεν υπάρχει πια αξιολόγηση, αλλά κυρίως θέλει να επιτελέσει τον πολιτικό της στόχο, που είναι να διορίσει αυτή το ανώτερο σώμα των υπαλλήλων του κράτους για τα επόμενα τρία χρόνια για πολλούς λόγους –δεν με ενδιαφέρει αν είναι το συνέδριό της ή αν είναι τα «δικά μας παιδιά» ή οτιδήποτε άλλο- διαλύοντας έτσι το κράτος, στο βαθμό που λειτουργούσε. Δεν λειτουργούσε τέλεια, ούτε είναι ένα κράτος που δεν θέλει συνεχείς αλλαγές.
      Όταν, λοιπόν, μία διαρκής διαδικασία -που ήταν απόλυτη ανάγκη να περάσει μέσα από μία σημαντική προσπάθεια ενός συστηματικού, συνεχούς διαλόγου- έρχεται εν μία νυκτί, αυτό δεν μπορεί να δικαιολογήσει ούτε το κράτος του Κουτσόγιωργα ούτε το 1994. Καμία δικαιολογία -για την Κυβέρνηση όλων των Ελλήνων που με σεμνότητα και ταπεινότητα θα νομοθετεί υπέρ του συνόλου των Ελλήνων και προφανώς υπέρ του σύγχρονου κράτους- δεν νομιμοποιεί αυτό το κατασκεύασμα.
      Ο πολιτικός στόχος είναι πάρα πολύ σαφής. Αξιολόγηση δεν υπάρχει. Απέναντι στις δικές μας προτάσεις για γραπτές εξετάσεις, για βαθμολογία με βάση τη στοχοθεσία που ψήφισε το ελληνικό Κοινοβούλιο τους τελευταίους μήνες της κυβέρνησής μας, υπάρχει υποβάθμιση προσόντων, υπάρχει άμεση κατάργηση των προσώπων, υπάρχει μία δυνατότητα, χωρίς διοικητική εμπειρία, να γίνονται διευθυντές και γενικοί διευθυντές και αυτό δεν εξυπηρετεί, κυρίες και κύριοι, το δημόσιο συμφέρον, γιατί επί πολλά χρόνια δεν διορίζονταν στελέχη στη Δημόσια Διοίκηση, εξαιτίας της αναγκαστικής πολιτικής που γινόταν, γιατί δεν έχει μεσαία στελέχη η Δημόσια Διοίκηση και γιατί εσείς θα πάψετε δεκάδες χιλιάδες ανθρώπους από τις θέσεις τους, χωρίς να ξέρετε με τι θα τους αντικαταστήσετε, στο όνομα του ότι θα βάλετε μερικούς δικούς σας ανθρώπους για να ελέγξετε το κράτος. Αυτή είναι η Κυβέρνηση όλων των Ελλήνων. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Άρα, λοιπόν, τι είναι αυτό που σας υποχρεώνει να το κάνετε; Ποια διοικητική λογική; Ποιου σύγχρονου κράτους λογική; Και είναι τόσο χρήσιμο να γίνει τώρα και όχι το Σεπτέμβρη ή τον Οκτώβρη; Ήρθε η ΑΔΕΔΥ ομόφωνα και σας είπε να το κρατήσετε -κι εγώ το λέω και τα κόμματα- να το συζητήσουμε και να δώσουμε μια άλλη διάσταση στα θέματα της αξιολόγησης για να υπάρξει διασφάλιση και βάλτε και τους δικούς σας ανθρώπους, αν αυτό είναι το πρόβλημά σας. Δεν το κάνατε. Άρα θέλετε να εξυπηρετήσετε μια πολιτική σκοπιμότητα. Αυτό φαίνεται πολύ καθαρά, κύριε Υπουργέ, στις δύο βασικές διατάξεις που είναι συμπληρωματικές, η μία αφορά την κατάργηση της Ρυθμιστικής Αρχής των Θαλάσσιων Ενδομεταφορών.
      Ήταν, λοιπόν,  ένα βήμα μπροστά και το καταργείτε άνευ λόγου και αιτίας, ήταν απόδοση σχετικά σε συγκεκριμένα συμφέροντα, κατάργηση του υγιούς ανταγωνισμού και του ελέγχου που πρέπει να υπάρχει. Και δεύτερον, αφού στην εκπαίδευση τη μοριοδότηση της επιλογής των προϊσταμένων των διευθύνσεων τουλάχιστον διασφάλιζε ακόμα καλύτερα από το κράτος, τις διαδικασίες τις καταργείτε και εκεί. Τις ισοπεδώνετε και εκεί χωρίς λόγο, όταν εκεί έπαιρναν συγκεκριμένα μόρια και αποφασιζόντουσαν αποκεντρωμένα. Γιατί; Αυτό δεν είναι διοικητική λογική για το σύγχρονο κράτος.
      Πολύ φοβάμαι, κύριοι συνάδελφοι, ότι όλη αυτή η διαδικασία είναι το ξεκίνημα ενός δρόμου, του δρόμου που ανάμεσα σ’ αυτό που πραγματικά είστε και σ΄ αυτό που θέλετε να δείξετε ότι είστε, υπάρχει μια μεγάλη αντίφαση, που θα αποδεικνύεται καθημερινά. Και μπορεί σήμερα οι συνάδελφοι της Νέας Δημοκρατίας να μας λένε ότι «δεν δικαιούμεθα διά να ομιλούμεν», εγώ, όμως, θα απαντήσω με το Αισώπειο  «ου συ με λοιδορείς, αλλ’ ο τρόπος και κυρίως ο χρόνος». 
      Γι’ αυτό μην προτρέχετε, είναι πολύ νωρίς. Γιατί η μόνη σοβαρή κίνηση που πρέπει να κάνετε στην επόμενη φάση -μετά την Ολυμπιάδα, δηλαδή, στον περίφημο ανασχηματισμό- είναι να ξαναβάλετε και να δικαιώσετε τον κ. Πολύδωρα στο Υπουργικό Συμβούλιο, στη θέση που του ανήκει. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, θα ήθελα να αποφασίσουμε, για την πορεία της συζήτησης και για να γνωρίζουν οι συνάδελφοι, το πρόγραμμα. 
      Γι’ αυτό προτείνω τη διεξαγωγή εμβόλιμης συνεδρίασης την Τρίτη το πρωί στις 10.00΄ η ώρα για να έχουμε την άνεση της συζήτησης του παρόντος νομοσχεδίου. 
      Όσον αφορά τη σημερινή συνεδρίαση, θα συνεχίσουμε τη συζήτηση και θα προσπαθήσουμε να εξαντλήσουμε τον κατάλογο των εγγεγραμμένων ομιλητών. Αν τελικά δεν επαρκέσει ο χρόνος και μείνουν κάποιοι συνάδελφοι, μπορεί να αποφασίσουμε, αφού ψηφιστεί το νομοσχέδιο επί της αρχής, να συμπληρώσουν την ομιλία τους την Τρίτη το πρωί. 
      Συμφωνείτε με τη διεξαγωγή εμβόλιμης συνεδρίασης το πρωί της Τρίτης στις 27 Ιουλίου 2004;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Τμήμα, λοιπόν, συμφωνεί ομόφωνα για τη διεξαγωγή εμβόλιμης συνεδρίασης την Τρίτη 27 Ιουλίου 2004.
      Ο κ. Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Κύριοι συνάδελφοι, δεν ξέρω αν η πολιτική μας ιδεολογία μας δίνει το χαρακτηρισμό του δεξιού, αλλά είναι βέβαιο πως τον χαρακτηρισμό του αδέξιου δεν μας τον δίνει.
      Το λέω αυτό, διότι όσα χρόνια πολιτευθήκατε ως κυβέρνηση του ελληνικού λαού, αποδείξατε με την πολιτική σας και με το χειρισμό ιδιαίτερα μεγάλων ζητημάτων της ελληνικής κοινωνίας, την αδεξιότητά σας.
      Η Εγνατία οδός, για παράδειγμα, σύμφωνα με δήλωση του τότε Πρωθυπουργού, θα τελείωνε το 2000 και ακόμα πάρα πολλά τμήματα δεν έχουν δημοπρατηθεί. Η Αττική Οδός τριπλασίασε το κόστος κατασκευής της, γιατί ακριβώς δεν προβλέφθηκε στη μελέτη η απαραίτητη υποδομή. Για την οδό ΠΑΘΕ από τα διακόσια σαράντα έξι χιλιόμετρα και την Ιωνία Οδό, έχουν ολοκληρωθεί μόνο είκοσι έξι χιλιόμετρα.
      Αντιλαμβάνεστε, λοιπόν, ότι αυτό που ενδιαφέρει την ελληνική κοινωνία, είναι η ικανότητα των κυβερνήσεων και όχι αν χαρακτηρίζεται ως Δεξιά ή μη Δεξιά. 
      Κατηγορηθήκαμε από τον εισηγητή της Μειοψηφίας πως δεν κάναμε διάλογο για το υπάρχον νομοσχέδιο. Όμως πρέπει να θυμίσω -και δεν είναι μακριά τα γεγονότα που συνέβησαν στο παρελθόν- τα εξής:
      Είστε περήφανοι εσείς, κύριοι συνάδελφοι του ΠΑΣΟΚ, ότι κάθε μέτρο το οποίο λαμβάνατε μέχρι τώρα, ήταν αποτέλεσμα διαλόγου. Ο προλαλήσας συνάδελφος του ΠΑΣΟΚ, κ. Σκανδαλίδης, δεν θα πρέπει να νοιώθει υπερηφάνεια, όταν κάθε χρόνο έκοβε αυτός και οι συνάδελφοί του δισεκατομμύρια δραχμές από την Τοπική Αυτοδιοίκηση απουσία διαλόγου. Δεν θα πρέπει να νοιώθατε υπερήφανοι, όταν κάθε χρόνο μειώνατε τους κεντρικούς αυτοτελείς πόρους από το 20% της φορολογίας φυσικών προσώπων στο 16% και έχοντας απέναντί σας ολόκληρη την Κεντρική Ένωση Δήμων και Κοινοτήτων.
      Κάνατε διάλογο, όταν επιβάλατε τη συνάφεια στους Έλληνες επαγγελματίες; Κάνατε διάλογο με τους εργαζόμενους, όταν κλείνατε τα εργοστάσια όπως την «Αθηναϊκή Χαρτοποιία» στη Δράμα ή δεκάδες ή εκατοντάδες άλλα εργοστάσια; 
      Όμως δεν θα πρέπει να παραμείνει αναπάντητος ο χαρακτηρισμός πως αυτή η Κυβέρνηση είναι κυβέρνηση εθνικού διχασμού. Νομίζω πως τα μεγάλα λόγια δεν έχουν να προσφέρουν απολύτως τίποτα στην ελληνική κοινωνία και δηλώνουν κυρίως ανασφάλεια οι χαρακτηρισμοί αυτοί και των πολιτικών που εκτοξεύουν τέτοιους χαρακτηρισμούς, αλλά και της πολιτικής που  υπηρετούν. Ο εθνικός διχασμός δεν υπηρετείται από τη σημερινή Κυβέρνηση της Νέας Δημοκρατίας, αλλά υπηρετείται η εθνική συμφιλίωση. Ο εθνικός διχασμός υπηρετήθηκε από την προηγούμενη κυβέρνηση και από το διαχωρισμό των Ελλήνων σε πράσινα και γαλάζια καφενεία και με το χτύπημα των συνταξιούχων, όταν κατέβαιναν στο Μέγαρο Μαξίμου για να διεκδικήσουν 10 ή 20 ευρώ παραπάνω για τη σύνταξή τους και με το χτύπημα των αστυνομικών έξω από το Υπουργείο Παιδείας μέσα στο Σύνταγμα. Όλα αυτά, λοιπόν, δηλώνουν πως η προηγούμενη κυβέρνηση του ΠΑΣΟΚ με την πολιτική της δίχασε τον ελληνικό λαό και δεν θα έλεγα πως τον χώρισε σε δεξιούς και μη. Αλλά το σύνθημα με το οποίο κατέβηκε στις τελευταίες εκλογές και πάλι «ο λαός δεν ξεχνά τι σημαίνει Δεξιά», την έστειλε στα έδρανα της Αντιπολίτευσης. 
      Αυτό που κυρίως έκανε το ΠΑΣΟΚ στην εικοσάχρονη διακυβέρνησή του, είναι ότι χώρισε τους Έλληνες σε περισσότερο φτωχούς και λιγότερο πλουσίους. Περισσότεροι Έλληνες έγιναν φτωχοί και λιγότεροι Έλληνες έγιναν πλούσιοι. Και ακριβώς σ΄ αυτήν την κοινωνία των αποκλεισμών που δημιουργήσατε μέχρι σήμερα, έρχεται η Νέα Δημοκρατία και η Κυβέρνηση να αποκαταστήσει τις αδικίες, να δημιουργήσει ένα κράτος ευέλικτο, ένα κράτος σύγχρονο, ένα κράτος αποτελεσματικό, μια διοίκηση η οποία θα σέβεται τους πολίτες,  μια διοίκηση που δεν θα ταλαιπωρεί τους πολίτες,  μια διοίκηση που θα παράγει ιδέες και θα παράγει έργο. 
      Πρέπει να διευκρινίσουμε για μια ακόμα φορά, αγαπητοί συνάδελφοι, πως εμείς όταν λέμε επανίδρυση του κράτους, δεν εννοούμε πως θα δημιουργήσουμε ένα κράτος από την αρχή, αλλά εννοούμε πως θα δημιουργήσουμε ένα κράτος με μηχανισμούς που θα σέβονται τον πολίτη. Ένα κράτος που θα επιτρέπει στους πολίτες να επιστρέψουν στην εξουσία, να επιστρέψουν στην πολιτική. Γιατί όσο μακρύτερα ο πολίτης είναι από την εξουσία τόσο περισσότερο αυξάνεται και ο βαθμός της αλαζονείας, αλλά και της αυταρχικότητας των πολιτικών. 
      Δεν είμαστε εμείς υπεύθυνοι γι’ αυτό το σπάταλο κράτος. Αυτό το κράτος το οποίο δημιουργήσατε στην εικοσάχρονη διακυβέρνηση χρειάζεται το χρόνο 3,5 τρισεκατομμύρια δραχμές για να συντηρηθεί. Εάν αυτά τα 3,5 τρισεκατομμύρια δραχμές τα περιορίσουμε εμείς με την πολιτική μας, θα μπορέσουμε να δώσουμε περισσότερο έργο, κοινωνικό έργο, κατά 35% σε όλους τους Έλληνες πολίτες. Δεν μπορεί να αφήσουμε αυτό το κράτος να συνεχίσει να εργάζεται με την αποτελεσματικότητα που έχει με το βαθμό που έχει την αποτελεσματικότητά του, όταν ο βαθμός της αποτελεσματικότητας σήμερα του ελληνικού δημοσίου είναι 0,65% και όταν ο μέσος ευρωπαϊκός όρος είναι 0,78%. Δεν είμαστε υπεύθυνοι εμείς γιατί η Δημόσια Διοίκηση δεν συμβάλει στην καταπολέμηση της παραοικονομίας μας, με αποτέλεσμα η Ελλάδα μας να είναι πρώτη στην παραοικονομία, η οποία φθάνει στο 28,7% του ΑΕΠ, όταν ο μέσος όρος στις είκοσι τρεις αναπτυγμένες χώρες είναι στο 16,7%. 
      Δεν είναι υπεύθυνη η Νέα Δημοκρατία, όταν η Ελλάδα σήμερα δαπανά μόλις το 40% του μέσου όρου της Ευρωπαϊκής Ένωσης για κάθε σπουδαστή, όταν η Σουηδία δαπανά το 167% του ευρωπαϊκού μέσου όρου. 
      Δεν είναι υπεύθυνη η Νέα Δημοκρατία, αλλά το ΠΑΣΟΚ όταν το ποσό που δεσμεύει η Ελλάδα για έρευνα και ανάπτυξη προσεγγίζει το 1/3 του μέσου όρου της Ευρωπαϊκής Ένωσης. Δεν είμαστε υπεύθυνοι εμείς όταν υπάρχουν εξήντα τρεις χιλιάδες Έλληνες φοιτητές που σπουδάζουν σε πανεπιστήμια του εξωτερικού και δαπανούν 300 δισεκατομμύρια δραχμές και φεύγει το συνάλλαγμα αυτό στο εξωτερικό. 
      Δεν είμαστε τέλος υπεύθυνοι εμείς για την αγορά παιδείας στον τομέα των ξένων γλωσσών, που δαπανούμε περίπου 400 δισεκατομμύρια δραχμές ως ελληνικός λαός, γιατί η δημόσια εκπαίδευση, δεν δίνει πτυχία ξένων γλωσσών.
      Γι’ αυτό, λοιπόν, επιβάλλεται να αλλάξει το σύστημα διοίκησης, να προχωρήσουμε στον εκσυγχρονισμό. Και αυτό το νομοσχέδιο έχει αρχές, οι οποίες αποτελούν την ελπίδα αλλά και τις απαιτήσεις ολόκληρου του ελληνικού λαού. Αυτό το καλύτερο κράτος το έχουν ανάγκη όλοι οι Έλληνες. 
      Εμείς δεν ψηφίζουμε το νομοσχέδιο αυτό ενόψη του συνεδρίου μας, γιατί στο συνέδριό μας δεν συμμετέχουν κρατικοδίαιτα μέλη, αλλά συμμετέχουν κυνηγημένοι επαγγελματίες, κυνηγημένοι αγρότες και νέοι που διψούν για αξιοκρατία, ισοπολιτεία και ισονομία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Εμμανουήλ Όθωνας.
      ΕΜΜΑΝΟΥΗΛ ΟΘΩΝΑΣ: Κυρίες και κύριοι συνάδελφοι, θα ήθελα να ξεκινήσω από δύο γενικές πολιτικές παρατηρήσεις, που ήταν βέβαια πάρα πολύ εμφανείς και όλο το προηγούμενο διάστημα. Νομίζω, όμως, ότι με τον πιο χαρακτηριστικό τρόπο ανεδείχθησαν στην αρμόδια επιτροπή της Βουλής τις δύο προηγούμενες ημέρες κατά τη συζήτηση του συγκεκριμένου νομοσχεδίου που σήμερα ήλθε στην Ολομέλεια.
      Η μία πολιτική παρατήρηση αφορά μια αντίληψη από την πλευρά της Πλειοψηφίας, η οποία -θέλω να διευκρινίσω- δεν μπορεί να γίνει ανεκτή από τούδε και στο εξής. Αφορά, δηλαδή, στην αντίληψη που όχι απλά απαξιώνει, αλλά περίπου ενοχοποιεί πολιτικά την αντίθετη άποψη, την κριτική, ακόμα και το δικαίωμα του λόγου.
      Οι φωνές -όχι συναδέλφων που διακόπτουν- από το Βήμα και οι απόψεις «σας αποδοκίμασε ο λαός», «αφήστε μας να κυβερνήσουμε», «εμείς κυβερνάμε τώρα», δεν νομίζω ότι μπορούν να συμβάλουν σε ένα κοινό στόχο που πρέπει να υπάρχει και σε αυτήν την Αίθουσα και στις επιτροπές.
      Και θέλω να σας πω πάρα πολύ καθαρά κάτι, κύριοι συνάδελφοι της Νέας Δημοκρατίας. Είμαι σίγουρος ότι κανείς από αυτήν την πτέρυγα δεν έχει κανένα λόγο –γιατί δεν τον αφορά- να απολογηθεί για το «δεν δικαιούστε διά να ομιλείτε» του 1985. Για το «μη μιλάτε, καθίστε κάτω» όμως του κ. Ανδρεουλάκου στην επιτροπή νομίζω ότι εσείς έχετε την πολιτική ευθύνη να πάρετε θέση.
      Η δεύτερη πολιτική επισήμανση έχει να κάνει με μία προφανή δυσκολία προσαρμογής της Νέας Δημοκρατίας όχι ως κόμματος -γιατί αυτό λιγότερο θα ενδιέφερε- αλλά ως υπεύθυνη Κυβέρνηση της χώρας στο νέο της ρόλο. Γι’ αυτό και υπάρχει μία εμμονή αναφοράς στο πρόσφατο και απώτερο παρελθόν και μάλιστα με μία επιλεκτική και ιδιόμορφη μνήμη, μία μνήμη δηλαδή που μας υπενθύμισε επί δύο ημέρες όχι μόνο αυτά που συνέβησαν αλλά και αυτά που δεν συνέβησαν. Εγώ τέτοια μνήμη πρώτη φορά συνάντησα.
      Μου δίνετε την αίσθηση ότι ενώ πρέπει να οδηγήσετε προς τα μπροστά, επιχειρείτε να το κάνετε κοιτώντας μόνο τους καθρέπτες. Είναι σαν να προσπαθεί κανείς να οδηγήσει ένα αυτοκίνητο και κοιτάζει μόνο τους καθρέπτες και μάλιστα παραμορφωτικούς καθρέπτες. Να είστε σίγουροι ότι η κατάληξη αυτής της τακτικής θα είναι βέβαια η πρόσκρουση σε ένα αδιαπέραστο τοίχος.
      Αυτή, όμως, η απουσία σύγχρονου λόγου που να αναφέρεται στο σήμερα και το αύριο αυτού του τόπου δεν νομίζω ότι είναι τυχαία. Γίνεται για δύο κυρίως λόγους. 
      Ο πρώτος είναι βέβαια γιατί απουσιάζει ένα σύγχρονο, αξιόπιστο, ολοκληρωμένο σχέδιο υπεύθυνης διακυβέρνησης και θετικών απαντήσεων στα σύγχρονα προβλήματα, αλλά και γιατί με αφορμή τυχόν λάθη και παραλείψεις του παρελθόντος θέλετε να νομιμοποιήσετε πολιτικά και ηθικά εγκλήματα, όπως αυτό που επιχειρείτε με το νομοσχέδιο που συζητάμε σήμερα.
      Θέλω και εδώ, αξιότιμοι κύριοι συνάδελφοι, να σας δώσω μία καθαρή απάντηση. Δεν μας αφορά αυτή η τακτική. Θα είμαστε εδώ, θα μιλάμε, θα ασκούμε κριτική, θα διατυπώνουμε προτάσεις, θα ανοίγουμε δρόμους για το παρόν και το μέλλον της ελληνικής κοινωνίας. Εμείς από την πλευρά μας θα έχουμε το βλέμμα στραμμένο μπροστά.
      Κυρίες και κύριοι συνάδελφοι, θα ήθελα επίσης στη δεύτερη ενότητα της ομιλίας μου να επιχειρήσω να διασκεδάσω κάποιες εντυπώσεις που προσπαθήσατε επιμελώς να καλλιεργήσετε σε σχέση με τη στάση μας απέναντι στο νομοσχέδιο και στην επιτροπή. Και είμαι σίγουρος ότι θα συνεχίσετε να το κάνετε και στη συζήτηση στο Τμήμα.
      Ισχυρίζεστε περίπου ότι η κριτική μας στάση, η πολιτική μας αντίθεση απέναντι σ’ αυτό το νομοσχέδιο έχει να κάνει δήθεν με το γεγονός ότι εμείς ισχυριζόμαστε ότι υπάρχει μία καλή και αποτελεσματική διοίκηση ότι θέλουμε να μείνουν οι ίδιοι στην ιεραρχία της διοίκησης γιατί είναι κομματικά παιδιά του προηγούμενου κομματικού κράτους και ένα σωρό άλλα τέτοια επιχειρήματα. Κανείς από μας δεν παραγνωρίζει τα υπαρκτά, σοβαρά προβλήματα που η Δημόσια Διοίκηση στην Ελλάδα εξακολουθεί να έχει, όπως κανείς δεν παραγνωρίζει –και δεν πρέπει ούτε και από σας κανείς να παραγνωρίζει- ότι την τελευταία δεκαετία έγιναν πολλά -ίσως ατελή, ίσως ημιτελή- βήματα σε μια κατεύθυνση μιας άλλης αντίληψης.
     Δεν θεωρούμε ακόμη ότι αυτό που έχει ανάγκη σήμερα η Δημόσια Διοίκηση είναι να μείνουν σώνει και καλά οι ίδιοι στην ιεραρχία της. Δεν απολογούμαστε και δεν υπεραμυνόμαστε κανενός.
     (Στο σημείο αυτό εισέρχεται στην Αίθουσα του Κοινοβουλίου ο Πρόεδρος του ΠΑΣΟΚ και Αρχηγός της Αξιωματικής Αντιπολίτευσης κ. Γεώργιος Παπανδρέου.
     Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
     Από το νομοσχέδιο όμως είναι προφανής η απουσία μιας άλλης οπτικής: μιας θετικής απάντησης σ’ αυτήν τη φιλική και αποτελεσματική διοίκηση που είναι καθολική απαίτηση της ελληνικής κοινωνίας. Κάνετε το θέμα της θητείας, της πάγιας ή κινητής ιεραρχίας, ένα δίλημμα, λες και η μια ή η άλλη απάντηση είναι πανάκεια. 
     Υπενθυμίζω, κύριε Υπουργέ των Εσωτερικών, ότι είπατε στην επιτροπή ότι το 1999 ψηφίσατε και ήσαστε θετικοί στη θέσπιση της πάγιας ιεραρχίας στη Δημόσια Διοίκηση. Και συμπληρώσατε ότι στη συνέχεια η εμπειρία δήθεν απέδειξε ότι αυτό δημιουργούσε μία έλλειψη κινήτρων στα ανώτατα στελέχη της διοίκησης και γι’ αυτό σήμερα έρχεστε και την καταργείτε. Ο ίδιος όμως μετά από λίγα λεπτά είπατε ότι είστε τόσο συνεπείς απέναντι στο λαό που η κατάργηση της πάγιας ιεραρχίας στη διοίκηση αποφασίστηκε στο συνέδριο αρχών και θέσεων της Νέας Δημοκρατίας το 1999 πριν από τις εκλογές του 2000. Αυτό σημαίνει ότι όχι η εμπειρία, όχι η ίδια η ζωή απέδειξε και καταλήξατε κάπου αλλού, αλλά ότι κάπου διαπιστώσατε ότι αυτό που επιχειρείτε με αυτό το νομοσχέδιο δεν θα μπορούσατε να το κάνετε διατηρώντας την πάγια ιεραρχία και γι’ αυτό μεταμορφώνεστε οβιδιακά.
     Θα ήθελα κλείνοντας να πω ότι η μόνη διασφάλιση σε χιλιάδες στελέχη της Δημόσιας Διοίκησης, αλλά εν τέλει στο συμφέρον των ίδιων των πολιτών-χρηστών αυτής της διοίκησης, σε όλα αυτά τα πονηρά και επιμελώς και εσκεμμένα κρυπτόμενα, αλλά νομίζω πάρα πολύ εμφανή τεχνάσματα που οι ρυθμίσεις αυτού του νομοσχεδίου περιλαμβάνουν, υπάρχει η επανάληψη και η διατύπωση της βεβαιότητας από την πλευρά σας ότι εσείς δεν θα τα χρησιμοποιήσετε –λέει- πονηρά και κακά. Θα κάνετε αξιοκρατικές κρίσεις, θα είστε δίκαιοι και θα αποδειχθεί αυτό στην πορεία.
     Ξέρετε τι μου θυμίζετε, κύριε Υπουργέ; Ένα σεσημασμένο κακοποιό, που όταν φώναζε ότι είναι έντιμος του απαντούσαν: «Όσο περισσότερο φωνάζεις για την εντιμότητά σου τόσο πιο προσεκτικά μετράμε τα ασημικά μας».
     Ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του ΠΑΣΟΚ και Αρχηγός της Αξιωματικής Αντιπολίτευσης κ. Γεώργιος Παπανδρέου.
     (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, μετά από πεντάμηνη περίοδο κοινοβουλευτικής απραξίας της σημερινής Κυβέρνησης η ίδια επιλέγει αυτή τη χρονική στιγμή για να προωθήσει ένα νομοσχέδιο, που η ίδια είχε διαλαλήσει προεκλογικά ως επανίδρυση του κράτους.
Ένα τόσο σημαντικό νομοσχέδιο για τη Νέα Δημοκρατία, γιατί να θέλει να το περάσει σχεδόν απαρατήρητα, βεβιασμένα και χωρίς διάλογο, σε μια στιγμή μάλιστα που η Βουλή λειτουργεί με τα Θερινά της Τμήματα, η Ελλάδα ασχολείται με τους Ολυμπιακούς Αγώνες, πολλοί υπάλληλοι βρίσκονται στις άδειές τους και η Νέα Δημοκρατία κάνει το συνέδριό της; 
      Φαίνεται ότι μεθαύριο ο κ. Καραμανλής -ο σημερινός Πρωθυπουργός- και ο Υπουργός Εσωτερικών, θα επαναλάβουν τα προεκλογικά τους λόγια για τη νέα εποχή και θα θέλουν και πάλι να χειροκροτηθούν από τα στελέχη της Νέας Δημοκρατίας. Θα επαναλάβει ο κύριος Πρωθυπουργός ό,τι είχε πει προεκλογικά: «Η νέα εποχή απαιτεί ένα νέο ξεκίνημα, μια νέα διακυβέρνηση, μια νέα πολιτική, μια νέα δυναμική με νέους ανθρώπους. Η νέα διακυβέρνηση αγκαλιάζει όλους τους Έλληνες, ενώνει, συνθέτει». 
      Όμως, οι ψηφοφόροι της Νέας Δημοκρατίας θα έχουν παραπλανηθεί για πολλοστή φορά. Η Κυβέρνηση προσπαθεί να παραπλανήσει τον Έλληνα ψηφοφόρο για τη νέα εποχή με ένα σχέδιο νόμου που μας γυρίζει πίσω πολλά χρόνια.  Σήμερα η Βουλή καλείται να συζητήσει και να εγκρίνει ένα σχέδιο νόμου ψευδεπίγραφο, ένα σχέδιο νόμου που προωθήθηκε με μια ανεπίτρεπτη διαδικασία, με απαράδεκτο περιεχόμενο, αναχρονιστικό, αναξιοκρατικό και αναποτελεσματικό, που γυρίζει τη χώρα μας πίσω πολλά χρόνια και βεβαίως δεν αντιμετωπίζει τα πραγματικά προβλήματα της Δημόσιας Διοίκησης.
      Υπολογίζει, όμως, λάθος η Κυβέρνηση. Η Κοινοβουλευτική μας Ομάδα δεν θα αφήσει να περάσει αυτό το νομοσχέδιο απαρατήρητο. Κοντά στο συνδικαλιστικό κίνημα θα δώσουμε τη μάχη για μια Δημόσια Διοίκηση δίπλα στον πολίτη, μια διοίκηση χρηστή, αποτελεσματική, αξιοκρατική που θα υπηρετεί με σεβασμό τον κάθε Έλληνα και την κάθε Ελληνίδα.
      Γιατί το νομοσχέδιό σας δεν έρχεται με τον πραγματικό τίτλο; Δεν είναι ένα θέμα προσλήψεων, όπως λέει ο τίτλος του. Το φέρνετε για το κυρίως σώμα του, «το σώμα του εγκλήματος», το οποίο προβλέπει τα εξής: 
      Πρώτον, καταργεί όλα ανεξαιρέτως τα στελέχη ευθύνης της Δημόσιας Διοίκησης (γενικούς διευθυντές, διευθυντές, προϊσταμένους τμημάτων ή αυτοτελών οργανικών ομάδων).
      Δεύτερον, καταργεί όλα τα επιτελικά στελέχη διοίκησης της εκπαίδευσης (περιφερειακούς διευθυντές, διευθυντές και προϊσταμένους γραφείων πρωτοβάθμιας και δευτεροβάθμιας εκπαίδευσης).
      Τρίτον, καταργεί όλα τα υπηρεσιακά συμβούλια τα οποία κρίνουν τις προαγωγές και τις τοποθετήσεις στελεχών στο κράτος και την εκπαίδευση.
      Τέταρτον, καταργεί όλα τα αντικειμενικά και μετρήσιμα κριτήρια που μοριοδοτούνται, όπως για παράδειγμα η κατοχή μεταπτυχιακού τίτλου, η κατοχή θέσης ευθύνης κλπ.
      Για την κρίση των υποψηφίων ποια είναι τα κριτήρια; Ακούστε! Η δραστηριότητα στην υπηρεσία, η ικανότητα ανάληψης πρωτοβουλιών, δηλαδή κριτήρια ασαφή, μη μετρήσιμα, κριτήρια που μπορεί κανείς να ερμηνεύσει όπως θέλει, αυθαίρετα. Τα κριτήρια αυτά ίσως να τα βρει κανείς σε εγχειρίδιο πρωτοετούς φοιτητή για το Business Management, για τη διεύθυνση δηλαδή ιδιωτικών επιχειρήσεων. Όμως στην ιδιωτική εταιρεία η αξιολόγηση είναι άμεση από την αγορά. Αντιθέτως, στη Δημόσια Διοίκηση η εξυπηρέτηση του πολίτη απαιτεί δομές ελέγχου, αποκέντρωσης, συνεχούς αξιολόγησης και πολλαπλών κινήτρων. 
      Αυτό δεν είναι η ουσία. Με τις δικές σας ρυθμίσεις μεταφέρετε με αυθαίρετο τρόπο την εξουσία της αξιολόγησης, της επιλογής και παροχής κινήτρων στα πολιτικά και κομματικά επιτελεία. Συγκεντρώνετε αντί να αποκεντρώνετε την εξουσία. Το αποτέλεσμα; Πολύ μεγαλύτερη γραφειοκρατία, πολύ περισσότερη αναξιοκρατία και για τον πολίτη πολύ περισσότερη ταλαιπωρία.
      Η Κυβέρνηση συνεχίζει να λέει ωραία λόγια, αλλά φαίνεται ότι μοναδικός της στόχος είναι η κατάληψη θέσεων τμηματαρχών, διευθυντών, γενικών διευθυντών από τους ευνοούμενους, ο έλεγχος της Δημόσιας Διοίκησης από το κόμμα της Νέας Δημοκρατίας να είναι απόλυτος.
Για όλα θα αποφασίζει τελικά ο Υπουργός και το επιτελείο του ίσως και ο κ. Μεϊμαράκης. Θα έχετε την απόλυτη εξουσία και γνωρίζετε καλά το ρητό «Η εξουσία διαφθείρει». Η απόλυτη εξουσία διαφθείρει απόλυτα. Όσο καλές και αν είναι οι προθέσεις σας, φαίνεται ότι πολύ ψηλά στην παράταξή σας άρχισαν να υπάρχουν φαινόμενα που εσείς οι ίδιοι αναγκάζεστε να καταγγείλετε. Ήδη αναγκάζεστε να παρέμβετε στα πρώτα κρούσματα. Με το νομοσχέδιο αυτό θα πολλαπλασιάσετε τα κρούσματα και τα φαινόμενα της διαφθοράς. 
      Αλλά και η ασυνέπεια της Κυβέρνησης είναι προκλητική. Πριν από ένα μήνα ψηφίσατε νόμο στον οποίο προβλέπεται επιτροπή για τη σύνταξη δημοσιοϋπαλληλικού κώδικα. Και η επιτροπή πριν καν εργαστεί βρίσκεται ενώπιον ολοκληρωμένης άλωσης του κράτους από το κόμμα. Στην πραγματικότητα δεν έχει λόγο ύπαρξης. 
      Και, βεβαίως, φαίνεται ότι η Νέα Δημοκρατία δεν έχει καμία συναίσθηση των σύγχρονων προβλημάτων και της πολυπλοκότητάς τους. Δεν αναγνωρίζει ότι χρειάζεται μελέτη, σκληρή δουλειά για να προχωρήσουμε μπροστά, για να δοθούν πραγματικές λύσεις. Έχει απλά συνταγές από το παρελθόν. Έτσι θα λύσει τα σύγχρονα προβλήματα; Με λύσεις του παρελθόντος; Δηλώνει ο Υπουργός Εσωτερικών ότι βρίσκεται σε διάλογο με την ΑΔΕΔΥ.  Φαίνεται ότι αυτή είναι μια νέα τακτική της Κυβέρνησης. Δημιουργεί επιτροπές, καλεί σε διάλογο τους κοινωνικούς φορείς και κλείνει με αιφνιδιαστικά και αναχρονιστικά νομοσχέδια τα ζητήματα. 
      Η υποκρισία όμως και τα επικοινωνιακά τεχνάσματα δεν σταματούν εδώ. Γιατί τι άλλο παρά επικοινωνιακό τέχνασμα είναι ο ισχυρισμός ότι «επαναφέρουμε και αντικαθιστούμε διατάξεις του νόμου του 1994»; Κρύβει έτσι η Κυβέρνηση το πραγματικό γεγονός ότι καταργείται ο νόμος του 1999, ένας νόμος ο οποίος έγινε με πολλή δουλειά, με ουσιαστικό διάλογο, με συστηματική προσπάθεια και με σύμφωνη γνώμη της Νέας Δημοκρατίας αλλά και του ίδιου του σημερινού Υπουργού Εσωτερικών προσωπικά. 
      Έτσι, ο νόμος αυτός προβλέπει  και προέβλεπε οι όποιες αλλαγές Υπουργών, Υφυπουργών και Γενικών Γραμματέων να μη δημιουργούν ρωγμές στη συνέχεια της διοίκησης, να υπάρχει μια Δημόσια Διοίκηση ανεξάρτητη, σε ένα πνεύμα που δεν θα επιδέχεται έξωθεν παρεμβάσεις, πρόβλημα για το οποίο ταλαιπωρήθηκε ο ελληνικός λαός για πάρα πολλές γενιές. Και ενώ φθάσαμε  σε αυτό το σημείο, αντί να προχωρήσουμε μπροστά, η Κυβέρνηση μας πάει πολλά χρόνια πίσω σε μία εποχή της «πλατείας Κλαυθμώνος». Και ακούω τον κύριο Υπουργό να πηγαίνει και στο 1981 για να δικαιολογήσει δήθεν τις αλλαγές που κάνει σήμερα. Ξεχνά να πει, γιατί νομίζει ότι κανείς δεν το θυμάται, ότι μέχρι τότε, εάν δεν ανήκες στη Δεξιά, ούτε απ’ έξω από τις δημόσιες υπηρεσίες δεν μπορούσες να περάσεις, όχι καν να προσληφθείς ή να προαχθείς αξιοκρατικά.
      (Χειροκροτήματα από την πτέρυγα του ΠΑΣΟΚ)
      Σήμερα, παρά τις εξαγγελίες για ενότητα και σύνθεση, παρά τις διαβεβαιώσεις για «Κυβέρνηση όλων των Ελλήνων», παρά την παραδειγματική τιμωρία του αγαπητού κ. Πολύδωρα προεκλογικά, η Κυβέρνηση, πιστή στις καταβολές της και τις κομματικές της υποχρεώσεις, έρχεται να καταργήσει τη συνέχεια, τη διάρκεια και την αξιοπιστία της Δημόσιας Διοίκησης. Είμαστε ευχαριστημένοι με το κράτος; Είμαστε ευχαριστημένοι με τη λειτουργία του; Δεν χρειάζονται νέες αλλαγές και νέα βήματα; Ασφαλώς. Ασφαλώς και δεν είμαστε ευχαριστημένοι με τη σημερινή Δημόσια Διοίκηση. Όμως αυτά πρέπει να μη μηδενίζουν τις σημαντικές κατακτήσεις που έχουν γίνει τα τελευταία χρόνια. Πρέπει  να κοιτάζουν προς το μέλλον της διοίκησης, να αξιοποιούν το υπόβαθρο των αποτελεσμάτων με διαφάνεια, με αξιολόγηση, με αξιοκρατία και με γνώση.
      Ίσως η μεγαλύτερη πρόκληση είναι να δημιουργήσουμε μια Δημόσια Διοίκηση που όχι μόνο θα παρέχει υπηρεσίες και θα σέβεται τον πολίτη αλλά θα απελευθερώσει τις πιο δημιουργικές δυνάμεις της ελληνικής κοινωνίας, του τόπου μας. Θα ενισχύσει ουσιαστικά την αναπτυξιακή προσπάθεια στην περιφέρεια. Θα αποκεντρώσει εξουσίες και λειτουργίες. Θα υποστηρίξει μια υγιή και ανθούσα οικονομία. Θα συνεργαστεί με όλες τις παραγωγικές και πολιτιστικές δυνάμεις του τόπου για τη δημιουργία μιας Δημόσιας Διοίκησης που θα ελαχιστοποιεί τη γραφειοκρατία. Μια Δημόσια Διοίκηση που θα ελαχιστοποιεί τη φαυλότητα, τη σπατάλη χρόνου και ενέργειας σε άσκοπες δουλειές, ώστε η Ελλάδα να συγκλίνει και να ξεπεράσει τις υπόλοιπες χώρες της Ευρωπαϊκής Ένωσης. 
      Αυτό το σχέδιο νόμου όμως δεν έχει τέτοιους στόχους, δεν έχει στόχους, τουλάχιστον δεν υπηρετεί δηλωμένους στόχους.
      Μιλήσατε και μιλάτε για την ανάγκη μιας σύγχρονης Δημόσιας Διοίκησης. Συμβολή για ένα σύγχρονο κράτος, μια σύγχρονη πολιτεία ήταν ο «Καποδίστριας», ήταν η δημιουργία ισχυρών δήμων, στο οποίο εσείς αντιταχθήκατε με όλες σας τις δυνάμεις. Ήταν ο δεύτερο βαθμός αυτοδιοίκησης, τον οποίο εσείς καταψηφίσατε. Ήταν η δημιουργία των «Κέντρων Εξυπηρέτησης Πολιτών», τα οποία θέλετε να διαλύσετε. Ήταν η περιφερειακή οργάνωση για την οποία ούτε λέξη δεν ακούμε σ’ αυτό το νομοσχέδιο για τη Δημόσια Διοίκηση. Γνωρίζετε φαίνεται μόνο να καταργείτε και να παύετε ανθρώπους. Έτσι όμως δεν λύνονται τα προβλήματα, έτσι δεν υπάρχει ούτε όραμα ούτε και σχέδιο. Έτσι φαίνεται έλυσε η Κυβέρνηση και το πρόβλημα των συμβασιούχων. Έτσι τίμησε τις προεκλογικές του δεσμεύσεις ο κύριος Πρωθυπουργός. Το έλυσε διά των απολύσεων και σήμερα οι συμβασιούχοι είναι στους δρόμους.
      Και κάτι ακόμη στο σημείο αυτό, διότι ακούω από τον κύριο Υπουργό στα Μέσα Ενημέρωσης μιλώντας για τους συμβασιούχους –και στη Βουλή βεβαίως- να αμφισβητεί ότι υπήρξε αναφορά και δέσμευση της Νέας Δημοκρατίας και του κ. Καραμανλή για διακόσιες πενήντα χιλιάδες συμβασιούχους. Θα σας διαβάσω ένα απόσπασμα από συνέντευξη του κ. Καραμανλή το οποίο αναφέρει τα εξής: «Θέλω να σας πω και κάτι ακόμη. Εμείς βγήκαμε πρώτοι και είπαμε να λήξει επιτέλους η εκκρεμότητα με αυτούς τους διακόσιες πενήντα χιλιάδες συμβασιούχους. Και να κάνουμε τι; Να τους απαλλάξουμε από την ομηρία, από μια μικροκομματική, μικροπολιτική ομηρία στην οποία τους κρατούσε τόσα χρόνια η κυβέρνηση του ΠΑΣΟΚ. Και εγώ δεν το λέω δημοκοπικά και να σας το αποδείξω. Πρώτα απ’ όλα θα εφαρμόσουμε αυτό που λέει η Ευρωπαϊκή Ένωση: Όταν καλύπτουν οι άνθρωποι αυτοί πραγματικές και πάγιες ανάγκες, πώς τους έχεις σε εκκρεμότητα χρόνια και χρόνια; Είναι αδιανόητο αυτό. Είναι ένα τεράστιο κοινωνικό και ανθρώπινο πρόβλημα».
      (Διαμαρτυρίες από την πτέρυγα της Νέας Δημοκρατίας)
      Είναι συνέντευξη του κ. Καραμανλή στο δημοσιογράφο Σταύρο Θεοδωράκη στο «STAR». 
      Επισημαίνω δύο σημεία: Διακόσιες πενήντα χιλιάδες συμβασιούχοι.
      (Διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριοι συνάδελφοι.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Δεύτερο σημείο: Καλύπτουν οι άνθρωποι αυτοί πραγματικές και πάγιες ανάγκες.
      Αυτές είναι οι δηλώσεις σας…
      ΑΘΑΝΑΣΙΟΣ ΜΠΟΥΡΑΣ: Σωστά.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πέστε το και στον Πρωθυπουργό σας. 
      (Χειροκροτήματα από την πτέρυγα του ΠΑΣΟΚ)
      Αυτό είναι το επίπεδο της αξιοπιστίας σας. Μια δομημένη όμως Δημόσια Διοίκηση ωθείται να υλοποιήσει τις πολιτικές επιλογές μιας νέας κυβέρνησης. Εσείς προωθείτε την κατάλυση της ιεραρχικής δομής εξαρθρώνοντας όλο το διοικητικό σύστημα με αποτέλεσμα και αυτές οι δικές σας νέες πολιτικές επιλογές και μάλιστα εν όψει και των Ολυμπιακών Αγώνων να μένουν ανεκτέλεστες.
      Βρήκατε λίγες μέρες πριν από τους Ολυμπιακούς Αγώνες να αναστατώσετε τη Δημόσια Διοίκηση όταν ξέρετε τη σημασία των Ολυμπιακών Αγώνων, τη σημασία για το έθνος μας, για τη χώρα μας, για τη φήμη μας, για την εικόνα μας. Μπράβο σας! 
      Το πρόβλημα δεν βρίσκεται στο ότι η διοίκηση δεν θα εφάρμοζε τις πολιτικές της Κυβέρνησης. Πού βρίσκεται όμως το πρόβλημα; Θεωρεί φαίνεται η Κυβέρνηση ότι τα στελέχη της διοίκησης δεν διέθεταν κύρος ή γνώσεις; Τότε το πρόβλημα είναι στα κριτήρια αξιολόγησης. Ας προσπαθούσε λοιπόν να αναβαθμίσει τα στελέχη που απαρτίζουν τη Δημόσια Διοίκηση μέσω των κριτηρίων και της εκπαίδευσης.
      Μα, ούτε κι έτσι λύνεται το πρόβλημα.  Το νέο νομοσχέδιο καταργεί τα αντικειμενικά μετρήσιμα κριτήρια. Είναι εντυπωσιακό, αγαπητοί συνάδελφοι, ότι δεν χρειάζεται ένα ανώτατο στέλεχος να κατέχει πια μια ξένη γλώσσα, όταν βρισκόμαστε χρόνια στην Ευρωπαϊκή Ένωση και ξέρουμε πόσο η Δημόσια Διοίκηση έχει καθημερινή τριβή με τις υπηρεσίες της Ευρωπαϊκής Ένωσης. Είναι εντυπωσιακό ότι ειδικά για την πρώτη εφαρμογή των νέων ρυθμίσεων, την περίοδο 2004-2007  δεν τίθενται άλλα κριτήρια πέραν της εικοσαετούς υπηρεσίας. Αυτό πώς μεταφράζεται; Χωρίς άλλα κριτήρια γνώσης ή κατάρτισης και με μόνο την προϋπηρεσία, ουσιαστικά δηλαδή την ηλικία, κάποια συγκεκριμένα πρόσωπα αυθαίρετα θα τακτοποιηθούν σε υψηλές θέσεις του δημοσίου. Είναι νόμος χωρίς όραμα, χωρίς έμπνευση, νόμος που ούτε καν μπαλώνει προβλήματα, νόμος με αδήλωτους στόχους, με μία κρυφή ατζέντα, που όμως αποκαλύπτεται καθημερινά. 
      Το πνεύμα αυτό διαποτίζει όλες τις αποφάσεις της Κυβέρνησης, αρκεί να συνδυάσουμε αυτό το νομοσχέδιο με το νομοσχέδιο του Υπουργείου Δικαιοσύνης. Τι προβλέπεται εκεί; Αύξηση του αριθμού των ανώτατων δικαστικών. Τους χρειαζόμαστε; Κανένα από τα όργανα των δικαστών και των εισαγγελέων δεν διατύπωσε κάποια τέτοια ανάγκη. Αντίθετα, καμία αύξηση του αριθμού των δικαστών στα κατώτερα δικαστήρια δεν προβλέπεται, εκεί που υπάρχει ο όγκος δουλειάς και εκεί που ταλαιπωρείται ο πολίτης.
      Φαίνεται καθαρά ότι η Κυβέρνηση  θέλει κάποιες υποχρεώσεις να ξεπληρώσει. Ίσως να κατευνάσει ένα πνεύμα δυσαρέσκειας που υπάρχει στο κόμμα της Νέας Δημοκρατίας τώρα που προχωρά προς το συνέδριό της.
      Υπάρχει και άλλη ρύθμιση για το «Ανοιχτό Πανεπιστήμιο». Βάναυση παρέμβαση γίνεται με νομοσχέδιο στο εκλεκτορικό σώμα του ελληνικού «Ανοιχτού Πανεπιστημίου». Το Υπουργείο παρεμβαίνει σε εκλογή διδασκόντων σε πανεπιστήμιο που ήδη βρίσκεται σε εξέλιξη. Προχωρεί ουσιαστικά στην κατάλυση της αυτοδιοίκησης των πανεπιστημίων, προσβάλλοντας διαδικασίες δεδομένες που έχουν κατακτηθεί από τη Μεταπολίτευση. Αλλά εγώ θέλω να μιλήσω και ειδικότερα για το «Ανοιχτό Πανεπιστήμιο», ένα ιδιαίτερο πανεπιστήμιο που κατάφερε χωρίς κομματικές παρεμβάσεις να έχει σήμερα δεκαεπτά χιλιάδες φοιτητές. Μη δημιουργήσετε προβλήματα σε αυτόν το νέο και ευαίσθητο θεσμό που δίνει δυνατότητες για τους ενήλικες, γι’ αυτούς που θέλουν διά βίου να σπουδάσουν. Είναι κρίσιμο για την οικονομία μας και για τον πολιτισμό μας. Μην κομματικοποιήσετε αυτόν το θεσμό που εμείς διαφυλάξαμε ως κόρη οφθαλμού.
      (Χειροκροτήματα από την πτέρυγα του ΠΑΣΟΚ)
       Παρουσιάστηκε  η Νέα Δημοκρατία τον τελευταίο καιρό με το καλοκάγαθο πρόσωπο της συναίνεσης και του διαλόγου και ισχυρίστηκε «εκφράζουμε τον μεσαίο χώρο». Επαγγέλθηκαν διαφάνεια, αξιοκρατία στη δημόσια ζωή. Μα, πού είναι ο διάλογος; Πού είναι η συναίνεση; Πού είναι αυτή η δημοκρατική αντίληψη του μεσαίου χώρου; Σήμερα, σας καταγγέλλει σύσσωμη η Αντιπολίτευση, σας καταγγέλλουν οι φορείς που μέχρι χθες συζητούσαν καλόπιστα μαζί σας. Παρακολουθήσατε όσα ειπώθηκαν στη Διαρκή Επιτροπή. Η ΑΔΕΔΥ σας υπέβαλε μάλιστα και πολύ συγκεκριμένες προτάσεις τις οποίες αρνείστε ακόμη και να ακούσετε. Σπέρνετε ανέμους και θα θερίσετε θύελλες, γιατί ούτε μεσαίος χώρος μπορεί να είστε ούτε τη συναίνεση και το διάλογο αντέχετε. Κάτω από το κέλυφος και το λούστρο, αποκαλύπτεστε πάντα οι ίδιοι και απαράλλαχτοι. 
      Υπάρχει και κάτι ακόμη σημαντικό. Οι ασυνέπειες και οι αντιφάσεις που είδαμε τους πρώτους μήνες συνεχίζονται. Με το νομοσχέδιο αυτό προκύπτουν αντιφάσεις μεταξύ του Υπουργείου Εσωτερικών και του Υπουργείου Παιδείας.  Ακούσαμε την κ. Γιαννάκου να προτείνει τα διοικητικά στελέχη της εκπαίδευσης να είναι μόνιμα και όχι επί θητεία όπως προτείνει ο κ. Παυλόπουλος. Η κυρία Υπουργός υποσχέθηκε πρόσφατα στη Βουλή ότι τα ζητήματα που αφορούν στην εκπαίδευση θα έρθουν σε νομοσχέδιο που θα αφορά στην εκπαίδευση.
     Όμως στο συγκεκριμένο νομοσχέδιο υπάρχει διάταξη με την οποία αντικαθίστανται εκατοντάδες στελέχη στο χώρο της πρωτοβάθμιας και της δευτεροβάθμιας εκπαίδευσης. Τι νόημα, λοιπόν, έχει η πρόσκληση της κ. Γιαννάκου να συζητήσουμε το Σεπτέμβριο τα θέματα της εκπαίδευσης; Εμείς πρώτοι όταν ήρθε ο κ. Καραμανλής για να κάνει τις εξαγγελίες της Κυβέρνησης εδώ στη Βουλή είπαμε ότι είμαστε ανοικτοί για διάλογο και συναίνεση στο χώρο της εκπαίδευσης. Εσείς δεν έχετε τη συναίνεση. Εσείς καταργείτε αυτούς τους διευθυντές. Εσείς αυθαιρετείτε. 
     (Χειροκροτήματα από την πτέρυγα του ΠΑΣΟΚ)
     Ενδεικτικό της αντίληψης της Νέας Δημοκρατίας για τη νέα διακυβέρνηση είναι και η κατάργηση της Ρυθμιστικής Αρχής Θαλασσίων Ενδομεταφορών, που είναι μία πολύ σημαντική αρχή. Με αυτήν την κατάργηση εγκαθιδρύεται καθεστώς ασυδοσίας κερδοσκόπων και οικονομικών συμφερόντων. Παρακολουθήσαμε όλη αυτήν την περίοδο αλόγιστες και ανεξέλεγκτες αυξήσεις στα καύσιμα, στα φάρμακα και ακρίβεια στην αγορά. Είδαμε τις αυξήσεις στα πλοία της ακτοπλοΐας τον προηγούμενο μήνα.
     Ίσως εσείς, κύριε Υπουργέ, και ο Πρωθυπουργός να εισπράξετε θερμό χειροκρότημα στο συνέδριό σας. Δεν θα σας χειροκροτήσει, όμως, ο ελληνικός λαός που περίμενε από εσάς να τηρήσετε τις δεσμεύσεις σας. Λέτε ότι η νέα διακυβέρνηση αγκαλιάζει όλους τους Έλληνες. Εγώ θα έλεγα ότι είναι έτοιμη να τους αγκαλιάσει σε βαθμό ασφυξίας. Τα προβλήματα που αντιμετωπίζει σήμερα η Δημόσια Διοίκηση είναι διαφορετικά. Δεν είναι τι κόμμα ψηφίζει ο καθένας. Είναι η ποιότητα των παρεχομένων υπηρεσιών στον πολίτη. Είναι το κόστος των παρεχομένων υπηρεσιών, ώστε το κράτος να είναι λειτουργικό, λιτό. Είναι οι προκλήσεις των νέων τεχνολογιών. Οι πολίτες δεν ενδιαφέρονται για την κομματική ταυτότητα των υπαλλήλων, των προϊσταμένων και των γενικών διευθυντών. Το θέμα δεν είναι τα δικά σας ή τα δικά μας παιδιά. Οι πολίτες απαιτούν μία σύγχρονη Δημόσια Διοίκηση ώστε να εξυπηρετούνται, να τους σέβονται οι δημόσιες υπηρεσίες και να διεκπεραιώνουν τις υποθέσεις του σωστά και γρήγορα. Η Νέα Δημοκρατία σήμερα επιβεβαιώνει ότι δεν μπορεί να τα προσφέρει αυτά, διότι φαίνεται ότι δεν την απασχολούν καν. Το νομοσχέδιο δεν έχει τέτοιο στόχο. 
     Αυτή θα έπρεπε να είναι η σημερινή συζήτηση στη Βουλή. Όχι κομματικοποίηση του κράτους. Πρέπει επιτέλους να ξεφύγουμε από αυτόν το φαύλο κύκλο, ώστε να δημιουργηθεί ένα κράτος –εμείς κάναμε κάποια βήματα αλλά χρειάζονται και άλλα- αντάξιο των απαιτήσεων του ελληνικού λαού.
     Η Κυβέρνηση της Νέας Δημοκρατίας διανύει τον πέμπτο μήνα της θητείας της. Εκτός από του να συνεχίζει να αντιπολιτεύεται το ΠΑΣΟΚ προσπαθεί να ασχολείται μόνο με τα ευχάριστα. Είναι, όμως, υποχρεωμένη να πάρει αποφάσεις και γι’ αυτό βλέπουμε δείγματα γραφής. Τα βλέπουμε στην οικονομία αφού η οικονομία μας έχει μπει υπό επιτήρηση με την ευθύνη της Κυβέρνησης. Τα βλέπουμε στην εξωτερική πολιτική όπου έστω και αν είμαστε στην Αντιπολίτευση κυβερνούν οι ιδέες μας. Όμως αυτό δεν αρκεί διότι δεν υπάρχει πρωτοβουλία, δεν υπάρχει σχέδιο, δεν υπάρχει στρατηγική. Τα βλέπουμε στην αγορά όπου η Κυβέρνηση περιμένει την αυτόματη ρύθμιση της ακρίβειας. Τα βλέπουμε στη Δημόσια Διοίκηση.
     Εμείς όχι μόνο θα καταψηφίσουμε αλλά και δεν πρόκειται να καταθέσουμε τροπολογία σε αυτό το νομοσχέδιο, διότι ολόκληρη η φιλοσοφία του νομοσχεδίου μας διαχωρίζει. Και καλώ τον κύριο Πρωθυπουργό να φανεί συνεπής στις υποσχέσεις του και να προχωρήσει στην κυβερνητική πολιτική μετά από προσεκτική μελέτη. Τον καλώ να αποσύρει αυτό το νομοσχέδιο, ώστε να υπάρξει ουσιαστική μελέτη και μετά να έλθουμε συναινετικά όσο μπορούμε για να καλυτερεύσουμε τη Δημόσια Διοίκηση της χώρας.
     (Χειροκροτήματα από την πτέρυγα του ΠΑΣΟΚ)
     Έχουμε χρέος να αγωνιστούμε για σωστούς, δίκαιους και σύγχρονους θεσμούς, γιατί θέλουμε μια δίκαιη κοινωνία. Η Κοινοβουλευτική μας Ομάδα και το κίνημά μας παλεύει για μια τέτοια κοινωνία.
     Σας ευχαριστώ πολύ.
     (Ζωηρά και παρατεταμένα χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θα κάνετε παρέμβαση ή θα μιλήσετε κανονικά; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για να μπορέσω ν΄ ακούσω περισσότερους συναδέλφους, θα ήθελα να μιλήσω λίγο αργότερα. Αλλά θα μου επιτρέψετε να κάνω τώρα μία επτάλεπτη παρέμβαση. Τόσο έχω υπολογίσει το χρόνο που θα χρειαστεί για ν’ απαντήσω. Άλλωστε δεν νομίζω ότι χρειάζεται περισσότερος χρόνος και μάλλον και αυτός που σας ζήτησα, θα μου δώσει απλώς τη δυνατότητα ν’ ανασκευάσω τις ανακρίβειες, τις οποίες είπε ο Αρχηγός της Αξιωματικής Αντιπολίτευσης.
      Κυρίες και κύριοι συνάδελφοι, στη σύντομη αυτή παρέμβαση που έκανε ο Αρχηγός της Αξιωματικής Αντιπολίτευσης, θα μπορούσε να υπάρχει ο τίτλος: «Η μεγάλη αντίφαση». Η «μεγάλη αντίφαση» και σε ό,τι αφορά το περιεχόμενό της και σε ό,τι αφορά την πολιτική την οποία εκφράζει.
      Ο κ. Παπανδρέου ξεκίνησε μιλώντας για απραξία της Κυβέρνησης! Αντιλαμβάνομαι ότι ο Αρχηγός της Αξιωματικής Αντιπολίτευσης δεν παρακολουθεί τι γίνεται με την Κυβέρνηση. Έχει άλλα πράγματα τα οποία τον απασχολούν περισσότερο μέσα στον ίδιο του τον κομματικό χώρο.
      Ωστόσο, θα μπορούσε κυρίως να δει ότι η Κυβέρνηση ως σήμερα έχει παραγάγει έργο και αυτό το έργο το εκτιμά η ίδια η κοινή γνώμη. Ποτέ δεν είμαστε βεβαίως ικανοποιημένοι με αυτό που κάνουμε, γιατί θέλουμε το καλύτερο. Αλλά να κατηγορείται η Κυβέρνηση για απραξία και την ίδια στιγμή να έρχεται εδώ ο κ. Παπανδρέου και να μας λέει ότι εμείς που είμαστε άπρακτοι, ερχόμαστε και σπεύδουμε μέσα στο καλοκαίρι να εφαρμόσουμε το πρόγραμμά μας; Πώς αλλιώς θα μπορούσε να το πει κανείς, εκτός από «αντίφαση αμηχανίας»; 
      Αυτήν τη στιγμή ή βρισκόμαστε εν απραξία ή θέλουμε να εφαρμόσουμε τόσο γρήγορα το πρόγραμμά μας που δουλεύουμε ακόμη και μέσα στο καλοκαίρι, γιατί αυτό επιβάλλουν οι μεγάλες αλλαγές που πρέπει να γίνουν. Αν περιμένουμε ακόμη περισσότερο, τότε το ήδη δραματικό κλίμα μέσα στη Δημόσια Διοίκηση θα επιδεινωθεί ακόμη περισσότερο. Αλλά σας είπα ότι υπάρχουν άλλα που απασχολούν τον κ. Παπανδρέου περισσότερο και είναι λογικό αυτά τα πράγματα να τον απομακρύνουν από την πραγματικότητα και από την επικαιρότητα. 
      Το δεύτερο το οποίο επισημαίνει την αντίφαση του κ. Παπανδρέου είναι το εξής: Η κατάσταση που επικρατεί στη Δημόσια Διοίκηση στην Ελλάδα είναι –το είπε και ο ίδιος- η κατάσταση που άφησε αυτός και το κόμμα του που κυβέρνησαν είκοσι χρόνια. Μια αναποτελεσματική Δημόσια Διοίκηση, μια γραφειοκρατική Δημόσια Διοίκηση, μια άκρως κομματικοποιημένη Δημόσια Διοίκηση και βεβαίως μια Δημόσια Διοίκηση η οποία πλήττεται από κρούσματα διαφθοράς. Αυτήν τη Δημόσια Διοίκηση πρέπει να την αλλάξουμε. Άλλωστε το έλεγε και εκείνος προεκλογικά, άσχετα εάν δεν μας είπε ποτέ ποια ήταν η πρότασή του.
      Τι ζητάει, δηλαδή, αυτήν τη στιγμή από την Κυβέρνηση, την Κυβέρνηση που εξελέγη από τον ελληνικό λαό να εφαρμόσει ένα πρόγραμμα; Να παραμείνουμε στις δομές της Δημόσιας Διοίκησης που οδήγησε το κόμμα του κ. Παπανδρέου στην ήττα; Να παραμείνουμε στις δομές της διοίκησης που αποδοκιμάστηκε από τον ελληνικό λαό;
      Από εκεί και πέρα, βεβαίως, μας κατηγορεί γιατί φέρνουμε αυτό το νομοσχέδιο και κάνουμε επί θητεία τους γενικούς διευθυντές και τους διευθυντές. Μα, εμείς οκτώ μήνες προ των εκλογών, είπαμε στον ελληνικό λαό τι πρόκειται να κάνουμε σε πολλά θέματα Δημόσιας Διοίκησης, όπως άλλωστε και σ’ αυτό το θέμα. Εγώ δεν είδα να ανησυχήσει εκείνη την εποχή ο κ. Παπανδρέου. Βέβαια, εκείνη την εποχή τούς απασχολούσαν άλλα. 
      Το επιπλέον λοιπόν καλό με αυτό το νομοσχέδιο είναι το ότι όψιμα διαβάζουν το προεκλογικό πρόγραμμα της Νέας Δημοκρατίας. Αλλά έστω και τώρα, κάλιο αργά παρά ποτέ! Εμείς εκλεγήκαμε από τον ελληνικό λαό για να εφαρμόσουμε αυτό το πρόγραμμα και αυτό κάνουμε! 
      (Χειροκροτήματα από την πτέρυγα της Νέας Δημοκρατίας)
      Εάν, κύριοι συνάδελφοι, δεν είχατε άλλες σκέψεις πίσω από το μυαλό σας, όταν εμείς παρουσιάσαμε το πρόγραμμά μας θα έπρεπε να μας ρωτήσετε γιατί κάνουμε αυτήν την πρόταση. Ευθαρσώς το είπαμε από τότε. Τι είχαμε να κρύψουμε; 
      Εσείς κάθε φορά που κάνατε αλλαγές, είτε με το ν. 1292/82 είτε με ν. 2190/94 αμέσως μετά από εκλογές, ουδέποτε είχατε επισημάνει στον ελληνικό λαό τι επρόκειτο να κάνετε. Τα φέρνατε την τελευταία στιγμή! 
      Εμείς είπαμε τι πρέπει να κάνουμε, τα ενέκρινε ο ελληνικός λαός και αυτό κάνουμε και το κάνουμε με διάλογο! Έχετε υπόψη σας ότι αυτή η τομή είναι αδιαπραγμάτευτη. Και επισημαίνω ότι αυτή η τομή, σε ό,τι αφορά τη θητεία, είναι και τομή την οποία αποδέχθηκε και η ΑΔΕΔΥ, άσχετα εάν είχε αντιρρήσεις ως προς το χρόνο που το φέρνουμε. Κατά τα λοιπά, σε όλα τα υπόλοιπα θέματα, τις πάγιες διατάξεις του κώδικα εν όψει της σύνταξης του Υπαλληλικού Κώδικα, και συζήτηση θα υπάρξει και με ομοφωνία –θα το δείτε- θα φέρουμε αυτά τα θέματα. 
      Αυτό το λέω γιατί άκουσα προηγουμένως να τίθεται το ερώτημα της σημασίας του διαλόγου. Μα, οι διατάξεις που θέτουμε αυτήν τη στιγμή είναι μεταβατικές διατάξεις εν όψει του Υπαλληλικού Κώδικα και όταν θα έρθει η συζήτηση για τον Υπαλληλικό Κώδικα, θα θεσπισθούν εκείνες οι διατάξεις οι οποίες θα είναι πάγιες. Ο λόγος για τον οποίο φέρνουμε τώρα αυτή τη ρύθμιση είναι απλός. Θα έπρεπε δηλαδή να περιμένουμε μέχρι να ολοκληρωθεί ο Υπαλληλικός Κώδικας και να είναι στα μέσα της θητείας της η Κυβέρνηση για να εφαρμόσει το πρόγραμμά της; 
      Αυτό το κάνετε γιατί θέλετε, και ο Αρχηγός σας και εσείς, να αφήσετε άθικτο όλο αυτό το κράτος το οποίο τόσα χρόνια, μέσα από τις δομές της διαφθοράς και της διαπλοκής, διαμόρφωσε εκείνο το καθεστώς για το οποίο αποφάνθηκε ο ελληνικός λαός. Αυτή είναι η ουσία! 
      (Χειροκροτήματα από την πτέρυγα της Νέας Δημοκρατίας)
      Τώρα, κατά τα λοιπά, άκουσα προηγουμένως να μιλάνε για κομματικές διώξεις και άλλα τινά. Κύριοι συνάδελφοι, πείτε στον Αρχηγό σας κάτι το οποίο γνωρίζετε. Εξ ιδίων κρίνετε τα αλλότρια! Έτσι πολιτευτήκατε όλα τα χρόνια! Διχάσατε τον ελληνικό λαό και τον διχάζετε ακόμη και σήμερα!
      Ακόμα και σήμερα άκουσα τον Αρχηγό σας να λέει τι; Ότι τα κάνατε αυτά το 1982, διότι είπε «Μέχρι το 1981 ούτε ένας δημόσιος υπάλληλος δεν μπορούσε να περάσει, αν αυτός δεν ήταν δεξιός». Και το ερώτημα που σας απευθύνω είναι το εξής.
      (Θόρυβος στην Αίθουσα)
      ΑΝΔΡΕΑΣ ΛΟΒΕΡΔΟΣ: ....(Δεν ακούστηκε)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Λοβέρδο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όσο ασχημονείτε, κύριε Λοβέρδο,  με αυτόν τον τρόπο, επιβεβαιώνετε τον εαυτό σας. Όταν είστε Αντιπολίτευση, έτσι συμπεριφέρεσθε. Ο εκσυγχρονισμός σας πάει περίπατο.
      Το ερώτημα είναι πολύ απλό. Εάν μέχρι τότε δεν πάταγε υπάλληλος στο δημόσιο αν δεν ήταν δεξιός, πώς έγινε και στις εκλογές του ’81 το μεγαλύτερο μέρος του δημοσιοϋπαλληλικού κόσμου και του συνδικαλιστικού κινήματος ψήφισε το ΠΑΣΟΚ; Και καλά έκανε, αφού έτσι έκρινε!
      (Χειροκροτήματα από την πτέρυγα της Νέας Δημοκρατίας)
      Αλλά ξέρετε κάτι; Αυτά είναι φθηνές δικαιολογίες. 
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, αφήστε τους ανθρώπους να αποδείξουν ότι όσα έλεγαν ως Κυβέρνηση ήταν απλώς και μόνο περικάλυμμα και τίποτα παραπάνω. Όταν γυρνούν στην Αντιπολίτευση, θυμούνται το παρελθόν του εκείνο, σύμφωνα με το οποίο αντιδρούν.
      Κυρίες και κύριοι συνάδελφοι, τελειώνοντας -γιατί θα δώσω ολοκληρωμένη απάντηση σε όλους, και ιδίως στον εισηγητή σας, στην ομιλία μου- ένα έχω να σας πω και για το θέμα των συμβασιούχων.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι, μιλάει ο Υπουργός. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτα -πρώτα ο Αρχηγός σας δεν βρήκε να πει σήμερα ούτε ένα συγγνώμη για την κατάσταση που άφησε και αυτός και το κόμμα του ως κυβέρνηση για την ομηρία των συμβασιούχων. Δεύτερον, ομολόγησε ο ίδιος αυτό που είπε ο κ. Καραμανλής, ότι δηλαδή επειδή ο δημοσιογράφος του ανέφερε έναν αριθμό, είπε και εκείνος ότι «από τους διακόσιους πενήντα χιλιάδες θα γίνουν αορίστου χρόνου μόνον όσοι καλύπτουν πάγιες και διαρκείς ανάγκες». Αυτό είναι το ακριβές.
      Επίσης, κάτι άλλο. Φαίνεται ότι ο κ. Παπανδρέου δεν θυμάται μια λεπτομέρεια ή μάλλον τη θυμάται αλλά πιστεύει στην κοντή σας μνήμη. Όταν ο κ. Καραμανλής, κυρίες και κύριοι συνάδελφοι, έκανε αυτήν την εξαγγελία που ήταν και κοινοτική μας δέσμευση, έσπευσε η κ. Διαμαντοπούλου -εν ονόματι του κ. Παπανδρέου ως εκπρόσωπος του ΠΑΣΟΚ- να πει ότι «ο κ. Καραμανλής παραβιάζει ανοιχτές θύρες και θα κάνουμε και εμείς το ίδιο». Το ερώτημα είναι γιατί δεν το έκαναν μέχρι τότε;
      Το δεύτερο ερώτημα είναι: αν ο κ. Καραμανλής έκανε εμπόριο ελπίδων κατά τη γνώμη τους, το ίδιο μετέρχονταν και εκείνοι; 
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, σας παρακαλώ, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν δεν έχεις επιχειρήματα, καταφεύγεις στην προπαγάνδα και πάντοτε από την πλευρά της Αξιωματικής Αντιπολίτευσης αυτό συνέβαινε. Όταν ήταν στην Αντιπολίτευση, υποσχόταν πράγματα για να τα κάνει. Όταν ήταν στην Κυβέρνηση, έβρισκε δικαιολογίες γιατί δεν το έκανε.
      Όσον αφορά, κυρία Πρόεδρε, το θέμα της δικαιοσύνης που ανέφερε ο κ. Παπανδρέου, εγώ ένα ήθελα να τονίσω. Πού ήταν η ευαισθησία του κ. Παπανδρέου και του κυβερνώντος κόμματος όταν οι επιλογές της δικαιοσύνης γίνονταν με βουτιές στο 14ο, στο 15ο, στον Άρειο Πάγο και στο Συμβούλιο της Επικρατείας; 
      Και όχι μόνο αυτό, αλλά γινόταν με τεράστιες βουτιές, αφού προηγουμένως επρόκειτο για επιλογές ανθρώπων πολύ νεοτέρων και κατά παράκαμψη πολύ σημαντικών, αξιόλογων, ακέραιων δικαστών, από πρόσωπα τα οποία είχαν προηγουμένως θητεύσει επί αρκετό χρονικό διάστημα ως σύμβουλοι στο πρωθυπουργικό γραφείο! Και αν χρειασθεί να πούμε ονόματα, ευχαρίστως και να δούμε και πόση θητεία είχαν!
      Η ευαισθησία του κυρίου Αρχηγού της Αξιωματικής Αντιπολίτευσης –ο οποίος τότε ήταν μέλος της κυβέρνησης και στο Υπουργικό Συμβούλιο παίρνονταν αυτές οι αποφάσεις- πού ήταν για την αξιοκρατία στην δικαιοσύνη; Μπορεί να μας το πει; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, σας παρακαλώ ολοκληρώστε, γιατί κάνετε παρέμβαση όχι αγόρευση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Υπάρχει μια απλή αλήθεια. Ελλείψει πολιτικής εφευρίσκει ο αρχηγός της Αξιωματικής Αντιπολίτευσης άλλοθι για να μπορέσει και να εμφανισθεί στη Βουλή και να πει κάτι και πολύ περισσότερο να πετάξει από το εσωτερικό του ΠΑΣΟΚ τα προβλήματα, να κάνει εξαγωγή κρίσεων. Ο ελληνικός λαός έχει και μνήμη και κρίση. Και εμείς θα κριθούμε. 
      Μια τελευταία παρατήρηση: Είπε ότι θα μας παρακολουθεί για τις κρίσεις που θα κάνουμε στη Δημόσια Διοίκηση. Έρχεται δεύτερος. Χθες στην επιτροπή είπα -και συμφωνήσαμε με την ΑΔΕΔΥ- ότι εγώ ο ίδιος θα φέρω όλες τις κρίσεις που θα κάνουμε στην αρμόδια Διαρκή Επιτροπή για να δούμε πραγματικά τι σημαίνει ακομμάτιστη Δημόσια Διοίκηση, τι σημαίνει αξιοκρατία. 
      (Χειροκροτήματα από την πτέρυγα της Νέας Δημοκρατίας)
      Είναι κάτι που δεν έγινε ποτέ από την πλευρά του προηγούμενου κυβερνώντος κόμματος όλα αυτά τα χρόνια που στηνόταν ένα κομματικό κράτος. Γιατί για μας οι δημόσιοι υπάλληλοι δεν έχουν κομματική ταυτότητα και πρέπει όλοι οι άξιοι, πέρα και έξω από το κόμμα στο οποίο ανήκουν, να μπορούν να δώσουν στη Δημόσια Διοίκηση αυτό που είναι σε θέση να κάνουν. Και αυτό θα γίνει πράξη, γιατί αυτό απαιτεί ο ελληνικός λαός και οι κρίσιμοι καιροί τους οποίους διανύουμε. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, το λόγο για μια παρέμβαση. 
      ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ έχει το λόγο, για μια παρέμβαση. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ο κ. Παυλόπουλος είπε προηγουμένως ότι αν έδινε έναν τίτλο στην ομιλία του Αρχηγού της Αξιωματικής Αντιπολίτευσης θα ήταν «η μεγάλη αντίφαση». 
      Σας διαβεβαιώνω ότι η απόλυτη πεποίθησή μου από αυτά που είπε ο κ. Παυλόπουλος είναι ότι δεν έχει κατανοήσει τι είναι αντίφαση. 
      Ο κ. Παπανδρέου, κύριε Υπουργέ, σας είπε κάτι πάρα πολύ απλό: ότι επί πέντε μήνες έχετε μια χαλαρή νομοθετική παρουσία και έρχεστε λίγο προ των Ολυμπιακών Αγώνων, παρά τη χαλαρή μέχρι τώρα νομοθετική παρουσία, να επιβάλετε με ταχύτατους ρυθμούς συζήτηση για ένα νομοσχέδιο το οποίο προκαλεί πραγματική αναστάτωση και του οποίου νομοσχεδίου το πραγματικό σώμα είναι η ακύρωση όλων των επιτελικών στελεχών της Δημόσιας Διοίκησης και της εκπαίδευσης. 
      Θα σας πω, κύριε Υπουργέ των Εσωτερικών, τι είναι αντίφαση. Αντίφαση είναι, εσείς ως Υπουργός Εσωτερικών να λέτε ότι θέλετε οι δύο πρώτοι βαθμοί, δηλαδή ο βαθμός του γενικού διευθυντή και ο βαθμός του διευθυντή, να είναι θέσεις ευθύνης, να ορίζονται σ’ αυτές τις θέσεις στελέχη με τριετή θητεία και να κρίνονται και την ίδια ώρα η συνάδελφός σας, Υπουργός Παιδείας τους επί θητεία επιτελείς της εκπαίδευσης να τους μετατρέπει σε μονίμους. Αυτό είναι αντίφαση.
      (Χειροκροτήματα από την πτέρυγα του ΠΑΣΟΚ)
      Στο πρόγραμμά σας για την παιδεία, το οποίο επιμελώς πρέπει να σας πω ότι έχουμε αναγνώσει, κύριε Υπουργέ των Εσωτερικών, διακηρύσσετε ότι δεν επιθυμείτε για τα στελέχη της εκπαίδευσης θητεία, διότι σε τέτοιες συνθήκες και υπό το άγχος της κρίσεως δημιουργείται ανασφαλής κατάσταση και αυτό είναι κακό για τους επιτελείς της εκπαίδευσης.
      Και ερωτώ: Αν η θητεία, και υπό το βάρος της κρίσεως, οδηγεί σε καθεστώς ανασφάλειας τους επιτελείς της εκπαίδευσης, αυτό άραγε δεν ισχύει για τους επιτελείς της Δημόσιας Διοίκησης, τους οποίους μετατρέπετε για τους δύο ανώτατους βαθμούς σε στελέχη θητείας με κρίση ανά τρία χρόνια; Αυτά είναι αντίφαση, κύριε Υπουργέ των Εσωτερικών.
      Η Υπουργός Παιδείας καταργεί τον προϊστάμενο μέσης εκπαίδευσης και τον προϊστάμενο πρωτοβάθμιας εκπαίδευσης, τον διευθυντή και στις δύο βαθμίδες της εκπαίδευσης. Όλοι αυτοί, κατά την άποψη της κ. Γιαννάκου, πρέπει να αναζητήσουν, κυρία Πρόεδρε, μια αίθουσα σχολικής μονάδας για να διδάξουν ως απλοί καθηγητές ή δάσκαλοι.
      Εσείς, κύριε Υπουργέ των Εσωτερικών, καταργώντας ένα γενικό διευθυντή του λέτε ότι μπορεί να κρατήσει το αμέσως χαμηλότερο επίπεδο προϊσταμενικής διοίκησης. Είναι δύο διαφορετικές λογικές. Ο μεν Υπουργός Δημόσιας Διοίκησης προβλέπει γι’ αυτούς που καταργεί ότι μπορεί να βρίσκονται σε προϊσταμενική, κατώτερη έστω, θέση. Το διευθυντή και τον προϊστάμενο μέσης εκπαίδευσης, το διευθυντή και τον προϊστάμενο της δημοτικής εκπαίδευσης τον στέλνουμε να αναζητήσει μια αίθουσα σχολικής μονάδας. Αυτή είναι αντίφαση, κύριε Υπουργέ.
      Θα σας πω όμως κάτι το οποίο αφορά το μέλλον της διοίκησης.
      Είναι κακό, κύριε Υπουργέ -κι αυτό αφορά όλους, δεν είναι παρατήρηση μόνο προς εσάς, είναι παρατήρηση προς όλα τα έδρανα- να κυριαρχούμαστε από έναν εξισωτισμό αρνητικό. Ο αρνητικός εξισωτισμός επιβάλλει την εξίσωση προς τα ήσσονα, προς τα ασήμαντα, προς τα κακά. Το μέλλον της διοίκησης δεν πρέπει να στηρίζεται σε μια εξισωτική λογική με το παρελθόν. Το μέλλον της διοίκησης πρέπει να στηρίζεται σε λαμπρές ιδέες για αναμορφώσεις κι αυτό δεν μπορεί να γίνει με συμβιβασμούς και ισορροπίες. Κι όταν θα έρθει η ώρα μου να μιλήσω θα σας πω ότι είναι λάθος σας -και μη συνεχίσετε να το κάνετε- να αναφέρεστε στην περίοδο του 1994.
      Κυρίες και κύριοι συνάδελφοι, κυρία Πρόεδρε, έχω την ελπίδα ότι στη συνέχεια η Κυβέρνηση θα σκεφθεί πως πρέπει όντως να οργανώσουμε το μέλλον της διοίκησης, γιατί από τη διοίκηση εξαρτάται και ο βαθμός ανάπτυξης. Και στον τομέα της κοινωνικής ανάπτυξης αναφέρομαι και στον τομέα του πολιτισμού και κυρίως της οικονομικής ανάπτυξης.
      Όταν κρίθηκε πριν καιρό ένας διευθυντής εκπαίδευσης, εφαρμόστηκαν -έστω ημιτελώς- συγκεκριμένα κριτήρια και τα κριτήρια αυτά ήταν μοριοδοτημένα.
      ΕΝΑΣ ΒΟΥΛΕΥΤΗΣ (από τη Νέα Δημοκρατία): (Δεν ακούστηκε.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε τι θα σας πω. Προεβλέπετο μοριοδότηση συγκεκριμένων κριτηρίων. Βεβαίως, υπήρχε και η συνέντευξη. Αλλά σας προτρέπω, όπως ακριβώς η θητεία σε μια θέση ευθύνης,  ως διευθυντής σχολικής μονάδας παραδείγματος χάρη….
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ, λοιπόν, σας προτρέπω, μιας και θα είναι προσωρινοί αυτοί που θα επιλεγούν, να αφήσετε τουλάχιστον τα μοριοδοτημένα κριτήρια, αυτά που ισχύουν μέχρι τώρα. Γιατί, κύριοι Υπουργοί, τα κριτήρια που θέλετε να εφαρμόσετε για τους προσωρινούς επιτελείς της εκπαίδευσης, μέχρι 31.8.2005, δεν είναι αντικειμενικά, αλλά ασαφή. Όπως π.χ. το αν είναι υπεύθυνος ή αν έχει δυνατότητες ανάληψης διοικητικών πρωτοβουλιών, αν είναι ανοικτός σε διοικητικές καινοτομίες. Αφήστε τουλάχιστον κάποια κριτήρια που μοριοδοτούνται.
      ΑΘΑΝΑΣΙΟΣ ΜΠΟΥΡΑΣ: Δεν τα έχετε διαβάσει καλά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ καλά τα έχω διαβάσει. Σας διαβεβαιώνω, κύριε συνάδελφε, πως δεν τηρείτε τίποτα από αυτά που υπόσχεστε. Εφαρμόζετε τα ακριβώς αντίθετα και θα κριθείτε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Συνεχίζουμε τον κατάλογο των εγγεγραμμένων ομιλητών και το λόγο έχει …
      ΒΥΡΩΝ ΠΟΛΥΔΩΡΑΣ: Κυρία Πρόεδρε, το λόγο παρακαλώ.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Πολύδωρα, σας ρώτησα αν θέλετε να παρέμβετε και μου είπατε όχι. 
      ΒΥΡΩΝ ΠΟΛΥΔΩΡΑΣ: Θέλω να μιλήσω. 
      ΠΡΟΕΔΡΟΣ ( Άννα Μπενάκη - Ψαρούδα): Κατά γενική απαίτηση, κύριε Πολύδωρα, να σας δώσουμε το λόγο να ομιλήσετε. 
      (Χειροκροτήματα)
      ΒΥΡΩΝ ΠΟΛΥΔΩΡΑΣ: Κυρία Πρόεδρε, ζήτησα να μιλήσω για να προσδώσουμε, εγώ τουλάχιστον, μία συστηματική στη συζήτηση, διότι δεν προτίθεμαι να αντιδικήσω με κανέναν. Συνήθως οι ολιγόλεπτες παρεμβάσεις δεν επιτρέπουν μία πλήρη ανάπτυξη των σκέψεών μας και αφήνουν έδαφος και περιθώριο για αντιδικίες. Δεν είναι στις προθέσεις μου να αντιδικήσω, είναι στις προθέσεις μου να δώσω μερικές εξηγήσεις πάνω σ’ ένα θέμα στο οποίο κατέχω κάποια θέση ίσως κεντρική και ταυτόχρονα να υποστηρίξω το νομοσχέδιο.
      Εγώ, που βρέθηκα στο μάτι του κυκλώνα, έχω την τιμή να πω στο Τμήμα, κατά κάποιον τρόπο σε ένα είδος αυθεντικής ερμηνείας των λόγων μου, άσημος είμαι, αλλά καμιά φορά και οι άσημοι καταλαμβάνουν μία υποσημείωση κάπου στον κύκλο της ιστορίας. 
      Όταν είπα εγώ ότι με το καλημέρα θα φύγουν δέκα χιλιάδες αξιωματούχοι του ΠΑΣΟΚ –στις 2 Μαρτίου- ήμουν η προέκταση της φωνής του κ. Γιώργου Παπανδρέου, Προέδρου του ΠΑΣΟΚ, του κ. Λοβέρδου, του κ. Σκανδαλίδη και άλλων ενισταμένων  για την κατάσταση στη Δημόσια Διοίκηση. Και ήμουν η προέκταση, διότι δεν είμαι κανένας μισαλλόδοξος ή κανένας ρεβανσιστής, αλλά πρότεινα  -έτσι ήταν και η σειρά της συνεντεύξεως των ερωτοαποκρίσεων- ένα σύστημα διοικήσεως.
      Ένα σύστημα διοικήσεως, παραδείγματος χάρη, το οποίο θα αποτελούσε μια απεμπλοκή από αυτό που έλεγε ο κ. Λοβέρδος. 
      Ο μεγάλος κορμός της κεντρικής επιτροπής αποτελείται από ανθρώπους οι οποίοι δεν πονούν, δεν έχουν ως πρώτο ενδιαφέρον την κομματική δουλειά αλλά έχουν κρατικές δουλειές, τρεις θέσεις σε διοικητικά συμβούλια, μια θέση από εδώ, μία θέση από εκεί και καβάντζα μια θέση στην κεντρική επιτροπή για να παίζουν τους συσχετισμούς. Αυτό είναι από τα «ΝΕΑ» και θα το καταθέσω στα Πρακτικά.
      (Χειροκροτήματα από την πτέρυγα της Νέας Δημοκρατίας)
      Ο κ. Σκανδαλίδης εσημείωνε: «γιατί έχασε το ΠΑΣΟΚ τις εκλογές;», «χάσαμε από τους κάθε λογής αξιωματούχους της εξουσίας». Κατά σύμπτωση και εγώ μίλαγα για αξιωματούχους της εξουσίας, όχι διότι εκηδόμην της τύχης του ΠΑΣΟΚ, όπως ο κ. Σκανδαλίδης, αλλά γιατί εκηδόμην και κήδομαι της τύχης της δημόσιας υπηρεσίας στην Ελλάδα. Θέλω, αγωνίζομαι κάμποσα χρόνια τώρα, μαζί με άλλους συναδέλφους από όλες τις πτέρυγες, για την ευρυθμία στη διοίκηση.
      Συμμερίζομαι και είμαι προέκταση των σκέψεων ή των λόγων του κ. Σκανδαλίδη ο οποίος έλεγε ότι από τους κάθε λογής αξιωματούχους της εξουσίας, τοπικής και κεντρικής που βολεύονταν πολλά χρόνια στις παρυφές του κόμματος και του κράτους και παρακάτω μιλούσε –και τον ελέγχει ο κ. Πρετεντέρης, αυτό είναι το κείμενο που έχω- για άλλους καρεκλοκένταυρους, καλαμοκαβαλάρηδες.
      Είμαι προέκταση της φωνής του Γεώργιου Παπανδρέου, ο οποίος έλεγε αμέσως μόλις ανέλαβε «ξεχάσαμε τον πολίτη, υπήρχε διαφθορά στη Δημόσια Διοίκηση, είμαστε αλαζόνες» και αυτά ήθελε και θέλει, ελπίζω, να τα εξουδετερώσει. Μαζί σας και εγώ.
      Δεν μίλησα ποτέ για πογκρόμ δημοσίων υπαλλήλων. Δεν το αφήνει το Σύνταγμα, δεν είναι στις προθέσεις μας.
      ΑΝΔΡΕΑΣ ΛΟΒΕΡΔΟΣ: Το κάνει ο Υπουργός αυτό.
      ΒΥΡΩΝ ΠΟΛΥΔΩΡΑΣ: Με συγχωρείτε. Έρχεται η κ. Διαμαντοπούλου –δεν κάνω περιγραφή, κάνω καταγγελία, σε επίπεδο ηθικής τάξεως- και καταγγέλλει τον Πολύδωρα ότι εξήγγειλε προγκρόμ δημοσίων υπαλλήλων. Και στην ίδια συνέντευξη ο άσημος Βύρων Πολύδωρας προλάβαινε και έμπλεκε το εγκώμιο των δημοσίων υπαλλήλων και την κατασφάλιση της θέσεώς τους και μιλούσε τον απλό συλλογισμό -καταγγελτικά βεβαίως- ότι αυτή η νομενκλατούρα, οι εγκατεστημένοι καταληψίες του ΠΑΣΟΚ στον όγδοο όροφο –συνήθως τα υπουργικά γραφεία στεγάζονται στον όγδοο όροφο- καταδυναστεύει όλη τη δημοσιοϋπαλληλία και την υπηρεσία, οπουδήποτε και αν αυτή ανήκει και το προέβαλα ως τρόπο του διοικείν για να πιάσω επαφή και να συνομιλήσω διαλεκτικά με τους υπαλλήλους του ΠΑΣΟΚ. Συνομίλησα και φάνηκε και στο αποτέλεσμα των εκλογών.
      Η λογική των γεγονότων μας υποχρεώνει να ενώσουμε τις δυνάμεις μας και να κτυπήσουμε μια εταιρεία των εναλλακτικών τηλεπικοινωνιακών δικτύων που συστήθηκε το Σεπτέμβριο του 2001 και από τότε, χωρίς να κάνει τίποτε άλλο, έχει δαπανήσει 452 εκατομμύρια δραχμές σε λειτουργικά έξοδα και αμοιβές συμβούλων.
      Θέλω να μιλήσουμε για εκείνα τα τρωκτικά τα οποία, σε μελέτη που είχε ολοκληρώσει παλαιότερα ο τότε Υπουργός Εσωτερικών κ. Αλέκος Παπαδόπουλος ανέφερε ότι σε σύνολο περίπου τριών χιλιάδων με τριών χιλιάδων διακοσίων νομικών προσώπων δημοσίου δικαίου, οι  πλούσια αμειβόμενοι διοικητές, διευθύνοντες σύμβουλοι, μέλη διοικητικών συμβουλίων και άλλων κυμαίνονται μεταξύ οκτώ και εννέα χιλιάδων ατόμων, αφού τα διοικητικά συμβούλια αυτών των φορέων πλαισιώνουν και δημόσιοι υπάλληλοι που είναι αποσπασμένοι από άλλες δημόσιες υπηρεσίες, από τις οποίες μισθοδοτούνται. Ο κομματικός στρατός των υπαλλήλων αυτών αποτελεί -κατά την εκτίμηση της έκθεσης του κ. Παπαδόπουλου- το μεγάλο εμπόδιο στο οποίο σκοντάφτουν όλες οι προσπάθειες εξυγίανσης και συμμόρφωσης με τα διεθνή πρότυπα κλπ.
      Και θέλω να σημειώσω μία άλλη υπηρεσία που το 1985 είχε ογδόντα δύο πρόσωπα. Τα έκαναν τετρακόσια. Η υπηρεσία κατηργήθη και οι τετρακόσιοι αργόμισθοι ζουν και βασιλεύουν εκεί. 
      Αυτές είναι πτυχές. Δεν θέλω ούτε να καταγγείλω ούτε να κάνω την Αίθουσα ανακριτικό γραφείο. Αλλά θέλω να συμφωνήσουν ότι αυτή η Δημόσια Διοίκηση, έτσι όπως την καταντήσατε και έτσι όπως συνομολογείται κατά τις περιστάσεις την κατάντια της, δεν μπορεί να προχωρήσει άλλο.
      (Χειροκροτήματα από την πτέρυγα της Νέας Δημοκρατίας)
      Και δεν είναι οψιγενής ο χαρακτηρισμός ή κάπως σε σχέση προσώπου ως προσωπείο. Είναι προγραμματική κατάσταση. Την είπατε, την είπαμε και εμείς εντονότερα, δεν πίστεψε εσάς ο κόσμος, επειδή το κάνατε έτσι, τώρα να το θεραπεύσετε, ήταν υπερβατική λογική αυτή ότι εμείς μεταμελούμενοι θα τα διορθώσουμε και έδωσε την εντολή σε μας να τα διορθώσουμε.
      Στο άρθρο 82 του Συντάγματος -εκτός από το «ευαγγέλιο» της λαϊκής κυριαρχίας- η Κυβέρνηση παίρνει εντολή να εφαρμόσει το πρόγραμμά της. Και εκεί έχουμε, κύριοι συνταγματολόγοι, την τεκμηριωμένη παραδοχή του προγράμματος. Το κυβερνητικό πρόγραμμα είναι κείμενο αξιοσέβαστο με συνταγματική αυθεντία. Γιατί αυτό το Υπουργικό Συμβούλιο εφαρμόζει σύμφωνα με τη σαφή διατύπωση του άρθρου 82. Ερχόμαστε λοιπόν να εφαρμόσουμε το πρόγραμμά μας. Το «είπαμε» δεν έχει μόνο μία επίδειξη ισχύος. Αυτό άπαγε της βλασφημίας. Δεν είναι για μας η επίδειξη ισχύος ή η παραπλήσια έννοια της αλαζονείας «ερχόμαστε να εφαρμόσουμε το πρόγραμμά μας. Τι είναι; Είναι σεβασμός προς την εντολή, σεβασμός προς τη λαϊκή κυριαρχία. Διότι αυτό που πρέπει να κάνουμε ως πολιτικό Σώμα είναι τι νόημα θα προσδώσουμε στη λαϊκή εντολή εν σχέση προς τη Δημόσια Διοίκηση. 
      Η λαϊκή εντολή σε σχέση προς τη Δημόσια Διοίκηση είναι για την αξία του πολιτικού επιχειρήματος «ναι, στο πρόγραμμά σας». Δεν μπορεί να είναι άλλο το πολιτικό περιεχόμενο που θα δώσουμε στην έννοια της λαϊκής εντολής. Και εκεί κάναμε ή όχι λόγο για την κατάργηση της πάγιας ιεραρχίας και τη θέσπιση της επί θητεία ιεραρχίας; 
      Υπάρχει και κάτι άλλο που αφιέρωσε παράγραφο ο κ. Λοβέρδος. Ο διάλογος και η συνεννόηση με τους ενδιαφερομένους. Μια παρένθεση πριν από τη συνεννόηση με τους ενδιαφερομένους, κυρίες και κύριοι συνάδελφοι. Ενδιαφέρει πάρα πολύ να συνεννοηθούμε ότι δεν είναι αυτοσκοπός η δημοσιοϋπαλληλία. Πρέπει να δώσουμε ένα πνεύμα ότι ο ΟΤΕ έχει ένα σκοπό, τις τηλεπικοινωνίες. Ασφαλώς κάπου ενδιάμεσα είναι για το ψωμί των εργαζομένων. Η ΔΕΗ έχει σκοπό να δίνει ρεύμα και όχι να κάνει το black out μαζί με όλο το σύστημα το ενεργειακό. Δεν είναι αυτοσκοπός το ψωμί των εργαζομένων όσο και αν το σεβόμαστε. Το ίδιο και για τη δημοσιοϋπαλληλία. Ο σκοπός της δημοσιοϋπαλληλίας είναι να υπηρετεί τον πολίτη και να τον υπηρετεί τίμια με αποτελεσματικότητα. 
      Τι γίνεται στην προκειμένη περίπτωση, κύριοι συνάδελφοι, και δεν υπάρχει αντίλογος; Τα άλλα είναι στρεψοδικίες. Η ΑΔΕΔΥ συμφωνεί στην επί θητεία ιεραρχία. Αυτό είναι το ψαχνό; Τα άλλα όλα όσοι τα μεγεθύνουν και τα επικαλούνται, στρεψοδικούν. Και δεν με ενδιαφέρει να στρεψοδικήσουν έναντι εμού ή της Νέας Δημοκρατίας. Στρεψοδικούν έναντι της κοινωνίας, η οποία παρακολουθεί, ελέγχει και κρίνει τους πάντες και εμάς και εσάς. 
      Το ιστορικό έχει αξία γιατί έχει υπάρξει ιστορικό όχι μόνο η κατάργηση των γενικών διευθυντών, αλλά κάτι που συμπλέκεται με το τι εγώ ως ιστορικό προηγούμενο είχα στο νου μου και πως ένιωθα ότι έπρεπε να μιλήσω για την έξωση των καταληψιών της Δημόσιας Διοίκησης. 
Όποιος είναι με τους υψηλόμισθους, τους πολυθεσίτες, τους αργόμισθους, τους καταληψίες της παραδιοίκησης του ΠΑΣΟΚ να σηκώσει τώρα το χέρι του.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτούς διώχνετε, κύριε Πολύδωρα, ή τους προϊσταμένους;
      ΒΥΡΩΝ ΠΟΛΥΔΩΡΑΣ: Θα σας πω. Το έχω εξηγήσει αλλά αρέσκεστε στη διαστρέβλωση.
      Λήγει η θητεία, καθώς και η οποιαδήποτε σύμβαση προσφοράς υπηρεσιών των διοικητών, υποδιοικητών, εντεταλμένων ή διευθυνόντων, συμβούλων ή γενικών διευθυντών και αναπληρωτών ή βοηθών γενικών διευθυντών, τεχνικών συμβούλων που έχουν διοριστεί με θητεία ή σύμβαση σε νομικά πρόσωπα δημοσίου δικαίου οποιασδήποτε μορφής και ονομασίας, σε δημόσιες και παραχωρηθείσες επιχειρήσεις που λειτουργούν ως νομικά πρόσωπα ιδιωτικού δικαίου ή οποιασδήποτε μορφής εταιρείας, καθώς και στα νομικά πρόσωπα ιδιωτικού δικαίου τα επιχορηγούμενα και εποπτευόμενα από το κράτος, τον Αυτόνομο Σταφιδικό Οργανισμό, στη ΔΕΗ, στην ΑΤΕ και στις άλλες τράπεζες που η πλειοψηφία των μετοχών τους ανήκει στο δημόσιο και σε νομικά πρόσωπα δημοσίου δικαίου ή κοινωφελή ιδρύματα του δημοσίου, καθώς και στις ελεγχόμενες από αυτόνομες εταιρείες άμεσα ή έμμεσα ή από το δημόσιο ή από νομικά πρόσωπα δημοσίου δικαίου εφόσον διορίστηκαν μέχρι 21.10.1981. Είναι το άρθρο 8 του ν.1232/1982.
      Υπενθυμίσαμε πολύ στέρεα ότι έχουμε και το νόμο του Κουτσόγιωργα, υπενθυμίσαμε πολύ στέρεα ότι εμείς πατάμε πάνω στο νόμο του του κ. Πεπονή. 
      Λέει ο κ. Παυλόπουλος ευστόχως -και χρωστάτε την απάντηση σε αυτήν την πρόκληση- το εξής: Πότε λέγατε το σωστό; Το 1994 ή τώρα που ελέγχετε το δικό μας νομοσχέδιο; 
      Των πραγμάτων ούτως εχόντων, κυρίες και κύριοι συνάδελφοι. Αφού συμφωνήσουμε ότι πρέπει να φτιάξουμε μία τίμια και αποτελεσματική Δημόσια Διοίκηση, αφού συμφωνήσουμε ότι κανένας δημόσιος υπάλληλος δεν θίγεται, ότι θίγονται εκείνοι οι διευθυντές, ότι μπαίνουν στη βάσανο του να κριθούν. Αυτό, ναι. Σημειώνω ότι για να θεσπιστούν τα κριτήρια ανοίγει διάλογος και στο Υπουργείο Παιδείας και στο Υπουργείο Δημόσιας Διοίκησης με τους αρμόδιους φορείς. 
      Η τελική απάντησή μας θα είναι σε δύο ημιδιαστήματα. Στο πρώτο ημιδιάστημα όταν θα σας φέρει ο κ. Παυλόπουλος όλες τις κρίσεις. Και εκεί θα έχετε τη δυνατότητα του ελέγχου in rem, δηλαδή επί του πράγματος, να δείτε το ποιος κάνει αξιοκρατικές κρίσεις και όχι να παρακάμπτονται τα δύο διδακτορικά, οι δύο ξένες γλώσσες και να διορίζεται κάποιος στη συνέντευξη που συντρίβει τους πάντες γιατί καταγοήτευσε συνεντευξιαζόμενος τους εξεταστές του.
      (Χειροκροτήματα από την πτέρυγα της Νέας Δημοκρατίας)
      Τα στοιχεία κατετέθησαν στην επιτροπή και αφορούν το Υπουργείο Παιδείας. 
      Το πρώτο ημιστάδιο, λοιπόν, όταν θα δείτε τις κρίσεις που θα κάνουν, σε εφαρμογή του νόμου που ψηφίζεται, οι αρμόδιες υπηρεσίες. 
      Το τελικό ημιστάδιο, όπου θα φανεί η δικαίωσή μας, όπως έρχεται η δικαίωση του Πολύδωρα σήμερα, όταν θα επιτευχθεί τίμια και αποτελεσματική Δημόσια Διοίκηση με αυτόν το νόμο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΧΑΡΑΛΑΜΠΟΣ ΚΑΣΤΑΝΙΔΗΣ: Πράγματι ήρθε η δικαίωση σήμερα, κύριε Πολύδωρα!
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Βασίλειος Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, νομίζω ότι μπορούμε να προβλέψουμε από τώρα με τη νεκροψία που μας πρότεινε ο κ. Πολύδωρας να κάνουμε με τα αποτελέσματα που θα μας φέρει ο κ. Παυλόπουλος, πως η διάγνωση θα είναι ότι η εγχείρηση πέτυχε αλλά ο ασθενής απεβίωσε. Και αυτό γιατί οι πραγματικοί στόχοι του νομοσχεδίου, δεν είναι αυτοί οι οποίοι περιέχονται στον τίτλο του.
      Είναι γεγονός ότι το τελευταίο διάστημα, πριν και μετά τις εκλογές στις 7 του Μάρτη, οι πολίτες αυτού του τόπου υπέστησαν έναν καταιγισμό επικοινωνιακής προπαγάνδας περί νέας διακυβέρνησης με αξιοκρατία, σεμνότητα, ταπεινότητα και διάλογο.
      Στη διάρκεια αυτής της πεντάμηνης νέας διακυβέρνησης όλοι οι πολίτες και πολλοί από εμάς ήμασταν σε αναμονή με το ερώτημα αν όλα αυτά που υποσχέθηκε η Νέα Δημοκρατία και προσωπικά ο κ. Καραμανλής στον ελληνικό λαό διά του επίσημου προγράμματός του τα εννοούσε έστω και κατ’ ελάχιστο. Δημιουργήθηκε εύλογα η απορία, όταν μάλιστα ακούγαμε τις βαρύγδουπες εκφράσεις περί διαλόγου, αξιοκρατίας, διαφάνειας, διοίκησης φιλικής προς τον πολίτη, μήπως και έχουν αλλάξει πια. Μήπως παρά το γεγονός ότι ήταν και είναι οι εκφραστές της παραδοσιακής Δεξιάς και της συντήρησης, απέκτησαν κάποιες σύγχρονες απόψεις που μπορούν να βοηθήσουν αυτόν τον τόπο. Βοήθησε ίσως σ’ αυτό και το ψέξιμο στον κ. Πολύδωρα για τη γνωστή τοποθέτησή του. Σ’ αυτά τα ερωτήματα των πολιτών και κυρίως αυτών που πίστεψαν την προεκλογική ρητορεία της Νέας Δημοκρατίας και του Πρωθυπουργού ήλθε μετά από την πεντάμηνη ακυβερνησία να δώσει απαντήσεις ο Υπουργός Εσωτερικών και Δημόσιας Διοίκησης. 
      Κατ’ αρχήν με το σημερινό νομοσχέδιο μάς επαναφέρει στην τάξη για την αμνησία που προσωρινά πάθαμε όλοι μας και για τις ανατρεπτικές σκέψεις που ορισμένοι από εμάς κάναμε. Επαναφέρει όμως στην τάξη και την ίδια τη Νέα Δημοκρατία, που της θυμίζει ότι είναι η Δεξιά που ο λαός γνωρίζει. Και πως πρέπει και οφείλει να πορευθεί μέσα από τους γνωστούς δρόμους του παρελθόντος και να προωθήσει την πλήρη κομματικοποίηση της Δημόσιας Διοίκησης. 
      Ακόμη με το νομοσχέδιο αυτό διευκρινίζεται επιτέλους και το επίμαχο θέμα. Διευκρινίζεται ότι το ψέξιμο στον κ. Πολύδωρα δεν ήταν για τη θέση του, ότι δηλαδή με το «καλημέρα» της νέας διακυβέρνησης θα φύγουν οι δέκα χιλιάδες, αλλά ήταν για το λάθος που έκανε στον υπολογισμό και δεν είπε για τριάντα χιλιάδες. Έτσι, οι πολίτες και όλοι μας βιώσαμε -και βιώνουμε- έντονα την εισαγωγή από τη Νέα Δημοκρατία των μεταλλαγμένων στην πολιτική. Και όπως πιστοποιήθηκε από τα αποτελέσματα των δύο τελευταίων εκλογικών αναμετρήσεων, δεν δόθηκε η δέουσα προσοχή στην ένδειξη «μεταλλαγμένο» που έφερε με ψιλά γράμματα -είναι αλήθεια- το πρόγραμμα της Νέας Δημοκρατίας. Έτσι λοιπόν σήμερα το μόνο ευχάριστο για τους πολίτες είναι ότι καταφέραμε επιτέλους να εξιχνιάσουμε και να δώσουμε τον πλήρη ορισμό στην επανίδρυση του κράτους.
      Κυρίες και κύριοι συνάδελφοι, το νομοσχέδιο επαναφέρει δήθεν ψευδεπίγραφα ρυθμίσεις του 1994, τις οποίες αμέσως αντικαθιστά ή καταργεί. Αυτό το κάνει κυρίως για δύο λόγους: Ο πρώτος είναι για να επικαλεσθεί πολιτικά ότι δήθεν επαναφέρει ρυθμίσεις που είχαν γίνει από τις κυβερνήσεις του ΠΑΣΟΚ και να δείξει αντίφαση. Ο δεύτερος λόγος είναι επειδή οι διατάξεις του ν. 2190 είχαν κριθεί συνταγματικές. Όμως από το 1994 μέχρι σήμερα έχουν γίνει κοσμογονικές αλλαγές στη χώρα μας που έχουν διαμορφώσει ένα νέο τοπίο στη διοίκηση.
      Κατ’ αρχήν, μετά από εξαντλητικό διάλογο πενταετίας, θεσμοθετήθηκε ο νέος Δημοσιοϋπαλληλικός Κώδικας το 1999. Θεσπίστηκε και συγκροτήθηκε η περιφερειακή διοίκηση της χώρας. Θεσμοθετήθηκε η Νομαρχιακή Αυτοδιοίκηση. Δημιουργήθηκαν οι νέοι δήμοι με το σχέδιο «ΚΑΠΟΔΙΣΤΡΙΑΣ». Σήμερα δεν υπάρχει κανείς που να υποστηρίζει ότι όλα λειτουργούν άριστα, όλα λειτουργούν τέλεια και δεν χρειάζεται βελτίωση, δεν χρειάζεται μεταρρύθμιση. Με τη συσσωρευμένη όμως εμπειρία των δέκα ετών αυτό που έχει ανάγκη σήμερα η διοίκηση στη χώρα μας είναι η παραπέρα θεσμική θωράκιση και οι απαραίτητες διορθωτικές κινήσεις. Πάντα όμως μετά από διάλογο με τους κοινωνικούς εταίρους και με γνώμονα την αξιοκρατία, την αποτελεσματικότητα και την εξυπηρέτηση του πολίτη.
      Έτσι, αντί να προχωρήσουμε σε αποφάσεις και τομές που θα κάνουν πιο ανταγωνιστική τη Δημόσια Διοίκηση, όπως είναι η ενίσχυση του επιτυχημένου θεσμού των ΚΕΠ, η θεσμοθέτηση της διασφάλισης της ποιότητας, η πιστοποίηση των υπηρεσιών της Δημόσιας Διοίκησης και της αυτοδιοίκησης, ο σχεδιασμός και η υλοποίηση της διοίκησης ολικής ποιότητας, τα σύγχρονα οργανογράμματα, οι σαφείς αρμοδιότητες, έρχεται σήμερα η Νέα Δημοκρατία και περνά ευθέως χωρίς προσχήματα στην κομματική πιστοποίηση της Δημόσιας Διοίκησης.
      Το νομοσχέδιο που συζητάμε είναι προφανές ότι είναι γέννημα και θρέμμα κάποιων γραφείων της ΔΑΚΕ, σύμφωνα πάντα με τις ανακοινώσεις της παράταξης, για να ικανοποιηθούν οι εσωτερικές ανάγκες του κόμματος και τα δικά της συνδικαλιστικά παιδιά και μάλιστα με ειδική φροντίδα για τα κάπως μεγαλύτερα. Θεσμοθετείται πλέον όχι η κυβερνητική αλλά η κομματική παρέμβαση. Γι’ αυτό και στα μετρήσιμα κριτήρια για την τοποθέτηση διευθυντών μπαίνει ουσιαστικά μόνο η προϋπηρεσία και αυτή φωτογραφικά. Και είναι, παραδείγματος χάρη, για τους δημοσίους υπαλλήλους δευτεροβάθμιας εκπαίδευσης είκοσι τρία χρόνια, όσα ακριβώς απέχουμε από το 1981. Έτσι θα επιλεγούν στις θέσεις αυτές υπάλληλοι που αν στο νομοσχέδιο υπήρχαν τα κριτήρια των μεταπτυχιακών, των ξένων γλωσσών, της θητείας, σε θέσεις προϊσταμένων, της ικανότητας, πιθανόν δεν θα επιλέγονταν ποτέ. Έτσι αποκαλύπτεται ποιος είναι ο πραγματικός στόχος του νομοσχεδίου. 
      Στο νομοσχέδιο, όμως, αυτό περιλαμβάνονται και ρυθμίσεις που αφορούν την παιδεία με μία αντίθετη ακριβώς λογική στο σύστημα διοίκησης της παιδείας. Αναφέρθηκαν σ’ αυτό οι προηγούμενοι συνάδελφοι. Και το ερώτημα που έχω και σ’ αυτήν την περίπτωση, ένα θέμα που αφορά την εκπαίδευση, αλλά και στη διάταξη που αφορά στη ΡΑΘΕ, είναι γιατί πραγματικά η περίπτωση των διατάξεων που αφορούν την παιδεία δεν συζητήθηκε καν στην Επιτροπή Μορφωτικών Υποθέσεων. Και δεν συζητήθηκε στην Επιτροπή Εμπορίου και Παραγωγής ένα θέμα που αφορά τον ανταγωνισμό, που αφορά την εμπορική ναυτιλία που αφορά τις ακτοπλοϊκές συγκοινωνίες, ένα κατ’ εξοχήν θέμα που σε καμιά περίπτωση δεν μπορείς να πεις ότι είναι διοικητικό. Έτσι πιστεύω ότι οι στόχοι του νομοσχεδίου, σύμφωνα με το σχεδιασμό της Νέας Δημοκρατίας, γίνονται καλύτερα υλοποιήσιμοι. 
      Αυτό όμως, κυρίες και κύριοι συνάδελφοι, που έχει σημασία για μας, είναι ποιο θα είναι το αποτέλεσμα. Και το αποτέλεσμα μπορείς να το προοιωνίσεις εάν δεις και ποια είναι η άποψη εμπλεκομένων φορέων, ανθρώπων που έχουν σχέση με τα ζητήματα που θεσμοθετούνται μέσα από τις διατάξεις του νομοσχεδίου. 
      Ας δούμε τι προέκυψε από την ακρόαση των φορέων που έγινε στην επιτροπή, η οποία κατά κάποιον τρόπο μπορείς να πεις ότι αντικατέστησε τον ανύπαρκτο διάλογο που και σήμερα ακόμα συνεχίζει να επικαλείται ο Υπουργός Εσωτερικών.
      Ο πρόεδρος της ΑΔΕΔΥ στην τοποθέτησή του κατά τη συζήτηση στην επιτροπή δήλωσε επί λέξει θα έλεγα: «Αν το σύστημα που ισχύει σήμερα, άφηνε κάποια περιθώρια υποκειμενικής κρίσης, το νομοσχέδιο της Νέας Δημοκρατίας που συζητείται ως έχει, διαμορφώνει ένα λαμπρό πεδίο δράσης της αναξιοκρατίας και των παρεμβάσεων». Η ΟΛΜΕ ζήτησε να αποσυρθεί. Η ΔΟΕ ζήτησε να αποσυρθεί. Η ΕΝΑΕ ζήτησε να αποσυρθεί. Όλες οι πτέρυγες της Αντιπολίτευσης το κατήγγειλαν.
      Κύριε Υπουργέ, αποτύχατε να πείσετε ότι επιθυμείτε το διάλογο. Καταργήσατε τις συλλογικές διαπραγματεύσεις. Φέρατε όλους τους φορείς και την κοινωνία απέναντί σας. Ο πολίτης από δω και πέρα για να εξυπηρετηθεί δεν πρέπει να πηγαίνει στα γνωστά ΚΕΠ, αλλά στα ΚΚΕΠ, με δύο «Κ» δηλαδή «Κομματικά Κέντρα Εξυπηρέτησης Πολιτών». Και έτσι ελπίζετε ότι θα τον κρατήσετε όμηρο. Όμως οι πολίτες που σας έδωσαν, ψηφίζοντάς σας, την εντολή να εφαρμόσετε αυτά που λέγατε, νιώθουν εξαπατημένοι. Και όλα αυτά, σε πείσμα των σύγχρονων αναγκών της Δημόσιας Διοίκησης και πάνω απ’ όλα των αναγκών των Ελλήνων πολιτών.
     (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
     Κυρίες και κύριοι συνάδελφοι, κλείνοντας θα αναφέρω ότι η χώρα, όλες οι δυνάμεις μέχρι τώρα, κάναμε μία προσπάθεια να προσεγγίσουμε το μέσο όρο της Ευρωπαϊκής Ένωσης. Με τις μεθόδους της Κυβέρνησης η Ελλάδα πάει πίσω. Το κομματικό κράτος δεν είναι η απάντηση στο σύγχρονο διεθνές ανταγωνιστικό περιβάλλον. Κάνετε εθνικό έγκλημα και στο βωμό των μικροκομματικών σκοπιμοτήτων υποθηκεύετε το μέλλον της χώρας, το μέλλον των παιδιών μας. Η ιστορία δεν θα σας το συγχωρήσει και ο ελληνικός λαός σας περιμένει στη γωνία γι’ αυτό. 
     Έστω και την τελευταία ώρα, σας καλώ να αναλογιστείτε τις ευθύνες σας και τις συνέπειες των επιλογών σας, να τιμήσετε αυτό που λέτε για διάλογο μέχρι και τώρα και να αποσύρετε το νομοσχέδιο.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, ο αγαπητός μου φίλος κ. Βύρων Πολύδωρας, Κοινοβουλευτικός Εκπρόσωπος της Νέας Δημοκρατίας, δηλαδή αναπληρωτής του Προέδρου της Νέας Δημοκρατίας και Πρωθυπουργού στις κοινοβουλευτικές συζητήσεις, έκανε πριν από λίγα λεπτά ένα ευφυέστατο διαδικαστικό τέχνασμα: πήρε το λόγο στη Βουλή, αντί να πάρει το λόγο κατά την πρώτη ημέρα του Συνεδρίου της Νέας Δημοκρατίας, όπου και θα συναντήσει ένα κομματικό ακροατήριο έτοιμο να τον επευφημήσει και να τον ζητωκραυγάσει, γιατί εξέφρασε τη λογική των «δικών μας παιδιών». Και δεν μίλησε ουσιαστικά επί της αρχής του νομοσχεδίου για τη Δημόσια Διοίκηση, αλλά ζήτησε τα ρέστα -και δικαίως- από τον Αρχηγό του και Πρωθυπουργό για τη μεταχείριση που του επιφύλαξε. Γιατί, όπως ορθά υπονόησε ο κ. Πολύδωρας, αυτός μίλησε με ευθύτητα, με εντιμότητα, με ειλικρίνεια, είπε τα πράγματα με το κανονικό όνομά τους, δηλαδή μίλησε ως εκπρόσωπος της αυθεντικής και γνήσιας Νέας Δημοκρατίας, της αυθεντικής και γνήσιας συντηρητικής παράταξης, ενώ παιζόταν το παιχνίδι μιας ρηχής, προεκλογικής υποκρισίας, όταν ο κ. Καραμανλής και η Νέα Δημοκρατία ήθελαν να εμφανίσουν το πρόσωπο του μετριοπαθούς κόμματος του μεσαίου χώρου, δηλαδή του κόμματος που δεν εκφράζει τίποτα και άρα μπορεί να εκφράσει τους πάντες και τα πάντα, ενώ η πραγματικότητα θα αποδεικνύεται -ιδίως από τώρα και στο εξής και κυρίως από το Σεπτέμβριο και μετά, όταν θα εμφανιστούν τα μέτρα της οικονομικής πολιτικής της Κυβέρνησης σε πλήρη ανάπτυξη- και θα εμφανίζεται με πολύ εμφανή τρόπο για όλους. Άρα ο κ. Πολύδωρας ουσιαστικά διεκδικεί την αποκατάστασή του. 
      Και θα έπρεπε και ο κ. Παυλόπουλος, ο Υπουργός Εσωτερικών, να προβλέψει κάποια μέτρα αποκατάστασης και για τον κ. Πολύδωρα, που νομίζω ότι το δικαιούται, γιατί τώρα οι πρωτοβουλίες του Υπουργείου Εσωτερικών ουσιαστικά υπερακοντίζουν τις προεκλογικές υποσχέσεις ή τις προεκλογικές απειλές, ανάλογα με την οπτική γωνία που βλέπει κανείς το πράγμα. 
      Του το οφείλετε αυτό, κύριε Υπουργέ, και πρέπει να μεταφέρετε το παράπονο του κ. Πολύδωρα και στον κ. Καραμανλή. Αλλά, να πώς εμφανίζεται η κρίση ταυτότητας που παραδόξως έχει η Νέα Δημοκρατία, η οποία ενώ ηγεμονεύει, ενώ εμφανίζεται κοινοβουλευτικά και κυβερνητικά πανίσχυρη, ενώ εμφανίζεται να κινείται υπεράνω του φάσματος των πολιτικών δυνάμεων και να είναι ικανή να εκφράζει τα πάντα, δεν μπορεί να λύσει βασικά ιδεολογικά υπαρξιακά ζητήματα. Αυτό είναι το μεγάλο πρόβλημα των συντηρητικών παρατάξεων σε όλη την Ευρώπη και στη χώρα μας, κάθε φορά που κατέχουν την εξουσία. 
     Η αλήθεια είναι, κυρίες και κύριοι συνάδελφοι, ότι κατά καιρούς στο παρελθόν όλες οι κυβερνήσεις –και οι κυβερνήσεις του ΠΑΣΟΚ και οι κυβερνήσεις της Νέας Δημοκρατίας- στην αρχή ιδίως της θητείας τους, εισήγαγαν νομοσχέδια στη Βουλή, με την οποία παρενέβαιναν στο χώρο της Δημόσιας Διοίκησης και ιδίως στο βαθμολόγιο των δημοσίων υπαλλήλων και στη διαδικασία προαγωγής και επιλογής κυρίως των προϊσταμένων για τις θέσεις των διευθυντών και των γενικών διευθυντών. Αυτό ήταν μία συνηθισμένη πρακτική. Κανείς δεν μπορεί να το αρνηθεί αυτό.
     Υποτίθεται, όμως, ότι κάτι άλλαξε. Κάτι άλλαξε με την Αναθεώρηση του Συντάγματος του 2001 και κυρίως με τον Υπαλληλικό Κώδικα του 1999. Και αυτό που άλλαξε είναι –υποτίθεται και πάλι- το επίπεδο του πολιτικού και διοικητικού πολιτισμού της χώρας. Το λέω αυτό, γιατί η Νέα Δημοκρατία ως αντιπολίτευση συμφώνησε και με τις διατάξεις για τη Δημόσια Διοίκηση του Συντάγματος και με τις ρυθμίσεις του Υπαλληλικού Κώδικα σε σχέση με το σύστημα προαγωγής των δημοσίων υπαλλήλων και ανάδειξης της φυσικής ηγεσίας του δημοσιοϋπαλληλικού κόσμου.
     Αληθεύει ότι έχουμε φτάσει σε ένα άλλο επίπεδο πολιτικού και διοικητικού πολιτισμού; Ή πρέπει τώρα, εν έτει 2004, με τη Νέα Δημοκρατία να εκπροσωπεί μια, υποτίθεται, άλλη αντίληψη να ξανακάνουμε όλη τη συζήτηση για το τι έγινε το 1974, το 1977, το 1981, το 1990, το 1993 κ.ο.κ.; Εγώ θέλω να προσβλέπουμε στο μέλλον, θέλουμε να προσθέτουμε στοιχεία ποιότητας στο δημόσιο βίο της χώρας. 
      Η Νέα Δημοκρατία δυστυχώς θέλει να κάνουμε μια συζήτηση στραμμένη προς το παρελθόν, μια συζήτηση συμψηφιστικού χαρακτήρα, ποιος έκανε τις περισσότερες και τις χειρότερες επεμβάσεις, για να δούμε ποιος κερδίζει. Λοιπόν, σας πληροφορώ ότι κερδίζετε, κύριε Υπουργέ, εκ μέρους της Νέας Δημοκρατίας κατά κράτος στην –αν θέλετε- βιαιότητα και την πυκνότητα των επεμβάσεων που κατά καιρούς έχουν γίνει στο χώρο της Δημόσιας Διοίκησης και της εκπαίδευσης.
      Όλα αυτά που λέμε δεν αφορούν τα συντεχνιακά προβλήματα των δημοσίων υπαλλήλων -και ιδίως των ανωτέρων βαθμών- ή των εκπαιδευτικών, αλλά αφορούν τη διοίκηση του κράτους, την ποιότητα δηλαδή των υπηρεσιών που το κράτος προσφέρει στους πολίτες, άρα ουσιαστικά την ποιότητα της δημοκρατίας, την ποιότητα της συμβίωσής μας στον τόπο αυτό. Γιατί μία επέμβαση που ουσιαστικά καθιστά αναποτελεσματική και αντιπαραγωγική τη Δημόσια Διοίκηση, υποβαθμίζει το επίπεδο παροχής υπηρεσιών. Ουσιαστικά εμφανίζει προς τον πολίτη ένα κράτος που δεν τον εξυπηρετεί και άρα ένα κράτος που δεν τον σέβεται. Θυμηθείτε την προεκλογική δέσμευση του Πρωθυπουργού σε σχέση με τη Δημόσια Διοίκηση. Τι σημαίνει «κράτος που σέβεται τον πολίτη», όταν ένα κράτος δεν μπορεί να αυτοοργανωθεί, να λειτουργήσει και τελικά να διοικηθεί με έναν τρόπο ο οποίος να είναι παραγωγικός και αποτελεσματικός;
      Δυστυχώς επίσης για την Κυβέρνηση της Νέας Δημοκρατίας όλη αυτή η μεταβολή του πολιτικού και νομικού πολιτισμού, που έγινε τα τελευταία χρόνια με την υποκριτική συναίνεσή της, με την Αναθεώρηση του Συντάγματος και με τον Υπαλληλικό Κώδικα του 1999, δεν είναι μια μεταβολή θεωρητική, ιδεολογική, αισθητική. Είναι μια μεταβολή πρακτική, νομική, που έχει επιπτώσεις, από την οποία δηλαδή συνάγονται δεσμεύσεις. Γιατί με τον Υπαλληλικό Κώδικα του 1999 οι ανώτεροι βαθμοί της υπαλληλικής ιεραρχίας, ο βαθμός του διευθυντή και ο βαθμός του γενικού διευθυντή, έγιναν αυτό που λέει το όνομά τους, έγιναν βαθμοί της ιεραρχικής κλίμακας, άρα μετεβλήθη το προηγούμενο σχήμα, το οποίο προέβλεπε ότι οι θέσεις αυτές καταλαμβάνονται προσωρινά επί τριετή θητεία με επιλογή προϊσταμένων που διατηρούν την οργανική τους θέση και τον βαθμό τους και επανέρχονται στην οργανική τους θέση και στο βαθμό τους μετά τη λήξη της θητείας. Τώρα επιλέγονται από υπηρεσιακό συμβούλιο με τις εγγυήσεις του άρθρου 103 παράγραφος 4 του Συντάγματος και προάγονται σε άλλο βαθμό. 
      Αυτά τα συστήματα οργάνωσης της Δημόσιας Διοίκησης, κύριε Υπουργέ, όπως ξέρετε πάρα πολύ καλά, πρέπει να έχουν μία εσωτερική συνέπεια, μία εσωτερική λογική, μία συνοχή. Δεν μπορεί τα συστήματα αυτά να είναι συρραφή αντιφατικών επιλογών. Εδώ είναι και η μήτρα του προβλήματος. Γιατί βιάζεστε; Γιατί καταργείτε το διάλογο με την ΑΔΕΔΥ; Γιατί δεν φέρνετε μια συστηματική τροποποίηση του Υπαλληλικού Κώδικα με ένα ενιαίο νομοθέτημα, αλλά κάνετε αυτό το εμβόλιμο –αν θέλετε- νομοθέτημα, το οποίο ουσιαστικά υπονομεύει το διάλογο, την αξιοπιστία και το επίπεδο λειτουργίας του κράτους και ειδικότερα της Δημόσιας Διοίκησης; 
      Γιατί το κάνετε αυτό; Το κάνετε φυσικά γιατί θέλετε να θέσετε τους πολίτες, τους διοικούμενους αλλά και τους δημοσίους υπαλλήλους προ τετελεσμένων γεγονότων. Εδώ προσκρούετε στις εγγυήσεις του Συντάγματος, γιατί η νομολογία του Συμβουλίου της Επικρατείας δέχεται βεβαίως ότι ο νομοθέτης έχει ευρυτάτη διακριτική ευχέρεια να ρυθμίσει τα θέματα αυτά, αλλά πρέπει να τα ρυθμίσει σεβόμενος το Σύνταγμα, σεβόμενος δηλαδή την αρχή του μη υποβιβασμού, που ουσιαστικά είναι παρακολούθημα της αρχής της μονιμότητας των δημοσίων υπαλλήλων, την αρχή της αναλογικής ισότητας και της αξιοκρατικής εξέλιξης, κάτι το οποίο ποτέ άλλοτε δεν έχει θιγεί με τον τρόπο που το κάνετε τώρα με το νομοσχέδιο αυτό.
      Το 1981 -αφού σας αρέσουν οι ιστορίες- καταργήθηκαν οι θέσεις των γενικών διευθυντών, απελύθησαν οι κατέχοντες τις θέσεις και τα καθήκοντά τους ανατέθηκαν αλλού κατά το διοικητικό μέρος -σε διευθυντές, συντονιστές- και αλλού κατά το επιτελικό -σε συμβούλους. Το 1990 προβλέφθηκε ότι η πλήρωση των θέσεων θα γίνεται με προσωρινή επιλογή και ανάθεση καθηκόντων. Το ίδιο και το 1994 με το ν. 2190. Αλλά συμφωνήσατε, ως αντιπολίτευση το 1999, στον ισχύοντα Υπαλληλικό Κώδικα να αλλάξει η λογική αυτή και να πάμε σε βαθμούς. Ε, όταν έχουμε πάει σε βαθμούς, δεν μπορούμε να καταργήσουμε ουσιαστικά τους κατέχοντες, ενώ διατηρούμε τα καθήκοντα και τη θέση, δηλαδή τον ορισμό της οργανικής θέσης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ούτε μπορούμε να οδηγήσουμε, να συνωθήσουμε δηλαδή υπαλλήλους διαφορετικού βαθμού σε ένα νέο ενιαίο βαθμό γατί είναι διαφορετικό αυτό από το να συγκεντρώνεις κατόχους διαφορετικών μισθολογικών κλιμακίων στον ίδιο βαθμό. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ ολοκληρώστε.
      ΕΥΑΓΓΕΛΟΣ ΒΕΝΙΖΕΛΟΣ: Σε ένα λεπτό, κύριε Πρόεδρε.
      Η ρύθμισή σας λοιπόν προσκρούει και στο άρθρο 103 παράγραφος 4 του Συντάγματος και στα άρθρα 4 παράγραφος 1 και 5 παράγραφος 1 του Συντάγματος. 
      Το πολιτικό όμως ζήτημα είναι το εξής: Τι κάνετε; Κάνετε ένα κομματικό κράτος; Θα έλεγα ότι αυτό είναι ήσσονος σημασίας αμάρτημα μπροστά στο μεγάλο πρόβλημα που τίθεται.  Εδώ δεν πρόκειται για την εγκαθίδρυση ενός κομματικού κράτους που έχει ένα συμπαγή χαρακτήρα και τακτοποιεί τα «δικά του παιδιά». Εδώ αυτό γίνεται πάνω σε μια εξαιρετικά επικίνδυνη για το μέλλον βάση. Διότι εγκαθιδρύεται όχι απλά και μόνο ένα κομματικό κράτος αλλά ένα κράτος ανασφάλειας, αβεβαιότητας και εξάρτησης για το σύνολο των δημοσίων υπαλλήλων και των εκπαιδευτικών λειτουργών ανεξαρτήτως βαθμού, ανεξαρτήτως προσόντων και ανεξαρτήτως κλάδου.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Βενιζέλε.
      ΕΥΑΓΓΕΛΟΣ ΒΕΝΙΖΕΛΟΣ: Όταν έχεις σε εξάρτηση, αβεβαιότητα και ανασφάλεια τα στελέχη της Δημόσιας Διοίκησης και της εκπαίδευσης, δεν μπορείς να έχεις Δημόσια Διοίκηση και εκπαίδευση, δηλαδή κράτος με υψηλή ποιότητα παροχών, κράτος που να σέβεται τους πολίτες.
      Άρα το νομοσχέδιό σας είναι αντισυνταγματικό, είναι αντιπαραγωγικό και είναι ασεβές σε σχέση με τους πολίτες και σε σχέση με τις προσδοκίες που εσείς καλλιεργήσατε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      Η κ. Δαμανάκη έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να πάρω το λόγο μετά την κ. Δαμανάκη. 
      ΠΡΟΕΔΡΕΥΩΝ (Σωτήρης Χατζηγάκης): Βεβαίως, κύριε Υπουργέ.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, νομίζω ότι είναι γενικά γνωστό ότι ο χώρος της εκπαίδευσης χρειάζεται μεγάλες αλλαγές. Αυτό προκύπτει απ’ όλες τις έρευνες που αναφέρονται  σε μετρήσεις της κοινής γνώμης, αλλά προκύπτει και από το γεγονός ότι όλα τα προγράμματα των κομμάτων, μιας και μιλήσαμε πολύ εδώ για προγράμματα, προέβλεπαν αυτές τις αλλαγές και προσπαθούσαν να δώσουν το περίγραμμά τους.
      Και ο Πρωθυπουργός αλλά και η κυρία Υπουργός Παιδείας όταν ανέλαβαν τα καθήκοντά τους και από το Βήμα αυτό αλλά κυρίως από τα Μέσα Μαζικής Ενημέρωσης απευθύνθηκαν στους πολίτες και τους διαβεβαίωσαν ότι θα έχουν ένα σοβαρό και εξαντλητικό διάλογο για τα θέματα της εκπαίδευσης ο οποίος θα δημιουργήσει τις απαραίτητες συνεννοήσεις και συναινέσεις, ώστε να προχωρήσουμε σε αυτόν τον κρίσιμο τομέα με τα βήματα που απαιτούνται.
      «Διάλογος, συνεννόηση, συναίνεση» αυτές είναι οι λέξεις που επαναλαμβάνονται μονότονα και νομίζω όλοι το έχουμε αντιληφθεί, σε όλες τις παρεμβάσεις της Υπουργού Παιδείας. Αναρωτιέμαι αν έχει νόημα να επιμένει η Κυβέρνηση σε τέτοιου είδους εκφράσεις μετά και το σημερινό νομοσχέδιο.
      Αυτά τα οποία έχουν συμβεί μέσα στο πεντάμηνο και τα οποία πρέπει να τα δούμε με ένα εντελώς ψυχρό βλέμμα -και εγώ τα αναφέρω εδώ χωρίς καμία αξιολόγηση- είναι τα εξής:
      Η Κυβέρνηση με ένα νομοθέτημα προχώρησε σε αλλαγές που αφορούν τον τρόπο πρόσληψης των εκπαιδευτικών στην πρωτοβάθμια και δευτεροβάθμια εκπαίδευση. Με το ίδιο νομοθέτημα άλλαξε το σύστημα εισαγωγής στα ΑΕΙ, στην τριτοβάθμια εκπαίδευση. Με ένα πλήθος τροπολογιών στο ίδιο νομοθέτημα προχώρησε σε βασικές αλλαγές στον τρόπο οργάνωσης και διοίκησης της εκπαίδευσης. 
      Όταν η κυρία Υπουργός ρωτήθηκε αν έχει άλλα θέματα μέχρι το Σεπτέμβριο που θα οργανωθεί υποτίθεται ο διάλογος, διαβεβαίωσε ότι δεν υπάρχουν τέτοια θέματα και όλα τα άλλα θα λυθούν με νομοσχέδιο για το θέμα της παιδείας. Τώρα σε ένα άσχετο νομοσχέδιο -άσχετο, σχετικό δεν έχει τόσο σημασία- το οποίο δεν συζητήθηκε πουθενά με κανέναν εκπαιδευτικό φορέα και βεβαίως ούτε στην Επιτροπή Μορφωτικών Υποθέσεων, προχωρά στον πλήρη αποκεφαλισμό των στελεχών της δημόσιας εκπαίδευσης, της πρωτοβάθμιας και της δευτεροβάθμιας.
      Δεν ξέρω αν έχει νόημα να συζητούμε πολύ για διάλογο. Όπως είπε εδώ ο Πρόεδρος του ΠΑΣΟΚ πριν από λίγο από το Βήμα αυτό, το ΠΑΣΟΚ αποφάσισε αμέσως να συμβάλει σ’ αυτόν το διάλογο, να οργανώσει τις δικές του προτάσεις και ιδέες, να τις προσφέρει και, εν πάση περιπτώσει, στο θέμα συνεννόηση για την εκπαίδευση να είμαστε θετικοί.
      Το θέμα είναι, όμως, αν έχει νόημα να γίνει ο διάλογος αυτός το Σεπτέμβριο, όταν τόσο κρίσιμα εκπαιδευτικά ζητήματα έχουν ήδη τακτοποιηθεί. Θέλω να είμαι πιο συγκεκριμένη και πρακτική. Θα με ενδιέφερε να ακούσω την απάντηση της κυρίας Υπουργού που ήταν πριν εδώ. Το Σεπτέμβρη θα ξανασυζητήσουμε αυτά τα ζητήματα στον περίφημο διάλογο; Και αν τα συζητήσουμε και κάπου καταλήξουμε, θα τα ξαναλλάξουμε; Τι θα πρωτοαλλάξουμε; Θα ξαναλλάξουμε το σύστημα εισαγωγής στην τριτοβάθμια εκπαίδευση; Θα αλλάξουμε το σύστημα επιλογής των διευθυντών; Θα αλλάξουμε τις προσλήψεις; Και, εν πάση περιπτώσει, το μεγάλο ερώτημα είναι: αντέχει ο χώρος της εκπαίδευσης όταν μάλιστα συζητούμε για ένα χώρο που πρέπει να έχει το βλέμμα του στραμμένο στο μέλλον; Αντέχει αυτές τις αλλαγές που γίνονται περίπου ανά εξάμηνο; Επειδή μιλούμε συνεχώς γι’ αυτές τις προεκλογικές εξαγγελίες και δεσμεύσεις της Νέας Δημοκρατίας, έδωσε η Νέα Δημοκρατία την εντύπωση ότι στο χώρο της εκπαίδευσης περίπου θα μπαλώνει, θα ράβει, θα ξηλώνει με  νομοσχέδια που θα έρχονται ανά μήνα; Αυτό είναι που ζητείτε σήμερα;
      Κύριοι Βουλευτές, το μόνιμο επιχείρημα και του παρισταμένου Υπουργού Εσωτερικών γι’ αυτήν την ψήφιση του νομοσχεδίου, δεν είναι η υπεράσπισή του. Νομίζω πως όσοι με τον έναν ή με τον άλλον τρόπο μετείχαμε στη συζήτηση, το έχουμε αντιληφθεί. Το μόνιμο επιχείρημα δεν είναι η υπεράσπιση αυτή καθ’ αυτή του νομοσχεδίου. Δεν είναι η υπεράσπιση των διατάξεών του. Νομίζω ότι υπάρχει γενική αίσθηση -και στους συναδέλφους της Νέας Δημοκρατίας και στην κοινή γνώμη- πως με αυτό το νομοσχέδιο ουσιαστικά γίνεται αποκεφαλισμός των σημερινών στελεχών της Δημόσιας Διοίκησης και της εκπαίδευσης. Το επιχείρημα της Νέας Δημοκρατίας είναι πως αυτό γίνεται γιατί το κράτος του ΠΑΣΟΚ ήταν απαράδεκτο, γιατί επρόκειτο για κομματικά στελέχη, διότι αυτά περίπου πρέπει να αποκεφαλιστούν, διότι το ΠΑΣΟΚ στο παρελθόν έπραξε το ένα ή το άλλο ατόπημα.
      Δεν ξέρω αν αυτή η επιχειρηματολογία είναι στραμμένη στο μέλλον της χώρας, όπως ακούω πολλές φορές τον Πρωθυπουργό να λέει. Πού είναι το μέλλον δηλαδή; Στην ιστορία, στο παρελθόν του ΠΑΣΟΚ; Για να εξηγηθούμε. Οι εκλογές έγιναν πριν πέντε ολόκληρους μήνες. Έγιναν. Και ο λαός αποφάσισε τα όσα αρνητικά υπήρξαν στη διάρκεια των θητειών του ΠΑΣΟΚ να τα αποδοκιμάσει και το ΠΑΣΟΚ είναι σήμερα στην Αντιπολίτευση. Εσείς είστε σήμερα Κυβέρνηση. Υποτίθεται ότι πρέπει να πάτε την Ελλάδα μπροστά. Όχι στη δεκαετία του ’80, του ’70, του ’60, του ’50 ή σε όποια άλλη. Πού είναι το μπροστά; Δέχομαι ότι τα επιχειρήματα που η Νέα Δημοκρατία χρησιμοποιούσε σε όλη την προεκλογική περίοδο περί καθεστώτος του ΠΑΣΟΚ, περί διαφθοράς, περί αλαζονείας, περί πασοκικού κράτους, είχαν κάποια απήχηση. Αλλά είπατε στον ελληνικό λαό ότι αυτά τα λέτε για να εγκαταστήσετε κομματικό κράτος χειρότερο του προηγουμένου; Χειρότερο των χειρότερων στιγμών του προηγουμένου. Γιατί κάναμε και κάποια βήματα ως χώρα. Περί αυτού πρόκειται;  Δηλαδή είπαμε ότι θα έρθουμε και θα κάνουμε το ακόμη χειρότερο; Γιατί ακούω συνέχεια ότι είστε συνεπείς με τις προεκλογικές σας υποσχέσεις. Αυτές είναι; Αυτό είναι το κράτος που θέλουμε;
      ΑΘΑΝΑΣΙΟΣ ΜΠΟΥΡΑΣ: Ομολογείτε το χειρότερο.
      ΜΑΡΙΑ ΔΑΜΑΝΑΚΗ: Κύριε συνάδελφε, για να τελειώσει αυτή η ιστορία, το χειρότερο και το καλύτερο το έκρινε ο ελληνικός λαός ο οποίος έχει μνήμη και κρίση. Αλλά αυτό που δεν μπορεί να γίνει δεκτό σε καμία περίπτωση είναι η Νέα Δημοκρατία, καταγγέλλοντας τα αρνητικά της Αξιωματικής Αντιπολίτευσης, να επιστρέφει στο χειρότερο παρελθόν της ελληνικής ιστορίας. Γιατί πάτε πίσω από τη δεκαετία του ’80 και του ’70. 
      Νομίζω ότι αντί γι’ αυτά τα μεγάλα λόγια και την αντιπολίτευση που γίνεται συνεχώς προς την αντιπολίτευση, είναι ανάγκη να αντιληφθούμε ότι η Νέα Δημοκρατία, που είναι Κυβέρνηση, οφείλει να παρουσιάσει θέσεις που να εξυπηρετούν το συμφέρον της χώρας και των πολιτών. Στο ερώτημα «τι κράτος θέλουμε» η απάντηση δεν μπορεί να είναι πράσινο ή γαλάζιο ή κόκκινο ή δεν ξέρω τι. Η απάντηση είναι «θέλουμε κράτος αποτελεσματικό, προς όφελος της κοινωνίας και των πολιτών». Είναι αυτές οι διαδικασίες για την ανάδειξη στελεχών στη δημόσια εκπαίδευση, κυρία Υπουργέ; Διαδικασίες χωρίς κανένα μετρήσιμο κριτήριο όπου λαμβάνονται ιδίως τα παρακάτω υπόψη.
      Αυτό σημαίνει ότι οτιδήποτε μπορεί να ληφθεί υπόψη χωρίς καμία απολύτως μέτρηση των προσόντων με ασαφείς διατάξεις ασαφέστερες και αυτών που υπήρχαν. Αυτή είναι η λύση; Η δικαιολογία, δεν προλαβαίνουμε και ότι θα κάνουμε διάλογο αργότερα δεν ευσταθεί, πολύ περισσότερο που και η ΑΔΕΔΥ και η ΔΟΕ και η ΟΛΜΕ είπαν στην επιτροπή με πολύ σαφή τρόπο ότι υπάρχουν προτάσεις και ότι με ένα διάλογο κάποιων μηνών θα μπορούσαμε να καταλήξουμε από κοινού σε κάποιες αλλαγές. Εγώ δέχομαι ότι υπάρχουν ανάγκες για αλλαγές. Ξεκίνησα την παρέμβασή μου τονίζοντας ότι ιδιαιτέρως η εκπαίδευση έχει ανάγκη από αλλαγές. Το ζήτημα της αξιολόγησης είναι μεγάλη ανάγκη για τη δημόσια εκπαίδευση. Να το κάνουμε και να δούμε τι πρέπει να καθιερώσουμε. Αλλά ειλικρινά, θα προχωρήσουμε μέσα σε ένα τέτοιο κλίμα όταν κόβονται φέτες όλα τα κρίσιμα ζητήματα και τα σερβίρετε μέσα στο καλοκαίρι; Και θα κληθούμε μετά εκ των υστέρων να προσέλθουμε σε διάλογο που θα τα ξανασυζητήσει ενδεχομένως και αυτά;
      Προηγουμένως μιλούσαμε για αντιφάσεις. Προσωπικά δεν απεχθάνομαι τις αντιφάσεις. Τις θεωρώ πολύ δημιουργικές, γιατί είναι αυτές που σπρώχνουν τη ζωή μπροστά. Αφού όμως ο κύριος Υπουργός αρέσκεται τόσο πολύ να προσδιορίζει τις αντιφάσεις, θα πρέπει να δει με ψύχραιμο τρόπο ότι υπάρχει μια ορισμένη αντίφαση. Και η αντίφαση που θα έβλεπε ένας αποστασιοποιημένος παρατηρητής της κοινωνικής και της πολιτικής ζωής στον τόπο μας, όσον αφορά το κυβερνών κόμμα, είναι η εξής: Η ηγεσία της Νέας Δημοκρατίας με επιμονή προσανατολίζεται στην προσπάθειά της να απευθυνθεί στο λεγόμενο μεσαίο χώρο, όπως και όλα τα συντηρητικά κόμματα στη Δυτική Ευρώπη, διότι αντιλαμβάνονται ότι αυτός ο μεσαίος χώρος προσφέρει εκλογικές νίκες. Το θέμα είναι: βρίσκεται αυτή η πολιτική σε αντιστοιχία με αυτό που λέμε κομματική βάση της Νέας Δημοκρατίας; Βρίσκεται σε αντιστοιχία με τα λόμπυ και τα συμφέροντα που ανέδειξαν τη Νέα Δημοκρατία σε Κυβέρνηση; Αυτό είναι ένα ερώτημα που θα απαντηθεί από τους μελετητές του μέλλοντος. 
      Πάντως, κύριε Υπουργέ και κύριοι της Κυβέρνησης, τα πρώτα δείγματα γραφής καθόλου δεν δείχνουν ότι η κυβερνητική προσπάθεια της Νέας Δημοκρατίας βρίσκεται σε αντιστοιχία με τον περίφημο μεσαίο χώρο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, είναι γνωστό ότι το Κοινοβούλιο, από τη φύση του, από το θεσμικό του ρόλο, από την πολιτική του διάσταση έχει ανάγκη από διάλογο ουσίας και από επιχειρήματα. Πλήττεται το Κοινοβούλιο από κραυγές και ψιθύρους. Από όλους εκείνους όμως, αρχής γενομένης από τον Πρόεδρο του ΠΑΣΟΚ, που έκαναν κριτική στο νομοσχέδιο ακούσαμε μονάχα παράφωνες, παλαιοκομματικού τύπου, κραυγές και μάλιστα με επίκληση των μεθόδων του Τζουμπέ. Όπως θα φανεί στην πορεία εφαρμογής αυτού του νομοθετήματος αλλά και όπως μένει σαν καταστάλαγμα της όλης συζήτησης, μία μόνο νοοτροπία Τζουμπέ υπάρχει σ΄ αυτήν την Αίθουσα. Είναι η νοοτροπία εκείνων που κραυγάζουν παράφωνα με παλαιοκομματικές μεθόδους, η νοοτροπία εκείνων που διαστρεβλώνουν την πραγματικότητα και ιδίως η νοοτροπία εκείνων –φαίνεται ότι αυτό είναι νέο δείγμα εκσυγχρονισμού, αμέσως μετά τις εκλογές, τέχνασμα επικοινωνιολόγων του κ. Παπανδρέου- οι οποίοι έρχονται και λένε «εμείς χάσαμε, ό,τι έγινε έγινε, από εκεί και πέρα να δούμε τι κάνετε εσείς». Καμία αναφορά στο παρελθόν. Δεν επιτρέπεται να γυρίσουμε πίσω! Δεν επιτρέπεται να δούμε τι έγινε! Δηλαδή, σαν να λέμε ότι στο σημερινό νομοσχέδιο που έρχεται για να διορθώσει τα κακώς κείμενα στη Δημόσια Διοίκηση μπορεί να κάνει κριτική η Αξιωματική Αντιπολίτευση, έχοντας πάρει άφεση αμαρτιών για όλο το κατάντημα που άφησε στη Δημόσια Διοίκηση.
      Κύριοι συνάδελφοι του ΠΑΣΟΚ, το έχω πει ξανά -και δεν θα κουραστώ να επαναλαμβάνω- ότι το μυστήριο της μετανοίας είναι ίσως χρήσιμο για τη σωτηρία της ψυχής, γιατί σου επιτρέπει να εξομολογείσαι τα αμαρτήματά σου για να μπορέσεις να κερδίσεις την επουράνιο βασιλεία. Όμως το μυστήριο της μετανοίας ποτέ δεν έκανε καλύτερους τους πολιτικούς. Γιατί με το να εξομολογείσαι τα αμαρτήματά σου για να κάνεις άλλα μεγαλύτερα, δεν οδηγείσαι πουθενά.
      Εσείς οι ίδιοι ως Κυβέρνηση, για κάθε τι που γινόταν ως τις παραμονές των εκλογών, αναφερόσασταν στα προηγούμενα της Νέας Δημοκρατίας, στο ’90-’93. Σήμερα δε, ο Αρχηγός σας έφτασε μέχρι το 1974-1981.
      Δηλαδή, εσείς έχετε το δικαίωμα και ως Κυβέρνηση και ως Αντιπολίτευση να ανατρέχετε στο παρελθόν ελευθέρως, αλλά η Κυβέρνηση των πέντε μηνών, του τόσο μεγάλου μάλιστα χρονικού διαστήματος των πέντε μηνών κατά την κ. Δαμανάκη, απ’ ό,τι κατάλαβα, δεν δικαιούται ν’ ανατρέχει προηγουμένως για να δει τι είναι εκείνο που δικαιολογεί τις παρεμβάσεις της; Λυπούμαι, αλλά αυτό δεν αποτελεί δημοκρατική νοοτροπία. Είναι επικοινωνιακό τέχνασμα το οποίο έχουν εμφυσήσει στον κ. Παπανδρέου οι σύμβουλοί του για να του πουν ότι ο καλύτερος τρόπος να φύγει προς τα μπροστά, να βγάλει από πάνω του και τις δικές του τεράστιες ευθύνες για τις κυβερνήσεις που συμμετείχε, είναι να μηδενίσει το παρελθόν! Αυτά είναι τεχνάσματα επικοινωνιολόγων, κύριες και κύριοι συνάδελφοι. Ευτυχώς, όμως, οι επικοινωνιολόγοι ούτε κυβερνούν την Ελλάδα ούτε βεβαίως είναι εκείνοι οι οποίοι διαμορφώνουν τη λαϊκή ετυμηγορία.
      Βεβαίως, η Κυβέρνηση είναι υπεύθυνη γι’ αυτό που κάνει, αλλά είναι δικαίωμά της και χρέος της να αναφέρεται σ’ αυτό το οποίο καλείται να διορθώσει. Και αν δει κανείς αυτό το νομοσχέδιο, στην ουσία οι κραυγές και οι ψίθυροι που ακούστηκαν, υποδηλώνουν, από την πλευρά σας, δύο πράγματα.
      Πρώτον, υποδηλώνουν το γεγονός ότι από την πλευρά της Αξιωματικής Αντιπολίτευσης υπάρχει το άγχος και η αγωνία της συντήρησης του κομματικού κράτους, το οποίο στήθηκε «με τόση φρόνηση και τόσο κόπο» από την πλευρά του ΠΑΣΟΚ όλα αυτά τα χρόνια.
      Δεύτερον, υποδηλώνουν την πλήρη έλλειψη πολιτικής πρότασης και αντιπρότασης γι’ αυτό το οποίο έχουμε. Γιατί μη μου πείτε ότι η αντιπρότασή σας είναι αυτό το οποίο είχατε έως τώρα. Αυτό οδήγησε την κυβέρνησή σας στην Αντιπολίτευση και αυτό οδήγησε τη Δημόσια Διοίκηση στην αναποτελεσματικότητα, τη γραφειοκρατία, τη διαφθορά και βεβαίως στην αδυναμία να υπηρετήσει τον πολίτη.
      Τι μας ζητάτε, δηλαδή; Να συντηρήσουμε όλο αυτό το διοικητικό μόρφωμα το οποίο φτιάξατε; Να μην το αγγίξουμε; Να πούμε ότι όλα πάνε καλά; Μα, ο ελληνικός λαός αποφάνθηκε ότι αυτό δεν στέκεται. Δεν πρέπει να εφαρμόσουμε αυτό για το οποίο κληθήκαμε, να κυβερνήσουμε;
      Ξέρετε κάτι; Εμείς δεν έχουμε τη νοοτροπία που είχατε εσείς ως κυβέρνηση. Εκεί καθόσασταν τότε και κάθε φορά που σας λέγαμε την άποψή μας, μας λέγατε: «Γι’ αυτό μας ψήφισε ο ελληνικός λαός. Καθίστε στην άκρη». Και μονίμως η λογική σας ήταν η εξής: «Θα είστε πρώτα στα έδρανα της Αντιπολίτευσης». Τη θυμάστε; Αυτά λέγατε από εκεί!
      Εμείς κάνουμε ακριβώς το αντίθετο. Εφαρμόζουμε το πρόγραμμά μας ακούγοντας την κριτική σας -όταν όμως έχετε αντιπρόταση- και δεν έχουμε καμία αίσθηση αιωνιότητας στην εξουσία. Γιατί άκουσα τον κ. Βενιζέλο να μας λέει ότι τώρα «ηγεμονεύουμε». Σας έχουν μείνει κατάλοιπα από την εποχή που ήσασταν κυβέρνηση και πολλές φορές σας βλέπω να έχετε πάθει ένα είδος «πολιτισμικού σοκ» γιατί βρίσκεστε στην Αντιπολίτευση και ο μόνος σας πολιτικός πολιτισμός ήταν να βρίσκεστε αιωνίως στην κυβέρνηση.
      Εμείς, κύριες και κύριοι, δεν «ηγεμονεύουμε». Εφαρμόζουμε ένα πρόγραμμα και υπό τι δική σας κριτική και εποπτεία, όπως απαιτεί και η κοινοβουλευτική τάξη, και θα κριθούμε ξανά από τον ελληνικό λαό και εκείνος θα αποφασίσει ποιος θα κυβερνήσει την Ελλάδα στο μέλλον.
      Άλλωστε, σας το είπα και πάλι ότι δεν σας ωφέλησε ούτε η αλαζονεία ούτε το κομματικό κράτος που στήσατε. Δεν σας ωφέλησε για να κρατήσετε το κράτος. Το οποίο κρατήσατε βεβαίως λίγο περισσότερο απ’ όσο θα φανταζόταν κανείς, με τη συμπαράσταση και με τη βοήθεια όλων εκείνων τους οποίους γνωρίζετε πάρα πολύ καλά πόσο μέχρι τις παραμονές των εκλογών -ή έστω και τώρα- κόπτονται για τα όσα συμβαίνουν μέσα στο κόμμά σας.
      Πάντως, η ουσία είναι μία. Είμαστε υποχρεωμένοι ως Κυβέρνηση και να εφαρμόσουμε το πρόγραμμά μας και να ακούσουμε την κριτική σας, αλλά και να ξέρουμε και να βλέπουμε τι παραλάβαμε από εσάς για να δικαιολογούμε το γιατί κάνουμε αυτά που κάνουμε για να τα διορθώσουμε.
      Από εκεί και πέρα, η τακτική σας είναι γνωστή. Εάν υπήρχε η δυνατότητα ν’ αναλάβετε τις ευθύνες σας, θα το είχατε κάνει από παλιά.
      Έρχομαι τώρα στην αρχή του νομοσχεδίου. Στην επιτροπή μάς ρωτήσατε -ευτυχώς τώρα δεν το επαναλάβατε- πού είναι η αρχή αυτού του νομοσχεδίου.
      Σας εξήγησα και το λέω και πάλι: Η λογική είναι ότι πρέπει ν’ αναμορφωθεί το σύστημα, το οποίο αφορά το προσωπικό της Δημόσιας Διοίκησης, σταδιακά από τη στιγμή που μπαίνει στη Δημόσια Διοίκηση ως τη στιγμή που εξελίσσεται στα κορυφαία στάδια της ιεραρχίας. Γιατί αυτό απαιτεί μια ορθολογική, αποτελεσματική και πρωτίστως δημοκρατική και κοινωνικώς ευαίσθητη Δημόσια Διοίκηση.
      Τι κάνουμε με αυτό το νομοσχέδιο, που είναι ένα από τα νομοσχέδια -το τονίζω- που φέρνουμε σιγά-σιγά; Πρώτον, ενισχύουμε το ΑΣΕΠ. Το ξεχάσατε, κύριοι συνάδελφοι; Εδώ ήμασταν μέσα σε αυτήν την Αίθουσα -γι’ αυτό σας είπα ότι θα τα θυμόμαστε αυτά που κάνατε, για να δείτε γιατί επιχειρούμε αυτά τα πράγματα- το 1997, ήμουν νέος Βουλευτής την εποχή εκείνη, και θυμάμαι ότι με δική μας πρόταση -και προς τιμήν του Αλέκου του Παπαδόπουλου και του Σταύρου του Μπένου, Αναπληρωτή τότε Υπουργού Εσωτερικών, Δημόσιας Διοίκησης και Αποκέντρωσης- βάλαμε διάταξη με την οποία ενισχυόταν το πλαίσιο αρμοδιοτήτων του ΑΣΕΠ.
      Βεβαίως το λάθος του Αλέκου του Παπαδόπουλου, ο οποίος δεν έμεινε και πολύ τότε στο Υπουργείο Εσωτερικών, Δημόσιας Διοίκησης και Αποκέντρωσης, είναι ότι ενώ μεταθέσαμε τις αρμοδιότητες, δεν ενίσχυσε όπως θα έπρεπε το στελεχικό δυναμικό και την υλικοτεχνική υποδομή του ΑΣΕΠ, με αποτέλεσμα το ΑΣΕΠ να φορτωθεί τις αρμοδιότητες και να μην μπορεί να αντεπεξέλθει, με την ταχύτητα εκείνη που οι καιροί απαιτούν, στα καθήκοντά του.
      Αντί να ενισχυθεί το ΑΣΕΠ, η διάδοχη κατάσταση, η κ. Παπανδρέου και αργότερα ο κ. Σκανδαλίδης -ιδίως όμως η κ. Παπανδρέου- τι έκαναν; Επικαλέσθηκαν αυτήν την καθυστέρηση για ν’ βρουν τρόπο να αφαιρέσουν τις αρμοδιότητες του ΑΣΕΠ, να τις αναθέσουν στους φορείς και να δώσουν στο ΑΣΕΠ τη δυνατότητα να έχει ένα στοιχειώδη έλεγχο εντός ασφυκτικών χρονικών προθεσμιών. Το έκαναν δηλαδή περίπου, όπως είχα πει και τότε, «τροχονόμο κομματικών προσλήψεων». Τα αποτελέσματα; Γέμισε ο Συνήγορος του Πολίτη και άλλες ανεξάρτητες διοικητικές αρχές από καταγγελίες για παρατυπίες που δεν προλάβαινε να τις δει το ΑΣΕΠ.
      Αυτά κάνατε εσείς με την αξιοκρατία. Εσείς οι οποίοι φέρατε το ΑΣΕΠ και ξεχάσατε να μας πείτε ότι όταν θεσπίσθηκε το ΑΣΕΠ το 1994 άφησε όλο τον ευρύτερο δημόσιο τομέα απέξω. Γιατί άκουσα και τούτο το περίεργο από συνάδελφο χθες. Γιατί, λέει, στους πέντε μήνες που ήρθατε δεν το επεκτείνατε εκεί που εμείς είχαμε ανοίξει κερκόπορτες του κομματικού ρουσφετιού;
      Αυτό λέγεται πολιτικό ήθος συναδέλφων. Δηλαδή να σε εγκαλεί σε πέντε μήνες γιατί δεν κάλυψες τις τρύπες του κομματικού ρουσφετιού που είχες ανοίξει εσύ ο ίδιος ως Κυβέρνηση. Τι να πει κανείς; Αφού δεν υπάρχει σε αυτό το σημείο η στοιχειώδης συναίσθηση ευθύνης για αυτό που είσαι και αυτό που κάνεις, δεν χρειάζεται να προβώ εγώ σε άλλη κρίση.
      Τι κάναμε; Πρώτα-πρώτα έχω πει στο ΑΣΕΠ ότι θέλω να μου πει, το συντομότερο δυνατό, τι του χρειάζεται από πλευράς υλικοτεχνικής υποδομής και στελεχιακού δυναμικού, για να μπορέσουμε να του δώσουμε πάλι το σύνολο των αρμοδιοτήτων, όπως αρχικά το είχαμε καθορίσει. Και ως τότε -γιατί δεν μου το έχει στείλει ακόμα αυτό, έχουμε βέβαια ξεκινήσει για τα θέματα της στελέχωσης να του δίνουμε προσωπικό- για να μην υπάρχουν πάλι καθυστερήσεις, ενισχύουμε τις διαδικασίες τώρα για να γίνουν αντικειμενικότερες και πιο ουσιαστικές και κοινωνικώς ευαίσθητες οι κρίσεις, με την αύξηση του ποσοστού των πολυτέκνων, των παλιννοστούντων ομογενών, με τη δυνατότητα του υποψηφίου να μην τρέχει από εδώ και από εκεί, να υπάρχει η δυνατότητα της αυτομοριοδότησης και, επιπλέον, να δώσουμε στο ΑΣΕΠ το μεγαλύτερο χρονικό όριο για να μπορεί να κάνει ουσιαστικό έλεγχο των προκηρύξεων και ανακοινώσεων τις οποίες βγάζει ο κάθε φορέας, ο οποίος προς το παρόν -γιατί αργότερα αυτά θα πάνε στο ΑΣΕΠ- κάνει τους διαγωνισμούς αυτούς.
      Γι αυτό δεν άκουσα λέξη εδώ μέσα, τίποτα. Μάλιστα ελέχθη ότι αυτό είναι προπέτασμα καπνού! Καλά προπέτασμα καπνού είναι για μας; Δηλαδή από την μια πλευρά μας κατηγορείτε για κομματισμό και από την άλλη δεν βλέπετε ότι εμείς, αυτή η καινούρια Κυβέρνηση που αν ήθελε να βολέψει τα «δικά της παιδιά» έπρεπε να εκμεταλλευθεί τις κερκόπορτες που αφήνετε, ως πρώτο μας μέλημα έχουμε να κλείσουμε αυτές τις κερκόπορτες το συντομότερο δυνατό;
      Αυτός είναι ο κομματισμός της Νέας Δημοκρατίας; Το πρώτο δείγμα γραφής που σας δίνει αυτό το νομοσχέδιο είναι ότι κλείνουμε τις τρύπες που εσείς αφήσατε ως Κυβέρνηση για να μπορέσετε να καθιερώσετε την αυθαιρεσία, αφού προηγουμένως μετανιώσετε για αυτό που κάναμε εδώ με τον Αλέκο τον Παπαδόπουλο την εποχή εκείνη. Αυτό δεν το λέτε. Ίσα- ίσα το χρησιμοποιείτε ως άλλοθι, από την πλευρά μου τουλάχιστον.
      Δεν σας βολεύει, όπως δεν σας βολεύει το γεγονός ότι γυρνάω αυτή τη στιγμή να σας θυμίσω πως συνέβη ό,τι συνέβη. Αλλά πρέπει να το κάνω, γιατί αλλιώς πως θα εξηγηθεί τι σημασία έχουν αυτές οι ρυθμίσεις που φέρνουμε και γιατί τις φέρνουμε έτσι. 
      Εθνικό Κέντρο Δημόσιας Διοίκησης. Και τι δεν άκουσα! Πρώτα- πρώτα το Εθνικό Κέντρο Δημόσιας Διοίκησης το είχατε αφήσει στο έλεος του Θεού. Πού ακούστηκε Σχολή Δημόσιας Διοίκησης, που έχει αυτού του είδους τα καθήκοντα -τα οποία πρέπει να έχει- σύμφωνα με τον ιδρυτικό της νόμο, να φυτοζωεί; 
      Ξέρετε ότι από το σύνολο των αποφοίτων, από το 1984 που περίπου λειτουργεί αυτή η Σχολή, αυτοί που είναι διευθυντές σήμερα στο χώρο της Δημόσιας Διοίκησης είναι γύρω στους τριάντα; Γιατί κανένας δεν έχει λόγο να πάει στη Δημόσια Διοίκηση αφού δεν έχουν κίνητρα και από την άλλη πλευρά αφού ο τρόπος με τον οποίο λειτουργεί η Σχολή αυτή είναι υποτυπώδης, ιδίως σε ό,τι αφορά την επιμόρφωση των δημοσίων υπαλλήλων.
Το δε Ινστιτούτο Τοπικής Αυτοδιοίκησης ξεκίνησε στις ημέρες μας. Τώρα έγινε ο διαγωνισμός και προσπαθούμε ακριβώς να το λειτουργήσουμε. 
      Κάνουμε τις τομές που πρέπει να κάνουμε και διαστρεβλώνεται παντελώς η αλήθεια. Ακούστηκε μάλιστα -ούτε καν συνάδελφοι εδώ μέσα διάβασαν το νομοσχέδιο- ότι τάχατες φέρνουμε διατάξεις για μέλη ΔΕΠ σχετικά με το αν μπορούν να είναι τα μέλη του ΔΕΠ επικεφαλής των διοικητικών μονάδων. Ούτε αυτό δεν διάβασαν: τι έκαναν και τι κάνουμε.
      Επειδή μιλάμε για Εκπαιδευτικό Κέντρο, υπήρχε το εξής παράδοξο σ’ αυτό. Πρώτα-πρώτα, οι αποσπασμένοι μπορούσαν να είναι προϊστάμενοι μονάδων χωρίς αυτό να προβλέπεται και είχαν βάλει -η προηγούμενη κυβέρνηση- για πέντε και έξι χρόνια προϊσταμένους μονάδων αποσπασμένους, χωρίς νομοθετική πρόβλεψη. Και από τις αποσπάσεις εξαιρούνταν το διοικητικό προσωπικό της εκπαίδευσης. Δηλαδή, οι κατ’ εξοχήν άνθρωποι που ξέρουν διοίκηση σ’ ένα εκπαιδευτικό κέντρο.
      Ερχόμαστε, λοιπόν, και πρώτον, νομιμοποιούμε τη δυνατότητα του να είναι προϊστάμενοι -δηλαδή, τις δικές σας αυθαιρεσίες προσπαθώ να καλύψω για να λειτουργήσει το Κέντρο- και από την άλλη πλευρά επιτρέπουμε να υπάρχει η δυνατότητα να προΐσταται διοικητικής μονάδας και άνθρωπος προερχόμενος από το χώρο της διοίκησης της εκπαίδευσης. Και ξεσπάει εδώ ορυμαγδός γιατί συμβαίνουν αυτά τα πράγματα!
      Όπως το ίδιο πράγμα συνέβη και με τα ΚΕΠ. Εδώ προσπαθούμε τους ανθρώπους να τους καλύψουμε για τις δικές σας ατασθαλίες που το Ελεγκτικό Συνέδριο έφερε στην επιφάνεια, εδώ μετά κόπου προσπαθούμε να βρούμε χρήματα να συντηρηθούν τα ΚΕΠ -ο πρώτος νόμος που ψηφίσαμε ο ν.3242 ήταν η ενίσχυση των ΚΕΠ- και κατηγορούμαστε γι’ αυτό;
      Άκουσα δε και τον Αρχηγό σας και εκεί σας παρακαλώ πολύ οι σύμβουλοί του ή όσοι από εσάς τον ενημερώνεται κοινοβουλευτικά, πέστέ τα καλύτερα. Δεν είναι ανάγκη να εκτίθεται ο άνθρωπος με τέτοιου είδους άγνοια. Πάμε να διαλύσουμε -λέει- τα ΚΕΠ όταν στο ίδιο νομοσχέδιο υπάρχει ρύθμιση που σώζει τα ΚΕΠ τα οποία εσείς είχατε αφήσει στο έλεος του Θεού, μετά την ίδρυσή τους. Αυτό το θεωρείτε εσείς ότι είναι δυνατόν να αποτελεί συνέπεια στην πολιτική; Είναι δυνατόν αυτό το πράγμα να αυξάνει την αξιοπιστία σας ως Αντιπολίτευσης;
      Και μπορεί, όπως άκουσα την κ. Δαμανάκη προηγουμένως να λέει, να μου αφαιρεί το δικαίωμα να θυμάμαι τι έγινε προχθές, όταν ιδρύθηκαν τα ΚΕΠ και πώς ιδρύθηκαν και τι συνέβη στην πορεία; Ε, όχι.
      ΜΑΡΙΑ ΔΑΜΑΝΑΚΗ: Δεν σας αφαιρούμε το δικαίωμα να θυμάστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Δαμανάκη, καθένας κρίνεται γι’ αυτά που λέει και για τον τρόπο με τον οποίο πολιτεύεται. 
      ΜΑΡΙΑ ΔΑΜΑΝΑΚΗ: Και για ό,τι κάνετε ως Κυβέρνηση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Εγώ θα σας πω ένα πράγμα. Και όταν είμαστε κυβέρνηση και όταν είμαστε Αντιπολίτευση θεωρούμε ότι είναι χρέος του κάθε κόμματος σ’ αυτή τη Βουλή να κάνει κριτική και να γυρνάει και στο παρελθόν όσο χρειάζεται. Αλλά θεωρώ απαράδεκτο να μπορεί το ΠΑΣΟΚ ως κυβέρνηση να επικαλείται π.χ. ως και την εποχή του εμφυλίου πολέμου οτιδήποτε χρειάζεται για να το βολέψει, αλλά εμείς να μην μπορούμε να γυρίσουμε τέσσερις μήνες πριν για να δικαιολογήσουμε τι ακριβώς βρήκαμε! Αυτήν τη νοοτροπία να τη σταματήσετε. Πρώτα-πρώτα, δεν πρόκειται να περάσει. Οι επικοινωνιολόγοι, οι οποίοι έκαναν αυτό το πράγμα είναι οι ίδιοι που οδήγησαν τον Αρχηγό σας και το επιτελείο στις προηγούμενες εκλογές σε αυτό το επικοινωνιακό βατερλώ που είχε και αυτό το αποτέλεσμα. Πέστε του, λοιπόν, ότι δεν τον ευνοούν τέτοια πράγματα.
      Ας πάμε στην ουσία του τρίτου μέρους, το οποίο αφορά την ιεραρχία.
      Εδώ πολλά ελέχθησαν, προϊόντα αμηχανίας τα οποία πραγματικά δείχνουν πόση είναι η φτώχεια και των ιδεών και των πολιτικών επιχειρημάτων στο χώρο του μέχρι πρότινος κυβερνώντος κόμματος. Εξαιρώ το Συνασπισμό και το ΚΚΕ, γιατί τα δύο αυτά κόμματα έχουν τις απόψεις τους, πάγιες απόψεις. Δεν τις συμμεριζόμαστε, αλλά σεβόμαστε τη συνέπεια την οποία έχουν. Φαντάζονται ένα άλλο κράτος, φαντάζονται μία άλλη πολιτική εντελώς διαφορετική από τα σημερινά δεδομένα, ακόμα και έξω από την Ευρωπαϊκή Ένωση. Δικαίωμά τους.
      Αλλά να ακούς από την πλευρά του μέχρι πρότινος κυβερνώντος κόμματος αυτά που ακούστηκαν εδώ για την προσπάθεια της Νέας Δημοκρατίας, υποτίθεται, να αλώσει κομματικά το κράτος, τι να πει κανείς γι’ αυτό το πράγμα; Το κόμμα που επί είκοσι ολόκληρα χρόνια έστησε ένα στυγνό κομματικό κράτος, το κόμμα το οποίο δεν άφησε ρύθμιση για ρύθμιση, είτε αφορά τη Δημόσια Διοίκηση, είτε την εκπαίδευση, όπως θα σας πει η κ. Γιαννάκου -και τα παραδείγματα είναι απτά- δεν άφησε περίπτωση για περίπτωση που να μη δείξει το μέγεθος του κομματικού νεποτισμού και της αναξιοκρατίας, αυτό να έρχεται να σου λέει τι; Το γεγονός ότι φέρνεις αυτή τη ρύθμιση να προδικάζει ότι θα κάνεις κομματικές κρίσεις, χωρίς καν να έχει δει ούτε ένα δείγμα γραφής του τι πρόκειται να κάνεις.
      Θα σας θυμίσω, λοιπόν, το τι πάμε να κάνουμε και γιατί το κάνουμε αυτό και μάλιστα αυτήν την ώρα. Γιατί άκουσα -λέει- «μέσα στο καλοκαίρι», ξεχνώντας ποιο καλοκαίρι; Όταν αυτό το πράγμα έχει ανακοινωθεί τόσο καιρό, να περιμένουμε να τελειώσουμε με τον υπαλληλικό κώδικα για ν’ αρχίσουμε να εφαρμόζουμε τις τομές αυτές μετά το Μάρτιο του 2005 για να έχετε όλο το δικαίωμα, κύριοι συνάδελφοι της Αντιπολίτευσης, να κατηγορείτε τη Νέα Δημοκρατία ότι δεν εφαρμόζει το πρόγραμμά της; Γιατί είσαστε και σ’ αυτό το σημείο πολιτικά ανοικονόμητοι. Από τη μία πλευρά δεν θέλετε να προβούμε στην εκτέλεση του προγράμματός μας και από την άλλη να έχετε τη δυνατότητα να μας κάνετε κριτική στην περίπτωση αυτή ότι εμείς προσπαθούμε να κομματικοποιήσουμε το κράτος!
      Τι να σας πω στην περίπτωση αυτή; Ειλικρινά, μου θυμίζετε την περίπτωση εκείνου, ο οποίος σκότωσε τον πατέρα του για να τον κλάψουν ορφανό. Δεν είναι πολιτική νοοτροπία αυτή. Σας εξομολογούμαι τι ακριβώς συμβαίνει και αυτό είναι στα μάτια όλων φανερό. 
      Το 1999, όταν ψηφίζαμε τον κώδικα και ήρθε εδώ ο κώδικας, την εποχή εκείνη είχαμε επικροτήσει πάμπολλες από τις διατάξεις του. Είχα τονίσει εγώ και παραμένει πάγια αρχή μας -θα το δείτε όταν θα φτιάξουμε το τελικό βαθμολόγιο μέσα στον υπαλληλικό κώδικα τους επόμενους μήνες- ότι πρέπει να ενισχυθεί η ιεραρχία και το είπα και στη δεύτερη συνάντηση που είχαμε με την ΑΔΕΔΥ στο πλαίσιο των συλλογικών διαπραγματεύσεων.  Είχαμε πει, λοιπόν, ότι πρέπει να αυξηθεί η ιεραρχία για να υπάρχουν κίνητρα. Το είχα πει και τότε, ότι πρέπει να αυξήσουμε τις βαθμίδες, οι οποίες υπάρχουν. Και είχαμε συμφωνήσει στο να γίνει ο βαθμός του διευθυντή και του γενικού διευθυντή καταληκτικός βαθμός.
      Αρχίσαμε το συνέδριο αρχών και θέσεων και είπαμε, ενόψει του κυβερνητικού μας προγράμματος -του πως βλέπαμε εμείς, ενόψει των εκλογών του 2000- να συζητάμε για τα θέματα της Δημόσιας Διοίκησης. Και όταν ήρθε η ώρα να κάνουμε αποτίμηση του συστήματος, όπως είχε εφαρμοσθεί -παραμονές των εκλογών, περίπου τον Οκτώβριο του 2003- τι αντιληφθήκαμε; Δημόσιος διάλογος και δημόσια παρουσίαση προγράμματος: Ότι ο τρόπος που είχε εφαρμοσθεί ο κώδικας μέσα από τον κομματικό νεποτισμό, μέσα από ρουσφετολογία, είχε οδηγήσει στο να φθάνουν άνθρωποι στα είκοσί τους χρόνια να έχουν το βαθμό του γενικού διευθυντή και κανένα κίνητρο μετά, μέχρι τα επόμενα χρόνια, για να μπορέσουν να προχωρήσουν. Και αυτό γενικευόταν και στους διευθυντές και στους γενικούς διευθυντές. Αυτό οδηγούσε δηλαδή στο να μην υπάρχει κανένα απολύτως κίνητρο. Ευθαρσώς, φθινόπωρο του 2003, παρουσιάσαμε το πρόγραμμά μας -όταν παρουσιάσαμε στον ελληνικό λαό αυτήν τη θέση- και τότε είπαμε ότι εμείς θέλουμε να ξαναγυρίσουμε στο θέμα της θητείας με αξιοκρατικά κριτήρια, για να μπορέσει ο υπάλληλος να έχει κίνητρα.
      Είναι κακό, κυρίες και κύριοι μετά από την εμπειρία ένα κόμμα προ των εκλογών, στο φως της ημέρας, να διαπιστώνει ότι δεν οδηγήθηκαν τα πράγματα εκεί που πραγματικά ωφελούσαν τη Δημόσια Διοίκηση και να λέει ότι αυτή είναι η τακτική του σε ό,τι αφορά τη Δημόσια Διοίκηση; Δεν το είπαμε προ των εκλογών; Δεν το εξαγγείλαμε, το κρύψαμε; Αντιθέτως, εσείς τι κάνατε; Και πάλι είμαι αναγκασμένος να γυρίσω πίσω. Μήπως εξαγγείλατε  στον ελληνικό λαό στις εκλογές του 1981 τι κάνατε με τον 1232/82; Μήπως εξαγγείλατε στον Ελληνικό Λαό αυτό που κάνατε με τον 2190/94; Εμείς επαναφέροντας τις διατάξεις του 2190/94 με την εμπειρία που αποκτήσαμε 1999-2004, αυτό το οποίο κάναμε είναι να πούμε ευθαρσώς στον ελληνικό λαό, «εκεί έγινε αυτό και εκεί έγινε το άλλο» και νομίζουμε ότι έτσι πρέπει να πάμε. Το κρύψαμε; Εσείς το κρύψατε. Και άκουσα προηγουμένως ότι αυτό που κάνουμε είναι απείρως χειρότερο απ’ αυτό που είχε γίνει το 1982 ή το 1994, όταν ουσιαστικά επαναφέρουμε πολλές από τις διατάξεις του 2190/94.
      Κυρίες και κύριοι συνάδελφοι, η κριτική -σας το είπα και στην αρχή- έχει ουσία όταν έχει έρεισμα. Όταν πετάς κορώνες Αντιπολίτευσης δεν οδηγείσαι πουθενά. Γιατί το φέραμε τώρα. Πρώτα, πρώτα, ο διάλογος σε ό,τι αφορά τον υπαλληλικό κώδικα συνεχίζεται. Η θέση μας ότι θα είναι επί θητεία διευθυντές και γενικοί διευθυντές είναι αδιαπραγμάτευτη. Και ξεχάσατε ότι σ’ αυτό συμφωνεί και η ΑΔΕΔΥ στη θητεία. Τί κάναμε, λοιπόν; Συνεχίζουμε το διάλογο για τη διαμόρφωση των παγίων διατάξεων και σε ό,τι αφορά την αύξηση των βαθμών και σε ό,τι αφορά την αξιολόγηση, πράγμα που θέλει συζήτηση.
      Το ερώτημα είναι το εξής: Όταν φτιάξουμε τον υπαλληλικό κώδικα, όταν εν τω μεταξύ θα έχουν δημιουργηθεί στον υπαλληλικό κώδικα και θα έχουν οριστεί και οι περαιτέρω βαθμίδες, όταν πλέον θα έχουμε φθάσει στα μέσα της θητείας, τότε κατά τη γνώμη σας θα πρέπει να προβούμε σ’ αυτήν τη νομοθετική ρύθμιση; Κι όλη αυτή η εκκρεμότητα που φαινόταν στον ορίζοντα; Γιατί φαινόταν. Θα έπρεπε να έχει συντηρηθεί μέχρι τότε και μια κυβέρνηση να φθάνει μέχρι το τέλος των επόμενων εκλογών, χωρίς να μπορεί να εφαρμόσει το πρόγραμμά της για τη Δημόσια Διοίκηση, υπό την αίρεση του ότι ο θεσμός -που ούτως ή άλλως έχει δεσμευθεί ότι θα τον κάνει πράξη ενώπιον του ελληνικού λαού- θα τελούσε υπό την αίρεση της ρύθμισης διατάξεων, οι οποίες κάλλιστα μπορούν να εφαρμοσθούν αμέσως μετά. Γιατί θητεία έχουμε, η θητεία θα λήξει και επομένως οι άνθρωποι αυτοί θα κριθούν και πάλι με τα κριτήρια, τα οποία στο μεταξύ θα έχουν διαμορφωθεί.
      Άκουσα επίσης, ότι δήθεν δεν υπάρχουν κριτήρια αλλά μόνο ο συνολικός χρόνος υπηρεσίας. Δεν είδατε καθόλου τα κριτήρια. Δεν είδατε καν τη συνέντευξη; Κρατάμε τη συνέντευξη για το βαθμό του γενικού διευθυντή. Δεν είδατε ότι μιλάμε για το σύνολο των στοιχείων του μητρώου του υπαλλήλου, όπως επίσης δεν είδατε ότι μιλάμε και για την επιστημονική του και για την επαγγελματική του κατάρτιση;
      Άκουσα να λένε «μα δεν μιλάτε για τη γλώσσα» λες και η γλώσσα δεν είναι στοιχείο το οποίο αφορά τη γενικότερη κατάρτιση του υπαλλήλου και δεν μπορεί αυτό και μόνο να διαφοροποιήσει γενικότερα την κρίση αυτήν από άλλα πράγματα. Δεν μπορείτε επίσης να καταλάβετε εύκολα όταν μιλάμε για την επιστημονική κατάρτιση. Επιστημονική κατάρτιση  σημαίνει ότι όποιος έχει master ή διδακτορικό είναι καλύτερος από εκείνον ο οποίος εν πάση περιπτώσει δεν το έχει. Αλλά που να το καταλάβουν άνθρωποι οι οποίοι, όπως σας απέδειξε ο Υφυπουργός Παιδείας προχθές, εν ονόματι της συνέντευξης είχατε καταργήσει διδακτορικά, masters και τα λοιπά; Και επικαλείσθε αυτήν τη στιγμή την αξιοκρατία, εσείς που την έχετε τραυματίσει στην πράξη έναντι ανθρώπων που δεν έχετε δει ακόμα τα έργα και τις ημέρες τους. Και δεσμεύτηκα στη Βουλή ότι όποια κρίση και αν κάνουμε, θα είναι μέσα ακριβώς στο Κοινοβούλιο, που υπό το φως της δημοσιότητας θα τεθούν υπό την βάσανο του κοινοβουλευτικού ελέγχου.  Επίσης δεν είδατε ακόμα ότι στο Ειδικό Υπηρεσιακό Συμβούλιο του Υπουργείου Εσωτερικών μετέχει και ο Πρόεδρος της ΑΔΕΔΥ; Και σας ρωτώ: Έχετε τον Πρόεδρο της ΑΔΕΔΥ στο Υπηρεσιακό Συμβούλιο του Υπουργείου Εσωτερικών.
      Ξέρετε όλοι που ανήκει -και δεν θέλω να κάνω κανενός είδους κομματική διαφοροποίηση- αλλά δεν ανήκει στην παράταξη η οποία κυβερνά σήμερα τον τόπο. Αυτός δηλαδή ο άνθρωπος θα βλέπει να γίνονται αυθαιρεσίες και άλλα τινά και δεν θα αντιδρά καθόλου; Και αυτό δεν είναι καμία εγγύηση για σας; Ούτε η κρίση την οποία κάνουμε με τα κριτήρια που έχουμε βάλει; Και προκαταλάβατε τα πράγματα. Εσείς που υπήρξατε οι αρχιτέκτονες ενός κομματικού κράτους. Εσείς προδικάζετε ότι εμείς θα πάμε να κομματικοποιήσουμε το κράτος.
      Κύριοι συνάδελφοι, δεν θα το κομματικοποιήσουμε. Πρώτον γιατί δεν έχουμε αυτή τη νοοτροπία. Και μην ξανακούσουμε αυτά τα πράγματα που μας λέγατε ότι μόνο δεξιοί έμπαιναν μέχρι το 1981, γιατί θα επαναλάβω αυτό που είπα στον Αρχηγό σας ότι το 1981 το μεγαλύτερο μέρος του υπαλληλικού κόσμου -καθ’ ο είχε δικαίωμα και δεν το αμφισβητεί κανείς- ψήφισε ΠΑΣΟΚ. Πώς έγινε και όλοι αυτοί οι «δεξιοί» που είχαν προσληφθεί τότε μεταμορφώθηκαν σε μία ημέρα; Και πως μπορείτε να τραυματίζετε έτσι μια παράταξη, η οποία το 1974 μαζί με τις άλλες πολιτικές δυνάμεις, εδραίωσε τη Δημοκρατία, ψήφισε το Σύνταγμα, οδήγησε την Ελλάδα στην Ευρωπαϊκή Ένωση; Και δεν είναι πραγματικά νοοτροπία Τζουμπέ να μηδενίζεις την ιστορία των υπολοίπων και να λες ότι από σένα άρχισε η Δημοκρατία;
      Δεν πρόκειται να κομματικοποιήσουμε το κράτος για δύο λόγους: Πρώτον, γιατί έχουμε συναίσθηση των ευθυνών μας, γιατί εκλεγήκαμε να είμαστε η Κυβέρνηση όλων των Ελλήνων, να φτιάξουμε μία Δημόσια Διοίκηση η οποία θα αξιοποιήσει όλες τις δυνάμεις πέρα και έξω από κομματικές ταυτότητες. Και δεύτερον θα ήθελα να σας ρωτήσω τι σας ωφέλησε το κομματικό κράτος που στήσατε, κύριοι συνάδελφοι της Αξιωματικής Αντιπολίτευσης; Τίποτα. Στην Αντιπολίτευση βρισκόσαστε και αυτό δεν σας βοήθησε να σταθείτε στα πόδια σας πολιτικά.
      Έχουμε, λοιπόν, κανένα λόγο να το κάνουμε για να αποτύχουμε όπως και εσείς; Εμείς ξέρουμε ότι θα πετύχουμε αν στα μάτια του ελληνικού λαού αποδείξουμε ότι είμαστε συνεπείς με αυτό που επαγγελθήκαμε. Και επαγγελθήκαμε το Κόμμα του μεσαίου χώρου, το Κόμμα όλων των Ελλήνων, το οποίο όταν κυβερνά δεν έχει το δικαίωμα να κοιτά την οποιαδήποτε κομματική ταυτότητα του καθενός.
      Ξέρω ότι είναι μακριά από τη δική σας λογική αυτή η νοοτροπία. Έτσι συνηθίσατε τόσα χρόνια να κυβερνάτε και αυτό σας εμποδίζει να το καταλάβετε. Εμείς θα το αποδείξουμε στην πράξη, κύριοι συνάδελφοι. Και επειδή δεν φοβόμαστε τίποτα, εδώ θα είστε να κρίνουμε μαζί τον τρόπο εφαρμογής αυτού του σχεδίου νόμου και τότε ο καθένας ελπίζω ν’ αναλάβει τις ευθύνες του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Η Υπουργός Παιδείας κ. Γιαννάκου έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, τα είπαμε χθες και στην επιτροπή, αλλά άκουσα με έκπληξή μου σήμερα να λέει η κ. Δαμανάκη ότι τα νομοσχέδια που φέραμε εντός του καλοκαιριού δεν γίνονται αποδεκτά, γιατί υπάρχει το θέμα του διαλόγου και τα λοιπά.
      Θυμίζω ότι το προηγούμενο νομοσχέδιο αφορούσε στις δικές σας ολιγωρίες. Ρυθμίσαμε θέματα όπως αυτό που αφορούσε στα νέα τμήματα σε πανεπιστήμια και ΤΕΙ που δεν είχαν θεσμοθετηθεί, ενώ είχαν μπει στο μηχανογραφικό.
      Ικανοποιήσαμε αιτήματα…
      ΜΙΧΑΗΛ ΠΑΝΤΟΥΛΑΣ: Κυρία Υπουργέ…
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ισχύει απολύτως, κύριε συνάδελφε.
      ΜΙΧΑΗΛ ΠΑΝΤΟΥΛΑΣ: Δεν συζητήσατε το προεδρικό διάταγμα…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Δεν έχετε το λόγο. 
      Συνεχίστε, κυρία Υπουργέ.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Καλό είναι να μη διακόπτετε.
      Ισχύει απολύτως. Και ο νόμος είναι ο καλύτερος τρόπος για να φέρει κανείς συγκεκριμένα ζητήματα και όχι να αλλάζει τα προεδρικά διατάγματα κατά το δοκούν.
      Είδα ότι υπήρξαν αντιδράσεις γιατί γίνονται αυτές οι αλλαγές. Είναι το μίνιμουμ που μπορούσε να κάνει η Κυβέρνηση για την αποκατάσταση της νομιμότητας. Δεν θα σας πω τίποτα. Θα σας καταθέσω το έγγραφο της ΟΛΜΕ για τα έργα και τις ημέρες, το 2002. Πως παραμερίστηκαν όλοι όσοι είχαν διδακτορικά, μεταπτυχιακά, πως ο περιφερειακός διευθυντής Δυτικής Αττικής ξαφνικά βρέθηκε με 15,5 μόρια να είναι 55ος στους 252 κ.ο.κ.
      Αυτό, λοιπόν, θα το καταθέσω. Δεν χρειάζεται να πω τίποτε άλλο παρά μόνο ότι εδώ η ΟΛΜΕ δηλώνει ότι θεωρεί τις επιλογές αυτές άκυρες. 
      Σημειώνω ότι το 2002 «βάλατε χέρι», για να το πω έτσι απλά και στους διευθυντές σχολικών μονάδων. Εμείς μιλάμε για τους περιφερειακούς διευθυντές που είναι μετακλητοί υπάλληλοι και πολιτικές επιλογές. Και επαναλαμβάνω εδώ μέσα ότι θα έπρεπε να είχαν ήδη παραιτηθεί αν είχαν σοβαρότητα. Όλοι τους! Είναι κομματικές, πολιτικές επιλογές έτσι όπως τις φτιάξατε.
      Δεύτερον, διευθυντές εκπαίδευσης και προϊστάμενοι γραφείων. Μιλάμε για έναν αριθμό περίπου διακοσίων είκοσι ατόμων. Δεν θίγουμε διευθυντές σχολικών μονάδων. Επίσης, κρατάμε συμβούλιο επιλογής που αναβαθμίζεται διά τριών μελών ΔΕΠ, τα οποία προτείνονται από τα πανεπιστήμια, δεν τα επιλέγουμε εμείς. Έναν από το Παιδαγωγικό Ινστιτούτο που στο κάτω-κάτω ελέγχεται από το Υπουργείο και τρία μέλη ΔΕΠ αντί δύο.
      Τρίτον, θέτουμε όριο στην προσωρινότητα αυτών που θα επιλεγούν με κριτήρια για τα οποία και η ΟΛΜΕ και η ΔΟΕ δήλωσαν ότι είναι τα γενικώς αποδεκτά κριτήρια. Μέχρι 31 Αυγούστου πρέπει να έχουν γίνει οι γενικότερες επιλογές με αντικειμενικά κριτήρια τα οποία θα συζητήσουμε. Γι’ αυτό ακριβώς στο νόμο εμείς δεν έχουμε θέσει τον τρόπο με τον οποίο θα επιλεγούν οι καινούργιοι.
      Όταν λέμε, κύριοι συνάδελφοι, ότι θα συζητήσουμε, δεν εννοούμε ότι θα συνδιοικήσουμε. Φοβάμαι ότι υπάρχει μεγάλη παρεξήγηση. Θα συζητήσουμε για το περιεχόμενο της παιδείας που δεν ανταποκρίνεται επ’ ουδενί στα ευρωπαϊκά δεδομένα -τελευταία έκθεση της 14ης Μαρτίου της Ευρωπαϊκής Επιτροπής- που δεν ανταποκρίνεται στις κατευθύνσεις της Λισσαβόνας, που δεν ανταποκρίνεται στις απαιτήσεις της Μπολόνια, που όλοι ομολογούν ότι δεν ανταποκρίνεται στις απαιτήσεις μιας νέας κοινωνικής πραγματικότητας. Δεν λέω της αγοράς εργασίας. Μιας κοινωνικής πραγματικότητας.
      Δεν θα συζητήσουμε, λοιπόν, ποιον θα βάλουμε εδώ ή εκεί για τα συμφέροντα ποίου. Θα συζητήσουμε περί παιδείας. Δεν ξέρω αν θεωρείτε ότι όλα είναι εντάξει στην παιδεία και οι επιλογές αυτές που κάνατε καθοδηγούν θαυμάσια την παιδεία. Όλοι, όμως, ομολογούν ότι όχι. Άλλωστε, έχει κανείς και τις προσλαμβάνουσες από τα πιο απλά ζητήματα, σοβαρά πειθαρχικά παραπτώματα που κρατούνταν στην περιφέρεια ή που γίνονταν απλές συστάσεις σε βαρύτατες ποινικές υποθέσεις από τα πειθαρχικά συμβούλια -και δείχνει σε ποιο επίπεδο βρίσκεται η κατάσταση στην περιφέρεια- μέχρι ένα πλήθος άλλων ζητημάτων.
      Όλοι ξέρουμε ότι όταν οι επιλογές δεν γίνονται με αξιοκρατικά κριτήρια, τότε αυτός που επιλέγεται δεν υπολογίζει ούτε την ηγεσία που τον επέλεξε.
      Επομένως τα κριτήρια για το πώς θα γίνουν οι μόνιμες επιλογές θα τα συζητήσουμε.
      Είναι, λοιπόν, το μίνιμουμ που μπορούσαμε να κάνουμε χωρίς να θίξουμε καθόλου τις σχολικές μονάδες. Και θα καταθέσω αυτό το έγγραφο της ΟΛΜΕ.
      Μου είπαν -γιατί δεν ήμουν παρούσα- ότι ο Αρχηγός της Αξιωματικής Αντιπολίτευσης έθεσε το θέμα του ΕΑΠ, του Ανοιχτού Πανεπιστημίου που βρίσκεται στην Πάτρα. Επ’ ουδενί θίγεται το ΕΑΠ. Αντίθετα, του δίνονται μεγαλύτερες αρμοδιότητες. Απλά τα εκλεκτορικά σώματα γίνονται από επταμελή –το πανεπιστήμιο έχει αρκετό χρόνο πια που λειτουργεί- ενδεκαμελή, όπως τα υπόλοιπα πανεπιστήμια. Εκεί, μάλιστα, που έχουν επιλεγεί εκλεκτορικά σώματα γίνεται απλή συμπλήρωση, δεν καταργούνται. Δεν ξέρω γιατί ανησύχησε τόσο ο κ. Παπανδρέου. Θα έχει τους λόγους του προφανώς για το ζήτημα αυτό.
      Επίσης, δίνουμε τη δυνατότητα στο Ανοιχτό Πανεπιστήμιο Πατρών να μπορεί να ρυθμίζει τα του οίκου του, να έχει παρέμβαση σε τεχνικά ζητήματα, διότι έχει βρεθεί χώρος για να γίνει ένα πραγματικά θαυμάσιο campus.
      Επομένως, εμείς δεν πρόκειται να θίξουμε ούτε αυτή την ανεξαρτησία του πανεπιστημίου αυτού ούτε τα δεδομένα του, για τα οποία έχουμε συμφωνήσει προ πολλού και τα οποία άλλωστε ελκύουν πολύ περισσότερους Έλληνες απ’ ό,τι μπορεί το πανεπιστήμιο αυτό να ικανοποιήσει, οι οποίοι πληρώνουν για να κάνουν σπουδές. Είναι λοιπόν ένα πανεπιστήμιο υπό ανάπτυξη.
      Εμείς καταλαβαίνουμε γιατί δεν το ψηφίζετε. Εκπλησσόμεθα γιατί δεν ψηφίσατε το προηγούμενο νομοσχέδιο, γιατί πραγματικά εκεί υπήρχαν ζητήματα που υποτίθεται ότι οι περισσότεροι από σας τα υποστηρίζατε. Αλλά δεν έχει καμία σημασία. Αυτό που θέλω να επαναλάβω είναι ότι η συζήτηση που θα γίνει θα είναι για την παιδεία. Δεν θα είναι για τακτοποιήσεις ημετέρων.
      Δεν είναι, κυρία Δαμανάκη, συζήτηση για την παιδεία η καθ’ αυτό διοίκηση. Είναι συζήτηση για την παιδεία, όμως η κατάσταση σήμερα.
      ΜΑΡΙΑ ΔΑΜΑΝΑΚΗ: Η αξιολόγηση δεν είναι συζήτηση για την παιδεία, κυρία Υπουργέ;
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Είναι αξιολόγηση το νομοσχέδιο; Κυρία Δαμανάκη, δεν παρακολουθείτε τα πράγματα. Θα σας τα επαναλάβω, σας τα έχω πει και κατ’ ιδίαν. Θα συζητήσουμε για το περιεχόμενο της παιδείας, για την αξιολόγηση, για το πώς θα ανταποκριθούμε στα κριτήρια, ακόμα και για τα κριτήρια επιλογής των μονίμων στελεχών.
      Εμείς δεν διευθετούμε οριστικώς, όπως κάνατε εσείς, ακόμα και τους διευθυντές σχολικών μονάδων. Διατηρούμε τους προσωρινούς με καταληκτική ημερομηνία 31 Αυγούστου και θα συζητήσουμε από το Σεπτέμβριο ποια είναι τα αντικειμενικά κριτήρια. Αφού διαβάσετε καλά το σημείωμα αυτό της ΟΛΜΕ για τα έργα και τις ημέρες αυτών που μας ζητάτε να κρατήσουμε και που σας ενοχλεί που φεύγουν, θα συζητήσουμε επί της ουσίας. Περί παιδείας. Και είπα και πριν –και θα το πω ξεκάθαρα- ότι δεν θα συνδιοικήσουμε.
      Κύριοι συνάδελφοι, είμαστε εκτελεστική εξουσία. Είστε νομοθετική εξουσία. Ελέγξτε μας όσο θέλετε. Εάν θεωρήσετε ότι οι επιλογές που θα γίνουν έχουν τα ίδια προβλήματα με αυτές που περιγράφει εδώ η ΟΛΜΕ, κυρία Δαμανάκη, εγώ η ίδια θα το παραδεχθώ δημόσια.
      ΑΝΔΡΕΑΣ ΛΟΒΕΡΔΟΣ: Η ΟΛΜΕ σας κατήγγειλε.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κυρία Υπουργέ. Κύριε Λοβέρδο, σας παρακαλώ.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Η ΟΛΜΕ, κύριε Λοβέρδο, λέει καθαρά…
      ΜΑΡΙΑ ΔΑΜΑΝΑΚΗ: Η ΟΛΜΕ λέει να αποσύρετε το νομοσχέδιο. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία Δαμανάκη, να διαβάζετε λίγο περισσότερο. Η ΟΛΜΕ το 2002…
      ΜΑΡΙΑ ΔΑΜΑΝΑΚΗ: Ήρθε στην επιτροπή και είπε να το αποσύρετε.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Βεβαίως ήρθε.
      ΜΑΡΙΑ ΔΑΜΑΝΑΚΗ: Κυρία Υπουργέ…
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία Δαμανάκη, μη διακόπτετε. Η ΟΛΜΕ λέει εδώ ότι θεωρεί άκυρες τις επιλογές του 2002.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Δαμανάκη.
      Κυρία Υπουργέ, δέχεστε διακοπές; 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Όχι.
      ΠΡΟΕΔΡΕΥΩΝ (Σωτήριος Χατζηγάκης): Συνεχίστε, παρακαλώ. Μην απαντάτε.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας & Θρησκευμάτων): Η ΟΛΜΕ λέει, λοιπόν, για το 2002 και περιγράφει ανά πρόσωπο και επιλογή τι γίνεται. Ακόμα και συνταξιούχος περιφερειακός διευθυντής υπήρχε, ενώ δεν εδικαιούτο και το ξεκαθαρίζουμε στο νόμο.
      Λέει, λοιπόν, ότι θεωρεί άκυρες τις επιλογές του 2002 και διεκτραγωδεί τα χάλια και γράφει για έναν-έναν πόσους βαθμούς πήρε και πώς παρακάμφθηκαν όλοι όσοι είχαν διδακτορικά και μεταπτυχιακά. Λέει η ΟΛΜΕ σήμερα βέβαια: «Μην τους βγάζετε κι αυτούς. Βρείτε τα κριτήρια να πάτε μόλις λήγει η θητεία σε κατευθείαν επιλογές για να μην δημιουργηθεί το ίδιο πρόβλημα». Ξέρει όμως η ΟΛΜΕ ότι δεν μπορεί να πάρει πίσω αυτό το χαρτί. Και το άλλο χαρτί, όπου θεωρούν ότι γι’ αυτούς δεν υπάρχει, είναι άκυρη, η επιλογή αυτή του 2002.
      Νομίζω, λοιπόν, ότι κάνουμε πολύ θόρυβο για το τίποτα. Αυτό που θα κάνουμε είναι με τα ίδια συμβούλια επιλογής τους προσωρινούς και εν συνεχεία θα συζητήσουμε μαζί ποια θα είναι τα απολύτως αντικειμενικά κριτήρια, στα οποία δεν θα μπορεί κανείς να παρέμβει και όχι δια της συνεντεύξεως να ρυθμίζουμε τους ημετέρους, πολλούς γενικούς γραμματείς νομαρχιακών επιτροπών του κόμματος κλπ.
      Επομένως, αυτά θα τα συζητήσουμε. Αλλά η δικαιολογία ότι δεν πρέπει να ρυθμίσουμε το ζήτημα που έχει ανακύψει από το 2002 και δημιουργεί προβλήματα με τις αναξιοκρατικές επιλογές, διότι τάχα εμείς δεν πρέπει να κάνουμε αυτό που κάνατε εσείς, δεν υφίσταται. Εμείς δεν θέλουμε να κάνουμε αυτό που κάνατε εσείς. Εμείς κάνουμε άλλα πράγματα. Υπάρχει πολύ μεγάλη διαφορά στη διακυβέρνηση. Θα δώσω το κείμενο και σε εσάς να το διαβάσετε, κυρία Δαμανάκη.
      (Στο σημείο αυτό η Υπουργός Εθνικής Παιδείας και Θρησκευμάτων κ. Μαριέττα Γιαννάκου καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Στενογραφίας και Πρακτικών της Βουλής)
      Επανέρχομαι λοιπόν: Θα συζητήσουμε τα πάντα, αλλά για την παιδεία. Όχι πώς θα τακτοποιήσουμε ημετέρους ή θα αφήσουμε αυτούς που δεν έχουν τα προσόντα και τους οποίους τοποθετήσατε να συνεχίσουν να κάνουν την ίδια κακή δουλειά που έκαναν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Υπουργέ.
      Ο κ. Καστανίδης, ως Κοινοβουλευτικός Εκπρόσωπος, έχει το λόγο για οκτώ λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, το νομοσχέδιο που εισηγείται η Νέα Δημοκρατία έχει ως κύριο στόχο το να καταργήσει το σύνολο των διευθυντικών στελεχών της  διοίκησης και της εκπαίδευσης: γενικοί διευθυντές, διευθυντές, προϊστάμενοι τμημάτων, προϊστάμενοι οργανικών μονάδων και βεβαίως περιφερειακοί διευθυντές για την εκπαίδευση, προϊστάμενοι γραφείων πρωτοβάθμιας και δευτεροβάθμιας, διευθυντές μέσης και πρωτοβάθμιας εκπαίδευσης.
      Η Νέα Δημοκρατία, λοιπόν, για το σύνολο των επιτελικών στελεχών, των στελεχών ευθύνης για όλη τη διοίκηση και την εκπαίδευση, εισηγείται την κατάργησή τους μεμιάς. 
      Το πρώτο ερώτημα το οποίο τίθεται, είναι, εάν υπάρχει η αγαθή προαίρεση να κρίνει αυτούς που θα τοποθετήσει με καλύτερα κριτήρια από του παρελθόντος. Σε αυτό το θέμα θα επανέλθω.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ).
      Άλλο ερώτημα, όμως, και θεμελιώδες είναι το εξής: Δικαιούται μία κυβέρνηση να αξιολογήσει το υφιστάμενο προσωπικό από τη βάση μέχρι την κορυφή του; Ασφαλώς, ναι, δικαιούται. Πώς πρέπει να το κάνει: να διαμορφώσει πρώτα ένα σύστημα αξιολόγησης των υπαλλήλων με σαφή και διαφανή κριτήρια, και να τους αξιολογήσει με βάση αυτά τα κριτήρια. Βεβαίως έχει το δικαίωμα η Κυβέρνηση δια των οργάνων, τα οποία εντέλλονται να έχουν τη σχετική υποχρέωση και κρίση, να πει ποιοι αποδέχεται να παραμείνουν και ποιους θα ήθελε να απομακρύνει Αναμφισβήτητο δικαίωμά της είναι.
      Στην προκειμένη περίπτωση, όμως, κύριοι συνάδελφοι, ενεργείτε με πνεύμα κομματικής οριοθέτησης και στο επίπεδο της γραμματικής ερμηνείας και στο σημειολογικό, συμβολικό επίπεδο. Καταργείτε όλους, μονομελή όργανα, γενικούς διευθυντές, συλλογικά όργανα, προϊσταμένους για την εκπαίδευση, πλην αυτών που έχουν διοριστεί μετά τις 15.3.2004. Και μόνο στο επίπεδο της σημειολογίας, το ότι όλοι καταργούνται, πλην αυτών που ορίσατε εσείς μετά τις 15.3.2004, σημαίνει ότι αποδεχόσαστε την αρχή βαθύτατων κομματικών διαχωριμών.
      Η Κυβέρνηση επαναφέρει διατάξεις του ν. 2190. Για τις επιμέρους διατάξεις, βεβαίως, που επαναφέρει η πρώτη παρατήρηση είναι ότι ως Αντιπολίτευση το 1994 τις κατεψήφισε. Έχει δικαίωμα οποιοδήποτε κόμμα να αλλάξει άποψη; Βεβαιότατα. Ο κύριος Υπουργός εκθέτει διάφορα επιχειρήματα τα οποία, θα μου επιτρέψετε να τονίσω, ταιριάζουν περισσότερο στη δικονομική πρακτική επαρχιακών δικαστηρίων. Επί της ουσίας της συζητήσεως ουδέν. Έχει δικαίωμα να αλλάξει την άποψη της η Κυβέρνηση σήμερα, γι’ αυτό που κατεψήφισε ως «επαίσχυντη» διάταξη το 1994; Ασφαλώς έχει δικαίωμα να αλλάξει άποψη. Επαναφέρει όμως, αντικαθιστώντας και τροποποιώντας τις ίδιες διατάξεις. Ταυτόχρονα η επαναφορά αφορά ένα μικρό μέρος των διατάξεων του 2190. Και όπου θα έπρεπε -επειδή τώρα αναγνωρίζει την ορθότητα των διατάξεων του 2190- να κρατήσει και άλλες κρίσιμες, που αφορούν τα διαφανή κριτήρια, δεν το πράττει.
      Θα σας πω κάτι πολύ απλό, κυρίες και κύριοι συνάδελφοι.  Ο ν. 2190, όριζε για τα στελέχη ευθύνης -και αυτό δεν το επαναφέρει ο Υπουργός Εσωτερικών- με ποια στοιχεία γίνεται η επιλογή. Εγώ δεν σας λέω ότι είναι η καλύτερη απαρίθμηση αυτή που έκανε ο ν. 2190, αλλά είχε ορισμένα πολύ συγκεκριμένα κριτήρια. Προέβλεπε την επιτυχή άσκηση καθηκόντων προϊσταμένων οργανικής μονάδας, το πιστοποιητικό παρακολούθησης εκπαιδευτικών ή επιμορφωτικών προγραμμάτων του δημοσίου ή νομικών προσώπων δημοσίου δικαίου στην ημεδαπή, την αλλοδαπή ή αποφοίτηση από την Εθνική Σχολή Δημόσιας Διοίκησης, βράβευση εργασιών ή μελετών, σύμφωνα με τις κείμενες διατάξεις, εισηγήσεις ή προτάσεις κατατεθειμένες στην υπηρεσία ή δημοσιευμένες σε έγκυρα περιοδικά οι οποίες αφορούν βελτιώσεις ή καινοτομίες για την απλούστευση των διαδικασιών στο δημόσιο και στη διοίκηση, για κατοχή περισσότερων τίτλων κλπ.
      Θα μπορούσε ο κ. Παυλόπουλος αφού επαναφέρει διατάξεις του ν. 2190, να επαναφέρει και τέτοιου είδους συγκεκριμένα κριτήρια, τα οποία θα εφαρμοσθούν από τα υπηρεσιακά συμβούλια, που ορίζει ο Υπουργός Εσωτερικών. Δεν το κάνει όμως για να θέλει να κρίνει ανεξέλεγκτα και να τοποθετήσει κομματικά εκλεκτούς.
Συνεκτιμώνται τώρα, σύμφωνα με τα προσκείμενα, ιδίως η υπηρεσιακή κατάσταση, η επιστημονική και παιδαγωγική συγκρότηση, η ικανότητα ανάληψης διοικητικών ευθυνών, η ικανότητα συνεργασίας κ.ο.κ. Δηλαδή παντελώς ασαφή και γενικά κριτήρια, ερμηνεύσιμα με τον τρόπο που επιθυμεί η Κυβέρνηση δια των διορισμένων της.
      Άκουσα με πάρα πολύ μεγάλη προσοχή τον Κοινοβουλευτικό Εκπρόσωπο της Νέας Δημοκρατίας να λέει: «Είστε με εμάς που θέλουμε να διώξουμε τους κομματικούς στρατούς; Είστε με εμάς που θέλουμε να διώξουμε την νομενκλατούρα;». Η νομενκλατούρα ορίζεται ως η άθροιση των εχόντων θέση πολιτικής ευθύνης. Μα, αυτούς τους έχετε διώξει ήδη. Τη νομενκλατούρα διώχνετε. με το νομοσχέδιο; Διώχνετε τους έχοντες θέσεις πολιτικής ευθύνης; Μα διώχνετε και καταργείτε υπαλλήλους της Δημόσιας Διοίκησης. Καταργείτε γενικούς διευθυντές, διευθυντές, προϊσταμένους τμημάτων, προϊσταμένους οργανικών μονάδων. Καταργείτε διευθυντές εκπαίδευσης, προϊσταμένους εκπαίδευσης, περιφερειακούς διευθυντές. Προς τι το ερώτημα του κ. Πολύδωρα;
      Κύριοι συνάδελφοι, αυτή που διώκεται σήμερα είναι η δημοσιοϋπαλληλία. Αυτό που καταργείται σήμερα δεν είναι κανένα καθεστώς πολιτικών αξιωματούχων. Αυτό που καταργείται είναι η διοικητική ιεραρχία που διαμορφώθηκε με έναν τρόπο που -επαναλαμβάνω- θα είχατε δικαίωμα να κρίνετε, αλλά πάνω σε σαφή κριτήρια τα οποία δεν έχετε.
     Η κυρία Υπουργός της Παιδείας -δεν είναι εδώ- είπε ότι αν ήταν σοβαροί οι περιφερειακοί διευθυντές…
      ΑΝΔΡΕΑΣ ΛΟΒΕΡΔΟΣ:  Κανείς Υπουργός δεν είναι εδώ.
     ΧΑΡΑΛΑΜΠΟΣ ΚΑΣΤΑΝΙΔΗΣ:  Όχι, είναι ο κ. Παυλόπουλος.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Εδώ είμαι, αλλά δεν κάθομαι στο Υπουργικό έδρανο.
     ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο και κύριε Καστανίδη, και ο κ. Παυλόπουλος είναι εδώ και η κυρία Υπουργός είναι εδώ . 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ναι.
     Άκουσα με έκπληξη την κυρία Υπουργό Παιδείας να λέει ότι, αν οι περιφερειακοί διευθυντές ήταν σοβαροί, θα είχαν παραιτηθεί. Εζητήθη από την Κυβέρνηση παραίτηση των περιφερειακών διευθυντών και δεν την υπέβαλαν; Να μας το πει η κ. Γιαννάκου. 
     Πέραν αυτού, θέλω να σας ενημερώσω, ότι οι δεκατρείς περιφερειακοί διευθυντές εν σώματι κατέβηκαν στην Αθήνα και εζήτησαν ραντεβού από την Υπουργό Παιδείας και από τον Υφυπουργό Παιδείας. 
     (Στο σημείο αυτό κτυπάει το κουδούνι λήξης ομιλίας του κυρίου Βουλευτή)
     Δώστε μου σας παρακαλώ λίγο χρόνο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Στο τέλος τους υπεσχέθησαν ότι θα τους δει ο γενικός γραμματέας και αφού περίμεναν πολλές ώρες στο διάδρομο για να θέσουν το ερώτημα «Ήρθαμε να σας υποβάλλουμε την παραίτησή μας. Τη θέλετε ή όχι; Για να μην μας πείτε ότι εγκαταλείψαμε τα καθήκοντά μας», δεν τους εδέχθη κανείς και γύρισαν. 
     ΑΘΑΝΑΣΙΟΣ ΜΠΟΥΡΑΣ:  Τι ερώτηση ήταν αυτή; Δεν καταλαβαίνω.
     ΧΑΡΑΛΑΜΠΟΣ ΚΑΣΤΑΝΙΔΗΣ:  Ναι, κύριε συνάδελφε. Αντιλαμβάνομαι ότι δεν καταλαβαίνετε πολλά πράγματα.
     ΠΡΟΕΔΡΕΥΩΝ (Ιωάννης Τραγάκης): Μην απαντάτε, γιατί έχετε ζητήσει και χρόνο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα μου επιτρέψετε ακόμη να σχολιάσω όσα πολλά άκουσα για κομματικοποίηση του κράτους, κ.ο.κ.
     Κυρίες και κύριοι συνάδελφοι, το 1981-82, στο οποίο αναφερθήκατε, πράγματι υπήρξε κατάργηση της ιεραρχίας. Αλλά θα ήθελα να σας θυμίσω κάτι. Ο γενικός διευθυντής εκείνης της εποχής διηύθυνε ένα σύνολο διοικητικών τομέων που σήμερα υπάγονται στην εποπτεία του «ειδικού γραμματέα» ή και καμιά φορά του «γενικού γραμματέα». Ήταν δηλαδή ένα πρόσωπο ισχύος που μάλιστα στα χέρια του είχε τη δυνατότητα των αξιολογήσεων. Σας θυμίζω τη γνωστή εποχή του επιθεωρητισμού στην εκπαίδευση. Υπήρχε ανάλογος επιθεωρητισμός και στη διοίκηση. Τα κορυφαία, λοιπόν, στελέχη εκείνης της εποχής, όπως ήταν οι γενικοί διευθυντές, μέσω της αξιολόγησης, των εκθέσεων αξιολόγησης, που γίνονταν μόνο με κομματικά κριτήρια, επί σαράντα χρόνια είχαν διαμορφώσει μια ολόκληρη πυραμίδα στελεχών από την οποία ήταν αποκλεισμένοι οι δημοκρατικοί πολίτες, ενώ με άριστες βαθμολογίες στα υψηλά κλιμάκια ευρίσκοντο οι εκλεκτοί. Ένα, λοιπόν, κόμμα το οποίο έπρεπε να κυβερνήσει έπρεπε να λάβει υπόψιν του ότι μέσω τέτοιων συγκεκριμένων διαδικασιών, είχε ελεγχθεί το σύστημα ολόκληρο.
     Το 1994 δε, κυρίες και κύριοι συνάδελφοι, το ΠΑΣΟΚ διαμόρφωσε ένα εντελώς ριζικά διάφορο θεσμικό πλαίσιο για το βαθμολόγιο, τις θέσεις ευθύνης και τα επιδόματά τους, τις επιτροπές αξιολόγησης των υπαλλήλων.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
     ΧΑΡΑΛΑΜΠΟΣ ΚΑΣΤΑΝΙΔΗΣ:  Και σε εφαρμογή αυτού του θεσμικού πλαισίου αξιολογήθηκαν τα στελέχη, χωρίς να υπάρξει ποτέ στο ν. 2190 διάταξη που καταργούσε αυτοδικαίως τη θητεία των επιτελών της διοίκησης ή της εκπαίδευσης.
     Κυρίες και κύριοι συνάδελφοι, θα σας δείξω το κλασικότερο παράδειγμα «κομματικοποίησης» του κράτους που επεχείρησε το ΠΑΣΟΚ.
      Στην Αίθουσα αυτή απέναντί σας βρίσκεται ένας άνθρωπος τον οποίο τιμώ απεριόριστα. Ένα από τα λαμπρότερα δείγματα υψηλών διοικητικών στελεχών, ο οποίος είναι σήμερα γενικός γραμματέας του Υπουργείου Εσωτερικών, Δημόσιας Διοίκησης και Αποκέντρωσης. Σας διαβεβαιώνω ότι του έχω πολύ μεγάλη εμπιστοσύνη. Πρόκειται για έναν από τους πιο λαμπρούς διοικητικούς παράγοντες που ανέδειξε η ελληνική Δημόσια Διοίκηση. Ο άνθρωπος αυτός ο οποίος είναι σήμερα γενικός γραμματέας που επελέγη από την Κυβέρνηση της Νέας Δημοκρατίας, θα έπρεπε να ερωτηθεί σε πόσες περιπτώσεις απέδωσε έργο αξιοποιούμενος από την κυβέρνηση του ΠΑΣΟΚ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε.
      Ο κ. Παπαγεωργίου έχει το λόγο. Θα ήθελα όμως να παρακαλέσω για την οικονομία του χρόνου, επειδή οι εγγεγραμμένοι ομιλητές είναι τριάντα οκτώ, να δεχθείτε να περιορίσουμε το χρόνο από τα δέκα λεπτά στα οκτώ.
     ΠΑΝΑΓΙΩΤΗΣ ΣΓΟΥΡΙΔΗΣ: Όχι, κύριε Πρόεδρε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Τότε κύριε Πρόεδρε να έχουμε εμβόλιμη συνεδρίαση και αύριο.
     ΠΡΟΕΔΡΕΥΩΝ (Ιωάννης Τραγάκης): Δεν απεδέχθη ο γενικός γραμματέας της Κοινοβουλευτικής Ομάδας του ΠΑΣΟΚ στη Διάσκεψη των Προέδρων να έχουμε εμβόλιμη συνεδρίαση αύριο Παρασκευή ώστε να γίνει και τέταρτη συνεδρίαση και οι συνάδελφοι που είναι εγγεγραμμένοι επί της αρχής και είναι πάρα πολλοί, να μπορέσουν με άνεση να μιλήσουν. Θα συνεχίσουμε και βλέπουμε.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριοι συνάδελφοι, πρέπει να ομολογήσουμε ότι μετά από πάρα πολύ μεγάλο χρονικό διάστημα η προγραμματική δήλωση, η επίκληση της θεωρίας της επανίδρυσης του κράτους με τούτο το νομοσχέδιο απέκτησε ουσιαστικό περιεχόμενο. Όλο αυτό το χρονικό διάστημα οι πολίτες -φυσικά εμείς ξέραμε τι θα συμβεί στο άμεσο μέλλον- δεν μπορούσαν να κατανοήσουν αυτήν την αφηρημένη επίκληση της επανίδρυσης του κράτους. Τώρα ήρθε η ώρα να κατανοήσουν όλοι περίτρανα ότι η ουσία της επανίδρυσης του κράτους είναι η εγκαθίδρυση του κομματικού κράτους, η εγκαθίδρυση του κράτους της νεοσυντηρητικής παράταξης, του κράτους της νεοδεξιάς.
     Με το υπό συζήτηση και υπό ψήφιση νομοσχέδιο είναι προφανές ότι ικανοποιούνται τα δικά τους παιδιά, είναι προφανές ότι στήνεται το κράτος το κομματικό, το κράτος της νεοδεξιάς. Φυσικά είναι προφανές ότι αυτοδιαψεύδεται η Νέα Δημοκρατία όσον αφορά τη θεωρία για το σύγχρονο κράτος. Πέφτουν οι μάσκες και τώρα φαίνεται με ωμότητα ότι έχουμε διαφορετικές διαθέσεις και πρόσωπο διαφορετικό απ’ αυτό που σμιλεύτηκε όλο αυτό το χρονικό διάστημα του τελευταίου χρόνου από την προεκλογική περίοδο αλλά και εντεύθεν. Όμως πρέπει να επισημάνουμε και μια άλλη πτυχή και αυτό είναι ευτύχημα για την πολιτική ζωή του τόπου.
     Ακυρώνεται και δέχεται το σοβαρότερο ράπισμα η θεωρία του κυρίου Καραμανλή για να εγκατασταθεί το κέντρο της πολιτικής ζωής του τόπου. Τώρα πια οι πολίτες του κέντρου, οι πολίτες της αίσθησης του μέτρου κατανοούν ποιες είναι οι πραγματικές διαθέσεις, ποιο είναι το πραγματικό πρόσωπο της Νέας Δημοκρατίας.
     Είπαν πάρα πολλοί συνάδελφοι ότι με το συγκεκριμένο νομοσχέδιο καταργούνται οι βαθμοί, ξηλώνονται στελέχη, αλλάζουν οι συνθέσεις και ο χαρακτήρας των επιτροπών αξιολόγησης. Μα πάνω απ’ όλα αυτό που έχει σημασία είναι ότι αντικαθίστανται τα μετρήσιμα κριτήρια με ασαφή κριτήρια και μη μετρήσιμα στη νέα περίοδο υλοποίησης του υπό ψήφιση νομοσχεδίου. Φυσικά κανένας σ’ αυτόν τον τόπο δεν μπορεί να μη δεχθεί ότι όλα τα συστήματα που είχαν εμπεδωθεί τα τελευταία χρόνια δεν είχαν τις αδυναμίες τους. Πρώτοι εμείς προστρέξαμε και είπαμε ότι τα συστήματα που εγκαθιδρύσαμε με κόπους όπως αυτά εξελίχθηκαν, είχαν και αδυναμίες.
     Θα μπορούσε, λοιπόν, η Νέα Δημοκρατία με αυτήν την πρωτοβουλία να επιχειρήσει να προτείνει συστήματα αξιολόγησης που θα βελτιώνουν την πραγματική αποδοτικότητα και την πραγματική κατάσταση του δημόσιου τομέα.
      Αντ’ αυτού καταργούνται τα κριτήρια. Αντ’ αντού οι διαδικασίες που έχουν επιλεγεί, διευκολύνουν «τα δικά μας παιδιά» για να καταλάβουν αυτές τις θέσεις στο δημόσιο. Αυτή είναι η πραγματικότητα. Λέει ο κύριος Υπουργός ότι αυτό το σύστημα είναι για τρία χρόνια. Μα μετά από τρία χρόνια, αφού μονταριστεί  το κράτος, θα συζητήσουμε για τις διαδικασίες και για τα μετρήσιμα κριτήρια; Όλοι ξέρουμε τι θα συμβεί, γιατί εν τω μεταξύ τη Δημόσια Διοίκηση θα τη διοικούν οι κομματάρχες της Νέας Δημοκρατίας.
      Στην ουσία, μιλούμε για διορισμό των νέων στελεχών στη Δημόσια Διοίκηση και όχι για αξιολόγηση. Στην ουσία μιλάμε για μία επιδρομή των στελεχών της Νέας Δημοκρατίας και των κομματαρχών της στο κράτος. Δεν ξέρω αν είναι η κ. Υπουργός εδώ, αλλά θα αναφέρω το εξής: φέτος, για πρώτη φορά μετά από πολλά χρόνια δεν έχει γίνει ούτε μία υπηρεσιακή μεταβολή στην παιδεία μας. Και πολλοί διερωτήθηκαν το τελευταίο διάστημα, διευθυντές σχολείων και απλοί καθηγητές, γιατί  έγινε αυτό; Έγινε γιατί περίμεναν το νομοσχέδιο, έγινε γιατί τον Αύγουστο είναι έτοιμες οι καταστάσεις για τους νέους διευθυντές στην πρωτοβάθμια και δευτεροβάθμια εκπαίδευση. Αυτή είναι η αλήθεια.  Τον Σεπτέμβριο, μέσα σε δύο μέρες και πριν την έναρξη της νέας σχολικής περιόδου, θα έχουμε  νέους διευθυντές παντού. Αυτή είναι η πραγματικότητα. Γι’ αυτό δεν έγινε καμία μεταβολή, όταν τα τελευταία χρόνια είχαμε υπηρεσιακές μεταβολές μέχρι τον Ιούλιο, για να είναι έτοιμα τα στελέχη με την είσοδο της νέας σχολικής χρονιάς να ετοιμάσουν τις μονάδες τους.
      Τώρα όλοι ξέρουν. Ακόμη και στις πατρίδες μας που είναι μικρές κοινωνίες, ξέρουμε ποιοι είναι αυτοί. Και αν θέλετε να σας πω τι λέει η ΔΑΚΕ Πιερίας, απ’ όπου κατάγομαι, για το ποιοι θα είναι οι διευθυντές στην πρωτοβάθμια και δευτεροβάθμια εκπαίδευση. Ή μήπως δεν τα ξέρετε; Απλώς πιθανολογούμε αν θα είναι ο άλφα ή ο βήτα. Ξέρουν όμως όλα τα στελέχη ότι θα είναι στελέχη της ΔΑΚΕ της Νέας Δημοκρατίας. Αυτή είναι η πραγματικότητα. Αυτοί θα αναλάβουν την ευθύνη των υπηρεσιών του δημοσίου.
      Με το παλιό σύστημα μπορεί να πει κανείς ότι υπήρχαν προβλήματα και βέβαια έγιναν και υπερβολές. Όμως, επειδή στη Διαρκή Επιτροπή κατατέθηκαν διάφορα στοιχεία, θέλω να πω ότι εκτιμήσεις συνδικαλιστών του χώρου ισχυρίζονται ότι το 30% των διευθυντών στην πρωτοβάθμια και δευτεροβάθμια είναι προβεβλημένα στελέχη της Νέας Δημοκρατίας. Θα του πω του κ. Καλού, ο οποίος έφερε ένα παράδειγμα αξιολόγησης στελεχών από τη Βέροια, στην Ημαθία, ότι αυτοί οι διευθυντές είναι του πολιτικού χώρου και προβεβλημένα στελέχη της Νέας Δημοκρατίας. Και αυτό ακυρώνει στην ουσία το παράδειγμά του ότι εκεί έγιναν υπερβολές.  Και βέβαια, κυρίες και κύριοι συνάδελφοι, το προβάδισμα κατά την αξιολόγηση ιδιαίτερα στην παιδεία δεν ερχόταν από τη συνέντευξη, αλλά από τα πραγματικά κριτήρια που ήταν δεδομένα. Και ο πρόεδρος της ΔΟΕ  και όλα τα στελέχη που χθες παρουσίασαν τις απόψεις της ΟΛΜΕ κλπ είπαν ότι κατά τη συνέντευξη μόνο δεκαοκτώ ως είκοσι ήταν το σύνολο των βαθμών που έπαιρνε η μεγάλη πλειοψηφία. Άρα, εκεί δεν κρίθηκε η τοποθέτηση, κρίθηκε στα πραγματικά στοιχεία και εκεί ήταν το προβάδισμα για την πρωτοβάθμια και δευτεροβάθμια εκπαίδευση. Λέω και πάλι. Δεν ισχυριζόμαστε ότι δεν υπήρχαν υπερβολές.
      Λέω και πάλι. Συνέχεια διατυμπανίζει η Νέα Δημοκρατία τη στάση των περιφερειακών διευθυντών. Βεβαίως να παραιτηθούν. Θα συμφωνήσουμε, αυτά τα στελέχη να είναι κομματικά στελέχη, γιατί υπηρετούν την πολιτική της εκάστοτε Κυβέρνησης. Δεν μπορεί όμως να ζητάμε το ξήλωμα όλων των διευθυντών και των υποδιευθυντών  της πρωτοβάθμιας και δευτεροβάθμιας εκπαίδευσης. Και αναφέρομαι σε αυτά γιατί είναι τα πιο ορατά. Επειδή το κομμάτι της εκπαίδευσης είναι το πιο δυναμικό. Στην πατρίδα μου για παράδειγμα ασκούν το λειτούργημα της εκπαίδευσης δύο χιλιάδες άτομα. Συζητούμε καθημερινά και φωτογραφίζουν τους νέους ηγέτες που θα αναλάβουν να διαχειριστούν τη μοίρα της εκπαίδευσης του νομού μας .
      Θέλω να ρωτήσω τον κύριο Υπουργό. Πώς θα μετράνε τα νέα κριτήρια; Ποσοτικοποιούνται; Έκανα υποδιοικητής στην Αγροτική Τράπεζα και ξέρω πως λειτουργούν στις τράπεζες. Στις τράπεζες η διαχείριση  του ανθρώπινου δυναμικού είναι υπόθεση προκήρυξης, βεβαίως επί θητεία, είναι όμως μετρήσιμα και έχουν συντελεστή βαρύτητας τα μετρήσιμα στοιχεία προκειμένου να καταλήξουμε στο τελικό αποτέλεσμα της αξιολόγησης.
      Πενήντα, εξήντα τα αντικειμενικά. Τριάντα, άλλα στοιχεία. Είκοσι η συνέντευξη. Και ξέρετε, κύριε Υπουργέ, πως γίνετε αυτή η συνέντευξη, στην Εθνική, στην Εμπορική; Αυτοί που κάνουν την συνέντευξη δεν είναι εσωτερικοί. Είναι εταιρίες που αξιολογούν και κάνουν την συνέντευξη, ή η πλειοψηφία της επιτροπής είναι από ιδιωτική εταιρία και η μειοψηφία από στελέχη των τραπεζών. Και γίνεται προκήρυξη των θέσεων στις τράπεζες. Γιατί, λοιπόν, δεν καθιερώνεται ένα τέτοιο σύστημα;
      Ο κ. Σκανδαλίδης αναγνωρίζοντας τα λάθη και τις υστερήσεις του προηγούμενου συστήματος είπε ναι να προκηρυχθούν να είναι επί θητεία, αλλά να συζητήσουμε σοβαρά. Πότε θα συζητήσουμε, κύριε Υπουργέ; Όταν θα εγκατασταθούν οι υμέτεροι; Μετά από τρία χρόνια κύριος οίδε ποιες θα είναι οι πολιτικές εξελίξεις. Η διαχείριση των ανθρωπίνων πόρων στα δημόσια πράγματα είναι μία σοβαρή παράμετρος. Υπάρχουν εφαρμοσμένα μοντέλα στις δημόσιες τράπεζες. Ελάτε να τα εγκαταστήσετε στο δημόσιο. 
      Σας παρακαλώ, λοιπόν, να αποσυρθεί το νομοσχέδιο. Και βέβαια, εμείς δεν πρόκειται να νομιμοποιήσουμε αυτήν τη νομοθετική ρύθμιση. Ούτε στη συνείδηση του ελληνικού λαού πρόκειται να νομιμοποιηθεί αυτό το νομοσχέδιο ούτε και στη συνείδηση των δημοσίων υπαλλήλων.
      ΠΡΟΕΔΡΕΥΩΝ (Ιωάννης Τραγάκης): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριοι συνάδελφοι, να υπενθυμίσω για ποιο θέμα μιλάμε. Δεν υπάρχει κόμμα και πολίτης που να μην εκτιμά ότι ένα από τα πιο κρίσιμα και πιο δυσεπίλυτα προβλήματα που έχει η χώρα είναι η δομή και η λειτουργία της Δημόσιας Διοίκησης. Το έχω πει και στη Βουλή επί κυβερνήσεως ΠΑΣΟΚ, ότι καμία πολιτική δεν μπορεί να αποδώσει όσα επενδύεις επάνω της αν υπάρχει μία αγκυλωμένη και αναποτελεσματική Δημόσια Διοίκηση. Έχω πει επίσης ότι εάν κάποιος ήθελα να κάνει μία φιλολαϊκή, προοδευτική παρέμβαση αυτή θα ήταν στη Δημόσια Διοίκηση για να την καταστήσει πιο αποτελεσματική πιο ευέλικτη πιο αυτόνομη απέναντι στη πολιτική εξουσία.
      Εμείς που ήμασταν κυβέρνηση τόσα χρόνια αισθανόμαστε ικανοποιημένοι από τον τρόπο λειτουργίας και από την προσφορά της Δημόσιας Διοίκησης; Όχι. Είμαστε όμως υπερήφανοι διότι προσπαθήσαμε ξεπερνώντας και τον εαυτό μας να κάνουμε πολλά βήματα μπροστά. Ποιος το 1994 πίστευε ότι ένα κόμμα που κατέχει την εξουσία επανερχόμενο σε αυτήν, μετά από μία μάλλον μελαγχολική περίοδο, θα άφηνε τη δυνατότητά του να έχει με τις προσλήψεις φέουδό του τη Δημόσια Διοίκηση, φέρνοντας το ν.2190 που το επικαλείται σήμερα με έναν εντελώς άσχετο τρόπο με την ουσία του η Κυβέρνηση της Νέας Δημοκρατίας;
      Και όμως, εμείς φέραμε το νόμο Πεπονή. Έτσι χιλιάδες παιδιά από την άλλη παράταξη με αντικειμενικά κριτήρια σήμερα είναι δημόσιοι υπάλληλοι. Είναι η μεγαλύτερη δημοκρατική κατάκτηση σε ένα χώρο που ως τότε ήταν απίστευτο ότι θα μπορούσε η κυβέρνηση να φέρει τέτοιο νόμο. Ήταν μεγάλα βήματα αυτά, ήταν κατακτήσεις.
      Και δεύτερον, μπορεί εμείς με το νόμο Πεπονή να φέραμε και τα θέματα της Δημόσιας Διοίκησης -όχι με τον τρόπο που τα φέρνετε εσείς- αλλά ταυτόχρονα προβλέψαμε ευρύ διάλογο για να φέρουμε το 1999 το δημοσιοϋπαλληλικό κώδικα που ενσωμάτωνε τη σύμφωνη γνώμη του πολιτικού κόσμου, αλλά και μεγάλου μέρους του συνδικαλιστικού κινήματος.
      Τότε, είπαμε ότι θέλουμε μία ιεραρχία η οποία να μπορεί να παραμείνει εκεί, ώστε να έχει συνέχεια και μνήμη αυτή η Δημόσια Διοίκηση ακόμα και αν αλλάζουν οι κυβερνήσεις, ακόμα και αν αλλάζουν οι Υπουργοί, δεδομένου ότι έως τώρα άλλαζαν οι κυβερνήσεις και άλλαζε ολόκληρη η Δημόσια Διοίκηση. Ποια είναι η συνέχεια της Δημόσιας Διοίκησης;
      Θυμάστε κάποτε που λέγαμε ότι είναι ανάγκη να φέρουμε ακόμα και γενικό γραμματέα ο οποίος να είναι μόνιμος; Λέγαμε να φέρουμε ακόμη και Υφυπουργό ο οποίος να είναι και αυτός μόνιμος, ώστε να παραμένει σταθερή η Δημόσια Διοίκηση και να έχει συνέχεια ώστε να έχει και το κράτος συνέχεια, ανεξάρτητα από τα κόμματα που κυβερνούν τον τόπο. 
      Είναι αναγκαίο όλοι αυτοί οι άνθρωποι να υφίστανται αξιολόγηση και να αποδεικνύουν συνεχώς ότι είναι ικανοί και ότι είναι οι καλύτεροι; Ασφαλώς! Ήρθε ο καιρός να κάνουμε μια αξιολόγηση αυτής της προσπάθειας και αυτής της πορείας. Τώρα, ήρθε μια νέα Κυβέρνηση, ήρθε η Νέα Δημοκρατία η οποία έχει και το καθήκον, αλλά και το δικαίωμα να δει από τη δική της πλευρά, με το δικό της μάτι, τι μπορεί να κάνει γι’ αυτήν τη Δημόσια Διοίκηση.
      Η Νέα Δημοκρατία λέει «εμείς ήλθαμε για να εφαρμόσουμε το πρόγραμμά μας» και ότι θα πρέπει να σεβαστούμε τη λαϊκή εντολή. Ασφαλώς! Θα πρέπει όμως να δούμε ποια είναι η λαϊκή εντολή. Πήρε λαϊκή εντολή η Νέα Δημοκρατία να έρθει και να κατεδαφίσει τα πάντα; Μήπως η Νέα Δημοκρατία πήρε λαϊκή εντολή να οδηγήσει στη λαιμητόμο είκοσι χιλιάδες δημόσιους υπαλλήλους εν μία νυκτί; Αυτήν την εντολή πήρε από τον ελληνικό λαό;
      Η Νέα Δημοκρατία πήρε εντολή για να αντιμετωπίσει ένα κρίσιμο θέμα, το κρισιμότερο, όπως είπα και νωρίτερα, θέμα που έχει η χώρα σήμερα, δηλαδή να προκαλέσει επί της ουσίας συζήτηση, να επιδιώξει συναίνεση και να επιδιώξει το διάλογο. Με αυτό που κάνει σέβεται τη λαϊκή εντολή; Υπάρχει διάλογος; Υπάρχει συναίνεση; Συζητάμε ένα τόσο μείζον θέμα ή αυτήν την ώρα ακολουθείται μία πραξικοματική διαδικασία;
      Η Νέα Δημοκρατία είχε πει -και με αυτό πήρε την εντολή να κυβερνήσει- ότι θα υπάρξει ισονομία και ισοπολιτεία. Μα για να υπάρξει ισονομία και ισοπολιτεία χρειάζεται ένα σύστημα αξιολόγησης, ένα σύστημα κριτηρίων το οποίο επεξεργάζεσαι και λες ότι όλοι, και οι μεν και οι δε, θα κρίνονται βάσει αυτού του συστήματος και βάσει αυτού θα καταλάβουν τις θέσεις εάν είναι άξιοι  ή όχι. Σήμερα, υπάρχει τέτοιο σύστημα με αυτό που κάνει η Νέα Δημοκρατία; Αυτό φέρνει; Πού είναι η ισοπολιτεία και η ισονομία;
      Η Νέα Δημοκρατία είπε -και με αυτό πήρε την εντολή του λαού- ότι δεν θέλει κομματικό κράτος. Εγώ όμως άκουσα, όχι μόνο το ΠΑΣΟΚ που μπορεί να μας κακολογήσετε ότι τάχα το κάνουμε για τα δικά μας παιδιά, αλλά άκουσα και το ΚΚΕ και το Συνασπισμό να λέει ότι ο μοναδικός λόγος για τον οποίο έρχεται αυτό το νομοσχέδιο εδώ είναι για να αλώσει η Νέα Δημοκρατία κομματικά την ηγεσία της Δημόσιας Διοίκησης.
      Η Νέα Δημοκρατία είπε στον ελληνικό λαό ότι θα φέρνει εδώ νομοσχέδια τέτοιας κλίμακας, τέτοιου βάθους και τέτοιας βαρύτητας χωρίς να λαμβάνει υπόψη το συνδικαλιστικό κίνημα και τους φορείς; Αντίθετα, είπε ότι στη νοοτροπία μας, την κουλτούρα μας και την πολιτική μας είναι να συζητάμε βαθιά αυτά τα θέματα και ότι βέβαια ότι θα εφαρμόσουμε την πολιτική μας, αλλά στη συνέχεια και αφού ακούσουμε όλους τους φορείς, θα δούμε πώς μπορούν να συνθέσουν τις απόψεις όσον αφορά αυτό το σοβαρό θέμα. 
      Εγώ όμως άκουσα την ΑΔΕΔΥ να εκλιπαρεί σχεδόν την Κυβέρνηση να πάρει πίσω το νομοσχέδιο μέσα σε ένα με ενάμισι μήνα. Η ΑΔΕΔΥ είπε στην Κυβέρνηση ότι έχει προτάσεις τις οποίες πρέπει να κουβεντιάσουν και άλλες να αποδεχτεί η Κυβέρνηση και άλλες όχι, αλλά ότι το βασικό είναι να κουβεντιάσουν! Επίσης άκουσα τη ΔΟΕ, την ΟΛΜΕ και την ΑΝΑΕ.
      Καλά, όλοι εμείς, και το ΠΑΣΟΚ και το ΚΚΕ και η Νέα Δημοκρατία και σύσσωμοι οι φορείς, δεν κατανοούμε το μεγαλείο της Κυβέρνησης της Νέας Δημοκρατίας η οποία θέλει να αλλάξει τη Δημόσια Διοίκηση κάνοντάς την πιο ανεξάρτητη από τα κόμματα, πιο αποτελεσματική και πιο λειτουργική; Κανένας δεν καταλαβαίνει, παρά μόνο η Νέα Δημοκρατία;
      Αγαπητοί συνάδελφοι της Νέας Δημοκρατίας, άκουσα πολλούς από εσάς να μιλάτε. Υπερίπτασθε! Μιλάτε σαν να είστε ακόμα στην Αντιπολίτευση και κάνετε γενικές διακηρύξεις. Εδώ μιλάμε για ένα σχέδιο νόμου που είναι σαφές και καθαρό, για ένα σχέδιο νόμου που είναι μπροστά μας. Δεν μιλάμε για το τι θα θέλατε να κάνετε. Μιλάμε για το τι κάνετε τώρα.
      Αγαπητοί συνάδελφοι, γίνεται επέλαση στη Δημόσια Διοίκηση. Αυτή είναι η αλήθεια. Αυτή είναι μια πραγματικότητα. Η Νέα Δημοκρατία εξαναγκάζεται να επικαλείται τον μακαρίτη τον Μένιο τον Κουτσόγιωργα, είκοσι-είκοσι πέντε χρόνια μετά. Άλλοι καιροί, άλλες συνθήκες, άλλες προτεραιότητες. Έτρεξε πολύ νερό από τότε. Εμείς οι ίδιοι οι άνθρωποι του ΠΑΣΟΚ κάναμε μεγάλα βήματα μπροστά. 
      Ο κ. Παυλόπουλος έχει ζηλέψει, φαίνεται, τη δόξα μιας άλλης εποχής του κ. Κουτσόγιωργα. Θυμάστε έλεγαν για τη «χαντζάρα» του Κουτσόγιωργα. Ψάχνει ο κ. Παυλόπουλος στα ιστορικά αρχεία να την πάρει αυτήν τη χαντζάρα. Είναι κρίμα που, ενώ θα έπρεπε να μιλάμε για το μέλλον μιας διοίκησης, που αφορά την ανάπτυξη του τόπου μας και αφορά τους πολίτες και την καθημερινότητά τους, εμείς επανερχόμαστε δεκαετίες πίσω.
      Η Νέα Δημοκρατία στο χώρο της διοίκησης με αυτό το νομοσχέδιο, το φαύλο πραγματικά νομοσχέδιο, πάει τη Δημόσια Διοίκηση χρόνια πίσω. Αυτό είναι μια μελαγχολική διαπίστωση. Ο κ. Παυλόπουλος, είμαι σίγουρος, στο συνέδριο της Νέας Δημοκρατίας θα πάρει τα παθιασμένα, τα φανατικά χειροκροτήματα όλων αυτών που χαίρονται για την δεξιά παλινόρθωση.
      Ταυτόχρονα όμως να ξέρει ότι -με την αλαζονεία και την αυταρχικότητα με την οποία ουσιαστικά πολιτεύεται, πέρα από τα χαμόγελα στις κάμερες- η κοινωνία δεν θα ανεχθεί λογικές αυτού που λέμε στην πατρίδα μου «παλαιοκομματούρας». Περί αυτής της λογικής πρόκειται. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Η κ. Χριστοφιλοπούλου έχει το λόγο. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, πιστεύω ότι θα μπορούσαμε να βάλουμε ως τίτλο αυτού του νομοσχεδίου: «Τα ψεύτικα τα λόγια τα μεγάλα». Και θα μπορούσαμε να τον βάλουμε αυτόν τον τίτλο αν θυμόμασταν τα όσα μας έλεγαν τα στελέχη της Νέας Δημοκρατίας και ο κύριος Υπουργός -από της θέσεως τότε της Αξιωματικής Αντιπολίτευσης- κατά τη ψήφιση σχεδίων νόμων της κυβέρνησης του ΠΑΣΟΚ, αντίστοιχων για τη διοικητική μεταρρύθμιση ή και στα πλαίσια του Εθνικού Συμβουλίου Διοικητικής Μεταρρύθμισης. 
    Αντ’ αυτού σήμερα ο κ. Παυλόπουλος μας είπε ότι εμείς στην Αξιωματική Αντιπολίτευση κάνουμε τάχα προπαγάνδα. Τότε εσείς τι κάνατε τότε; Και εσείς κάνατε προπαγάνδα τότε, αν εμείς κάνουμε προπαγάνδα σήμερα; Για να βάζουμε τα πράγματα στη θέση τους.
    Πού είναι λοιπόν, κυρίες και κύριοι της Νέας Δημοκρατίας, το δικό σας μεγαλόπνοο σχέδιο σήμερα για μια νέα Δημόσια Διοίκηση της νέας διακυβέρνησης; Πού είναι η περίφημη αξιοκρατία, για την οποία κοπτόσασταν; Πού είναι η αξιοπρέπεια του δημοσίου υπαλλήλου; Πού είναι η συνέχιση του κράτους; Πού είναι η υιοθέτηση των αρχών μιας διοίκησης που είναι εργαλείο για την εξυπηρέτηση των συμφερόντων των πολιτών;
    Ναι λέει ο κύριος Υπουργός. Βεβαίως, θα προσέλθουμε σε διάλογο. Θα συνεχιστεί ο διάλογος, διότι θα πάμε σε μακρόπνοα σχέδια μεταρρύθμισης της Δημόσιας Διοίκησης και καλούμε την ΑΔΕΔΥ να συνεχίσει το διάλογο. Ναι, αλλά αφού εν μια νυκτί και πραξικοπηματικά έχουμε καταλύσει τα πάντα, κάθε έννοια δικαίου, αξιοκρατίας και κριτηρίων εις το όνομα κάποιων, λέει, αναξιοκρατικών διαδικασιών. 
    Είναι εμφανές, κυρίες και κύριοι της Νέας Δημοκρατίας, ότι δεν πιστεύετε στο διάλογο, ότι δεν πιστεύετε στη συλλογικότητα και το αποδείξατε. Επιλεκτικά επικαλείστε ότι η ΑΔΕΔΥ συμφωνεί με τη θητεία. Τι έκανε, όμως η ΑΔΕΔΥ στην συζήτηση στην επιτροπή. Σας κατήγγειλε. Και σας κάλεσε ν’ αποσύρετε το νομοσχέδιο.
    Μπορεί να συμφωνεί με το επιμέρους ζήτημα της θητείας των προϊσταμένων. Πράγματι αν θέλετε να επαναφέρετε τη θητεία, μπορείτε να την εισαγάγετε στο επόμενο «μακρόπνοο» νομοσχέδιο, αφού πρώτα το μελετήσετε και το θέσετε σε διάλογο. Όμως θα πρέπει να αποσύρετε πρώτα αυτό το νομοσχέδιο. Γιατί αυτό το νομοσχέδιο αποδεικνύει ότι δεν θέλετε τίποτα από αυτά που στα λόγια λέτε σήμερα. Γι αυτό είπα ότι ο τίτλος είναι «Τα ψεύτικα τα λόγια τα μεγάλα».
    Την ίδια ώρα που εσείς ακριβώς -με την πράξη σας- αρχίζατε το διάλογο με την ΑΔΕΔΥ στο πλαίσιο των Συλλογικών Διαπραγματεύσεων και μιλούσατε για την αξιοκρατία και για τη διατήρηση των βαθμών και αύξηση των βαθμών ιεραρχίας στο δημόσιο, την ίδια ώρα καταθέτατε στη Βουλή αυτό το νομοσχέδιο με εκ διαμέτρου αντίθετο περιεχόμενο.
      Παραβλέψατε ακόμη και την πρόβλεψη του άρθρου 14 του πρόσφατου νόμου που εσείς ψηφίσατε, του ν. 3242 για τη σύσταση επιτροπής κωδίκων. Ναι, θα τα κάνετε και αυτά στο μέλλον, αφού όμως πρώτα και εν όψει συνεδρίου έχετε τακτοποιήσει τα δικά σας παιδιά.
      Δε νομίζω ότι κατά βάθος πιστεύετε πως κάποιοι γενικοί διευθυντές, διευθυντές ή ακόμη και τμηματάρχες -δε γνωρίζω- έχουν τοποθετηθεί με μη αξιοκρατικές και αντικειμενικές κρίσεις. Ο Κοινοβουλευτικός μας Εκπρόσωπος ο κ. Καστανίδης αναφέρθηκε πριν στον έγκριτο πράγματι σημερινό γενικό γραμματέα. Υπάρχουν και άλλοι γενικοί γραμματείς -μάλιστα ο κ. Ανδρονόπουλος τίμησε τη θέση που κατείχε ως Γενικός Διευθυντής με αυτές τις διαδικασίες που σήμερα συλλήβδην καταργείτε, αλλά και τη θέση που έχει σήμερα. Υπάρχουν και άλλοι γενικοί γραμματείς και στελέχη υψηλόβαθμα που είναι σε θέσεις πολιτικές αυτήν τη στιγμή στην Κυβέρνησή σας. Άρα, σύμφωνα με όσα μας λέτε και αυτοί είχαν κριθεί με μη αντικειμενικά και αναξιοκρατικά κριτήρια, τα οποία θέλετε σήμερα εσείς να καταργήσετε. Γιατί μιλήσατε για μεγάλες αντιφάσεις αναφερόμενοι στον Αρχηγό της Αξιωματικής Αντιπολίτευσης. Αντίθετα βρίθει μεγάλων αντιφάσεων αυτό το νομοσχέδιο που μας φέρατε, και η πολιτική σας πράξη γενικότερα.
      Έρχομαι στο θέμα της επιλογής του γενικού διευθυντή, ως παράδειγμα αυτής της περίφημης αξιοκρατίας. Είναι δυνατόν, κυρίες και κύριοι συνάδελφοι, να ομιλούμε για αξιοκρατία στη διοίκηση, όταν μας δίνει τη δυνατότητα για μια τριετία αυτό το νομοσχέδιο να επιλέγουμε γενικούς διευθυντές με μοναδικό κριτήριο είκοσι χρόνια υπηρεσίας στο βαθμό Α΄ κατηγορίας ΠΕ; Και τα άλλα, πού είναι; Γενικόλογα; Η διοικητική του δυνατότητα, η επαγγελματική κατάρτιση, οι ξένες γλώσσες; Πού είναι όλα αυτά; Ναι μας είπατε θα εφαρμοσθούν στην πράξη. Δώστε μας τη λευκή επιταγή, όπως είπε και ο Γιώργος Παπανδρέου. Δώστε μας τη λευκή επιταγή και θα τα εφαρμόσουμε στην πράξη.
      Η χώρα πηγαίνει σε διαδικασίες διοικητικής σύγκλισης με την Ευρωπαϊκή Ένωση. Η χώρα πηγαίνει στην ολοκλήρωση του Γ΄ Κοινοτικού Πλαισίου Στήριξης και στο Δ΄ Κοινοτικό Πλαίσιο Στήριξης και ούτε καν αναφέρεται πουθενά το κριτήριο της ξένης γλώσσας για τα στελέχη της διοίκησης. Και εν πάση περιπτώσει, ας αναφερθούμε και στο εξής, γιατί θέλω πραγματικά να δείξω ότι δεν είχατε κανέναν λόγο, πλην του κομματικού λόγου, να φέρετε αυτό το νομοσχέδιο στη Βουλή. Διότι και αν, όπως κόπτεστε και εσείς και η Υπουργός Παιδείας, θέλατε να αλλάξετε κάποια στελέχη που έστω με μη αντικειμενικές διαδικασίες είχαν κριθεί, τότε ο υπάρχον δημοσιοϋπαλληλικός κώδικας, σας το επιτρέπει και σας το επιτρέπει με το άρθρο 82, το οποίο δίνει τη δυνατότητα στον ίδιο τον Υπουργό με ειδικώς αιτιολογημένη πρότασή του να ζητήσει απαλλαγή του γενικού διευθυντή από τα καθήκοντά του για λόγους ακαταλληλότητας και ανάλογη δυνατότητα δίνει το άρθρο 85 του υπαλληλικού κώδικα για τους προϊσταμένους των άλλων οργανικών μονάδων.
      Αν κάποιοι, λοιπόν, κυρίες και κύριοι της Νέας Δημοκρατίας, δεν έκαναν καλά τη δουλειά τους, δεν είχατε εργαλείο διοικητικό να τους αξιολογήσετε; Αυτό αποδεικνύει το δικό σας φαρισαϊσμό και όχι τον φαρισαϊσμό στον οποίο αναφέρθηκε ο κύριος Υπουργός, ο κ. Παυλόπουλος.
      Θέλω τώρα να έρθω στο ζήτημα των δηλώσεων της Υπουργού Παιδείας, όπου και εκεί είχαμε μια απίστευτη επιλεκτική ανάσυρση απόψεων της ΟΛΜΕ. Παραγνωρίσαμε γενικώς το γεγονός ότι η ίδια η ΟΛΜΕ καταδίκασε συλλήβδην το νομοσχέδιο και τις διαδικασίες που εισάγει στο χώρο της παιδείας, και ζήτησε από την Κυβέρνηση να το αποσύρει. Και ήρθε εδώ η κ. Γιαννάκου να μας υποσχεθεί ότι «θα κάνουμε διάλογο για την παιδεία», αλλά για την παιδεία και όχι για τους κομματικούς «ημετέρους», αφού έχουν καταργηθεί τα όσα στελέχη είναι σήμερα στη διοίκηση της πρωτοβάθμιας και της δευτεροβάθμιας εκπαίδευσης. Αφού έχουν, λοιπόν, παυθεί τα υπάρχοντα διευθυντικά στελέχη και αφού έχουν μπει οι δικοί σας «ημέτεροι», τότε θα προχωρήσουμε σε έναν διάλογο για τη παιδεία.
      Ένα διάλογο για την παιδεία, όπου πραγματικά, κάνει κανέναν να αναρωτιέται το εξής: Για ποια παιδεία μιλάτε όταν εσείς οι ίδιοι καταργείτε, ίσως την πιο σημαντική από τις ελευθερίες στο χώρο της παιδείας, που είναι η αυτονομία και η αυτοτέλεια των ΑΕΙ -και αναφέρομαι εδώ στο παράδειγμα του Ελληνικού Ανοικτού Πανεπιστημίου, το οποίο επικαλέστηκε ο Πρόεδρος του ΠΑΣΟΚ και Αρχηγός της Αξιωματικής Αντιπολίτευσης- τι έχει να απαντήσει η κ. Γιαννάκου; Δεν θίγεται -λέει- το ΕΑΠ. Και επιμένω σ’ αυτό. Δεν θίγεται το ΕΑΠ, διότι το μόνο που κάνουμε είναι να αυξάνουμε τα εκλεκτορικά σώματα και βεβαίως σε όσες διαδικασίες κρίσης είναι σε εξέλιξη, απλώς θα αυξηθούν τα μέλη των εκλεκτορικών σωμάτων.
      Κυρίες και κύριοι συνάδελφοι, επειδή τυγχάνει να είμαι η ίδια σε αναστολή καθηκόντων, καθηγήτρια στο Ελληνικό Ανοικτό Πανεπιστήμιο, θα ήθελα, όσοι εδώ εκ των συναδέλφων είναι πανεπιστημιακοί και ο κύριος Υπουργός ο ίδιος, να με πληροφορήσετε, αν ένα σώμα, το οποίο έχει συγκροτηθεί και είναι σε εξέλιξη μια διαδικασία κρίσης, είναι συνταγματικό και αν συνεχίζει αυτό, ως ίδιο σώμα με την προσθήκη άλλων μελών; Στην ουσία τι κάνει το νομοσχέδιο αυτό; Καταργεί εξελίξεις μελών ΔΕΠ του ΕΑΠ, εν μια νυκτί.
Στην ουσία πρόκειται περί ενός πραξικοπήματος στη χώρο της ανώτατης παιδείας. 
      Ζούμε, λοιπόν, κυρίες και κύριοι συνάδελφοι, το θέρος των μεγάλων αυθαιρεσιών. Ζούμε το θέρος των αυθαιρεσιών στο χώρο της Δημόσιας Διοίκησης. Ζούμε στο θέρος των αυθαιρεσιών στο χώρο της παιδείας και της ανώτατης και της πρωτοβάθμιας και της δευτεροβάθμιας. Ζούμε και στο θέρος των αυθαιρεσιών στις φορολογικές περαιώσεις και ρυθμίσεις πλαστών και εικονικών τιμολογίων. Αναφέρομαι και σ’ αυτό για να δώσω όλο το πλέγμα των ρυθμίσεων που επέλεξε η Νέα Δημοκρατία να φέρει στο Β΄ Θερινό Τμήμα της Βουλής. Και τι μας είπε η κα εισηγήτρια: «Μα γιατί μας κατηγορείτε ότι είναι εν μέσω θέρους; Εμείς κάνουμε τη δουλειά μας».
      Τη δουλειά σας να την κάνετε κυβερνώντας, και τα μεγάλα νομοσχέδια, όπως αυτά της Δημόσιας Διοίκησης, να τα φέρνετε μετά από διάλογο, μετά από μελέτη, μετά από σχέδιο, μετά από σεβασμό στους θεσμούς, στους φορείς και σ’ όλες τις παρατάξεις της Βουλής. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία συνάδελφο. 
      Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο.
      Πόσο χρόνο θέλετε, κύριε Υφυπουργέ;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δέκα - δώδεκα λεπτά, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω δώδεκα λεπτά.
      Είστε ο πρώτος που ξεκινήσατε εκπτώσεις στο χρόνο και σας ευχαριστούμε πολύ. Εύχομαι να σας μιμηθούν και οι υπόλοιποι. 
      Ορίστε, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα προσπαθήσω να είμαι λακωνικός.
      Κυρίες και κύριοι συνάδελφοι, μετά από τόση συζήτηση εδώ για το παρόν νομοσχέδιο έχω γεμίσει από απορίες, ενώ μετά τόσα χρόνια που υπηρετώ αυτήν την Αίθουσα δεν θα έπρεπε να έχω απορίες. Έχω, λοιπόν, και απορίες και ερωτήματα να υποβάλω. 
      Πρώτον, θέλω να ρωτήσω: Πώς γίνεται όταν εσείς φέρατε το ν. 2190 με πανομοιότυπες ρυθμίσεις, να ήσασταν του μεσαίου χώρου και ενώ εμείς φέρνουμε τώρα αυτές τις ρυθμίσεις, δεν δικαιούμαστε να ανήκουμε στο μεσαίο χώρο; 
      Δεύτερον, πώς, όπως είπε ο Αρχηγός σας μέχρι το 1981 όποιος δεν ήταν με τη δεξιά, δεν μπορούσε ούτε έξω από το δημόσιο να περάσει, βρεθήκατε την τετραετία 1977-1981 να ελέγχετε ασφυκτικά το δημοσιοϋπαλληλικό συνδικαλιστικό κίνημα, πράγμα που σας έφερε και στην εξουσία; Τρίτον, πώς με τόσες εκσυγχρονιστικές νομοθετικές παρεμβάσεις και τόσα μετρήσιμα κριτήρια βρέθηκε το κράτος να τελεί κάτω από τον ασφυκτικό κομματικό σας έλεγχο, για να απολαμβάνουν μάλιστα οι πολίτες πανάκριβες και άκρως υποβαθμισμένες δημόσιες υπηρεσίες και με πλημμυρίδα διαφθοράς στο δημόσιο και στον ευρύτερο δημόσιο τομέα;
      Γιατί, αγαπητοί συνάδελφοι του ΠΑΣΟΚ, το συζητούμενο νομοσχέδιο είναι ένα τερατούργημα, ενώ το δικό σας, ο ν. 2190/1994 δεν ήταν; Εμείς αυτόν ακριβώς αντιγράφουμε και φέρνουμε εδώ.
      Πώς εμείς φέρνοντας αυτό το νομοσχέδιο είμαστε Κυβέρνηση –ακούστηκε κι αυτό- του εθνικού διχασμού, ενώ εσείς ήσασταν κυβέρνηση της εθνικής ομοψυχίας φέρνοντας πανομοιότυπες ρυθμίσεις, αλλά και με κεφάλαια διωγμών χιλιάδων υπαλλήλων του δημοσίου και του ευρύτερου δημόσιου τομέα; Διότι ο ν. 2190 είχε ολόκληρο κεφάλαιο με τέτοιο πογκρόμ και απεναντίας είχε κι άλλο κεφάλαιο που επανέφερε και προσελάμβανε αυτούς που είχε «απολύσει» η οικουμενική κυβέρνηση του Ζολώτα και με την ψήφο μάλιστα του κόμματος του ΠΑΣΟΚ.
      Εσείς, λοιπόν, φέρνοντας όλα αυτά ήσασταν κυβέρνηση της εθνικής ομοψυχίας, ενώ εμείς φέρνοντας μόνο το κεφάλαιο που κάνει αλλαγές στη Δημόσια Διοίκηση είμαστε Κυβέρνηση του εθνικού διχασμού.
      Επίσης, πώς εμείς διαλύουμε τα ΚΕΠ, όπως είπε ο Πρόεδρός σας μιλώντας εδώ τη στιγμή που τη διάταξη της παραγράφου 1 του άρθρου 15, μετά από τις διεξοδικές εξηγήσεις που σας δώσαμε στην επιτροπή, την υπερψηφίζετε; Ας μπαίνατε στον κόπο να ενημερώσετε κύριε Κουτσούκο τον Πρόεδρό σας ότι αυτή η διάταξη που φέρνουμε δεν είναι προς διάλυση των ΚΕΠ, αλλά είναι προς όφελος των ΚΕΠ. Διότι σας εξήγησα διεξοδικά στην επιτροπή ότι εντός του Αυγούστου λήγουν εικοσιτετράμηνα και δεν έχουμε την ευχέρεια βάσει του ν. 2527/97 που είναι δικός σας νόμος, να συνεχίσουμε να απασχολούμε συμβασιούχους έργου διότι υπάρχει πρόβλημα αναγνωρίσεως της δαπάνης από το Ελεγκτικό Συνέδριο.
      Επίσης υπάρχουν και θέματα πειθαρχικών και ποινικών διώξεων και καταλογισμού κατά των υπευθύνων που κάνουν συμβάσεις έργου και που υποκρύπτουν προδήλως συμβάσεις εξαρτημένης εργασίας.
      Οφείλατε, λοιπόν, να ενημερώσετε τον Πρόεδρό σας, ώστε να μην έρχεται εδώ και να λέει πράγματα τα οποία αντιφάσκουν προς την αλήθεια και την πραγματικότητα.
      Κυρίες και κύριοι συνάδελφοι, εμείς δημοσιοποιήσαμε και εξαγγείλαμε εγκαίρως το πρόγραμμά μας και είπαμε ότι θα κάνουμε κινητή ιεραρχία. Και αυτό κάνουμε σήμερα. Δηλαδή θέλατε εμείς να μην τηρήσουμε το πρόγραμμά μας; Και δεν είναι τυχαία η δέσμευσή μας να κάνουμε κινητή την ιεραρχία. Διότι όλοι μας η αντιπολιτευτική μας πρακτική στηρίχτηκε, κυρίως, γύρω από την κακοδαιμονία του δημοσίου και του ευρύτερου δημόσιου τομέα και γύρω από το γεγονός ότι αυτή η διοίκηση άκρως κομματικοποιημένη και συνεπώς υποβαθμισμένη  δεν μπορεί να ανταποκριθεί στις προσδοκίες του ελληνικού λαού που δεν τον ενδιαφέρει τι χρώμα είναι ο προϊστάμενος και ο υπάλληλος γενικότερα. Εκείνο που τον ενδιαφέρει είναι να απολαμβάνει σωστές υπηρεσίες από το ελληνικό δημόσιο το οποίο συντηρεί από το υστέρημά του.
      Εμείς, λοιπόν, είπαμε ότι θα κάνουμε προϊσταμένους διευθύνσεων και γενικών διευθύνσεων επί θητεία. Και εφόσον είπαμε αυτό, για να το κάνουμε πράξη, φέρνουμε αυτό το νομοσχέδιο.
      Οι ρυθμίσεις των άρθρων 7, 8, 9, 10, και 11 είναι ρυθμίσεις που απορρέουν από τη δέσμευσή μας να κάνουμε προϊσταμένους επί θητεία.
      Πέστε μας εσείς τον τρόπο, με τον οποίο μπορούσαμε να υλοποιήσουμε την προγραμματική μας δέσμευση, χωρίς να φέρουμε αυτές ακριβώς τις ρυθμίσεις.
      Κατά συνέπεια δεν αντιλαμβάνομαι για ποιο λόγο εκδηλώνεστε με τον τρόπο που εκδηλώνεστε. Η δικαιολογία είναι μία και μόνη. Πιστέψατε, ότι, επειδή βραδύναμε να υλοποιήσουμε την προγραμματική μας δέσμευση, θα μπορούσαμε εμείς να είμαστε στην Κυβέρνηση και σεις να είσθε στην εξουσία ελέγχοντας ασφυκτικά τις διοικητικές δομές τις οποίες εσείς με τις ρυθμίσεις και τις πρακτικές σας στήσατε.
      Αυτό λοιπόν, αγαπητοί συνάδελφοι, επειδή μονοπωλείτε και τη δημοκρατικότητα σ’ αυτόν τον τόπο, είναι δημοκρατικό; Ο λαός με μια μεγάλη πλειοψηφία να εμπιστεύεται το κόμμα της Νέας Δημοκρατίας, να εμπιστεύεται τον Κώστα Καραμανλή για να τον κυβερνήσει, για να υλοποιήσει τα προγράμματα και να πάει ο τόπος μπροστά και σεις να θέλετε εμείς απλώς να έχουμε τους υπουργικούς θώκους και σεις να έχετε την εξουσία; Αυτό νομίζω ότι δεν λέγεται δημοκρατία, αλλά φενακισμός της δημοκρατίας.
      Εμείς, λοιπόν, δεν θα σας κάνουμε το χατίρι να φενακίσουμε τη δημοκρατία και να φτάσουμε σε ένα σχήμα το οποίο ούτε τη δημοκρατία τιμά ούτε βεβαίως υπηρετεί τα συμφέροντα του ελληνικού λαού. 
      Εμείς πράγματι, αγαπητέ κύριε Λοβέρδο, έχουμε ανοίξει ένα διάλογο με την ΑΔΕΔΥ γιατί θέλουμε πραγματικά να βάλουμε εκείνους τους κανόνες που θα κάνουν μία κρατική μηχανή να μην υπηρετεί κανένα κόμμα. Να είναι μία κρατική μηχανή στην υπηρεσία του ελληνικού λαού για να μπορεί ο τόπος αυτός να μη βλέπει την κρατική μηχανή, τη Δημόσια Διοίκηση ως επιπροσθούν εμπόδιο εις την πρόοδο και εις την ανάπτυξη, αλλά ως ένα εργαλείο που θα βοηθάει την πρόοδο και την ανάπτυξη.
      Αυτές, όμως, οι διαπραγματεύσεις, όπως και ο χρόνος που χρειάζεται για να φτάσουμε σε ένα καινούργιο δημοσιοϋπαλληλικό κώδικα, μας απαγόρευαν να περιμένουμε να φέρουμε αυτές τις ρυθμίσεις μετά από οκτώ, εννέα μήνες. Διότι και τώρα με τις ρυθμίσεις αυτές οι αλλαγές χρειάζονται περίπου ένα οκτάμηνο. Δηλαδή μόνο μετά από οκτώ, εννέα μήνες, δηλαδή τον Απρίλιο του 2005, θα έχουν επιλεγεί και τοποθετηθεί και οι γενικοί διευθυντές. Αντιλαμβάνεστε ότι για την επιλογή και τοποθέτηση των γενικών διευθυντών θα μακρύνει ο χρόνος, διότι ένα είναι το Ειδικό Υπηρεσιακό Συμβούλιο, που κάνει τις επιλογές των γενικών διευθυντών.
      ΑΝΔΡΕΑΣ ΛΟΒΕΡΔΟΣ: Οι υπόλοιποι πότε είπατε;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πιστεύω μέχρι το Φεβρουάριο να έχουν γίνει οι αλλαγές.
      Εάν, λοιπόν, περιμέναμε να ολοκληρωθεί η διαδικασία του νέου υπαλληλικού κώδικα και φέρναμε αυτό το νομοθέτημα το Φεβρουάριο ή το Μάρτιο, θα θέλαμε άλλους επτά, οκτώ μήνες και εμείς μεν θα ήμασταν στην κυβέρνηση επί δύο χρόνια, ενώ εσείς θα ήσασταν στην εξουσία.
      Αυτά, όμως, δεν είναι σοβαρά πράγματα. Ο λαός μας ψήφισε να υλοποιήσουμε προγράμματα και να κυβερνήσουμε. Εσάς σας έταξε στην αντιπολίτευση να μας ελέγχετε, αλλά όχι να κυβερνάτε.
      Θα σας πω ένα παράδειγμα, κυρίες και κύριοι συνάδελφοι, για να δείτε πόσο είναι αδήριτος η ανάγκη αυτών των μεταβολών. 
      Διευθύντρια στο Υπουργείο Γεωργίας έχει εκκρεμή ποινική δίωξη σε βαθμό κακουργήματος για πλαστογραφίες και άλλα αδικήματα. Διεξάγεται τακτική ανάκριση. Επί των ημερών σας είχε γίνει ένορκος διοικητική εξέταση και βγήκε ένα πόρισμα καταπέλτης. Παράλληλα, διεξάγεται και έρευνα από το Σώμα Επιθεωρητών Ελεγκτών Δημόσιας Διοίκησης όπου βρίσκονται παρανομίες, σημεία και τέρατα.
      Η πολιτική ηγεσία του Υπουργείου Γεωργίας έφερε το θέμα στο υπηρεσιακό συμβούλιο για να κάνει, παρακαλώ, απλώς μετακίνηση σε άλλη διεύθυνση.
      Προ μιας εβδομάδος, λοιπόν, έγινε αγαπητέ κύριε Μπούρα, το υπηρεσιακό συμβούλιο και απεφάνθη -ακούστε- με τόσα δεδομένα με πλειοψηφία τρία - δύο να μη μετακινηθεί.
      Όλα αυτά λοιπόν, κυρίες και κύριοι συνάδελφοι, δείχνουν ότι αυτές οι μεταβολές ήταν απαραίτητες. Εσείς κάνατε συνέχεια εκσυγχρονιστικές μεταβολές και το αποτέλεσμα ήταν αυτό που όλοι ζούμε και βιώνουμε και που σας καταδίκασε στη συνείδηση του ελληνικού λαού, γι’ αυτό σας έστειλε στα έδρανα της Αντιπολιτεύσεως.
      Σημασία, κυρίως, δεν έχουν οι νομοθετικές μεταβολές. Σημασία έχει η εφαρμογή αυτών των μεταβολών. Ένας καλός νόμος στα χέρια ενός κακού δικαστού είναι κακός νόμος, ενώ ένας κακός νόμος στα χέρια ενός έντιμου και έξυπνου δικαστού γίνεται καλός νόμος.
      Εμάς, λοιπόν, θα μας κρίνετε στην εφαρμογή αυτών των μεταβολών. Τότε θα μας κρίνετε.
      Δεν είναι αληθές, κυρίες και κύριοι συνάδελφοι, ότι οι προϊστάμενοι δεν κρίνονται με κριτήρια και ότι η μόνη προϋπόθεση είναι ο χρόνος και ο βαθμός ΠΕ Α΄. Όχι. Αυτές είναι οι τυπικές προϋποθέσεις. Οι επιλογές όλων των προϊσταμένων θα γίνουν με κριτήρια. Και αν θέλετε θα σας το θυμίσω. Το λέμε ρητά στη ρύθμιση την οποία φέρνουμε. Λέει: «Η επιλογή των προϊσταμένων γενικών διευθύνσεων γίνεται με βάση τα στοιχεία του προσωπικού μητρώου κάθε υπαλλήλου.» Εκεί μέσα, κυρίες και κύριοι συνάδελφοι, δεν είναι οι γλώσσες, οι τίτλοι σπουδών, οι μεταπτυχιακοί τίτλοι, τα διδακτορικά; Όλα εκεί μέσα είναι. «Ιδιαίτερα εκτιμώνται η άρτια επαγγελματική κατάρτιση…» -η άρτια επαγγελματική κατάρτιση δεν είναι όλα αυτά;- «…και οι επιστημονικές γνώσεις, η δραστηριότητα στην υπηρεσία, η ικανότητα ανάληψης πρωτοβουλιών και ευθυνών, η ευχέρεια προγραμματισμού και συντονισμού, καθώς και η ικανότητα υποκίνησης των υφισταμένων για την επίτευξη των στόχων». Εφαρμόζονται επίσης και οι διατάξεις της δεύτερης περιόδου του πρώτου εδαφίου της παραγράφου 7 του άρθρου 82 του Υπαλληλικού Κώδικα, βιογραφικό, καθώς και του δευτέρου και τρίτου εδαφίου της αυτής παραγράφου που είναι η συνέντευξη. Κόπτεστε για τη συνέντευξη. Τη συνέντευξη την προβλέπουμε ρητά.
      Επίσης δεν καταλύουμε με αυτές τις ρυθμίσεις το δημοσιοϋπαλληλικό κώδικα. Εφαρμόζονται όλα τα κριτήρια του δημοσιοϋπαλληλικού κώδικα. Τι κάνουμε; Περιορίζουμε τις τυπικές προϋποθέσεις έτσι ώστε να κριθούν άπαντες.
      Κύριοι συνάδελφοι, γιατί στεναχωριέστε; Εμείς λέμε, καταργούνται αλλά θα παραμείνουν στη θέση τους μέχρι να κριθούν ή μέχρι να αντικατασταθούν, εάν δεν κριθούν ευμενώς. Όλοι θα κριθούν. Εμείς είμαστε η Κυβέρνηση όλων των Ελλήνων γι’ αυτό ανοίγουμε το παιχνίδι. Δεν κάνουμε αποκλεισμούς, όπως κάνατε εσείς και έχουμε σήμερα συνεχώς μία Δημόσια Διοίκηση μονοκομματικής κατεύθυνσης. Η Δημόσια Διοίκηση πρέπει να ανήκει σε όλα τα κόμματα. Όπως όλοι οι πολίτες με το υστέρημά τους, με τη φορολογία συντηρούν αυτό το Δημόσιο, έτσι όλοι οι άξιοι, σε όποιο κόμμα και να ανήκουν, θα πρέπει να έχουν δικαίωμα να καταλαμβάνουν θέσεις ευθύνης στη Δημόσια Διοίκηση αν θέλουμε να πάμε μπροστά.
      Εμείς αυτήν την πολιτική βούληση έχουμε, να κάνουμε μία Δημόσια Διοίκηση η οποία να είναι άξια της αποστολής της, να είναι υπερήφανη, να μην υποτάσσεται και να υπηρετεί τον Έλληνα πολίτη, να υπηρετεί τον ελληνικό λαό. 
      Γι’ αυτό, λοιπόν, καλούμε το Τμήμα να υπερψηφίσει αυτές τις ρυθμίσεις.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο κ. Σγουρίδης έχει το λόγο για δέκα λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι -γιατί η κυρία που ήταν μέσα στην Αίθουσα έχει φύγει- όταν μας δίδασκαν τη θεωρία της σχετικότητας στο Πολυτεχνείο έλεγε κάπου, ότι όπου υπάρχει ύλη, ο χώρος καμπυλούται. Και μας ρωτούσαν: Πως το αισθάνεστε αυτό;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ο χωροχρόνος.
      ΠΑΝΑΓΙΩΤΗΣ ΣΓΟΥΡΙΔΗΣ: Όπου υπάρχει ύλη, ο χώρος καμπυλούται. Αυτό το οποίο σας λέω είναι το σωστό.
      Και προσπαθούσαμε να το δείξουμε αυτό.
      Αυτά μου θύμισε και ο κ. Ανδρεουλάκος, μόλις κατελθών από του Βήματος, όταν είπε «μα, έχουμε κριτήρια». Ποια κριτήρια; Τη συνέντευξη. Πόσο παίρνει η συνέντευξη; Πόσο παίρνει το πτυχίο; Πόσο παίρνει η ξένη γλώσσα; Τι βαθμό παίρνει η προϋπηρεσία;
      Τα κριτήρια αν δεν είναι μετρήσιμα, δεν είναι αντικειμενικά.
      Κύριοι συνάδελφοι, επειδή η κοντή μνήμη, δηλαδή η μνήμη των πρόσφατων γεγονότων, είναι ασθενής, θα ήθελα να σας θυμίσω κάποια περιστατικά ένθεν κακείθεν του πολιτικού φάσματος για την ορθότητα και αντικειμενικότητα του εκφερομένου, όπως λέει και ο Βύρων Πολύδωρας, λόγου εντός της Βουλής.
      Πριν δέκα χρόνια στέλεχος του ΠΑΣΟΚ, υπεύθυνος για το οικονομικό πρόγραμμα του ΠΑΣΟΚ, όταν ρωτήθηκε που θα βρεθούν τα λεφτά για την εφαρμογή του προγράμματος είπε ευθαρσώς ότι θα φορολογηθούν τα ρέπος. Ετέθη στο πυρ το εξώτερο. Το ΠΑΣΟΚ, όμως, όταν ήρθε φορολόγησε τα ρέπος, άσχετα αν αργότερα το μέτρο δεν απέδωσε και απεσύρθη.
      Ένα δεύτερο παράδειγμα: Πριν μερικούς μήνες, λίγο προ των εκλογών, ρώτησαν τον κ. Πολύδωρα -έγκριτο, έμπειρο και ειλικρινή πολιτικό- πώς θα προχωρήσει η επανίδρυση του κράτους. Και απάντησε πως το κράτος αυτό θα πρέπει να απαλλαγεί από δέκα χιλιάδες ινστρούκτορες, πρασινοφρουρούς, καλαμοκαβαλητές. Αυτό το ανέφερε και προηγουμένως, όταν πήρε το λόγο ως Κοινοβουλευτικός Εκπρόσωπος. 
      Αμέσως όμως ο κ. Βύρων Πολύδωρας ετέθη υπό δυσμένεια διότι άλλο προσωπείο έπρεπε να δείχνει προς τα έξω η Νέα Δημοκρατία ζητώντας ψήφους από τον κεντρώο χώρο, ψαρεύοντας από τους διακόσιους πενήντα χιλιάδες συμβασιούχους όχι της σκληρής δεξιάς, κύριοι συνάδελφοι, όχι του ρεβανσισμού, όχι των διώξεων, αλλά του σύγχρονου κόμματος που ανήκει στο μεσαίο χώρο. Η επανίδρυση του κράτους έπρεπε να περάσει στο λαό ως η λύτρωσή του από τη γραφειοκρατία. Ως το νοικοκύρεμα και όχι η τακτοποίηση των «ημετέρων παιδιών».
      Μετά τις δηλώσεις του ο κ. Πολύδωρας εξαφανίστηκε. Αλλά κι εμείς αναρωτιόμασταν: Είναι δυνατόν να υπάρχουν τόσοι σύμβουλοι; Άντε να υπάρχουν εκατό, διακόσιοι, τριακόσιοι, πεντακόσιοι. Πού αναφέρθησαν δέκα χιλιάδες; Διότι οι σύμβουλοι είναι η νομενκλατούρα, όπως εξήγησε και ο Κοινοβουλευτικός μας Εκπρόσωπος. Αλλά οι δέκα χιλίαδες; Ποιοι είναι αυτοί; Και πριν «αλέκτωρ φωνήσαι τρεις» επιβεβαιώνει η Νέα Δημοκρατία το έγκριτο στέλεχός της, το οποίο είχε θέσει τότε υπό περιορισμό, φέρνοντας το νομοσχέδιο αυτό.
      Φυσικά τα δύο περιστατικά που ανέφερα ένθεν κακείθεν του πολιτικού φάσματος δεν έχουν την ίδια βαρύτητα. Η φορολόγηση των ρέπος δεν αφορά το λαό. Αντίθετα όμως τον αφορά η καρατόμηση με το νομοσχέδιο αυτό των γενικών διευθυντών, των διευθυντών, των προϊστάμενων του ευρύτερου δημόσιου τομέα, των συντονιστών, αλλά και όλων των επιθεωρητών της εκπαίδευσης, που ξεπερνούν τους δέκα χιλιάδες.
      Και ο μόλις κατελθών του Βήματος Υφυπουργός κ. Ανδρεουλάκος είπε μια αλήθεια: «Δεν μπορεί να είμαστε εμείς Κυβέρνηση και εσείς -το ΠΑΣΟΚ- να έχετε την εξουσία. Άρα, τι θα πρέπει να κάνουμε; Να βάλουμε τα δικά μας παιδιά». Τι πιο ειλικρινές απ’ αυτό που είπε ο κ. Ανδρεουλάκος μόλις κατέβηκε από το Βήμα; Χρειάζεται να αιτιολογήσουμε εμείς; Χρειάζεται να πούμε τίποτε περισσότερο;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τότε γιατί να κάνουμε εκλογές;
    ΠΑΝΑΓΙΩΤΗΣ ΣΓΟΥΡΙΔΗΣ: Ο κ. Παυλόπουλος πίστευε ότι επικαλούμενος ότι επαναφέρει τις διατάξεις του ν. 2190/1994 θα θόλωνε τα νερά ή θα αποκτούσε το άλλοθι ότι «κι εσείς στο ΠΑΣΟΚ το 1994 τα ίδια κάνατε». Μόνο που δεν είναι ακριβώς έτσι τα πράγματα. Είναι τελείως διαφορετικά.
    Θα θυμίσω στον κύριο Υπουργό, που και αυτός έχει κοντή μνήμη απ’ ό,τι φαίνεται, πως και ο ίδιος από τα έδρανα της Αντιπολίτευσης ως Κοινοβουλευτικός Εκπρόσωπος -μπορούμε να ανατρέξουμε στα Πρακτικά, κύριε Υπουργέ-  στην επίμονη ερώτηση «γιατί δεν ψηφίσατε το νόμο Πεπονή;» ή στην ερώτηση που κάναμε επισυνάπτοντας την κατηγορία «δεν μπορείτε να γίνετε εσείς κριτές ενός νόμου που δεν ψηφίσατε», απαντούσε και αντέτεινε ότι η Νέα Δημοκρατία δεν ψήφισε το νόμο Πεπονή όχι για το πρώτο μέρος, που αναφέρεται στην αξιοκρατία, αλλά για το δεύτερο μέρος που περιέχει φαύλες διατάξεις.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτές που έδιωχναν κόσμο.
      ΠΑΝΑΓΙΩΤΗΣ ΣΓΟΥΡΙΔΗΣ: Εσείς, λοιπόν, ως Υπουργός Εσωτερικών, Δημόσιας Διοίκησης και Αποκέντρωσης επαναφέρετε αυτές τις «φαύλες» διατάξεις και όπως τις τροποποιείτε, τις κάνετε φαύλες εις τον κύβο. Και θα σας εξηγήσω τι εννοώ.
    Με τις τροποποιήσεις που κάνετε αφαιρείτε όλα τα κριτήρια αξιολόγησης που υπάρχουν στον υπαλληλικό κώδικα, όπως στο άρθρο 81-83. Και αν συγκρίνετε αυτά τα άρθρα του υπαλληλικού κώδικα με το άρθρο 8 του νομοσχεδίου, είναι η μέρα με τη νύχτα. Και στο άρθρο 36 του νόμου Πεπονή, το οποίον αντικαθιστάτε, και στην παράγραφο 3 αφαιρείτε από το εδάφιο α, β, γ, δ, ε, στ, ζ, αυτά που αναφέρονται στα κριτήρια.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Τα συμπυκνώνει μέσα.
      ΠΑΝΑΓΙΩΤΗΣ ΣΓΟΥΡΙΔΗΣ: Ναι, τα συμπυκνώνει όπως αυτό το οποίον έλεγε ο καθηγητής των Μαθηματικών -το ανέφερα προηγουμένως- περί της Σχετικότητος, ότι όπου υπάρχει ύλη ο χώρος καμπυλούται και ψάχναμε να βρούμε τι είναι αυτό.
Πώς τα συμπυκνώνει;  «Συμπυκνώνει», σημαίνει ότι τα κάνει μετρήσιμα.  Τα κάνετε μετρήσιμα; Δεν τα κάνετε μετρήσιμα. 
      Επειδή έχετε κοντή μνήμη, η οποία είναι και ασθενής, αναφερθήκατε στα ΚΕΠ, τα οποία εσείς πολεμήσατε. Στην πρώτη εφαρμογή των Κέντρων Εξυπηρέτησης Πολιτών, η επιλογή του προσωπικού, θα γινόταν εκτός Νόμου Πεπονή. Όμως η Τοπική Αυτοδιοίκηση και η Νομαρχιακή Αυτοδιοίκηση δεν είναι μονοκομματική. Σας πληροφορώ ότι το 60% της Τοπικής Αυτοδιοίκησης ή το 70% της Νομαρχιακής Αυτοδιοίκησης είναι άνθρωποι δικοί σας. Αυτοί επέλεξαν το πρώτο προσωπικό των ΚΕΠ εκτός Νόμου Πεπονή. Άρα, ποιοι πολέμησαν τα ΚΕΠ και τώρα τα υπερασπίζονται;
      Επίσης, έχετε κοντή μνήμη…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης):  Την τροπολογία ποιος την ψήφισε στη Βουλή;
      ΠΑΝΑΓΙΩΤΗΣ ΣΓΟΥΡΙΔΗΣ:  Την Πέμπτη δεν την ψηφίσαμε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Την ψηφίσαμε και εμείς.  Δεν δεχόταν ο κ. Σκανδαλίδης να τη βάλει στο νομοσχέδιό του. 
      ΠΑΝΑΓΙΩΤΗΣ ΣΓΟΥΡΙΔΗΣ: Σας θυμίζω, επίσης, ότι παράλληλα με το νόμο Πεπονή, καταργώντας την πάγια και δημιουργώντας την κινητή ιεραρχία, συγκροτήθηκε νομοπαρασκευαστική επιτροπή αναθεώρησης του υπαλληλικού κώδικα. Σήμερα, έχουμε ένα αναθεωρημένο υπαλληλικό κώδικα. Έτσι, μετά από μελέτη φθάσαμε στο νέο υπαλληλικό κώδικα, ο οποίος ψηφίστηκε με το ν. 2683/99. Είναι μεικτό σύστημα, που έχει και πάγια ιεραρχία και κινητή ιεραρχία, ώστε να υπάρχει μνήμη και συνέχεια στη Δημόσια Διοίκηση στις υψηλές θέσεις, αλλά παράλληλα να υπάρχει και ανανέωση.
      Από το 1999 και μέχρι σήμερα έχει συγκεντρωθεί η εμπειρία, την οποία, όπως εσείς είπατε, κύριε Υπουργέ, στις προγραμματικές σας δηλώσεις πριν από κάποιους μήνες, θα την αξιοποιούσατε. Αντί να την αξιοποιήσετε, μέσα σε μια νύκτα τα διαγράφετε όλα με μια μονοκονδυλιά. Διαγράφετε με μια μονοκονδυλιά τις πρόσφατες θετικές εξελίξεις στη Δημόσια Διοίκηση. Με κομματικό κράτος δεν μπορεί να υπάρχει σύγκλιση στην Ευρωπαϊκή Ένωση, την οποία επιθυμούμε όλοι μας και την αναφέρουμε από το Βήμα της Βουλής.
      Με μια μονοκονδυλιά διαγράψατε την Ρυθμιστική Αρχή Θαλάσσιων Ενδομεταφορών. Η κ. Παλάθιο, η Επίτροπος της Ευρωπαϊκής Ένωσης, με επιστολή της έλεγε ότι η ίδρυση μιας ανεξάρτητης αρχής για να διασφαλιστούν οι συνθήκες υγιούς ανταγωνισμού, είναι κάτι θετικό. Εάν αυτά τα μέτρα εφαρμοστούν κατάλληλα, θα καταστήσουν το ελληνικό θεσμικό πλαίσιο για τις νησιωτικές ακτοπλοϊκές μεταφορές ένα εκ των πλέον αναβαθμισμένων της Ευρωπαϊκής Ένωσης.
      Καταθέτω στα Πρακτικά το απόσπασμα της επιστολής της κ. Παλάθιο.
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Εσείς, όμως, μεταφέρατε τις αρμοδιότητες στην επιτροπή ανταγωνισμού, η οποία δεν μπορεί να ελέγξει την ακρίβεια.
      Το νομοσχέδιο αυτό, πρώτον, είναι η αρχή της φθίνουσας πορείας σας. Το 60% αυτών που καταργείτε, είναι συντηρητικά στελέχη του μεσαίου χώρου. Πόσα θα ικανοποιήσετε από τα δικά σας παιδιά; Αυτό δεν μας ενδιαφέρει. Εκείνο που ενδιαφέρει εμένα, είναι ότι επί ένα χρόνο η Δημόσια Διοίκηση θα ταλαντεύεται και η Ελλάδα, την ώρα που πάει να απογειωθεί, δεν θα έχει Δημόσια Διοίκηση.
      Το νομοσχέδιο αυτό αποκαλύπτει το προσωπείο της Νέας Δημοκρατίας. Με το νομοσχέδιο αυτό επαναφέρετε το βαθύ κράτος και γι’ αυτό δεν θα το ψηφίσω ούτε επί της αρχής, ούτε επί των άρθρων.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε,  θα ήθελα να κάνω μία παρέμβαση του ενός λεπτού.
      ΠΡΟΕΔΡΕΥΩΝ (Ιωάννης Τραγάκης): Ναι, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, δεν θα παρενέβαινα, γιατί είναι αργά και δεν θα ήθελα να στερήσω την ώρα των συναδέλφων, αλλά ακούγονται παράξενα πράγματα. Καταργείται η Ρυθμιστική Αρχή Θαλάσσιων Ενδομεταφορών, για να μεταφερθούν οι αρμοδιότητες στην επιτροπή ανταγωνισμού, η οποία σε όλες τις χώρες έχει την ευθύνη ελέγχου του συνόλου του ανταγωνισμού, ώστε να μην υπάρχουν αντιφατικές αποφάσεις -υπάρχει στο σχέδιο νόμου στην αιτιολογική έκθεση η ίδια η απόφαση της επιτροπής ανταγωνισμού, που αναφέρει τους κινδύνους που συνεπάγεται- και άκουσα το καταπληκτικό ότι πάμε τις αρμοδιότητες της ΡΑΘΕ στην επιτροπή ανταγωνισμού, η οποία δεν μπορεί να ελέγξει την ακρίβεια!
      Ομολογεί στέλεχος του πρότινος κυβερνώντος κόμματος ότι είχαν καταντήσει την επιτροπή ανταγωνισμού ένα όργανο που, αντί να μπορεί το ίδιο, στιβαρό, να ελέγξει τα θέματα του ανταγωνισμού, υπολειτουργούσε. Και επειδή δεν μπορούσε να τα κάνει, έφτιαχναν από εδώ και από εκεί επιτροπές. Ακούστε τη λογική!
      Και έρχεται η Κυβέρνηση σήμερα, παίρνει την αρμοδιότητα αυτή, επιχειρεί να δημιουργήσει μια Επιτροπή Ανταγωνισμού ισχυρή με ενιαία κριτήρια και ενιαία παρέμβαση και υφίσταται κριτική γι’ αυτό. Είναι η ίδια λογική που έκαναν και με το ΑΣΕΠ που σας έλεγα, δηλαδή η λογική «πέτα τις αρμοδιότητες από πάνω του γιατί δεν είναι ικανό να τα κάνει, να τα κάνουν οι διάφοροι φορείς από εδώ και από εκεί και να καταντήσει το ΑΣΕΠ τροχονόμος κομματικών προσλήψεων». Ερχόμαστε και ενισχύουμε το ΑΣΕΠ και υφιστάμεθα κριτική. Αυτή είναι η λογική των ανθρώπων του ΠΑΣΟΚ, να αφήνεις τους θεσμούς σκόρπιους, να υπολειτουργούν, να μην υπάρχει έλεγχος, να σπέρνεις θεσμούς από εδώ και από εκεί για να μπορεί να αποτελέσει αυτό τρόπο τακτοποίησης ημετέρων και με τον τρόπο αυτό να ελέγχεις το μηχανισμό.
      Και ερχόμαστε εμείς ως Κυβέρνηση, που θα μπορούσαμε κάλλιστα να κρατήσουμε τη ΡΑΘΕ, να υπάρχουν άνθρωποι εκεί οι οποίοι θα μπορούσαν ενδεχομένως να αντικαταστήσουν τη φρουρά, καταργούμε αυτό, αποδεικνύουμε έτσι ότι ούτε κομματικό κράτος πάμε να στήσουμε ούτε έχουμε καμία διάθεση σπατάλης αλλά πάμε να ενισχύσουμε την Επιτροπή Ανταγωνισμού για να ελέγχει την οικονομία και υφιστάμεθα κριτική. Αν αυτό λέγεται κριτική αντιπολίτευσης στα μέτρα που παίρνει μια κυβέρνηση, αφήνω τον καθένα να το σταθμίσει.
      Αλλά πάντως για την Επιτροπή Ανταγωνισμού, ανεξάρτητη διοικητική αρχή, να έρχεται και να λέει -στέλεχος του πρώην κυβερνώντος κόμματος- ότι δεν μπορεί να ελέγξει την ακρίβεια γιατί είναι απαξιωμένη -και μη μου πείτε ότι απαξιώθηκε σε τέσσερις μήνες- αυτό είναι μια ομολογία ότι οι άνθρωποι επί των κυβερνήσεων του ΠΑΣΟΚ βασικές ανεξάρτητες αρχές δεν τις ενίσχυαν καθ’ οιονδήποτε τρόπο σε ό,τι αφορά τον τρόπο λειτουργίας. Γι’ αυτό υπήρξε αυτού του είδους ο εκτροχιασμός και της οικονομίας και των τιμών και γενικότερα του ανταγωνισμού, ο οποίος ποτέ δεν υπήρξε υγιής στο πρόσφατο και απώτερο παρελθόν. Χαίρομαι γιατί έτσι ομολογεί κανείς από την πλευρά του ΠΑΣΟΚ για ποιο λόγο είναι πολύ ορθή η ρύθμιση στην οποία αναφέρθηκα, προκειμένου να δημιουργήσουμε μια Επιτροπή Ανταγωνισμού όπως απαιτούν οι περιστάσεις.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
      Έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Περαίωση εκκρεμών φορολογικών υποθέσεων, ρύθμιση ληξιπροθέσμων χρεών και άλλες διατάξεις». 
      Το λόγο έχει ο κ. Τσοχατζόπουλος για δέκα λεπτά.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, ευχαριστώ, είμαι υποχρεωμένος όμως να σχολιάσω αμέσως τον κύριο Υπουργό Εσωτερικών, διότι βρίσκεται εμφανέστατα σε αντίφαση, η οποία διολισθαίνει σε ακόμα πιο οξυμένες μορφές όσο προχωρεί η συζήτηση.
      Κύριε Υπουργέ, δεν είναι δυνατόν να υποστηρίζετε ότι καταργήσατε τη Ρυθμιστική Αρχή Θαλάσσιων Μεταφορών, διότι θέλετε να προωθήσετε τον ανταγωνισμό. Μα, κάνετε ακριβώς το αντίθετο. Διότι η ρυθμιστική αρχή εποπτείας μιας συγκεκριμένης αγοράς δεν έχει την ευθύνη παρακολούθησης του ανταγωνισμού. Μην υποστηρίζετε πράγματα τα οποία είναι αντιφατικά και ασυνάρτητα. Η ευθύνη παρακολούθησης του ανταγωνισμού συνολικά στις αγορές της χώρας είναι αποκλειστική αρμοδιότητα της επιτροπής, ανταγωνισμού η οποία από την άλλη μεριά όμως δεν είναι επιτροπή ούτε αγορανομίας ούτε ελέγχου τιμών ούτε παρακολούθησης λειτουργίας των αγορών. Αν δεν τα ξεκαθαρίσετε αυτά τα πράγματα, οδηγείστε σε αντιφάσεις.
      Γι’ αυτό, λοιπόν, επιτρέψτε μου να πω, κύριε Υπουργέ, ότι μένω εντυπωσιασμένος από τις αντιφάσεις τις οποίες παρουσιάσατε σήμερα εδώ. Ούτε λίγο ούτε πολύ, αναιρώντας πλήρως όσα υποστηρίζατε στο παρελθόν -και θυμάμαι πολύ καλά συζητήσεις μας που ήσασταν ένθερμος υποστηρικτής της αναβάθμισης της Δημόσιας Διοίκησης, της βελτίωσης της λειτουργίας της, της αντικειμενικότητας των κριτηρίων στην επιλογή των δημοσίων υπαλλήλων, στην προώθηση και την εξέλιξή τους στο βαθμολόγιο- έρχεστε εσείς σήμερα και προχωρείτε στην κατεδάφιση της Δημόσιας Διοίκησης, κατεδάφιση όμως και των κριτηρίων και των διαδικασιών και των μέτρων τα οποία ίσχυσαν μέχρι σήμερα και εν πάση περιπτώσει μας έδωσαν τη δυνατότητα να λειτουργήσει μια Δημόσια Διοίκηση, η οποία πιθανώς να μην ήταν η πιο αποτελεσματική, να είχε τα προβλήματά της, αλλά εν πάση περιπτώσει ήταν μια Δημόσια Διοίκηση στην οποία συνέβαλαν πάρα πολλοί και το κόμμα σας, κύριε Παυλόπουλε, στο παρελθόν -θυμάμαι τις εποχές που ήταν εκεί ο κ. Έβερτ και ο κ. Κούβελας- αλλά και το κόμμα του ΠΑΣΟΚ με μια σειρά στελεχών από το Υπουργείο Προεδρίας, το Υπουργείο Εσωτερικών, για να διαμορφωθεί όλη αυτή η δομή μιας σύγχρονης Δημόσιας Διοίκησης, η οποία διαφέρει ριζικά από τη Δημόσια Διοίκηση του παρελθόντος, την οποία βεβαίως εμείς βρήκαμε το 1981, όταν ήρθαμε στην κυβέρνηση. Και μην εκπλήσσεστε. Πράγματι αυτή η Δημόσια Διοίκηση δεν ήταν σε θέση να αντιμετωπίσει τις ανάγκες της πολιτείας επιτρέποντας σε όλους τους Έλληνες πολίτες να συμμετέχουν στη Δημόσια Διοίκηση, διότι τότε υπήρχαν ακόμη εμφανέστατα οι διαχωρισμοί, τους οποίους καταργήσαμε.
      Η Νέα Δημοκρατία σήμερα κάνει κάτι πρωτοφανές. Επιχειρεί να μας πείσει, ότι συμβάλλει στην αναβάθμιση της Δημόσιας Διοίκησης, παύοντας άμεσα όλα τα όργανα διοίκησης, συλλογικά ή προσωπικά του δημοσίου, καταργώντας τα υπηρεσιακά συμβούλια, διορίζοντας ουσιαστικά χωρίς κριτήρια -διευρύνοντας τη δυνατότητα με κριτήριο μόνο είκοσι χρόνια θητείας-, ώστε να μπορεί να γίνει κάποιος διευθυντικό στέλεχος και μας λέει «περιμένετε, θα μας κρίνετε, εμείς θα κάνουμε τις πιο αντικειμενικές και σωστές επιλογές για να ενισχύσουμε τη Δημόσια Διοίκηση».
      Κύριε Υπουργέ, πρέπει να είσαστε ειλικρινείς. Υλοποιείτε την κομματικοποίηση κράτους. Το συνέδριο, το κόμμα, -μένω έκπληκτος- αυτήν την περίοδο έχει αποκτήσει μεγάλη ισχύ, επιβάλλει τις απόψεις του. Και σας επιβάλλει να αναιρέσετε την πορεία σας. Πριν μερικές εβδομάδες συζητούσαμε, ότι θα πάμε στην Επιτροπή Δημόσιας Διοίκησης για να συζητήσουμε για το δημοσιοϋπαλληλικό κώδικα, για τους όρους εξέλιξης του κράτους, για τη συμμετοχή αδιάβλητων κριτηρίων στις διαδικασίες επιλογής. Όλα αυτά τα αναιρέσατε σε μία νύχτα. Γιατί; Γιατί όπως φαίνεται υποχρεωθήκατε να ακολουθήσετε άλλο δρόμο, να επανιδρυθεί το κράτος με «τα δικά σας παιδιά», που σας επιβλήθηκε. Ο κ. Πολύδωρας ήταν κατηγορηματικός και ειλικρινής. Ευγενικός μεν, αλλά είπε σκληρή αλήθεια. Το ίδιο και ο Υφυπουργός σας. Είπαν, «μα, είναι δυνατόν να αφήσουμε, ενώ είμαστε εμείς Κυβέρνηση, την κατάσταση την οποία δημιουργήσατε εσείς;» Λάθος, κύριε Υπουργέ, εμείς δεν δημιουργήσαμε καμιά κατάσταση. Η Δημόσια Διοίκηση εξελίχθηκε μέσα από τις συνολικές δημοκρατικές παρεμβάσεις που άσκησε το ελληνικό κοινοβούλιο τα τελευταία δέκα χρόνια. Και μέσα απ’ αυτές τις παρεμβάσεις, πολλές από τις οποίες υποστηρίξατε και εσείς, συμβάλαμε ώστε να έχουμε σήμερα αυτή τη Δημόσια Διοίκηση. Βεβαίως χρειάζεται βελτίωση, βεβαίως χρειάζεται περαιτέρω αναβάθμιση και ενδυνάμωση. Όμως, πώς; Όχι βέβαια, με τον τρόπο σας. Εσείς έρχεστε, την κατεδαφίζετε και την κομματικοποιείτε. Θέλετε να τοποθετήσετε τους δικούς σας ανθρώπους, να ασκήσουν εξουσία στη Δημόσια Διοίκηση. Πιστεύετε ότι έτσι θα την ενισχύσετε; Δεν το έχετε μάθει τόσα χρόνια, ότι έτσι την τραυματίζετε βαρύτατα; Εμείς το μάθαμε. Και γι’ αυτό φέραμε προτάσεις, έχουμε θέσει προς συζήτηση μία σειρά από πολιτικές, για να μπορέσουμε μέσω διαλόγου με τους φορείς, με την ΑΔΕΔΥ, με τους χρήστες, να αναβαθμίσουμε και να δυναμώσουμε τη Δημόσια Διοίκηση. Είμαστε στον 21ο αιώνα. Η Δημόσια Διοίκηση και όλοι οι δημόσιοι οργανισμοί πρέπει σήμερα να εγγυηθούν τις υπηρεσίες τους ως δημόσια αγαθά στον πολίτη, σε μόνιμη και σταθερή βάση. Απαιτείται σήμερα να κατοχυρώσουμε στη λειτουργία τους, τη δημοκρατία, αλλά και την ελευθερία και την ισότητα. Εγώ εκπλήσσομαι για το βαθμό πολιτικής απόκλισης, που πραγματοποιήσατε και εσείς προσωπικά, αλλά και η παράταξή σας, με τις επιλογές σας. Μόνο ιδεολογικά εξηγείται αυτό. Απλά δεν σας ενδιαφέρει το κράτος. Δεν σας ενδιαφέρει η Δημόσια Διοίκηση να είναι ποιοτικά αναβαθμισμένη και αποτελεσματική. Σας ενδιαφέρει να την χρησιμοποιήσετε μόνο για να τοποθετήσετε τα «δικά σας παιδιά». Τίποτε άλλο. Εσάς, σας ενδιαφέρει βέβαια μόνο, η αγορά, η οικονομία της αγοράς. Είναι οι δοξασίες στις οποίες πιστεύετε ως συντηρητική, νεοφιλελεύθερη παράταξη. Όμως, σήμερα, είσθε Κυβέρνηση και ο ελληνικός λαός σας εξουσιοδότησε να κυβερνήσετε και να υλοποιήσετε το πρόγραμμά σας. Αλλά ούτε αυτό δεν το υλοποιείτε, όταν κατεδαφίζετε με αυτό το συγκεκριμένο τρόπο που σας εξήγησα, τη δημόσια διοίκηση σήμερα, απλά για να εγκαταστήσετε σε ελάχιστο χρονικό διάστημα μόνο τους δικούς σας ανθρώπους σε όλη τη Διοίκηση. Όχι, κύριε Υπουργέ, και το δικό σας πρόγραμμα, που παρουσιάσατε στις εκλογές, δεν λέει κάτι τέτοιο. Υπόσχεστε ότι θα λειτουργήσετε δημοκρατικά, ότι θα προχωρήσετε σε διάλογο με τους φορείς, με διαφάνεια, όπως προχώρησε και στο νόμο ν. 2190, ο κ. Πεπονής, με διάλογο για το δημοσιοϋπαλληλικό κώδικα με την επιτροπή, πως θα προχωρήσουμε για να βελτιώσουμε τη Δημόσια Διοίκηση. Να γιατί εσείς, είστε σήμερα υπόλογοι. Γι’ αυτό σας καταγγέλλουμε ότι δεν ανταποκρίνεστε σε αυτή τη βασική σας ευθύνη, που αναλάβατε με το πρόγραμμά σας, απέναντι στον ελληνικό λαό, να ενισχύσετε, να δυναμώσετε, να κάνετε πιο λειτουργική και αποτελεσματική τη Δημόσια Διοίκηση στην εποχή μας.
      Επιτρέψτε μου, να το πω, κύριε Υπουργέ. Έχετε δυσκολίες, -είναι εμφανέστατες-, να αντιμετωπίσετε αυτές τις απαιτήσεις. Είτε στο Υπουργείο Παιδείας, είτε στο Υπουργείο Εσωτερικών, οι αντιφάσεις εμφανίζονται έντονα, τις επεσήμαναν κι άλλοι ομιλητές. Στη μία περίπτωση, επιλέγετε να ισχύσει για τις θέσεις των γενικών διευθυντών και αναπληρωτών, η τριετής θητεία, ως η μεγάλη αλλαγή που κάνατε και στην άλλη εμμένετε στη διατήρηση της μονιμότητας του θεσμού που ισχύει σήμερα. Δύο μέτρα και δύο σταθμά. Δεν μένω όμως σε αυτό, διότι δεν είναι το βασικό πρόβλημα. Αλλού είναι το πρόβλημα. Εμείς δεν λέμε, ότι η μεγάλη ζημιά γίνεται γιατί καταργείτε τους γενικούς διευθυντές και τους αναπληρωτές, στο βαθμολόγιο των δημοσίων υπαλλήλων. Η μεγάλη ζημιά γίνεται, γιατί με την πολιτική σας τραυματίζετε βαρύτατα τη Δημόσια Διοίκηση. Ουσιαστικά τη διαλύετε, τη διχοτομείτε, κομματικοποιώντας τη λειτουργία της Δημόσιας Διοίκησης. Παύετε άμεσα τα διοικητικά συμβούλια όλων των ρυθμιστικών αρχών. Ανακάλυψε ξαφνικά η ΡΑΕ χωρίς να το έχει διαπιστώσει, ότι έχει αποκεφαλιστεί. Δεν είχε διαπιστώσει και αυτή, όπως και άλλες ρυθμιστικές αρχές ότι τους επιβάλλετε με το νομοσχέδιο σας τη λήξη της θητείας των θεσμών αυτών. Συνειδητοποιείτε τι σημαίνει κατά τη διάρκεια των Ολυμπιακών Αγώνων να έχουμε το ελληνικό κράτος, να παλεύει σε όλα τα επίπεδα να εξασφαλίσει ουσιαστική επάρκεια σε όλες τις λειτουργίες του, σε ενεργειακό και άλλα πολλά επίπεδα και την ίδια στιγμή να ψαχνόμαστε αν θα λειτουργούν οι ρυθμιστικές αρχές της αγοράς, όπως η ΡΑΕ, η επιτροπή τηλεπικοινωνιών. Θέλω να δείξω με το παράδειγμα αυτό τι άμεση ζημιά δημιουργείτε. Τι σας έπιασε καλοκαιριάτικα να προχωρήσετε άμεσα στην εφαρμογή αυτής της καθαίρεσης του δημοσιοϋπαλληλικού δυναμικού; Δεν μπορούσατε να περιμένετε άλλους δύο μήνες να συζητήσετε με την ΑΔΕΔΥ και όλοι μαζί για το πώς θα ενισχυθεί η Δημόσια Διοίκηση; Βέβαια, η αιτία και η απάντηση είναι αυτό που είπα στην αρχή, πως ήταν η εντολή του κόμματος. Τι να κάνετε; Έτσι, σε αντίθεση με αυτά που υποσχεθήκατε, σε αντίθεση με κάθε πολιτική συμβατή με το μεσαίο χώρο, που έχει ενδιαφέρον και πολλοί θέλουν να το κερδίσουν. Όμως, με την πολιτική που εφαρμόζετε, πώς θα εγκαταστήσετε στο κράτος τα δικά σας παιδιά, αποκαλύπτεται ότι δεν μπορεί να ανήκετε στο «μεσαίο» χώρο, στο κέντρο. Ο αυταρχισμός και ο κομματισμός επιβεβαιώνουν τη σκληρή δεξιά του παρελθόντος. Αυτό δεν το λέω για υπόδειξη, αλλά θέλω να στείλω μήνυμα σε όλους που νομίζουν ότι μπορούν να καλύψουν με την κομματικοποίηση και την και την αξιοποίηση των δικών τους δυνάμεων το μεσαίο χώρο, ότι στην ουσία εργάζονται για να προκαλέσουν ζημιά στον ελληνικό λαό.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να σας ενημερώσω ότι βρισκόμαστε στον δέκατο τέταρτο ομιλητή σε σύνολο τριάντα οκτώ εγγεγραμμένων. Θα ήθελα να πάρουμε μία απόφαση μια και βρίσκεται εδώ ο Κοινοβουλευτικός Εκπρόσωπος του ΠΑΣΟΚ. 
     Κατ’ αρχάς προτείνω να κάνουμε μία σύντμηση του χρόνου  -λυπάμαι κυρία Αράπογλου- από δέκα λεπτά σε οκτώ λεπτά. 
     Και δεύτερον, να ολοκληρώσουμε κατά τις έξι. Νομίζω ότι κουραστήκαμε όλοι. Δηλαδή, να μιλήσουν όσοι είναι παρόντες και μετά να ψηφίσουμε κατ’ αρχήν το νομοσχέδιο, ώστε την Τρίτη το πρωί να συνεχίσουμε με τη συζήτηση επί των άρθρων πρώτα με τους εγγεγραμμένους επί της αρχής ομιλητές, που θα πάρουν το λόγο.
     Ο κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Υποθέτω ότι σήμερα στις έξι θα τελειώσει η συζήτηση και ζητάτε την ψήφιση επί της αρχής και συνεχίζουμε την Τρίτη το πρωί με τους υπόλοιπους συναδέλφους που θα έχουν προτασσόμενη δευτερολογία. Δεν έχουμε αντίρρηση.
      ΠΡΟΕΔΡΕΥΩΝ (Ιωάννης Τραγάκης): Προχωράμε, λοιπόν.
      Η κ. Αράπογλου έχει το λόγο για οκτώ λεπτά.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, κυρίες και κύριοι συνάδελφοι, ο χρόνος των πέντε περίπου μηνών διακυβέρνησης της χώρας από τη Νέα Δημοκρατία, μπορεί να μην είναι επαρκής για ασφαλή συμπεράσματα, σε ό,τι αφορά στην επάρκεια διακυβέρνησης αλλά πιστεύω ότι είναι ικανός για μία πρώτη εκτίμηση του τρόπου πολιτεύεσθαι.
      Μετά τη νομοθετική σιωπή των πρώτων μηνών, οι Υπουργοί της Κυβέρνησης προχωρούν σε αγχώδεις και ατελείς νομοθετικές απόπειρες αμφισβητούμενων προθέσεων. Τα δείγματα γραφής είναι πλέον αρκετά για να χαρακτηρίσουμε τις νομοθετικές πρωτοβουλίες: Δειλές, αποσπασματικές, αντιφατικές και υποκρύπτουσες, ταπεινές, κομματικές σκοπιμότητες. Και το λέω αυτό γιατί ακούει και ο Υπουργός, η πιο συνηθισμένη έκφραση των τελευταίων ημερών σ’ αυτήν την Αίθουσα όχι μόνο από τον Υπουργό Εσωτερικών αλλά και από τον Υπουργό Δικαιοσύνης είναι «δεν φιλοδοξούμε να αλλάξουμε αυτό». Να φιλοδοξήσετε και να αλλάξετε.
      Ο χρόνος των τεσσάρων και κάτι μηνών είναι καθοριστικός όταν αυτοί οι μήνες είναι οι πρώτοι μιας νέας κυβέρνησης, η οποία μάλιστα αυτοπαρασουσιάστηκε με επιμονή ως η άλλη, η διαφορετική, η εναλλακτική πρόταση.
      Ας δούμε, λοιπόν, τα τρία νομοσχέδια, τους δύο νόμους και αισίως ολοκληρώνουμε τη συζήτηση και του τρίτου νόμου, από το Υπουργείο Εσωτερικών, Δημόσιας Διοίκησης και Αποκέντρωσης. Ποιοι είναι οι τρεις νόμοι, οι τίτλοι τους και τι ακριβώς ήταν αυτό που έκρυβαν:
      Ο πρώτος, ήταν η ρύθμιση για την οργάνωση της Κυβέρνησης, ένας νόμος που κατέρριψε το μύθο περί ευέλικτου κυβερνητικού σχήματος. Ο δεύτερος, ήταν για τη μερική απασχόληση, ένας νόμος ο οποίος κατέρριψε το μύθο περί της συνέχειας του κράτους. Και ο τρίτος, είναι αυτό το νομοσχέδιο το οποίο συζητάμε «Ρυθμίσεις του συστήματος προσλήψεων και θεμάτων δημόσιας διοίκησης».
      Ποιος είναι ο στόχος ο οποίος θα έπρεπε να είναι προφανής από το πρώτο άρθρο εκάστου νομοθετήματος: Απροσδιόριστος και ασαφής και στα τρία νομοθετήματα.
      Με τους τρεις νόμους αυτούς ρυθμίστηκαν περαιτέρω λεπτομέρειες που αφορούν σε λειτουργούσες δομές της Δημόσιας Διοίκησης όπως είναι ο ΑΣΕΠ ή τα ΚΕΠ απολύτως συκοφαντημένες δομές από τη Νέα Δημοκρατία από την εποχή που αποφασίστηκαν, που ψηφίστηκαν ως νόμοι σ’ αυτήν την Αίθουσα μέχρι και σήμερα. Επίσης επιχειρούνται επικίνδυνες, που απουσία μιας γενικότερης στρατηγικής μπορεί να οδηγήσουν στην απόλυτη απορύθμιση της Δημόσιας Διοίκησης.
      Τα πρώτα, λοιπόν, σήματα που στέλνει η παρούσα Κυβέρνηση είναι τα εξής: 
      Πρώτον, αποδέχεται βασικές δομές και διαδικασίες της πολιτικής του ΠΑΣΟΚ οι οποίες κατά καιρούς κατατέθηκαν με τρόπο εμπεριστατωμένο και σαφή. Είναι προφανές από τις παρεμβάσεις τις οποίες έκανε ο Υπουργός, μέχρι σήμερα ότι αποδέχεται και τον ΑΣΕΠ και τα ΚΕΠ σαν ολοκληρωμένες πολιτικές, τις οποίες το ΠΑΣΟΚ δεν κατάφερε αρκούντως να υπερασπιστεί και να περιφρουρήσει. Δεύτερον, καλύπτει την απόλυτη ένδυα οράματος και ιδεών της Νέας Δημοκρατίας με αυτές τις νομοθετικές της απόπειρες, τις επιμέρους διευθετήσεις. Και τρίτον και σημαντικότερον και το πιο επικίνδυνο ότι ενθυλακώνει τις πιο αναχρονιστικές, κομματικές σκοπιμότητες, αποκαλύπτοντας εν τέλει τι εννοούσε η Νέα Δημοκρατία με την επανίδρυση του κράτους.
      Η αλλαγή της Δημόσιας Διοίκησης -και είναι κάτι το οποίο αποδέχονται όλα τα κόμματα- στην εποχή μας είναι το πιο ισχυρό εθνικό και κοινωνικό αίτημα. Και ερωτάται η Κυβέρνηση και ο Υπουργός, αν αυτή η πανσπερμία επιμέρους ρυθμίσεων, η παλινδρόμηση στη διεξαγωγή του κοινωνικού διαλόγου και η επαναφορά των πιο δεξιών αντιλήψεων περί ιεραρχίας και κράτους αποτελούν το όραμα του μέλλοντος ή τουλάχιστον την υλοποίηση του προγράμματος, το λόγο δηλαδή, της Νέας Δημοκρατίας. Γιατί υπήρξαν εδώ εκπρόσωποί της και ο Υπουργός της προηγουμένως που μας είπαν, να διαβάσουμε το πρόγραμμα της Νέας Δημοκρατίας. Εγώ, λοιπόν, το έχω στα χέρια μου. Θα έλεγα να το ξαναδιαβάσετε το πρόγραμμα της Νέας Δημοκρατίας. Να εφαρμόσετε το δικό σας πρόγραμμα.
      Το δικό σας, λοιπόν, πρόγραμμα που έχει τον τίτλο «Η κρίση της δημόσιας διοίκησης και η ανάγκη επανίδρυσης του κράτους» στο κεφάλαιο με τίτλο «Η έννοια και το περιεχόμενο της επανίδρυσης» αναφέρει επί λέξει «Η ουσιαστική βελτίωση της κατάστασης στη δημόσια διοίκηση δεν είναι εφικτή με επιμέρους μέτρα πολιτικής, περιστασιακές ρυθμίσεις και παρεμβάσεις». Και συνεχίζω, εκεί που μιλάει για τις αναγκαίες μεταρρυθμίσεις, πρώτη στην οποία αναφέρεστε είναι «Κυβέρνηση με λιγότερα Υπουργεία και συλλογική λειτουργία».
      Νομίζω ότι αυτό έγινε απολύτως σαφές την πρώτη ημέρα που ορκίστηκε η νέα Κυβέρνηση με τον ίδιο και μεγαλύτερο αριθμό Υπουργείων και Υπουργών. 
      Το δεύτερο αξιοκρατία, αξιολόγηση και περισσότερα κίνητρα για το προσωπικό. Αναζητούμε ακόμα στους υπουργικούς φακέλους τα κριτήρια που δεν γνωρίζουμε ούτε ποια είναι. Δεν έχουν γίνει σαφή. Και δεν έχουμε καταλάβει πόσο βαραίνει ξεχωριστά το καθένα. Προς τον κύριο Υπουργό, δεν θα ήθελα να πω ότι αναφέρεται ρητά σε περιορισμό της πολυνομίας και σε λιγότερους νόμους με πιστή εφαρμογή τους. Μάλιστα υπάρχει και μια απολύτως φιλόδοξη έκφραση μέσα στο κυβερνητικό πρόγραμμά σας ότι χρειάζεται μια γενναία νομοθετική και κανονιστική «σεισάχθεια». Μήπως εννοείτε αυτό που επιχειρείτε τους τελευταίους μήνες με αυτά τα επιμέρους νομοθετήματα που υποκρύπτουν αλλότριους σκοπούς;
      Στο τέλος του ιδίου προγράμματός σας λέτε ότι θα αξιοποιήσετε το χρόνο σας για να φέρετε ρυθμίσεις που θα αφορούν τα ιδιαίτερα πεδία πολιτικής κάθε Υπουργείου, το σύγχρονο σχεδιασμό των θέσεων εργασίας, την περιγραφή των καθηκόντων κλπ. Ερωτώ λοιπόν. Αξιοποιήσατε πραγματικά το χρόνο των πέντε μηνών; Κάνατε κάποια άλλα πράγματα αντί να κάνετε καταγραφές δυναμικού αναγκών ιεραρχίας, πολυμέρειας των δομών, τις πειραματικές αλλαγές που έχουν γίνει, τις νέες δομές στη Δημόσια Διοίκηση που έχουν εφαρμοστεί τα τελευταία χρόνια.
      Οι δε αναφορές στο παρελθόν από Βουλευτές και Υπουργούς της Νέας Δημοκρατίας είναι γλαφυρές. Κάθε δύσκολη ερώτηση εισπράττει την απάντηση τι κάνατε εσείς χθες κύριοι του ΠΑΣΟΚ. Λοιπόν, υπάρχει το χθες όπως υπάρχει και το προχθές, κύριοι της Νέας Δημοκρατίας. Η νοοτροπία της πλατείας Κλαυθμώνος όπου έκλαιγαν οι δημόσιοι υπάλληλοι κάθε φορά που άλλαζαν οι κυβερνήσεις δεν ανήκει στην προοδευτική πολιτική σκέψη και βεβαίως δεν ανήκει στο ΠΑΣΟΚ. Σε κάθε αναφορά στο παρελθόν πρέπει να ζυγίζουμε τα έργα που έχουν γίνει.
      Το ΠΑΣΟΚ προχώρησε σε μεγάλες τομές στη δημόσια λειτουργία παρασύροντας τη Νέα Δημοκρατία σε έναν πιο φιλελεύθερο λόγο. Έκανε βήματα μπροστά αφήνοντας ισχυρά αποτυπώματα με το ν. 2190, με τις ανεξάρτητες αρχές, με το Συνήγορο του Πολίτη, με τα Κέντρα Εξυπηρέτησης Πολιτών, με την ηλεκτρονική διακυβέρνηση. Αυτά είναι υπαρκτή κυβερνητική πράξη. Έγιναν λάθη και υπήρξαν ατέλειες. Σήμερα η Δημόσια Διοίκηση χρειάζεται και νέες ανατροπές πολιτικά ειλικρινείς, οραματικές, σωστά προετοιμασμένες και επιστημονικά τεκμηριωμένες.
      (Στο σημείο αυτό την Προεδρική Εδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Η πολιτική κατάθεση του ΠΑΣΟΚ είναι υπαρκτή ακόμη και αν είναι ατελής. Η Νέα Δημοκρατία μέχρι σήμερα φέρει φορτίο αμαρτωλού παρελθόντος και προεκλογικό λόγο χωρίς μετεκλογικό αντίκρυσμα. Εάν πιστεύει ο Υπουργός, ότι η κακοδαιμονία της Δημόσιας Διοίκησης είναι η κινητή, η πάγια ιεραρχία των ανώτερων στελεχών της θα πρέπει να μας το πει. Σε κάθε περίπτωση, όμως, η Κυβέρνηση και ο Υπουργός έχουν υποχρέωση να ενημερώσουν το τμήμα ποια χρονοδιαγράμματα βάζουν στην προσπάθειά τους για νομοθετική και κανονιστική «σεισάχθεια» και για το τι πρόκειται να κάνουν και πότε για τον κοινωνικό διάλογο. Δεν μπορεί ένα μήνα πριν να ανακοινώνει επιτροπές αξιολόγησης και συνεργασίας με την ΑΔΕΔΥ και να αιφνιδιάζει με τις παρούσες συνθήκες.
      Έτσι και αλλιώς έχει ειπωθεί αρκετές φορές σ’ αυτήν την Αίθουσα ότι το παρόν νομοσχέδιο έχει δείξει τους πραγματικούς λόγους για τους οποίους συντάχθηκε. Φαντάζομαι ότι δεν είναι οι ίδιοι με αυτούς του προεκλογικού προγράμματος της Νέας Δημοκρατίας. Το παρόν νομοσχέδιο διακινδυνεύει μια κρίση στο δημόσιο. Το χειρότερο είναι ότι υποβαθμίζει το ιερό αιτούμενο της εξουσίας, της κοινωνίας για αξιοκρατία αναδεικνύοντας τον πραγματικό στόχο της Νέας Δημοκρατίας που είναι η επανίδρυση του κράτους μιας κάποιας Δεξιάς. Δεν ξέρω αν είναι παλαιά Δεξιά ή μια νεοδεξιά. Γι’ αυτόν το λόγο καταψηφίζουμε το νομοσχέδιο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ πολύ να τηρείτε το χρόνο που αποφασίστηκε, γιατί διαφορετικά η διαδικασία θα αποβεί σε βάρος των άλλων συναδέλφων όσον αφορά τις προτασσόμενες δευτερολογίες της Τρίτης. 
      Το λόγο έχει ο κ. Αθανάσιος Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, πραγματικά πριν ξεκινήσει η σημερινή συνεδρίαση είχα στο μυαλό μου να πω κάποια πράγματα, αλλά παρακολουθώντας με επιμέλεια από το πρωί και σχεδόν χωρίς καμία απουσία όλους τους συναδέλφους σ’ αυτήν την Αίθουσα, είμαι υποχρεωμένος να πάρω ορισμένα από αυτά που είπαν, για να αποκαταστήσω το λιγότερο την αλήθεια.
      Εγώ χαίρομαι γιατί η κ. Αράπογλου αναγκάστηκε να διαβάσει το πρόγραμμά μας. Θεωρώ, κυρία Αράπογλου, ότι αυτό είναι θετικό και ότι θα σας ωφελήσει, αλλά με βάση τη λογική που μας προτείνατε, θα πρέπει τελικά εμείς, κυβερνώντας όλη την τετραετία, να περάσουμε συνολικά πέντε με δέκα νομοσχέδια.
      Πιστεύω, κυρία Αράπογλου, να γνωρίζετε ότι η Δημόσια Διοίκηση είναι ένα οικοδόμημα, ένα συνολικό οικοδόμημα το οποίο χτίζετε πέτρα-πέτρα και η νέα διακυβέρνηση της χώρας αυτό ακριβώς κάνει, χτίζει τη νέα διακυβέρνηση. Μπορεί να στενοχωριέστε, αλλά είστε υποχρεωμένοι να δέχεστε την κρίση του ελληνικού λαού.
      Εμείς είμαστε συνεπείς προς τον ελληνικό λαό και τις δεσμεύσεις μας, βάσει του κυβερνητικού μας προγράμματος, το οποίο διαβάζετε, είδατε και το οποίο ανακοινώσαμε όχι προεκλογικά -το οποίο εσείς δεν κάνατε ποτέ- αλλά έγκαιρα στον ελληνικό λαό, ο οποίος μάς έδωσε την εμπιστοσύνη του.
      Είναι σαφέστατο ότι δεν επηρεαζόμαστε από τις οιμωγές και τις δήθεν αγωνίες που έχετε ότι πάει να γίνει κάτι κακό. Εμείς είχαμε δηλώσει στον ελληνικό λαό, και ψηφιστήκαμε γι’ αυτό, ότι πάμε σε μία Δημόσια Διοίκηση της οποίας τα όργανα διοίκησης θα είναι με θητεία, πράγμα που δέχεται και η ΑΔΕΔΥ την οποία βέβαια επικαλείστε με φαρισαϊσμό. Εγώ, όμως, θα σας παρακαλέσω να ανατρέξετε, χωρίς καν να έχετε προγραμματική δέσμευση, στο 1994 όπου απαξιώσατε πλήρως την ψήφιση του ν. 2190, τη συνεργασία και το διάλογο με την ΑΔΕΔΥ.  
      Για μία ακόμη φορά, περιφρονείτε τη μνήμη του ελληνικού λαού, αλλά και την κρίση του, γιατί με όσα λέτε περιφρονείτε την κρίση την οποία έκανε πολύ νωπά και μάλιστα επαναλαμβανόμενα δύο φορές, με τελευταία την κρίση στις Ευρωεκλογές. 
      Αυτό αποτελεί ένα δείγμα αλαζονείας και καθεστωτικής νοοτροπίας την οποία δυστυχώς δεν θέλετε ακόμα να αποβάλετε! Βέβαια επικαλείστε για μας και τα του συνεδρίου, γιατί πράγματι βλέπετε ότι η Νέα Δημοκρατία πάει σε ένα συνέδριο δημοκρατικό, ανοιχτό, σε ένα συνέδριο με διάλογο, με θέσεις και με απόψεις, ενώ βέβαια εσείς έχετε πρόβλημα. Δεν μπορείτε να καθορίσετε ούτε καν την ημερομηνία του συνεδρίου σας!
      ΒΑΣΙΛΕΙΟΣ ΟΙΚΟΝΟΜΟΥ: Την ορίσαμε! 
      ΑΘΑΝΑΣΙΟΣ ΜΠΟΥΡΑΣ: Αγαπητέ Βασίλη, είχε οριστεί ξανά και άλλαξε και τώρα θα αλλάξει ξανά! Να θυμηθείτε αυτή την κουβέντα!
      Βέβαια σήμερα ήρθατε να μας πείτε ότι ανησυχείτε για κομματισμό και για στήσιμο κομματικού κράτους. Πρέπει να σας πω ότι εγώ έχω μάθει -και το ξέρει ο ελληνικός λαός- ότι στο σπίτι του κρεμασμένου δεν μιλάνε για σκοινί!
      Μιλάτε εσείς για κομματικό κράτος; Μιλάτε εσείς που ο ελληνικός λαός γεύτηκε για είκοσι χρόνια αυτό το κομματικό κράτος, το οποίο εσείς στήσατε; Και βέβαια τώρα που εμείς προσπαθούμε με τη νέα διακυβέρνηση να επανιδρύσουμε αυτό το κράτος στη σωστή του βάση, προκειμένου να είναι ένα κράτος-υπηρέτης όλου του ελληνικού λαού και όχι μόνο των ημετέρων, ανησυχείτε γιατί «χαλάνε» οι μηχανισμοί που στήσατε, γιατί εμείς θέλουμε το κράτος για όλους τους πολίτες και όχι για μερικούς ημετέρους;
      Δεν τα γνωρίζετε αυτά, αφού κατ’ ιδίαν τα λέτε; Δεν τα ξέρει ο ελληνικός λαός; Δεν ξέρει με τι κράτος είχε να κάνει; Και μάλιστα ήρθε σήμερα ο Αρχηγός σας, ο κ. Παπανδρέου, ο οποίος τώρα θυμήθηκε ότι πρέπει να υπάρχει συνεργασία, λέει, με την ΑΔΕΔΥ για μια σύγχρονη Δημόσια Διοίκηση.
      Αλήθεια ποιος τον εμπόδισε είκοσι χρόνια; Αυτός δεν ήταν σε επίλεκτη κυβερνητική θέση; Δεν ήταν όλα αυτά τα είκοσι χρόνια και πρωτοκλασάτος Υπουργός; Δεν θυμάται ο κ. Παπανδρέου αυτό που θα πω ξανά, τη συμπεριφορά του ΠΑΣΟΚ απέναντι στην ΑΔΕΔΥ στο ν. 2190;
      Κυρίες και κύριοι συνάδελφοι, ακούστηκαν εδώ πάρα πολλές βαριές κουβέντες, όπως και στην Επιτροπή. Εγώ πραγματικά δεν τις περίμενα από τον κ. Λοβέρδο, τον οποίο εκτιμώ απεριόριστα. Μίλησε για έκτροπα, για νομοθετικό πραξικόπημα. Είπε και άλλες φράσεις, μερικές από τις οποίες βέβαια σήμερα ή τις ξέχασε ή δεν ήθελε να τις αναφέρει, γιατί προχθές στην επιτροπή μας είπε επί λέξει, διαβάζω από τα Πρακτικά: «Ενηλικιώθηκαν οι ημέτεροι». Έγιναν υπερήλικες οι δικοί μας. Πράγματι τον ρώτησα: Γιατί άραγε; Για την αντικειμενικότητα των κρίσεών σας όλα αυτά τα είκοσι χρόνια; Αυτή είναι η κατάσταση την οποία εμείς προσπαθούμε να διορθώσουμε με αυτό το νομοθέτημα και όχι μόνο, με σειρά διαδικασιών.
      Επειδή προέρχομαι από το χώρο της παιδείας, θα μου επιτρέψετε τον υπόλοιπο χρόνο να αναφερθώ εκεί, επειδή κόπτεστε για τις κρίσεις και επειδή εδώ μπροστά μου έχω τα ψηφοδέλτια της ΠΑΣΚΕ, της ΔΑΚΕ, του Συνασπισμού, του ΚΚΕ στις διάφορες ΟΛΜΕ. Αυτή η ανακοίνωση έχει ημερομηνία 25.09.2002. Είναι απόφαση της ΟΛΜΕ. 
      Θα σας διαβάσω χαρακτηριστικά αποσπάσματα από το έγγραφο που έχει καταθέσει στα Πρακτικά η Υπουργός Παιδείας κυρία Γιαννάκου: «Οι πρόσφατες επιλογές στελεχών της εκπαίδευσης, επιβεβαίωσαν ότι βασική κυβερνητική κατεύθυνση ήταν και παραμένει η οικοδόμηση μιας αυταρχικής διοικητικής πυραμίδας, με ελεγχόμενους από το ΥΠΕΠΘ περιφερειάρχες σε ρόλο κομματικού τοποτηρητή, με στόχο την προώθηση της κομματικής χειραγώγησης της εκπαίδευσης και των εκπαιδευτικών. Σε ό,τι αφορά τη διαδικασία επιλογής διευθυντών, διευθύνσεων και προϊσταμένων και διευθυντών σχολικών μονάδων, σε πολλές περιπτώσεις ακυρώθηκαν τα μετρήσιμα και αντικειμενικά κριτήρια από την προφορική συνέντευξη».
      Λέει επίσης και εδώ τα άρθρα 12 και 13 υλοποιούν την απαίτηση της ΟΛΜΕ, ότι δηλαδή θεωρεί άκυρες αυτές τις επιλογές και θα αγωνιστεί, διαβάζω επί λέξει: «Το Διοικητικό Συμβούλιο δηλώνει ότι θα οργανώσει τον αγώνα του κλάδου μας για την κατάργηση αυτών των επιλογών». Και έρχεται η Κυβέρνηση και αυτές τις επιλογές τις καταργεί.
      Ξέρετε τι επιλογές ήταν αυτές των περιφερειακών διευθυντών; Θα σας διαβάσω ποιοι επελέγησαν από κείμενο της ΟΛΜΕ: «Αποκαλυπτικές των κριτηρίων και του τρόπου επιλογής είναι οι περιπτώσεις των περιφερειακών διευθυντών Πελοποννήσου και Δυτικής Ελλάδας, οι οποίοι είναι γραμματείς των νομαρχιακών επιτροπών Μεσσηνίας και Αργολίδος του κυβερνώντος Κόμματος. Επίσης, αξίζει να επισημανθεί η επιλογή του Περιφερειακού Διευθυντή Αττικής -τυχαίνει να πολιτεύομαι εγώ εδώ- ο οποίος κατά τη διαδικασία κρίσεων των διευθυντών, διευθύνσεων και προϊσταμένων, με βαθμολογία δεκαπεντέμισι μετρήσιμα κριτήρια ήταν 55ος και λοιπά».
      Πρέπει να σας πω, κύριε Πρόεδρε, ότι άνθρωποι του κυβερνητικού τότε χώρου με τέσσερα και πέντε μόρια μετρήσιμων, αντικειμενικών κριτηρίων έπαιρναν βαθμολογία στην προφορική συνέντευξη δεκαεννέα και είκοσι και άνθρωποι με διδακτορικά και με δεκαοκτώ και δεκαεννέα μονάδες αντικειμενικών κριτηρίων έπαιρναν βαθμολογία στην προφορική συνέντευξη τρία και τέσσερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Αυτοί οι άνθρωποι που καταξιώθηκαν από την πανεπιστημιακή κοινότητα με μάστερ και διδακτορικά τους καταδίκαζαν -με άριστα το είκοσι- με βαθμολογία τρία και τέσσερα.
      Ψηφίζω, λοιπόν, το νομοσχέδιο το οποίο αποτελεί ένα εργαλείο για την ενίσχυση του κράτους και την εξυπηρέτηση όλων των Ελλήνων πολιτών.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Και εγώ θα σας ευχαριστούσα εάν ήσασταν συντομότερος στο χρόνο.
      Το λόγο έχει ο κ. Παναγιώτης Αντωνακόπουλος.
      Παρακαλώ να τηρηθεί το οκτάλεπτο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριοι συνάδελφοι, είναι εύλογο το ερώτημα για ένα τόσο σημαντικό ζήτημα, όπως είναι η λειτουργία του κράτους ή ευρύτερα του ενιαίου ελληνικού διοικητικού συστήματος, γιατί να γίνεται συζήτηση κάτω από διαδικασίες αιφνιδιασμού;
      Βεβαίως πολύ καλά στο επιτελείο της Νέας Δημοκρατίας γνωρίζουν, γιατί έφεραν αυτό το νομοσχέδιο τώρα. Είναι το αντίδοτο απέναντι στον πόνο που αρχίζει να εκφράζεται από τη διάψευση όλων των προσδοκιών των ψηφοφόρων σας, οι οποίοι βασικά είχαν δει το κράτος ως ένα χώρο όπου θα τακτοποιούνται όλες οι εκκρεμότητες εξεύρεσης εργασίας. Και αυτό θα αποδειχθεί από την επιτυχία των υποψηφίων του Υπουργείου Εσωτερικών στο συνέδριο αυτό της Νέας Δημοκρατίας, ότι αυτό το σχέδιο νόμου χρησιμοποιείται ως μαγνήτης συσπείρωσης των ανθρώπων του παρελθόντος, για να υπονομεύσουν το μέλλον μέσα από κατάληψη θέσεων στο κράτος.
      Δεν μπορεί να είμαστε αισιόδοξοι για τις προθέσεις σας ότι θα είστε καλοί δικαστές, όπως είπε  ο Υφυπουργός, διαχειριζόμενοι ένα κακό νόμο γιατί μέχρι τώρα η στελέχωση των γραμματειών και των υπολοίπων θέσεων στην κρατική πυραμίδα δεν έχει αποδείξει ότι σκέπτεστε σύγχρονα ούτε με ανθρώπους της γνώσης, αν θέλετε ούτε με ανθρώπους που έρχονται από το μέλλον. Μάλλον έχετε αποκλειστικά τοποθετήσει ανθρώπους του παρελθόντος. 
      Έτσι η επιχείρηση, όπως λέει ο Γραμματέας του Πολιτικού Σχεδιασμού της Νέας Δημοκρατίας, σε σημερινή συνέντευξη είναι επιχείρηση «Γαλάζιος Οκτώβριος». Εγώ θα έλεγα ότι είναι επιχείρηση «Γαλάζιος Ιούλιος», που προδικάζει μάλλον πιο γκρίζα χρώματα του γαλάζιου από εδώ και πέρα, τα οποία μας ανησυχούν για την ποιότητα λειτουργίας των θεσμών που ξεκινάει μέσα από το κράτος.
      Αγαπητοί συνάδελφοι, πιστεύω ότι το επιχείρημα ότι είναι ανάγκη τώρα να παρέμβει στο κράτος η νέα Κυβέρνηση και αργότερα θα φέρει ένα ολοκληρωμένο νόμο, ότι δηλαδή, είμαστε σε μεταβατικό στάδιο, δεν πείθει κανέναν. Το ίδιο είπαν και στην Επιτροπή Οικονομικών, για το νόμο που συγκαλύπτει όλα τα πλαστά τιμολόγια: Ότι κι αυτός είναι ένας μεταβατικός νόμος που θα ρυθμίσει βεβαίως επ’ ωφελεία κάποιων απατεώνων, τα πράγματα.
      Γνωρίζω, κύριε Πρόεδρε, τις ευαισθησίες σας και γι’ αυτό το θέμα με τα πλαστά τιμολόγια αλλά μεταβατικό χαρακτηρίζεται και αυτό. Δηλαδή, έχουμε μία Κυβέρνηση αρκετών μηνών που νομοθετεί για μεταβατικά στάδια. Εκτός βέβαια αν αισθάνεστε ότι είστε Κυβέρνηση περιορισμένου χρόνου αλλά περιορισμένης ευθύνης δεν μπορείτε να είσαστε, διότι όλη η ευθύνη είναι δική σας, όταν νομοθετείτε. Περιορισμένων προσδοκιών, ούτως ή άλλως θα είστε αλλά πλεοναζουσών υποσχέσεων.
      Όσον αφορά, λοιπόν, τη συμμαχία της κοινωνίας λέτε ότι οι συνδικαλιστικές ηγεσίες είναι κομματικές, ότι δεν εκφράζουν την κοινωνία, όπως η ΑΔΕΔΥ, η ΟΛΜΕ, η ΕΝΑΕ, η ΔΟΕ των δασκάλων. Όταν βεβαίως βολεύει, το επικαλούνται για να αποδείξετε κάτι που έρχεται πάλι από το παρελθόν.
      Εγώ σας λέω, λοιπόν, κάτι άλλο: Ότι με παραγγελία εφημερίδας που πρόσκειται στο χώρο σας, έχουμε σημερινό δημοσίευμα. Από γκάλοπ που έγινε μόνο 30% των εργαζομένων σας εμπιστεύονται να διαχειριστείτε εργασιακά θέματα και έγινε η μέτρηση 15 με 20 Ιουλίου. Βεβαίως θα το καταθέσουμε και στα Πρακτικά. Δημοσιεύεται στο σημερινό Τύπο. Άρα, λοιπόν, δεν μπορείτε να ξεφύγετε από την αντίθεση που έχει συνολικά ο συνδικαλιστικός κόσμος απέναντί σας, από τη διαφωνία όλων των θεσμικών εκφράσεων και δυνάμεων της εργασίας, από την απαίτησή τους να πάρετε πίσω το νομοσχέδιο, διότι και μ’ αυτές τις μετρήσεις πάλι οι δυνάμεις εργασίας είναι απέναντι. Αλλά δεν σας ενδιαφέρει αυτό. Σας ενδιαφέρει η δόμηση του κράτους, ενός κράτους όπου τελικά θυμίζει τη λαϊκή Δεξιά παλαιάς κοπής, όπως εύστοχα έχει πει και ο Πρόεδρός μας, ο Γιώργος Παπανδρέου. Είναι γνωστό ότι ήδη κυκλοφορούν στις υπηρεσίες αυτοί, οι οποίοι έχουν οριστεί από τώρα στα παραμάγαζα της μικροπολιτικής βεβαίως, ότι θα καταλάβουν τις θέσεις. Άρα τόσο αξιοκρατικές προοιωνίζονται οι διαδικασίες τις οποίες θα εφαρμόσετε. 
      Και βέβαια, όταν μιλάμε για τη στελέχωση του κράτους δεν είναι ένα στενό ζήτημα των δημόσιων λειτουργών. Κυρίως αφορά την κοινωνία. Αυτή προσλαμβάνει τις υπηρεσίες. Παραμένει το κράτος το στρατηγείο της ανάπτυξης, αλλά και ο φορέας που διασφαλίζει υπηρεσίες κοινωνικής υφής στους πολίτες, κυρίως στην υγεία και στην παιδεία. Φανταστείτε, λοιπόν, τι αναστάτωση και τι υποβάθμιση αυτών των υπηρεσιών θα επέλθει μ’ αυτό το βίαιο τρόπο που παρεμβαίνετε στο κράτος.
      Εγκαλείτε το ΠΑΣΟΚ ότι δεν έχει κάνει τίποτα γι’ αυτό το κράτος. Μα, αν συνταγματικά έχουν κατοχυρωθεί σημαντικοί παράμετροι που αφορούν την ποιότητα λειτουργίας, έχουν γίνει από τη σημερινή Κυβέρνηση. Σεις δεν θέλετε την αποκέντρωση και εσείς δεν θέλετε τη συμμετοχή του πολίτη στη διαμόρφωση αποφάσεων που αφορούν τη λειτουργία του κράτους. Από τα πρώτα νομοσχέδια που φέρατε, τι κάνατε; Το αυτονόητο. Το κράτος της περιφερειακής συγκρότησης το καταργείτε. Τα περιφερειακά συμβούλια υγείας. Τώρα, βεβαίως, θα βάλετε χέρι και στην εκπαίδευση, στην περιφερειακή συγκρότηση του Υπουργείου Παιδείας.
      Δεν θέλετε, λοιπόν, την αποκέντρωση. Θέλετε όλη η Ελλάδα να είναι στην Αθήνα, για να τους έχετε στην εξάρτηση με την αυταρχική συμπεριφορά την οποία επιδεικνύετε μ’ αυτές τις νομοθετικές πρωτοβουλίες, όταν αγνοείτε επιδεικτικά όλους τους κοινωνικούς εταίρους που έχουν λόγο εκ των πραγμάτων γι’ αυτές τις ρυθμίσεις και ποντάρετε στις υψηλές θερμοκρασίες και στη διοργάνωση των Ολυμπιακών Αγώνων αυτήν την εποχή, όπου δημιουργούν συνθήκες που δεν μπορούν να κατεβάσουν τον κόσμο στα πεζοδρόμια, αν και έχετε αρκετούς έξω που είναι αυτοί που σας πίστεψαν, οι συμβασιούχοι.
      Δεν θέλετε, λοιπόν, ούτε την κοινωνική συμμετοχή. Γι’ αυτό και σε άλλα νομοσχέδια, όπως στο πρόσφατο για τη μερική απασχόληση, καταργήσατε το συμβουλευτικό χαρακτήρα όλων των οργάνων που εκφράζουν τους εργαζομένους, όπως είναι η ΑΔΕΔΥ και η ΓΣΕΕ. Όλα αυτά τα όργανα συμμετείχαν στη διαμόρφωση της κατανομής των θέσεων μερικής απασχόλησης. Αλλά και αυτό δεν το θέλετε και το καταργείτε.
      Βεβαίως προσπαθείτε να κάνετε ένα συμψηφισμό, ο οποίος, όμως, δεν μπορεί να γίνει, γιατί  το ΑΣΕΠ η παράταξή μας το έκανε νόμο και το κατοχύρωσε συνταγματικά, όπως και το Σώμα Ελεγκτών Επιθεωρητών Δημόσιας Διοίκησης και το Συνήγορο του Πολίτη και τον προληπτικό έλεγχο των συμβάσεων στο Σύνταγμα και το σύστημα μεταθέσεων με κύριο παράδειγμα στους αστυνομικούς τη μοριοποίηση που δεν πιστεύω να την καταργήσετε και το «Πόθεν Έσχες» των δημοσίων υπαλλήλων.
      Κατοχυρώσαμε το ρόλο της γυναίκας στη Δημόσια Διοίκηση και στα δημόσια πράγματα της χώρας, αλλά εσείς με την πράξη σας ήδη την έχετε καταργήσει, διότι  και στα ΠΕΣΥ και σε άλλους δημόσιους οργανισμούς δεν έχετε τηρήσει τη συνταγματική απαίτηση για τη συμμετοχή τουλάχιστον στο 1/3 των γυναικών σ΄ αυτές τις θέσεις. Και βέβαια τα επιχειρήματα του συμψηφισμού σας είναι τόσο σοβαρά, όσο πριν κάποιες ώρες του Υφυπουργού Οικονομικών του κ. Ρεγκούζα, που θέλησε να συμψηφίσει το νομοσχέδιο που συγκαλύπτει την απάτη με τα πλαστά τιμολόγια, για την οποία βοά ο τόπος εδώ και μήνες. Πήγε να το συμψηφίσει με μία ρύθμιση που είχε γίνει για τσιγγάνους ρακοσυλλέκτες από τον Ασπρόπυργο που δεν είχαν τιμολόγια. Το ΠΑΣΟΚ με την ευαισθησία που είχε τότε στο νομοσχέδιο «Μέτρα Αναπτυξιακής και Κοινωνικής Πολιτικής και Φορολογικού Ελέγχου» είχε προβλέψει μια ρύθμιση και αυτό ήταν το μεγάλο επιχείρημα του κ. Ρεγκούζα στη συζήτηση επάνω το πρωϊ, ότι και εσείς είχατε νομιμοποιήσει πλαστά τιμολόγια. Ε ας μας κρίνει ο ελληνικός λαός απ’ αυτές μας τις διαφορές και από την ευαισθησία μας.
      Τα ίδια παραδείγματα θα πείτε και σεις για όλα αυτά που ακούγονται για συγκεκριμένα μόρια ή ο,τιδήποτε άλλο που αν είχαμε το χρόνο αποδεικνύονται πολύ εύκολα. Με τα δέκατα που προκύπτουν οι διαφορές, οι σειρές που ακούγονται 30, 40, 50 είναι πολύ μικρές όσον αφορά τη βαθμολογία. 
      Πιστεύω κύριε Υπουργέ, ότι αυτό το νομοσχέδιο με την πλειοψηφία που έχετε μπορεί να το περάσετε, αλλά σπέρνετε ανέμους και θα θερίσετε θύελλα. Σχετικά μ’ αυτά που είπατε, γιατί να κάνετε εσείς αυτά που κάναμε εμείς  και να πάθετε ζημιά, στην ίδια λογική δεν μας είναι ευχάριστο να πηγαίνετε αντίθετα με τον κόσμο και τις δυνάμεις εργασίας, για να εισπράττουμε εμείς αυτή τη δυσαρέσκεια. Δεν μας είναι ευχάριστο γιατί ο ίδιος ο πολίτης μας έστειλε εδώ για να τον υπηρετούμε, με τις καλές ποιότητες υπηρεσίες που παρέχει το κράτος. Όλα τα υπόλοιπα δεν μας αφορούν.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Κύριε Πρόεδρε, κυρίες και κύριοι συνάδελφοι, είναι αλήθεια ότι βρισκόμαστε στην αρχή μιας νέας χιλιετίας. Επίσης υπάρχει μια ακόμα αλήθεια ότι είμαστε μπροστά σε μια νέα εποχή που όλα έχουν αλλάξει. Έχουν αλλάξει οι συνήθειες, οι συμπεριφορές, οι αντιλήψεις.
      Υπάρχει σήμερα μπροστά μας μια νέα οικονομική και κοινωνική πραγματικότητα. Είμαστε σε ένα νέο κόσμο με διαφορετικές ανάγκες, απαιτήσεις και προσδοκίες. Υπάρχει, όμως, μια ακόμα αλήθεια. Υπήρξαν πολλοί πρόσφατα, ίσως και κάποιοι από μας που πίστεψαν ότι σ’ αυτόν το νέο κόσμο μας, μπροστά σ’ αυτήν τη νέα πραγματικότητα  θα τολμούσατε εσείς, το κόμμα της Νέας Δημοκρατίας να αλλάζατε. Και πράγματι κάποια στιγμή είναι αλήθεια ότι δώσατε αυτήν την εντύπωση. Ήταν βλέπετε οι εξαγγελίες περί σεμνότητας και ταπεινότητας, ήταν οι εξαγγελίες για τη μη κομματικοποίηση του κράτους, για μια δήθεν κυβέρνηση όλων χωρίς διακρίσεις, ήταν όλα αυτά που καλλιέργησαν αυτήν την εικόνα.
      Επίσης υπήρχε και ένα άλλο στοιχείο. Κατά την άποψή μου ήταν μια μεθοδευμένη κυβερνητική αδράνεια μέχρι τις Ευρωεκλογές, οι οποίες δημιούργησαν και ενίσχυσαν αυτήν την ψευδαίσθηση.
      Σήμερα αγαπητοί συνάδελφοι της Νέας Δημοκρατίας, θα ήθελα να σας διαβεβαιώσω ότι ο κόσμος έξω άρχισε πια να τραγουδά για σας και το τραγούδι που αρχίζει να σιγοτραγουδά και λέει σχεδόν κάθε μέρα είναι  «τα ψεύτικα τα λόγια τα μεγάλα».
      Από τη στιγμή, λοιπόν, που αποφασίζετε να παράξετε πολιτικό έργο, σε μια πολύ όμορφη εποχή, κατά την άποψή μου καθόλου τυχαία επιλογή, έχετε τρομάξει γιατί καταφέρατε πράγματι να δημιουργήσετε έναν ισχυρό πολιτικό καύσωνα. Έχετε τρομάξει την ελληνική κοινωνία η οποία παρακολουθεί άναυδη και το μόνο που διαπιστώνει είναι την πρόθεση της προσπάθειάς σας, που δεν είναι τίποτε άλλο από τον τυφλό έλεγχο της Δημόσιας Διοίκησης και του κράτους. Και φυσικά σε κανένα σημείο αυτή η επιλογή δεν ανταποκρίνεται στις ανάγκες και τις απαιτήσεις που απαιτεί αυτή η νέα κοινωνική πραγματικότητα.
      Το σημερινό, λοιπόν, νομοσχέδιο καταρρίπτει κάθε ψευδαίσθηση για τις πραγματικές σας προθέσεις. Για μια ακόμη φορά δυστυχώς για σας, σας ταυτίζει με το χθες και σας δείχνει αδύναμους να μπορέσετε να απομακρυνθείτε από αυτό.
      Θα ήθελα να αναφέρω μερικά σημεία και πρώτα απ’ όλα το κομμάτι της παιδείας μια και ο ίδιος είμαι εκπαιδευτικός.
      Αν κοιτάξουμε και συγκρίνουμε το τι ίσχυε χθες επί κυβερνήσεως ΠΑΣΟΚ και το τι προσπαθείτε σήμερα να περάσετε, δεν χρειάζεται πολύ μυαλό για να καταλάβει κάποιος. Ένας πολύ μικρός μαθητής Γυμνασίου θα μπορούσε να καταλάβει και την πρόθεση και το σκοπό.
      Τι λέτε, λοιπόν; Συνεκτιμάται η υπηρεσιακή κατάσταση, η επιστημονική και παιδαγωγική συγκρότηση και εν γένει η συγκρότηση και η προσωπικότητα των υποψηφίων; Παράλληλα, το Συμβούλιο Επιλογής κρίνει την προσωπικότητα του υποψηφίου από το φάκελο χωρίς καν να δει και να εξετάσει ποιος είναι.
      Τι ίσχυε; Σε ό,τι αφορά την επιστημονική και παιδαγωγική κατάρτιση, υπήρχε μοριοδότηση οκτώ μορίων για τους κατόχους των διδακτορικών διπλωμάτων. Γι’ αυτούς που είχαν μεταπτυχιακά υπήρχε μοριοδότηση τεσσάρων μονάδων. Σε ό,τι αφορά την υπηρεσιακή κατάσταση και διδακτική εμπειρία υπήρχε μοριοδότηση 0,50 μονάδες για κάθε έτος και 0,30 για το διδακτικό έργο. Σε  ό,τι αφορά την άσκηση των διοικητικών καθηκόντων υπήρχε μοριοδότηση ανάλογα με το χρόνο υπηρεσίας και υπήρχε και πλαφόν. Έφθανε μέχρι κάποιο σημείο. Επίσης συνεκτιμούνταν διάφορα άλλα επιστημονικά συγγράμματα, όπου πραγματικά αξιολογούνταν από την επιτροπή. Αν κάποιος, λοιπόν, εύκολα κάνει τη σύγκριση, δεν χρειάζεται να επιχειρηματολογήσει για το ποια είναι η πραγματικότητα σήμερα και για το τι ακριβώς εσείς οι ίδιοι επιδιώκετε. 
      Υπάρχει μια αναφορά της κυρίας Υπουργού, η οποία απουσιάζει. Είπε ότι υπήρχαν τέτοιες διαδικασίες επιλογής όπου πραγματικά εμείς προκαλέσαμε. Και ανέφερε συγκεκριμένα τους περιφερειακούς διευθυντές. Ξέχασε να πει, όμως, ότι οι περιφερειακοί διευθυντές είναι μετακλητοί υπάλληλοι που διορίζονται από την Κυβέρνηση. Η όλη ιστορία δεν γίνεται για τους περιφερειακούς διευθυντές. Η όλη ιστορία γίνεται για τα στελέχη της εκπαίδευσης. Και σήμερα αν ρωτήσουμε –και ρωτήστε στις περιφέρειές σας, όλοι εσείς- θα σας πουν από τώρα ποια είναι τα ονόματα των προϊσταμένων. Εγώ αν καταθέσω στη δική μου περιφέρεια ένα χαρτί, θα δείτε ότι δεν θα διαφέρει κανένα πρόσωπο.
      Άρα, λοιπόν, για ποια αντικειμενική αξιολόγηση μιλάμε σήμερα; Μιλάμε για κάτι, το οποίο είναι προαποφασισμένο, γιατί σήμερα υπάρχει μια έντονη ανησυχία στο χώρο της Νέας Δημοκρατίας και ιδιαίτερα των στελεχών της, τα οποία ζητούν μερίδιο από τη διαχείριση της εξουσίας. Γι’ αυτό το λόγο, λοιπόν, πάμε σ’ αυτές τις επιλογές. Και ο ποιο αδαής πολύ εύκολα μπορεί να το καταλάβει.
      Προχωράω στο επόμενο θέμα που έχει να κάνει με τις επιλογές του κ. Παυλόπουλου. Εδώ θα ήθελα να κάνω και μια παρατήρηση. Κύριε Παυλόπουλε, προσωπικά νομίζω ότι διεκδικείτε το νόμπελ της πολιτικής καινοτομίας. Και θα εξηγήσω γιατί.
      Βαφτίζεται αξιοκρατία η ευχέρεια του κάθε Υπουργού, να αλλάζει όλους τους προϊσταμένους και να βάζει αυτούς της αρεσκείας του για μεταβατική περίοδο ενός εξαμήνου. Αυτή είναι νέα αντίληψη της Νέας Δημοκρατίας για το τι σημαίνει αξιοκρατία σήμερα στο δημόσιο. Παράλληλα υπάρχει κι ένα άλλο αδιανόητο: Μπορεί να οριστεί από Υπουργό γενικός διευθυντής, ο οποίος αρκεί κάποτε να είχε διατελέσει προϊστάμενος τμήματος. Αυτή είναι η αντίληψη για το πώς θα δομηθεί το κράτος στο μέλλον. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δείξετε μια ανοχή, όπως δείξατε και στους υπόλοιπους.
      Παράλληλα μιλάει για την αφαίρεση κριτηρίων αξιολόγησης. Αναγκαστικά θα τρέξουμε λίγο πιο γρήγορα για να προλάβουμε και το χρόνο. Ένα δεύτερο στοιχείο για το οποίο γίνεται πολλή κουβέντα έχει να κάνει με τις θέσεις, τη μετατροπή για τη θητεία. Κάτι ανάλογο είχε γίνει και το 1993. Τότε -την περίοδο, δηλαδή, 1990-1993- η Νέα Δημοκρατία είχε προχωρήσει σε ανάλογες επιλογές με υποτιθέμενους προσωρινούς διευθυντές, οι οποίοι ξέρετε πόσο χρόνο θητεία είχαν; Τρία χρόνια. Όσο, δηλαδή, διήρκησε η δική της κυβερνητική θητεία. Αυτή είναι η περισπούδαστη αξιοκρατία. Νομίζω ότι το να μπορούμε να χρησιμοποιούμε όρους κατ’ αυτόν τον τρόπο, είναι κάτι πραγματικά τελείως και απόλυτα ευρηματικό. Και σ’ αυτό μπορώ να σας συγχαρώ, κύριε Υπουργέ.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Θα κλείσω, κύριε Πρόεδρε, σε ένα λεπτό.
      Θα ήθελα να πω, λοιπόν, ότι μπορεί να επικαλείσθε με περίσσιο θάρρος και υποκρισία ό,τι θέλετε είτε έχει να κάνει με την αξιοκρατία είτε έχει να κάνει με την εφαρμογή προεκλογικών σας δεσμεύσεων.
Το μόνο που κάνετε σήμερα, είναι, παραμονές ενός Συνεδρίου της Νέας Δημοκρατίας, να ικανοποιήσετε το στενό κομματικό σας πυρήνα και να επιβεβαιώσετε, δυστυχώς ότι «τα δικά σας παιδιά», είναι πράγματι δικά σας.
      Θα κλείσω με μία διαπίστωση που έχει σχέση με τον όρο «επανίδρυση». Σήμερα η Νέα Δημοκρατία ανακάλυψε αυτόν τον όρο, για να μπορέσει να προχωρήσει στην πολιτική κάλυψη της επέλασης των ημετέρων. Το ελληνικό λεξιλόγιο είναι πάρα πολύ πλούσιο. Εάν ρωτήσουμε ένα μαθητή γυμνασίου να μας πει ποια λέξη πρέπει να χρησιμοποιήσουμε, δεν θα χρησιμοποιήσουμε τη λέξη «επανίδρυση», αλλά τη λέξη «εγκαθίδρυση».
      Θα ήθελα να πω, κύριε Παυλόπουλε και κύριοι συνάδελφοι της Νέας Δημοκρατίας, πως πρέπει να θυμάστε ότι σ’ αυτόν το νέο κόσμο που ξεπροβάλλει μπροστά μας, η εξέλιξη του κράτους σε ένα ενυδρείο εγκάθετων μόνο ως φάρσα ταιριάζει σ’ αυτήν την κοινωνία.
      Αυτό το νομοσχέδιο, λοιπόν, δεν μπορεί παρά να το καταψηφίσει κανείς.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Κουτσούκος έχει το λόγο.
      ΙΩΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα είναι φανερό, παρά το γεγονός ότι έχει επικρατήσει διαφορετική αντίληψη, ότι δεν συζητάμε για είκοσι ή είκοσι πέντε χιλιάδες συναδέλφους, προϊσταμένους των υπηρεσιών του δημοσίου που καθαιρούνται. Σήμερα είναι φανερό ότι συζητάμε για τη Δημόσια Διοίκηση, για τις δημόσιες υπηρεσίες και η συζήτησή μας αφορά κύρια τους πολίτες, οι οποίοι θέλουν δημόσιες υπηρεσίες αποτελεσματικές, ποιοτικές, υπηρεσίες που θα εξυπηρετούν τις κοινωνικές και οικονομικές ανάγκες των πολιτών.
      Σε μια τέτοια συζήτηση ο καθένας θα ήταν πρόθυμος να συμβάλλει με τις ιδέες του, με τις απόψεις του, με την εμπειρία του. Είναι, όμως, η συζήτηση που κάνουμε μια τέτοια συζήτηση; Είναι φανερό πως δεν είναι μια τέτοια συζήτηση. Είναι μια συζήτηση η οποία ανατρέπει ό,τι θετικό κατακτήθηκε τα τελευταία χρόνια στη χώρα μας. Ανατρέπει όποια πρόοδο υπήρξε. Είναι μία συζήτηση, που με βάση τις ρυθμίσεις του νομοσχεδίου, θα έχει τελικά καταστρεπτικές συνέπειες στην ίδια τη λειτουργία της Δημόσιας Διοίκησης, με τελικό αποδέκτη τους πολίτες, ανεξάρτητα τι θα γίνει με τα στελέχη και τους υπαλλήλους.
      Θα μου πείτε, είναι ευχαριστημένοι οι πολίτες; Δεν θέλουν αλλαγές οι πολίτες; Είναι ικανοποιημένοι από τη λειτουργία των δημοσίων υπηρεσιών; Και βέβαια όχι! Σωστά διεκδικούν οι πολίτες το καλύτερο.
      Έρχεται, όμως, το εξής ερώτημα: Ποιο είναι το καθήκον των πολιτικών κομμάτων, της Κυβέρνησης, του πολιτικού συστήματος; Να γκρεμίζει ή να χτίζει, αξιοποιώντας ό,τι θετικό υπήρξε, τις δημιουργικές δυνάμεις, τις ικανότητες των εργαζομένων στη διοίκηση, τις πολιτικές προτάσεις; 
      Αγαπητοί συνάδελφοι, είναι γνωστό ότι η Δημόσια Διοίκηση στη χώρα μας ιδίως βρέθηκε ιστορικά στο επίκεντρο της αντιπαράθεσης των κομμάτων εξουσίας. Είναι γνωστές, έχουν δοκιμαστεί και έχουν καταδικαστεί στη χώρα μας οι θεωρίες των λαφύρων, το spoilt system, όπως και οι θεωρίες της πλατείας Κλαυθμώνος.
      Επίσης είναι γνωστό ότι η Δημόσια Διοίκηση στη χώρα μας ήταν ο μοχλός εξυπηρέτησης αυταρχικών, συγκεντρωτικών και αντιλαϊκών πολιτικών και στη λειτουργία της συμπύκνωσε όλες τις ανωμαλίες των δύσκολων περιόδων της νεότερης ελληνικής ιστορίας. Πιστέψαμε όλοι μας και προσπαθήσαμε γι’ αυτό και οι παλαιότεροι και οι νεότεροι, ότι αυτή η σελίδα έχει κλείσει. Μετά το 1974, για να μην αδικήσω κανένα αλλά κυρίως μετά το 1981 υπήρξε πρόοδος στις αντιλήψεις. Η λογική της ανεξαρτησίας της Δημόσιας Διοίκησης κέρδισε σημαντικό έδαφος. Το κοινωνικό κράτος, που ήλθε ως αναγκαιότητα της εξέλιξης στη χώρα μας, έστω και με καθυστέρηση πενήντα ετών, έθετε νέα καθήκοντα για τις δημόσιες υπηρεσίες, τη Δημόσια Διοίκηση και την εξυπηρέτηση των πολιτών.
      Σ’ αυτήν την αλλαγή των αντιλήψεων, των πρακτικών συνέβαλαν οι μεγάλες αλλαγές και οι μεγάλες δημοκρατικές κατακτήσεις που υπήρξαν στην χώρα μας και οι πολιτικές που προώθησαν την αποκέντρωση και το σπάσιμο του συγκεντρωτικού κράτους, οι πολιτικές που προώθησαν τη δημοκρατική συμμετοχή, τη συμμετοχή της κοινωνίας και οι κατακτήσεις του συνδικαλιστικού κινήματος.
      Τη δεκαετία του 1990 προόδευσαν τα συστήματα αξιολόγησης των υπαλλήλων, προόδευσαν τα συστήματα οργάνωσης της Δημόσιας Διοίκησης. Είχαμε το νέο υπαλληλικό κώδικα μέσα από μια εξαντλητική συζήτηση της Κυβέρνησης με το συνδικαλιστικό κίνημα, είχαμε προεδρικά διατάγματα για τα συστήματα αξιολόγησης, είχαμε μοριοδοτούμενα συστήματα σε πάρα πολλές υπηρεσιακές μεταβολές, όπως είχαμε και νέες δημόσιες υπηρεσίες που αξιοποιούσαν την τεχνολογία και έβαζαν σε μία άλλη διαδικασία, παρακάμπτοντας τις δυσκαμψίες και τη γραφειοκρατία της Δημόσιας Διοίκησης, όπως ήταν τα Κέντρα Εξυπηρέτησης Πολιτών και είχαμε και νέου χαρακτήρα κοινωνικές υπηρεσίες.
      Είναι χαρακτηριστικό ότι ο διάλογος για το νέο δημοσιοϋπαλληλικό κώδικα κράτησε κοντά δύο χρόνια. Συμμετείχαν έγκριτοι επιστήμονες, συμμετείχε το συνδικαλιστικό κίνημα και η ΑΔΕΔΥ, με τις συμφωνίες και τις διαφωνίες της, γιατί τα συνδικάτα έχουν τη δική τους αυτόνομη πορεία. Και συμφωνούν και διαφωνούν και εκφράζουν αυτές τις απόψεις και έκρινε σαν μία σημαντική κατάκτηση αυτό το δημοσιοϋπαλληλικό κώδικα στο επίπεδο των συλλογικών δικαιωμάτων και έκρινε αυτό το δημοσιοϋπαλληλικό κώδικα σαν ένα ολοκληρωμένο πλαίσιο για τη λειτουργία των δημοσίων υπηρεσιών και την εξέλιξη των δημοσίων υπαλλήλων.
      Βέβαια πολλές από αυτές τις αλλαγές βρήκαν την απήχησή τους στο Σύνταγμα της χώρας. Κατοχυρώθηκαν ως συνταγματικές ρυθμίσεις. Και ήρθε βεβαίως η ωρίμανση του χρόνου και των διαδικασιών για να ανοίξει ένας νέος κύκλος συζήτησης -τον άνοιξε ο Υπουργός Εσωτερικών και Δημόσιας Διοίκησης, Κώστας Σκανδαλίδης- για το πώς αυτό το σύστημα εξέλιξης θα δώσει τη δυνατότητα να βρούμε καλύτερους όρους και κίνητρα για τη λειτουργία των στελεχών της Δημόσιας Διοίκησης. Τον άνοιξε με έναν πλατύ διάλογο. Κατέθεσε το σχέδιο νόμου στην ΑΔΕΔΥ, το συζήτησε εξαντλητικά, το πήγε στην οικονομική και κοινωνική επιτροπή όπου συμμετέχουν όλοι οι κοινωνικοί φορείς και εξασφάλισε μία συναίνεση.
      Αυτό ήταν το κλίμα, λοιπόν, στη Δημόσια Διοίκηση όταν ανέλαβε την Κυβέρνηση η Νέα Δημοκρατία, η οποία αξιοποίησε ό,τι αρνητικό υπήρχε και έκανε μία ισοπεδωτική κριτική στην κυβέρνηση, για να πείσει τους Έλληνες πολίτες ότι άλλαξε ιδέες και απόψεις από αυτές που είχε στο παρελθόν και έβαλε στο πρόγραμμά της αυτά που πολλοί συνάδελφοι μας είπαν ότι ευτυχώς που τα διαβάσαμε τώρα -γιατί μερικοί τα παρακολουθούμε από χρόνια- για την αξιοκρατία και για μετρήσιμα κριτήρια στις υπηρεσιακές μεταβολές. Η Νέα Δημοκρατία, λοιπόν, χάνει μία μεγάλη ευκαιρία. Θα μπορούσε να αξιοποιήσει αυτήν την εξέλιξη για να έλθει σήμερα και να δημιουργήσει με κοινωνική συναίνεση ένα νέο σύστημα εξέλιξης και μια πιο αποτελεσματική Δημόσια Διοίκηση. Η Νέα Δημοκρατία δεσμεύθηκε εδώ στη Βουλή με την Επιτροπή του Κώδικα, δεσμεύθηκε στο συνδικαλιστικό κίνημα ότι θα κάνει διάλογο γι’ αυτές τις αλλαγές.
      Τι έχουμε σήμερα; Έχουμε με μία μονοκονδυλιά διαγραφή όλων αυτών των κατακτήσεων. Πέρα από την καθαίρεση των προϊσταμένων σε όλα τα επίπεδα της διοίκησης, πέρα από την κατάργηση των υπηρεσιακών συμβουλίων, έρχεται η Νέα Δημοκρατία να δημιουργήσει ένα τεράστιο κλίμα αναστάτωσης και ανασφάλειας που θα πάει πίσω τη Δημόσια Διοίκηση.
      Ρώτησα χθες τον παριστάμενο Υπουργό Εσωτερικών, Δημόσιας Διοίκησης και Αποκέντρωσης να μου πει πόσοι γενικοί διευθυντές και πόσα άλλα στελέχη της διοίκησης έχουν υποβάλει την παραίτησή τους κάτω από αυτό το κλίμα της ανασφάλειας και δεν μου απάντησε. Έρχεται η Νέα Δημοκρατία με αυτό το σχέδιο νόμου και προβλέπει να ορίσουν μονομελή όργανα, Υπουργοί δηλαδή, τους προσωρινούς αντικαταστάτες αυτών που καθαιρούνται και να οριστούν χωρίς κανένα κριτήριο τα στελέχη της διοίκησης στο μέλλον.
      Η Νέα Δημοκρατία τώρα προσπαθεί να καλοπιάσει το συνδικαλιστικό κίνημα ότι θα κάνει συζήτηση. Τι συζήτηση; Με τετελεσμένα; Το συνδικαλιστικό κίνημα λέει ομόφωνα να αποσύρετε το νομοσχέδιο. Το συνδικαλιστικό κίνημα σας δίνει διέξοδο. Σας λέει: «Ψηφίστε τώρα ένα άρθρο που αποδέχεται αυτά τα κριτήρια για να είμαστε συμμέτοχοι στη διαδικασία διαλόγου που θα κάνετε στο μέλλον. Διαφορετικά δεν έχει καμία αξία η διαδικασία διαλόγου.
      Αγαπητοί συνάδελφοι, πρέπει να πούμε ότι απέναντι σ’ αυτήν την προσπάθεια παραπλάνησης και εμπαιγμού του συνδικαλιστικού κινήματος που έχει και θεσμικού χαρακτήρα εκτροπές για τις συλλογικές διαπραγματεύσεις -είναι κατοχυρωμένες στο Σύνταγμά μας, γιατί υπάρχει κοινωνική απαίτηση για διάλογο με αποτελέσματα- η Νέα Δημοκρατία οδηγεί με τη σημερινή ρύθμιση τη Δημόσια Διοίκηση δεκαετίες πίσω, αναπαράγει φαινόμενα που είχαν καταδικαστεί, γυρίζει μία μαύρη σελίδα που δυστυχώς είχε κάνει το λαό να πιστέψει ότι είχε κλείσει οριστικά. Μπορεί σήμερα η πλειοψηφία να ψηφίσει αυτό το νομοσχέδιο, αλλά να είναι σίγουρη ότι αυτές τις ρυθμίσεις θα τις απορρίψει η κοινωνία και οι εργαζόμενοι.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να θυμίσω ένα δύο πράγματα περισσότερο για τους συναδέλφους, που εν πάση περιπτώσει, ίσως να μην είχαν παρακολουθήσει σε προηγούμενες κοινοβουλευτικές θητείες εδώ τί ακριβώς έχει συμβεί σε αντίστοιχες περιπτώσεις και τί ακριβώς συμβαίνει τώρα.
    Πρώτα-πρώτα άκουσα να μιλάμε για το σεβασμό του συνδικαλιστικού κινήματος. Συμφωνώ απόλυτα με τον κ. Κουτσούκο. Και θα αποδείξω γιατί όχι μόνο σεβαστήκαμε, αλλά θα σεβαστούμε απολύτως το συνδικαλιστικό κίνημα, την ΑΔΕΔΥ παραδείγματος χάρη. 
    Δεν πήρα, όμως, απάντηση από πλευράς πρώην κυβερνώντος κόμματος -και θα μείνω λίγο στην ιστορία- για το ποιος είναι ο σεβασμός του πρώην κυβερνώντος κόμματος, του ΠΑΣΟΚ, απέναντι παραδείγματος χάρη στο συνδικαλιστικό κίνημα, όταν επ’ αφορμή του ν. 2190/94 ο τότε κατεξοχήν αρμόδιος Υπουργός ο οποίος είχε αρνηθεί κάθε διάλογο βεβαίως με την ΑΔΕΔΥ για το σύνολο των μέτρων του ν. 2190. Και σκεφθείτε να το έλεγε αυτό Υπουργός της Νέας Δημοκρατίας αυτή τη στιγμή. Διαβάζω από τα Πρακτικά της Βουλής 2 Φεβρουαρίου 1994 συνεδριάσεις 20.1.94 έως 11.2.94:
    «Το βαθμολόγιο είναι αποτέλεσμα εμπεριστατωμένης μελέτης». Προσέξτε «μελέτης» και όχι «διαλόγου. «Και επειδή με προκαλείτε σας απαντώ.» Του έλεγε ο Δημήτρης ο Σιούφας τότε ότι δεν έγινε κανένας διάλογος και δεν έχετε κάνει τίποτα με την ΑΔΕΔΥ. Έλεγε: «Και επειδή με προκαλείτε σας απαντώ: Η ΑΔΕΔΥ δεν εκφράζει τη μεγάλη μάζα των δημοσίων υπαλλήλων».
    Κύριε Κουτσούκο, σε εμάς δίνετε μαθήματα σεβασμού του συνδικαλιστικού κινήματος; Τέτοιες απαντήσεις εάν τις είχε δώσει κανένας Υπουργός της Νέας Δημοκρατίας φαντάζομαι τι θα είχε γίνει εδώ! 
    Τι κάναμε στη συγκεκριμένη περίπτωση; Η εφαρμογή του προγράμματός μας σε ό,τι αφορά τις βασικές τομές είναι αδιαπραγμάτευτη και γι’ αυτό μας εξέλεξε ο ελληνικός λαός.
    Σε ό,τι αφορά τις μεθόδους και τις επιμέρους συνεννοήσεις, σαφώς γίνεται διάλογος. Και ο διάλογος υπάρχει και συνεχίζεται και βεβαίως ο Υπαλληλικός Κώδικας θα είναι προϊόν συναίνεσης. Και όταν βάζουμε ανθρώπους επί θητεία για το μέλλον είναι γνωστό ότι οι πάγιοι κανόνες θα διαμορφωθούν μέσα από τον Υπαλληλικό Κώδικα. Τι έπρεπε, όμως, να γίνει; Πρώτα να περιμένουμε τον Υπαλληλικό Κώδικα να τελειώσει και στα μέσα της θητείας αυτής της Κυβέρνησης να ξεκινήσουμε τις τομές για να έχετε να λέτε ότι η Κυβέρνηση δεν εφαρμόζει το πρόγραμμά της, η Κυβέρνηση δεν μπορεί να κάνει απολύτως τίποτα; Παλινωδία και αντίφαση. Που βρήκατε ότι δεν υπάρχει διάλογος, όταν εμείς έχουμε ξεκινήσει συλλογικές διαπραγματεύσεις;
    Κύριε Κουτσούκο, συλλογικές διαπραγματεύσεις που όπως γνωρίζετε επί των ημερών των κυβερνήσεων του ΠΑΣΟΚ ουδέποτε κατέληξαν.   Ή κάνω λάθος; 
    Εν πάση περιπτώσει, να αναφέρω και κάτι άλλο που με προβλημάτισε ιδιαιτέρως. Τονίζετε εδώ και εκθέτετε ανθρώπους ρωτώντας πόσοι γενικοί διευθυντές και διευθυντές, λόγω ανασφάλειας, υπέβαλαν τις παραιτήσεις. Αυτό πρώτα-πρώτα πού το ξέρετε εσείς; Έρχονται και σας καταθέτουν εκείνη την ώρα το τι έκαναν; Είναι ή σαν να σας δίνουν αναφορά ή να τους βάζετε να τις κάνουν, πράγμα που σημαίνει ότι κομματικοποιείτε τη Δημόσια Διοίκηση, αυτό που εμείς έχουμε πει τόσο καιρό.
    Εγώ δεν ξέρω κανέναν που να υπέβαλε παραίτηση εκτός από κανένα δύο περιπτώσεις που μάλιστα σε εμένα προσωπικά στο Υπουργείο Εσωτερικών μου το αποσυνέδεσαν ρητώς από οποιαδήποτε ρύθμιση. Και τα ονόματά τους είναι στη διάθεσή σας. Αν θέλετε να τους φωνάξουμε στο Υπουργείο παρουσία σας για να δούμε, αν δέχονται ότι παραιτούνται εξ αυτού του λόγου. Γιατί εμένα τουλάχιστον ουδείς εξ αυτών, οι οποίοι τελειώνουν την καριέρα τους άλλωστε, συνέδεσε κάτι τέτοιο.
    Εγώ σας ρωτώ πολύ απλά: Αν έχουμε ανθρώπους που παραιτούνται, το ερώτημα είναι γιατί παραιτούνται προτού υποστούν κρίση. Δεν τους δίνουμε τη δυνατότητα να έχουν την κρίση τους; Τους αδίκησε κανείς εκ των προτέρων; Πώς βγάζετε συμπεράσματα εκ των προτέρων ότι αδικούνται; Γιατί αυτοί οι άνθρωποι θεωρούν -όπως μας λέτε, όποιοι κι αν είναι- ότι είναι μειωμένοι; Μειωμένοι από τι; Όλοι θα κριθούν με αντικειμενικά κριτήρια και αν υπάρξει πρόβλημα ελάτε εδώ να το καταγγείλετε. Άλλωστε υπάρχει δικαιοσύνη για να στηλιτεύσει τέτοιες πρακτικές;
      Με αυτού του είδους τη συμπεριφορά και τη νοοτροπία ομολογείτε, πρώτον, όσον αφορά το συνδικαλιστικό κίνημα τη βαθύτατη περιφρόνηση που δικοί σας Υπουργοί έδειξαν εκείνη την εποχή προς την ΑΔΕΔΥ. Και δεύτερον, δείχνετε με το να φέρνετε παραδείγματα ανθρώπων που παραιτούνται ότι έχετε ή ότι επιχειρείτε να έχετε ελεγχόμενα κομματικώς όργανα. Αυτή τη νοοτροπία θέλουμε ν’ απαλείψουμε κ. Κουτσούκο, δηλαδή, τη νοοτροπία των ανθρώπων που έχουν την ανάγκη να έχουν έναν κομματικό προστάτη. Δεν έχει ανάγκη από κομματικούς προστάτες ο Έλληνας δημόσιος υπάλληλος. Αυτό θέλουμε να αναδείξουμε. Δεν έχει ανάγκη από ανθρώπους στους οποίους πρέπει να στηριχθεί κομματικά για ν’ ανέλθει στην ιεραρχία. Και μη μου πείτε ότι δεν ξέρετε τέτοια φαινόμενα. Μη μου πείτε ότι δεν λειτούργησε έτσι η Δημόσια Διοίκηση επί ολόκληρα χρόνια. Μη μου πείτε ότι δεν λειτούργησε ακόμα και στο ίδιο σας το κόμμα όταν διαιρεθήκατε σε εκσυγχρονιστές και μη. Υπήρξαν τότε φαινόμενα όπου παραγκωνίστηκαν άνθρωποι.
      Θέλουμε να σταματήσει αυτό για πάντα. Να μην υπάρχουν κομματικά χρώματα και κομματικές σημαίες. Να είναι ο υπάλληλος ελεύθερος να υπηρετήσει το δημόσιο συμφέρον και να εξελιχθεί σύμφωνα με την προσωπικότητά του. Κανένα κομματικό κράτος δεν επιβίωσε και κανένας σήμερα στην Ελλάδα, και ιδίως αυτή η Κυβέρνηση δεν έχει την πρόθεση να κάνει τα δικά σας λάθη. Δεν σας ωφέλησαν. Γιατί να ωφελήσουν εμάς; Εμείς θέλουμε διοίκηση όλων των Ελλήνων δημοσίων υπαλλήλων σύμφωνα με τις ικανότητές τους και μακριά από κομματικές σημαίες. Και θα το πετύχουμε αυτό γιατί το θέλει η ελληνική κοινωνία ανεξάρτητα του τι λέτε εσείς εδώ βγάζοντας συμπεράσματα εκ των προτέρων.
      ΠΡΟΕΔΡΕΥΩΝ (Γεώργιος Σούρλας):  Ο κ. Καστανίδης έχει το λόγο για να τριτολογήσει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ο Υπουργός Εσωτερικών, ομιλεί ακατασχέτως φάσκων και αντιφάσκων διαρκώς. Εάν, κύριε Υπουργέ, θέλατε να προχωρήσετε σε κρίση του υπηρετούντος δυναμικού, θα είχατε μια απλή μεθοδολογία. Έχετε τη δυνατότητα να διαμορφώσετε το θεσμικό πλαίσιο που εσείς επιθυμείτε και με βάση αυτό το θεσμικό πλαίσιο αυτούς που ήδη υπηρετούν να τους κρίνετε. Αυτοί που θεωρούνται ικανοί, σύμφωνα με τα κριτήρια που θεσμοθετείτε, μένουν. Όσοι όχι, φεύγουν. Ποια ευκαιρία κρίσεως παρέχετε, όταν εισηγείσθε πρωτοφανή διάταξη με την οποία τους καταργείτε όλους; Εκτός αν θέλετε να μας πείτε, ότι από αυτούς που καταργείτε, ένα μέρος θέλετε να το επαναφέρετε. Μα αν θέλετε να τους επαναφέρετε τότε γιατί τους καταργείτε; Να τους κρίνετε.
      Δεύτερον, αυτή η ιστορία περί κομματικοποιήσεων ή υπάρξεως κομματικά προστατευομένων ανθρώπων μέσα στη διοίκηση πρέπει να τελειώσει. Έδωσα ένα παράδειγμα στην πρωτολογία μου. Θα μπορούσαν να είναι πολλά τα παραδείγματα. Σήμερα αξιοποιείτε ως γενική γραμματέα σε κρίσιμο Υπουργείο κυρία η οποία επελέγη επειδή έπρεπε να επιλεγεί, ως γενική διευθύντρια ενημέρωσης στο Υπουργείο Τύπου επί των ημερών του ΠΑΣΟΚ. Αυτό τι σημαίνει;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Αυτό δείχνει ότι οι επιλογές μας δεν έχουν κομματικό χρώμα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος, διότι αυτήν που αξιοποιείτε είναι άνθρωπος που έχει σχέση με τον πολιτικό σας χώρο. Την αξιοποίησε το ΠΑΣΟΚ και σήμερα ιδού.
      (Θόρυβος στην Αίθουσα)
      Κύριε Παυλόπουλε, αυτή η ιστορία περί κομματικής διοικήσεως πρέπει να σταματήσει. Αν ατενίζετε το μέλλον πρέπει να δουλέψετε με τη λογική του μέλλοντος.
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης):  Θα ήθελα να πω το εξής στον κ. Καστανίδη: Πότε στο Υπουργείο Εσωτερικών χρησιμοποιήθηκε γενικός γραμματέας υπηρεσιακός παράγων με μόνο κριτήριο την ικανότητά του και τη δυνατότητά του να υπηρετεί διαχρονικά κυβερνήσεις;
      (Θόρυβος στην Αίθουσα)
      Μπορεί να μου θυμίσει ποιες ήταν οι επιλογές των γενικών γραμματέων και πότε χρησιμοποίησαν ανθρώπους με το τεχνοκρατικό κριτήριο ή με μόνη την πολιτική ιδιότητα;
Και όχι μόνο τη συγκεκριμένη περίπτωση του Υπουργείου Εσωτερικών αλλά και κάμποσες άλλες είτε αφορούν την Τοπική Αυτοδιοίκηση είτε αφορούν την ισότητα γυναικών ή οπουδήποτε αλλού. 
      Εγώ ανέφερα τον κομματισμό για έναν απλό λόγο. Διότι άκουσα προηγουμένως να γίνεται κάποια αναφορά ότι παραιτούνται –και αναφέρουν τέτοια παραδείγματα- για να δείξουν ότι διαμαρτύρονται για ένα σχέδιο νόμου. Ωστόσο, εγώ δεν κατάλαβα και κάτι άλλο. Δηλαδή, άπαξ και κάποιος έγινε γενικός διευθυντής και έρχεται μία κυβέρνηση και λέει να κριθούν ξανά όλοι, για να δούμε ποιοι είναι οι καλύτεροι, αυτός πρέπει να θεωρηθεί θιγμένος; Θίγεται αυτός ο οποίος κρίνεται; Θίγεται μόνο εάν η κρίση είναι αναξιοκρατική.  Εκεί το καταλαβαίνω, αλλά πριν δει πώς θα γίνουν οι κρίσεις, γιατί βγάζει συμπέρασμα; Τι είναι εκείνο που φοβάται; Την πραγματική και ουσιαστική κρίση δεν τη φοβήθηκε κανείς. Τη φοβούνται μόνο εκείνοι οι οποίοι εκ των προτέρων βγάζουν συμπεράσματα ότι θα είναι κομματική, γιατί δεν τους βολεύει. Περιμένετε, όμως, να δείτε και τότε θα κριθούμε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα μισό λεπτό.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, δεν δικαιούσθε να πάρετε ξανά το λόγο αλλά για να ολοκληρωθεί αυτή η διαλογική συζήτηση, έχετε ένα λεπτό να μιλήσετε αλλά σας παρακαλώ σε χαμηλούς τόνους.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν θα χρειασθώ ούτε ένα λεπτό.
      Θα ήθελα να απευθύνω στην Κυβέρνηση, η οποία θα λειτουργήσει όπως ισχυρίζεται, με παντελώς ακομμάτιστα κριτήρια, την πρόσκληση να ρωτήσει τους συνδικαλιστές της ΔΑΚΕ που υπηρετούν στο χώρο της εκπαίδευσης, εάν έχουν ήδη έτοιμες τις λίστες αυτών που θα τοποθετηθούν προϊστάμενοι γραφείων και διευθυντές Μέσης Εκπαίδευσης.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το άκουσε ο κύριος Υπουργός αυτό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το άκουσα, κύριε Πρόεδρε και ξέρω καλά ένα πράγμα. Κρίνετε εξ ιδίων τα αλλότρια! Φαίνεται, κύριε Καστανίδη, ότι έτσι κάνατε ως κυβέρνηση! Έτσι κάνατε και γι’ αυτό καταντήσατε εκεί τη Δημόσια Διοίκηση και την παιδεία! Έτσι τις κομματικοποιήσατε και κρίνετε εξ ιδίων τα αλλότρια! Οσονούπω, θα έχετε τα αποτελέσματα της πολιτικής μας!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ζωήρεψε αρκετά η Αίθουσα! Το λόγο έχει ο κ. Ιωάννης Μανιάτης για να «προσγειωθούμε» και πάλι στο σχέδιο νόμου.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, ασφαλώς αρκετοί από εμάς γνωρίζουμε ότι υπάρχει αυτή η λίστα που ανέφερε ο κ. Καστανίδης και κυκλοφορεί ήδη από σήμερα το απόγευμα. Εγώ μάλιστα πληροφορήθηκα ήδη τα ονόματα σε δύο περιφέρειες.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να μας στείλετε τα ονόματα, κύριε Μανιάτη!
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας στείλουμε τα ονόματα, κύριε Υπουργέ!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Καστανίδη, μπορείτε να μας στείλετε ό,τι θέλετε για να το δούμε, αλλά με το να δημιουργείτε εντυπώσεις δεν κερδίζετε τίποτα. Νομίζετε ότι εδώ μέσα πρόκειται για κάποιο κομματικό όργανο του ΠΑΣΟΚ; Βουλή των Ελλήνων είναι που έχει και μνήμη και κρίση και ξέρουν από λίστες προγραφών των κομματικών σας οργανώσεων όταν κυβερνούσατε!
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, πείτε μας κάτι πρωτότυπο! Βασανίζετε τη λογική μας!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα δεν μπορώ να πω κάτι πρωτότυπο, αφού όταν ήσασταν κυβέρνηση κάνατε τα ίδια πράγματα! Αναγκαστικά τ’ αναφέρω. Η μόνη πρωτοτυπία σας είναι η εμμονή σας στον κομματικό νεποτισμό. Πώς λοιπόν εγώ μπορώ να είμαι πρωτότυπος όταν έχετε δώσει αυτά τα δείγματα γραφής στην πολιτική σας πορεία; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, καθορίζετε τη συμπεριφορά σας με βάση τη δική μας;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ! Θα παρακαλέσω όποιος θέλει το λόγο να ζητάει την άδεια από το Προεδρείο. Σας παρακαλώ να μη διακόπτετε τον ομιλητή ο οποίος ξεκίνησε και έχει το δικαίωμα να εκφράσει απεριόριστα τη γνώμη του. Το ίδιο ισχύει και για σας, κύριε Καστανίδη! 
      ΑΘΑΝΑΣΙΟΣ ΜΠΟΥΡΑΣ: Κύριε Καστανίδη, θα σας δώσω την ανακοίνωση της ΟΛΜΕ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Δε χρειάζεται, κύριε Μπούρα!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, κύριοι συνάδελφοι!
      Κύριε Μανιάτη, συνεχίστε, σας παρακαλώ.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, ελπίζω ότι θα μου αφαιρέσετε αυτό το χρόνο.
      Κυρίες και κύριοι συνάδελφοι, κατά τη γνώμη μου ο Υπουργός Εσωτερικών τα τελευταία λεπτά έκανε μία αποτυχημένη προσπάθεια να επικεντρώσει την προσοχή της Αίθουσας σε άλλο θέμα από αυτό που συζητάμε, γιατί αυτό που συζητάμε σήμερα είναι το όραμα της Νέας Δημοκρατίας για την περίφημη «επανίδρυση του κράτους».
      Συζητούμε, λοιπόν, περί ενός οράματος, το οποίο αποτέλεσε την προεκλογική αιχμή του δόρατος της Νέας Δημοκρατίας, μία επανίδρυση η οποία ως προεκλογικός λόγος ήθελε να αγνοεί ενσυνειδήτως ότι το 70% των υποθέσεων που αφορούν τους πολίτες, των υποθέσεων της διοίκησης με τις οποίες έρχονται σε επαφή οι πολίτες, ανήκουν στην Τοπική και Νομαρχιακή Αυτοδιοίκηση στις οποίες τους μισούς περίπου πολιτικούς προϊσταμένους τους ελέγχει η Νέα Δημοκρατία.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κυρία ΑΝΝΑ ΜΠΕΝΑΚΗ-ΨΑΡΟΥΔΑ)
      Έτσι, λοιπόν, με έναν απολύτως ισοπεδωτικό και γενικό καταγγελτικό λόγο, όλη η Δημόσια Διοίκηση προεκλογικά για τη Νέα Δημοκρατία ήταν ανίκανη και διεφθαρμένη.
      Κυρίες και κύριοι συνάδελφοι, ασφαλώς κανείς δεν μπορεί να πει ότι είναι ευχαριστημένος με το σημερινό επίπεδο της Δημόσιας Διοίκησης. Όλοι ξέρουμε ότι κατά το παρελθόν έγιναν σοβαρότατα βήματα από τον «ΚΑΠΟΔΙΣΤΡΙΑ», το θεσμό της Νομαρχιακής Αυτοδιοίκησης, την κωδικοποίηση νομοθεσιών, την απλοποίηση διαδικασιών, την εισαγωγή μηχανογράφησης, τα Κέντρα Εξυπηρέτησης Πολιτών κ.α.
      Είναι, όμως, βέβαιο ότι χρειάζονται συνεχή και γρήγορα βήματα και τομές, τομές με προοπτική μέλλοντος. Η διοίκηση χρειάζεται ξεκάθαρο και διαχρονικά σταθερό πλαίσιο λειτουργίας, δημιουργία κλίματος υποστήριξης και προώθησης καινοτόμων ιδεών -εγώ δεν ξέρω εάν σε αυτό το νομοσχέδιο υπάρχει έστω και μία παράγραφος που να βοηθά σε καινοτόμες ιδέες- ευρύτερη επέκταση της ηλεκτρονικής διακυβέρνησης, γρηγορότερη προώθηση των νεοπροσλαμβανόμενων υπαλλήλων, οι οποίοι αντικειμενικά έχουν και περισσότερα προσόντα από τους παλιότερους, αλλά και μεγαλύτερη διάθεση προσφοράς.
      Χρειαζόμαστε μια διοίκηση που θα αντιμετωπίζει τον πολίτη ως τη μοναδική αιτία ύπαρξής της και διαρκές ζητούμενο καλύτερης εξυπηρέτησης. Χρειαζόμαστε μια διοίκηση -και εδώ αρχίζω να χρησιμοποιώ όρους από το προεκλογικό πρόγραμμα της Νέας Δημοκρατίας- με αξιοκρατία, με αμεροληψία, με αποτελεσματικότητα, με το βλέμμα στραμμένο στη σύγκλιση με τις αντίστοιχες προηγμένες ευρωπαϊκές διοικήσεις, με ένα συνεχή και αμφίδρομο διάλογο με την κοινωνία και τους πολίτες.
      Χρειαζόμαστε μια διοίκηση που θα ενθαρρύνει τους νέους ανθρώπους να προσφέρουν δημιουργικά, που θα προωθεί και θα επιβραβεύει αυτούς που δουλεύουν περισσότερο, που θα στέκεται μέσα από σταθερές ιεραρχικές δομές πάνω και πέρα από κόμματα και προσωπικές εξυπηρετήσεις.
      Κύριε Υπουργέ της Δημόσιας Διοίκησης, για αυτούς τους λόγους ένα μέρος του ελληνικού λαού σας εμπιστεύτηκε να κυβερνήσετε τη χώρα. Έναντι αυτών των αιτημάτων έχουμε μπροστά μας σήμερα ένα νομοσχέδιο που έχει πέντε χαρακτηριστικά.
      Πρώτον, συνιστά νομοθετικό πραξικόπημα. Δεύτερον, κλείνει πονηρά το μάτι στα υπερήλικα «δικά μας γαλάζια παιδιά» εν όψει του συνεδρίου της Νέας Δημοκρατίας. Τρίτον, προχωρά σε μαζικούς αποκεφαλισμούς και εκκαθαρίσεις είκοσι δύο χιλιάδων περίπου στελεχών της διοίκησης. Τέταρτον, αγνοεί προκλητικά την ύπαρξη και λειτουργία της διακομματικής επιτροπής για τη Δημόσια Διοίκηση και πέμπτο, κωφεύει απολύτως στο ομόφωνο ΟΧΙ φορέων, όπως η ΟΛΜΕ, η ΑΔΕΔΥ, η ΔΟΕ και η Νομαρχιακή Αυτοδιοίκηση, η ΕΝΑΕ. 
      Κύριε Υπουργέ, έχω συγκεκριμένα ερωτήματα να σας υποβάλω. Θεωρείτε ότι επανίδρυση του κράτους συνιστά ένα κομματικής έμπνευσης νομοσχέδιο και αντίθετα δεν θα συνιστούσε επανίδρυση ένα νομοσχέδιο που θα παρενέβαινε στη δομή, όχι στα πρόσωπα, της διοίκησης, με αλλαγές προς την κατεύθυνση της πάταξης της γραφειοκρατίας, της καλύτερης εξυπηρέτησης του πολίτη και της εισαγωγής νέων τεχνολογιών; Αυτό που σήμερα παρουσιάζετε μπροστά μας είναι το όραμα σας για τη Δημόσια Διοίκηση της επόμενης δεκαετίας;
      Κύριε Υπουργέ, αποτελεί αξιοκρατική διαδικασία το να διορίζετε εν μια νυκτί με αποφάσεις σας σε θέσεις ευθύνης ανθρώπους που ως μόνο προσόν έχουν την εικοσαετή προϋπηρεσία; Κύριε Υπουργέ, συνιστά αμεροληψία το γεγονός ότι ένα υφιστάμενο σύστημα ποσοτικοποίησης και αντικειμενικής μοριοδότησης των προσόντων των δημοσίων υπαλλήλων, που ασφαλώς θα ήθελε βελτίωση σύμφωνα με την εμπειρία που αποκτήθηκε, αλλά εν τοιαύτη περιπτώσει παρέχει εχέγγυα κάποιας αντικειμενικής αξιολόγησης. Ένα τέτοιο σύστημα, μπορεί να αντικατασταθεί με ένα αυθαίρετο, εντελώς υποκειμενικό, γενικόλογο και άκρως επιρρεπές σε κομματικές παρεμβάσεις, σύστημα αξιολόγησης;
      Κύριε Υπουργέ, συνιστά ευρωπαϊκή κατεύθυνση της Δημόσιας Διοίκησης -εν όψει μάλιστα των έντονων ρυθμών που πρέπει να ακολουθήσουμε για το Γ΄ Κοινοτικό Πλαίσιο Στήριξης και των σκληρών διαπραγματεύσεων που έχουν ξεκινήσει για το Δ΄ Κοινοτικό Πλαίσιο Στήριξης- το γεγονός ότι μπορεί να διοριστεί γενικός διευθυντής, επικεφαλής, δηλαδή, διαπραγματευτικής ομάδας με την Κοινότητα, άνθρωπος ο οποίος δεν γνωρίζει πολύ καλά μια ξένη γλώσσα, προσόν το οποίο απαιτείται τώρα;
      Αυτός ο άνθρωπος, πως θα διαπραγματευθεί με την Κοινότητα; Μέσω διερμηνέως;
      Κύριε Υπουργέ, θεωρείτε ότι με το νομοσχέδιο που  μας παρουσιάζετε, ενθαρρύνετε τους νέους δημοσίους υπαλλήλους με διδακτορικά, με μεταπτυχιακούς τίτλους σπουδών, με φοίτηση στην Εθνική Σχολή Δημόσιας Διοίκησης και με άλλα ουσιαστικά προσόντα να προσφέρουν περισσότερο; Μήπως αυτό αποτελεί μία νεοδημοκρατικού χαρακτήρα αντίληψη περί επιβράβευσης των κόπων και των προσπαθειών της νέας γενιάς;
      Χρησιμοποιήθηκε ως επιχείρημα το γεγονός ότι το 1981 καταργήθηκαν οι γενικοί διευθυντές και κάποιοι θέλουν να ξεχάσουν ότι πριν το 1981 μεγάλο μέρος των δημοκρατών πολιτών όχι μόνο δεν είχε ομαλή ανέλιξη στη Δημόσια Διοίκηση, αλλά αντίθετα δεν τολμούσαν να περάσουν μπροστά και από την πόρτα ενός Υπουργείου. Εάν, λοιπόν, το γεγονός της τότε νομοθετικής παρέμβασης, μαζί με το γεγονός ότι χρησιμοποιείτε ως φύλο συκής τη διατύπωση «επαναφέρεται η τάδε ρύθμιση του ν. 2190 και αντικαθίσταται», τα θεωρεί με σοβαρά επιχειρήματα, τότε λυπάμαι πάρα πολύ για τα επιχειρήματα της Νέας Δημοκρατίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, μπορώ να έχω λίγο χρόνο ακόμα;
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, ολοκληρώστε.
      ΙΩΑΝΝΗΣ ΜΑΝΙΑΤΗΣ: Αποτελεί Κορύφωση πολιτικής αντίφασης και παραλογισμού στις διατάξεις του ίδιου νομοσχεδίου, από τη μία για την παιδεία να θεωρείται ότι χρειάζεται να έχουμε μόνιμη ιεραρχία στη δε υπόλοιπη Δημόσια Διοίκηση να προτείνεται η τριετής θητεία.
      Κύριε Υπουργέ, ως ακαδημαϊκός δάσκαλος που υπηρετώ την ανώτατη εκπαίδευση πάνω από είκοσι χρόνια, πρέπει να σας πω ότι πρώτη φορά βλέπω μία τέτοια κατάφορη παραβίαση της αυτοτέλειας ενός ανώτατου εκπαιδευτικού ιδρύματος και αναφέρομαι βεβαίως στο Ελληνικό Ανοικτό Πανεπιστήμιο. Αναρωτιέμαι -δεν ξέρω τι θα πουν οι συνταγματολόγοι της Αίθουσας- εάν δεν συνιστά αντισυνταγματικότητα το γεγονός ότι διαφοροποιείται η σύνθεση εκλεκτορικού σώματος ενόσω η κρίση βρίσκεται σε τελικό στάδιο; Θέλω να σας θυμίσω ότι ο Πρόεδρος του ΠΑΣΟΚ, ο Γιώργος Παπανδρέου, ζήτησε ιδιαιτέρως να σεβαστείτε το θεσμό αυτό, ο οποίος έχει δώσει επιστημονικές γνώσεις σε πάνω από δεκαεπτά χιλιάδες ενήλικες Έλληνες πολίτες, οι οποίοι τιμούν ιδιαιτέρως το θεσμό της διά βίου εκπαίδευσης.
      Τελειώνοντας, κυρίες και κύριοι συνάδελφοι, νομίζω ότι όλοι θέλουμε μία αποτελεσματικότερη Δημόσια Διοίκηση. Εάν όμως πολιτικά η Κυβέρνηση και ο Υπουργός θεωρεί ότι αυτή η επιθυμία του πολιτικού συστήματος, των πολιτών και των ίδιων των δημοσίων υπαλλήλων, συνιστά λευκή επιταγή, τότε πλανώνται πλάνη οικτρά.
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε συνάδελφε, παρακαλώ!
      ΙΩΑΝΝΗΣ ΜΑΝΙΑΤΗΣ: Είναι θλιβερό στα δικά μας απόλυτα τεκμηριωμένα επιχειρήματα, για επαναφορά με απροκάλυπτο και αλαζονικό τρόπο του βαθέως κράτους της Δεξιάς και της επικυριαρχίας των «γαλάζιων δικών μας παιδιών» να υπάρχει η απάντηση «περιμένετε τις κρίσεις και θα δείτε». Αυτό, κατά τη γνώμη μου, συνιστά αυταπόδεικτα, ανυπαρξία ουσιαστικών επιχειρημάτων υπεράσπισης του ίδιου του θεσμικού πλαισίου που έχουμε σήμερα μπροστά μας.
      Για όλους αυτούς τους λόγους νομίζω ότι πρέπει να καταψηφιστεί αυτό το νομοσχέδιο. Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Κωνσταντίνος Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, θα ήθελα να σας ενημερώσω για όσους δεν παρακολουθήσατε τις εργασίες της επιτροπής, ότι κατά την ακρόαση των φορέων όλοι οι φορείς η ΑΔΕΔΥ, η ΟΛΜΕ, η ΔΟΕ, η ΕΝΑΕ, με σαφήνεια και κατηγορηματικό τρόπο μας δήλωσαν ότι όχι μόνο δεν υπήρξε διάλογος γι’ αυτές τις ρυθμίσεις τις οποίες κρίνουμε σήμερα, όχι μόνο δεν τους είχε γνωστοποιηθεί κάτι σχετικά με αυτά, τουναντίον είχε κλειστεί συνάντηση με τον κύριο Υπουργό στις 19 Ιουλίου, για να συζητήσουν αυτά τα θέματα, τα οποία πριν από τις 19 Ιουλίου ήρθαν στη Βουλή με το νομοσχέδιο το οποίο συζητάμε σήμερα.
      Αυτοί οι ίδιοι φορείς κατηγορηματικά είπαν ότι το νομοσχέδιο δεν βελτιώνει σε τίποτα τα θέματα της Δημόσιας Διοίκησης και ότι η εκτίμησή τους είναι ότι υπό την κομματική πίεση εσπευσμένα η Κυβέρνηση το έφερε στο Κοινοβούλιο.
      Κύριε Υπουργέ, σας στενοχώρησα προχθές, κάνοντας αναφορά στους συμβασιούχους. Σήμερα οι συμβασιούχοι ήταν στους δρόμους, πέρασαν μπροστά από τη Βουλή. Θα επαναλάβω, κύριε Υπουργέ, και θα σας πω ότι αν ο τρόπος με τον οποίο χειριστήκατε το θέμα των συμβασιούχων αποτελεί κλασική περίπτωση πολιτικού καιροσκοπισμού, σας διαβεβαιώ ότι αυτή η θερινή αιφνιδιαστική επίθεσή σας στη διοικητική ιεραρχία αλλά και στη λειτουργία της εκπαίδευσης, αποτελεί κλασική περίπτωση πολιτικού αμοραλισμού. Και είναι πολιτικός αμοραλισμός, διότι προκειμένου να εγκαταστήσετε τον αδημονούντα κομματικό στρατό στις θέσεις ευθύνης της Δημόσιας Διοίκησης, εμφανίζετε ένα νομοσχέδιο, το οποίο δήθεν λέτε ότι ρυθμίζει θέματα, ενώ το μόνο που ρυθμίζει είναι ο τρόπος άλωσης του διοικητικού μηχανισμού από τα κομματικά στελέχη σας που δεν μπορούν να περιμένουν πια. Το κρίσιμο σήμερα που συζητάμε  επί της αρχής δεν είναι η ανάλυση και η προτίμηση προς το σύστημα της πάγιας ιεραρχίας ή της θητείας ή προς το μικτό σύστημα που θα έπρεπε να τα έχετε δει και δεν τα είδατε. Σήμερα κάνετε λάθος να προσπαθείτε να ξεφύγετε από την ουσία με αναφορές στο παρελθόν και σε παλαιότερες νομοθετικές ρυθμίσεις. Το κρίσιμο σήμερα είναι να καταδείξουμε το γιατί φέρατε σήμερα για συζήτηση ένα τέτοιο νομοσχέδιο μέσα στο καλοκαίρι, σε θερινό τμήμα, παραμονές των Ολυμπιακών Αγώνων. Να καταδείξουμε στον ελληνικό λαό, ότι ο μεσαίος χώρος για τη Νέα Δημοκρατία είναι ο χώρος που πατάει για να ξαναστήσει το κράτος της Δεξιάς. Είναι ο χώρος που λεηλάτησε εκλογικά και τον πετάει στα άχρηστα μετεκλογικά. Να καταδείξουμε σ’ αυτόν το μεσαίο χώρο ότι η Νέα Δημοκρατία έπαιξε μαζί του, γιατί αυτόν τον μεσαίο χώρο ενέπαιξε η Νέα Δημοκρατία. Υποσχέθηκε αξιοκρατία και ποιότητα, υφάρπαξε ψήφους και του επιβάλει σήμερα ένα βαθιά κομματικό κράτος με ένα νομοσχέδιο αποκλειστικά κομματικής φροντίδας. Αλλά δεν θα αρκεστούμε σε αυτό. Θα αναδείξουμε στους Έλληνες πολίτες τη μέθοδο αναρρίχησης μετριοτήτων, την οποία προσπαθεί να εφαρμόσει η Νέα Δημοκρατία με το νομοσχέδιο αυτό. Θα ενημερώσουμε τον ελληνικό λαό ότι το τελευταίο πράγμα που σας ενδιαφέρει είναι η ποιότητα της Δημόσιας Διοίκησης και η αξιοκρατία. Πόσο θα κατεβάσετε τον πήχυ, κύριε Υπουργέ, για να μπορέσετε να επιλέξετε τους δικούς σας από τα δικά σας συμβούλια; Πόσο θα κατεβάσετε τον πήχυ όταν για τις θέσεις των γενικών διευθυντών, όχι μόνο δεν ζητάτε τη γνώση ξένης γλώσσας, αλλά ούτε καν εμπειρία σε θέση διευθυντή και ανάλογα και χειρότερα φτωχά προσόντα προβλέπετε για τις άλλες θέσεις ευθύνης; Πως φαντάζεστε το γενικό διευθυντή, τον αμέσως μετά από το γενικό γραμματέα; Πως θα διοικήσει ένα Υπουργείο, χωρίς εμπειρία; Πως θα υπάρξει μέσα στην Ευρωπαϊκή Ένωση, συνομιλώντας με τους ομολόγους του των Υπουργείων των άλλων κρατών-μελών; Διαλύετε τη Δημόσια Διοίκηση, κύριε Υπουργέ, και τη διαλύετε βιαστικά. Θα το κάνατε στη συνέχεια, είμαι βέβαιος. Αλλά  βιάζεστε ενόψει του συνεδρίου σας. Το νομοσχέδιό σας είναι συνεδριακής κατανάλωσης, αντίληψης, ύφους και εκπαίδευσης.
      Αναδείξαμε ότι προχωρήσατε, χωρίς διάλογο με τους φορείς και βέβαια χωρίς καμιά κοινωνική συναίνεση. Επιχειρείτε σοβαρές αλλαγές στον Κώδικα Δημοσίων Υπαλλήλων αιφνιδιαστικά, περιφρονώντας την επιτροπή για τον Κώδικα Δημοσίων Υπαλλήλων που εσείς οι ίδιοι συστήσατε και είναι προφανές το γιατί. Δεν είχατε χρόνο. Το συνέδριό σας ξεκινάει. Τι θα τους λέγατε; Τώρα, όμως, μπορείτε να τους πείτε. Φέραμε ένα νομοσχέδιο στη Βουλή, κύριοι σύνεδροι, που σας αφορά σχεδόν όλους. Δημοσίους υπαλλήλους, υπαλλήλους του ευρύτερου δημόσιου τομέα, εκπαιδευτικούς. Δεν χρειάζεστε πλέον κομματικά γραφεία στα Υπουργεία όπως ζήτησε ο κ. Μεϊμαράκης. Εγκαταστήσατε το ίδιο το κόμμα μέσα στα Υπουργεία και μάλιστα σε θέσεις διευθυντικές. Δεν χρειάζεται πλέον ο κ. Ρουσόπουλος να καλύπτει τον κ. Μεϊμαράκη.
      Τους καλύψατε όλους εσείς, κύριε Παυλόπουλε. Έπεσε σε σας πάλι ο κομματικός κλήρος, αλλά σας ανήκει και η πολιτική ευθύνη, η πολιτική και ιστορική ευθύνη για την πλήρη αποδόμηση της Δημόσιας Διοίκησης με κομματική σκοπιμότητα. Δυστυχώς δεν προσπαθείτε να βελτιώσετε τίποτα. Ξεκινώντας από το σκοπούμενο, δηλαδή, την κομματική άλωση του κράτους κατασκευάζετε αφελείς δικαιολογίες για τη δήθεν αναγκαιότητα του νομοσχεδίου. Αλλά δεν είναι σωστό να αναλάβετε εσείς μόνο όλες τις πολιτικές ευθύνες.
      Αυτό το νομοσχέδιο το υπογράφει όλη η Κυβέρνηση της Νέας Δημοκρατίας, ακόμα και ο Πρωθυπουργός. Σε όλους σας, λοιπόν, ανήκουν οι ευθύνες για την κομματικοποίηση του κράτους και του Πρωθυπουργού μη εξαιρουμένου.
      Τελειώνω εκεί που εσείς προσχηματικά ξεκινάτε, στο ΑΣΕΠ. Άλλωστε επικοινωνιακά προσπαθήσατε να περάσετε αυτό το νομοσχέδιο σαν νομοσχέδιο ολοκλήρωσης των διαδικασιών του ΑΣΕΠ. Μιλάτε για δήθεν σοβαρές ρυθμίσεις του συστήματος προσλήψεων αλλά ξεχάσατε να ρυθμίσετε θέματα που έχουν φθάσει και στις εφημερίδες ακόμα, σχετικά με έριδες υπουργών σας λόγω ρουσφετολογικών προσλήψεων χωρίς ΑΣΕΠ.
      Κύριε Υπουργέ, γνωρίζετε πολύ καλά ότι υπάρχουν κρατικές εταιρείες, ανώνυμες εταιρείες, δηλαδή, όπως με ευκρίνεια τις περιγράφετε στο άρθρο 10 παράγραφος 2 προκειμένου να απολύσετε τις διοικήσεις τους, υπάρχουν, λοιπόν, εταιρείες σε ορισμένες των οποίων δεν ισχύουν οι ρυθμίσεις του ν. 2190 για αντικειμενική πρόσληψη του προσωπικού. Αντί, λοιπόν, να εφαρμόσετε το ΑΣΕΠ και σ’ αυτές τις επιχειρήσεις, όπως θα επέβαλε η αξιοκρατική κομματική σας αντίληψη, προφανώς το λησμονήσατε και ασχοληθήκατε με άλλα. Λησμονήσατε την ουσία χάρη του τύπου. Και μην αναφερθείτε πάλι στο ΠΑΣΟΚ και το τι έκανε ή δεν έκανε. Πείτε μας εσείς γιατί αφήνετε συνειδητά τρύπες στο σύστημα προσλήψεων του ΑΣΕΠ, παρ’ ότι σας το γνωστοποιούμε και σας ενημερώνουμε.
      Δεν υπάρχει, λοιπόν, κανένας λόγος για να ψηφιστεί αυτό το νομοσχέδιο επί της αρχής. Ούτε το αντικειμενικό σύστημα του ΑΣΕΠ εφαρμόζετε εκεί που πρέπει ούτε την ποιότητα της Δημόσιας Διοίκησης και των εκπαιδευτικών επιθυμείτε, ούτε διάλογο κάνατε ούτε κοινωνική συναίνεση έχετε ούτε το συνέδριό σας αναβάλατε μέχρι να ετοιμάσετε ένα καλύτερο νομοσχέδιο μέσα από διάλογο και κοινωνική συναίνεση, όπως θα έπραττε κάθε κυβέρνηση που σέβεται τον πολίτη και το μεσαίο χώρο.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Κουσελάς έχει λόγο.
      ΔΗΜΗΤΡΙΟΣ ΚΟΥΣΕΛΑΣ: Αγαπητοί συνάδελφοι, συζητάμε σήμερα με ευθύνη της Κυβέρνησης ένα νομοσχέδιο που κατά την άποψή μου είναι μακριά από τα προβλήματα αλλά και τις ανάγκες των πολιτών. Θα έλεγα ότι είναι πολύ μακριά ακόμα και από τις διακηρύξεις και δεσμεύσεις της σημερινής Κυβέρνησης. 
      Όμως μετά από μια μικρή περίοδο παραπλάνησης της κοινής γνώμης περί σύγχρονης διακυβέρνησης, περί δήθεν νέου ήθους και ύφους η Κυβέρνηση της Νέας Δημοκρατίας με το νομοσχέδιο που φέρνει στη Βουλή, δείχνει στον ελληνικό λαό το πραγματικό της πρόσωπο.
      Τέσσερις μόνο μήνες κράτησαν οι μεγαλόστομες διακηρύξεις για αξιοκρατία, για διαφάνεια, για συνέχεια του κράτους, για σεβασμό των συνταγματικών δικαιωμάτων των πολιτών. Με το νομοσχέδιο που υπογράφει προσωπικά ο κύριος Πρωθυπουργός, αλλά και το σύνολο σχεδόν της Κυβέρνησης, οι παραπάνω διακηρύξεις αλλά και δεσμεύσεις παραπέμπονται στον ιστορικό του μέλλοντος.
      Η Κυβέρνηση προκειμένου να εξυπηρετήσει τις κομματικές της ανάγκες και σκοπιμότητες που τονίσθηκε από άλλους συναδέλφους ότι έχουν σχέση με το εν εξελίξει συνέδριο της Νέας Δημοκρατίας, επιχειρεί μια άνευ προηγουμένου κατάλυψη του κράτους από το κόμμα. Δυστυχώς συμπεριφέρεται η Νέα Δημοκρατία το 2004 στη Δημόσια Διοίκηση, λες και η Δημόσια Διοίκηση είναι τσιφλίκι της.
      Το υπό συζήτηση νομοσχέδιο με τον ψευδεπίγραφο τίτλο -γιατί είναι ψευδεπίγραφος ο τίτλος-: «Ρυθμίσεις του συστήματος προσλήψεων και θεμάτων δημόσιας διοίκησης», κύριε Υπουργέ, αποτελεί στην πραγματικότητα μία έφοδο της Κυβέρνησης στο δημόσιο τομέα. Και δεν θα είχε κανένας αντίρρηση -ίσα-ίσα θα το περίμεναν οι πολίτες οι οποίοι πίστεψαν και ψήφισαν τη Νέα Δημοκρατία- να αποτελεί μία έφοδο της Κυβέρνησης στη Δημόσια Διοίκηση αλλά μία έφοδο για να υπάρξει αποτελεσματική Δημόσια Διοίκηση, όπως είχε δεσμευθεί η Νέα Δημοκρατία, μία έφοδο για να εξυπηρετηθούν πραγματικά τα συμφέροντα των πολιτών και του κοινωνικού συνόλου.
      Αυτό βέβαια προϋποθέτει χτύπημα της γραφειοκρατίας, προϋποθέτει απλούστευση των διαδικασιών, προϋποθέτει διαφάνεια και αξιοκρατία πάνω απ’ όλα, προϋποθέτει νέους θεσμούς και κοινωνικό έλεγχο.
      Αυτά είναι τα ζητήματα τα οποία εμείς ως ΠΑΣΟΚ ζητάμε από εσάς σήμερα να συζητήσουμε. Και πάνω σε αυτά έπρεπε να περιστραφεί πραγματικά η σημερινή κουβέντα. Διότι αυτό που μας ενδιαφέρει δεν είναι ποιοι θα φύγουν και ποιοι θα έρθουν, αλλά να πάει η χώρα μας μπροστά, να προχωρήσει η Ελλάδα πιο μπροστά.
      Η Κυβέρνηση της Νέας Δημοκρατίας, όμως, επιχειρεί να ελέγξει το κράτος όχι για να εξυπηρετήσει τον πολίτη. Μέσα από τον έλεγχο του κράτους θέλει να ελέγξει την κοινωνία -αυτός είναι ο στόχος της- και να διαιωνίσει έτσι την εξουσία της. Και μπροστά σ’ αυτόν το μεγάλο στόχο δεν σέβεται τίποτα.
      Έγιναν σήμερα και κατά τη διάρκεια της συζήτησης, πολλά «μαθήματα δημοκρατίας και σεβασμού των δημοκρατικών και των κοινοβουλευτικών θεσμών» προς εμάς.
      Αυτή, όμως, που δεν σέβεται τους κοινοβουλευτικούς θεσμούς και τις δημοκρατικές διαδικασίες είναι πρώτα και κύρια η ίδια η Κυβέρνηση. Γιατί αν σεβόταν πραγματικά τους θεσμούς, η ΟΚΕ είναι ένα αναπόσπαστο κομμάτι της διαδικασίας συζήτησης των νομοσχεδίων. Και είναι μία επιτροπή που κατά κόρον στο παρελθόν η Νέα Δημοκρατία είχε επικαλεστεί τις ομόφωνες αποφάσεις της. 
      Σήμερα, λοιπόν, γιατί αρνήθηκε και σ’ αυτό το νομοσχέδιο αλλά και σε μία σειρά από άλλα νομοσχέδια, να στείλει το νομοσχέδιο πριν στην ΟΚΕ για να έχουμε τη γνώμη της; Γιατί δεν σέβεται η Νέα Δημοκρατία ενώ τις επικαλείται επιλεκτικά, τη διοίκηση της ΑΔΕΔΥ και το Συνδικαλιστικό Κίνημα; 
      Είναι αλήθεια, ναι ή όχι, κύριε Υπουργέ, ότι ενώ είχατε συμφωνήσει με την ΑΔΕΔΥ πέντε συναντήσεις και είχαν πραγματοποιηθεί οι δύο και εσείς ο ίδιος σε συνέντευξη Τύπου είχατε ανακοινώσει την τρίτη συνάντηση στις 19 του μήνα, στις 15 του Ιούλη μονομερώς τινάζετε στον αέρα αυτήν τη συμφωνία και εξαγγέλλετε το νομοσχέδιο το οποίο συζητάμε τώρα, ένα νομοσχέδιο που πέραν των άλλων αποτελεί -και το είπαν πάρα πολλοί συνάδελφοι- μία βίαιη παρέμβαση στη λειτουργία της Δημόσιας Διοίκησης; Εσείς είχατε δεσμευθεί για συνέχεια της Δημόσιας Διοίκησης, ότι πρέπει να έχει συνέχεια η Δημόσια Διοίκηση.
      Είναι δυνατόν, κύριε Υπουργέ, σε στελέχη της Δημόσιας Διοίκησης, που επελέγησαν -και είναι στο μέσο της θητείας τους- για τριετή ή τετραετή θητεία, να διακόπτεται η θητεία -και είναι στελέχη που επελέγησαν με κριτήρια μετρήσιμα- στη λογική -γιατί δεν υπάρχει άλλη λογική- του αποφασίζουμε και διατάζουμε; Είναι δυνατόν την ώρα που οι διαπραγματεύσεις και η συμφωνία με την ΑΔΕΔΥ σχετικά με τη συγκρότηση νέου δημοσιοϋπαλληλικού κώδικα βρίσκεται σε εξέλιξη, εσείς να τροποποιείτε μονομερώς -γιατί αυτό κάνετε- το δημοσιοϋπαλληλικό κώδικα κατά το δοκούν; 
      Με τι υπηρεσιακά κριτήρια θα κάνετε τις καινούργιες τοποθετήσεις; Από τους προσωρινούς πίνακες και χωρίς καμία αξιοκρατική διαδικασία, χωρίς κανένα ουσιαστικά κριτήριο; Διότι δεν μπορείτε σήμερα, το 2004, να λέτε ότι μοναδικό κριτήριο για τις τοποθετήσεις στελεχών είναι η αρχαιότητα και τίποτε άλλο παραπέρα. Εκτός αν πίσω από την έννοια της αρχαιότητας εσείς εννοείτε και μιλάτε για την κομματική ταυτότητα.
      Είναι φανερό, λοιπόν, ότι δεν δέχεστε τα κριτήρια που προτείνει η ΑΔΕΔΥ, που είναι πολύ συγκεκριμένα -είναι η συνέντευξη είναι ο γραπτός διαγωνισμός, είναι τα τυπικά προσόντα- γιατί θέλετε να στελεχώσετε τις συγκεκριμένες θέσεις με υμέτερους, με τους δικούς σας ανθρώπους.
      Επικαλεστήκατε όμως -και ολοκληρώνω μ’ αυτό- πολλές φορές το πρόγραμμά σας και είπατε ότι το υλοποιείτε. Το πρόγραμμά σας είναι πολύ συγκεκριμένο. Εσείς οι ίδιοι ως λόγο αποτυχίας του συστήματος διοίκησης λέγατε την «έλλειψη αξιοκρατικής επιλογής των στελεχών λόγω της ασάφειας των κριτηρίων επιλογής, γεγονός που αφήνει δυνατότητα για αυθαιρεσίες». Δεσμευόσασταν συγκεκριμένα για «καθιέρωση αξιοκρατικών κριτηρίων επιλογής των στελεχών της εκπαίδευσης με αντικειμενικά, διαφανή και μετρήσιμα κριτήρια αποτιμώμενα με συγκεκριμένες αξιολογικές μονάδες». Αυτό λέει το πρόγραμμά σας, κύριε Παυλόπουλε, στη σελίδα 37. Γι’ αυτά, λοιπόν, δεσμευόσασταν, άλλα, όμως, κάνετε σήμερα. Πού πάνε όλα αυτά; Πάνε στον κάλαθο των αχρήστων, πάνε περίπατο αυτές οι δεσμεύσεις, όπως βέβαια και μια σειρά από άλλες δεσμεύσεις, που δεν έχω, αγαπητοί συνάδελφοι, το χρόνο για να αναφέρω.
     Το νομοσχέδιό σας -και ολοκληρώνω μ’ αυτό σε ένα λεπτό, κυρία Πρόεδρε- και ως προς τον τρόπο διατύπωσης αποτελεί μία πρόκληση και θα έλεγα ταυτόχρονα ότι αποτελεί και έναν εμπαιγμό για το Εθνικό Κοινοβούλιο. Γιατί δεν είναι δυνατόν να επικαλείστε νόμους του παρελθόντος, όπως τον 2190, τον οποίον επαναφέρετε, ταυτόχρονα τον καταργείτε, χωρίς να είναι εμφανές τι ακριβώς τροποποιείτε. Κάνετε, δηλαδή, μια σειρά από λαθροχειρίες. Και είναι λαθροχειρίες μιας Κυβέρνησης που κατά τη γνώμη μου ψάχνει να βρει άλλοθι νομιμοποίησης μιας πολιτικής, την οποία δεν έχει την τόλμη να τη στηρίξει ανοιχτά.
     Εμείς άλλοθι σ’ αυτήν την πολιτική δεν πρόκειται να σας προσφέρουμε. Γιατί αυτά που θέλετε να κάνετε δεν έχουν καμία σχέση, όπως προείπα, με τις πραγματικές ανάγκες της κοινωνίας και των Ελλήνων πολιτών. Δεν έχουν πραγματική σχέση με τις ανάγκες μιας κοινωνίας που με το συγκεκριμένο νομοσχέδιο θέλετε να πολώσετε και να διχάσετε μέχρι και το τελευταίο άκρο της ελληνικής περιφέρειας. Γιατί θέλετε -και αυτό φαίνεται- να ελέγξετε ακόμα και τον τελευταίο προϊστάμενο γραφείου Δημόσιας Διοίκησης.
     Επωμίζεστε, κύριοι της Κυβέρνησης, μεγάλη ευθύνη. Σπέρνετε, όπως χαρακτηριστικά είπε ο Πρόεδρος του ΠΑΣΟΚ, ανέμους και θα θερίσετε θύελλες. Εμείς δεν θα σας ακολουθήσουμε σ’ αυτόν τον κατήφορο. Θα καταψηφίσουμε το νομοσχέδιο.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, σύμφωνα με τα συμπεφωνημένα στο σημείο αυτό κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις του συστήματος προσλήψεων και θεμάτων δημόσιας διοίκησης».
	Έχει υποβληθεί αίτηση ονομαστικής ψηφοφορίας Βουλευτών του ΠΑΣΟΚ επί της αρχής του νομοσχεδίου, της οποίας το κείμενο έχει ως εξής:
«Αθήνα 22 Ιουλίου 2004
Προς: την Πρόεδρο
Της Βουλής των Ελλήνων
ΑΙΤΗΣΗ
ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί της αρχής του σχεδίου νόμου, του Υπουργείου Εσωτερικών, Δημόσιας Διοίκησης και Αποκέντρωσης, «Ρυθμίσεις του συστήματος προσλήψεων και θεμάτων δημόσιας διοίκησης»
Οι Βουλευτές
Ανδρέας Λοβέρδος.
Βασίλειος Έξαρχος.
Ιωάννης Κουτσούκος.
Εμμανουήλ Όθωνας.
Απόστολος Κατσιφάρας.
Ιωάννης Βλατής.
Αθανάσιος Μωραΐτης.
Βασίλειος Τόγιας.
Ευστάθιος Κουτμερίδης.
Αγγελική Γκερέκου.
Χρήστος Αηδόνης.
Αθανάσιος Παπαγεωργίου
Βασίλειος Κεκέρογλου.
Παναγιώτης Σγουρίδης
Βασίλης Οικονόμου.
Δημήτρης Κουσελάς.
Εύη Χριστοφιλοπούλου
Μιχάλης Παντούλας
Ντίνος Ρόβλιας
Γιάννης Μανωλάκης
Άρης Μουσιώνης
Αναστάσιος Σιδηρόπουλος
Θεοδώρα Τζάκρη
Παναγιώτης Αντωνακόπουλου
Μιλτιάδης Βέρρας
Κατερίνα Περλεπέ-Σηφουνάκη
Σωκράτης Κοσμίδης
Σοφία Μερεντίτη
Παναγιώτης Ρήγας».
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
	Ο κ. Ανδρέας Λοβέρδος. Παρών.
	Ο κ. Βασίλειος Έξαρχος. Παρών.
	Ο κ. Ιωάννης Κουτσούκος. Παρών.
	Ο κ. Εμμανουήλ Όθωνας. Παρών.
	Ο κ. Απόστολος Κατσιφάρας. Παρών.
	Ο κ. Ιωάννης Βλατής. Παρών.
	Ο κ. Αθανάσιος Μωραΐτης. Παρών.
	Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς, διακόπτουμε τη συνεδρίαση για δέκα λεπτά, σύμφωνα με τον Κανονισμό.
(ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Θα γίνει ονομαστική ψηφοφορία επί της αρχής του νομοσχεδίου.
      Οι αποδεχόμενοι την αρχή του νομοσχεδίου λέγουν «ΝΑΙ».
      Οι μη αποδεχόμενοι την αρχή του νομοσχεδίου λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Γεώργιος Γαρουφαλλιάς από τη Νέα Δημοκρατία και ο κ. Παναγιώτης Αντωνακόπουλος από το ΠΑΣΟΚ.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη-Ψαρούδα): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      (ΚΑΤΑΜΕΤΡΗΣΗ)
      
     (ΜΕΤΑ ΤΗΝ ΚΑΤΑΜΕΤΡΗΣΗ)
     ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
     Ψήφισαν συνολικά 91 Βουλευτές.
     Υπέρ της αρχής του νομοσχεδίου, δηλαδή «ΝΑΙ», ψήφισαν 54 Βουλευτές. 
     Κατά της αρχής του νομοσχεδίου, δηλαδή «ΟΧΙ», ψήφισαν 37 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
«Ονομαστική ψηφοφορία επί της αρχής
Από τη Νέα Δημοκρατία
								ΝΑΙ		ΟΧΙ
Αγγελής Ανέστης						+
Αγοραστός Κωνσταντίνος					+
Αλιβιζάτος Πέτρος						+
Βαγιωνάς Γεώργιος						+
Βασιλείου Θεόφιλος						+
Βλάχος Γεώργιος						+
Γαλαμάτης Δημήτριος					+
Γαρουφαλιάς Γεώργιος					+
Γιαννάκης Μιχαήλ						+
Δαϊλάκης Σταύρος						+
Δένδιας Νικόλαος						+
Δερμεντζόπουλος Αλέξανδρος				+
Κουράκος Ιωάννης						+
Θαλασσινός Θαλασσινός					+
Ιωαννίδης Ιωάννης						+
Καλαντζάκου Σοφία						+
Καλογήρου Χριστιάνα					+
Καμμένος Παναγιώτης					+
Καράογλου Θεόδωρος					+
Καρασμάνης Γεώργιος					+
Καρπούζας Αντώνιος					+
Καρράς Κώστας 						+
Κασαπίδης Γεώργιος					+
Κελέτσης Σταύρος						+
Κόλλια – Τσαρουχά Μαρία					+
Κορτσάρης Νικόλαος					+
Ζαγορίτης Ελευθέριος					+
Λυκουρέντζος Ανδρέας					+
Μακρή Ζωή (Ζέττα)  					+
Βούλτεψη Σοφία						-
Μπαντουβάς Κωνσταντίνος				+
Μπενάκη – Ψαρούδα Άννα					+
Μπούγας Ιωάννης						+
Μπούρας Αθανάσιος					+
Νικηφοράκης Στυλιανός					+
Παπαγεωργίου Γεώργιος					+
Παπαδημητρίου Έλσα 					+
Παπαδόπουλος Μιχαήλ					+
Πίττας Ιωάννης						+
Πλακιωτάκης Ιωάννης					+
Πολύδωρας Βύρων						+
Φωτιάδης Ηλίας						+
Σαμπαζιώτης Δημήτριος					+
Σούρλας Γεώργιος						+
Σταυρογιάννης Νικόλαος					+
Τζαμτζής Ιορδάνης						+
Τζίμας Μαργαρίτης						+
Τραγάκης Ιωάννης						+
Τσαλίδης Φίλιππος						+
Τσαντούλας Δημήτριος					+
Τσιαμάκης Δημοσθένης					+
Χαλκίδης Μιχαήλ						+
Χαρακόπουλος Μάξιμος					+
Χατζηγάκης Σωτήριος					+
Χρύσης Βασίλειος						+
Από το Πανελλήνιο Σοσιαλιστικό Κίνημα
Αηδόνης Χρήστος								+
Αντωνακόπουλος Παναγιώτης						+
Αράπογλου Χρυσή								+
Βέρρας Μιλτιάδης  								+
Βλατής Ιωάννης								+
Γκερέκου Αγγελική (Άντζελα)						+
Δαμανάκη Μαρία								+
Έξαρχος Βασίλειος								+
Καστανίδης Χαράλαμπος							+
Κατσιφάρας Απόστολος 							+
Κεγκέρογλου Βασίλειος							+
Κοσμίδης Σωκράτης  							+
Κουσελάς Δημήτριος 							+
Κουτμερίδης Ευστάθιος							+
Κουτσούκος Ιωάννης							+
Λοβέρδος Ανδρέας 								+
Μανιάτης Ιωάννης								+
Μανωλάκης Άγγελος							+
Μανωλιά Χρυσάνθη								-
Μερεντίτη Αθανασία								+
Μουσιώνης Αριστείδης							+
Μπόλαρης Μάρκος 								+
Μωραΐτης Αθανάσιος 							+
Όθωνας Εμμανουήλ  							+
Οικονόμου Βασίλειος 							+
Παντούλας Μιχαήλ 								+
Παπαγεωργίου Αθανάσιος							+
Πετσάλνικος Φίλιππος							+
Περλεπέ – Σηφουνάκη Αικατερίνη						+
Ρήγας Παναγιώτης								+
Ρόβλιας Κωνσταντίνος							+
Σγουρίδης Παναγιώτης							+
Σιδηρόπουλος Αναστάσιος							+
Τζάκρη Θεοδώρα 								+
Τόγιας Βασίλειος								+
Τσίμας Κωνσταντίνος							-
Χάϊδος Χρήστος								+
Χριστοφιλοπούλου Παρασκευή						+
Από το Κομμουνιστικό Κόμμα Ελλάδας
Κοσιώνης Παναγιώτης 							-
Σκοπελίτης Σταύρος								+
Πατσιλινάκος Ιωάννης							-
Παντελάκη Ελπίδα 								-
Από το Συνασπισμό Ριζοσπαστικής Αριστεράς
Κουβέλης Φώτης 								-
Λεβέντης Αθανάσιος							-
Από τους Ανεξάρτητους
Ανδριανόπουλος Ανδρέας							-
	«ΝΑΙ»           54
	«ΟΧΙ»           37
      ΣΥΝΟΛΟ ΨΗΦΙΣΑΝΤΩΝ             91
Η ΠΡΟΕΔΡΟΣ						ΟΙ ΓΡΑΜΜΑΤΕΙΣ
     Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις του συστήματος προσλήψεων  και θεμάτων δημόσιας διοίκησης» έγινε δεκτό επί της αρχής κατά πλειοψηφία.
     (Χειροκροτήματα από την πτέρυγα της Νέας Δημοκρατίας)
     Κύριοι συνάδελφοι, υπενθυμίζω ότι όσοι είναι εγγεγραμμένοι στον κατάλογο θα μιλήσουν την Τρίτη το πρωί ώρα 10.00΄ υπό τύπον προτασσόμενης δευτερολογίας. Το λέω αυτό για να μην έχουμε παράπονα και απουσίες.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 18.24΄, λύεται η συνεδρίαση για την προσεχή Τρίτη 27 Ιουλίου 2004 και ώρα 10.00΄ με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα σας διανεμηθεί.
      Η ΠΡΟΕΔΡΟΣ						ΟΙ ΓΡΑΜΜΑΤΕΙΣ



7
Συνεδρίαση 22-7-04         σελ.         

