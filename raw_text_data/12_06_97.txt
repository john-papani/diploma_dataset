Σελίδα 7509 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΜΘ'

Πέμπτη 12 Ιουνίου 1997

Αθήνα, σήμερα στις 12 Ιουνίου 1997, ημέρα Πέμπτη και ώρα 10.16' συνήλθε στην Αίθουσα συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την Προεδρία του Α'Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας της Βουλής ν' ανακοινώσει τις αναφορές προς το Σώμα.

(Ανακοινώνονται προς το Σώμα από το κ. Δημήτριο Πιπεργιά Βουλευτή Ευβοίας τα ακόλουθα):

Α' ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κύριοι ΣΑΒΒΑΣ ΤΣΙΤΟΥΡΙΔΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Αγροτικός Σύλλογος Κοινότητας Μαυρονερίου Νομού Κιλκίς ζητεί τη χορήγηση αποζημίωσης στα μέλη του, των οποίων τα σιτηρά επλήγησαν από την κακοκαιρία του φετεινού χειμώνα.

2) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύνδεσμος Εμπόρων Αυτοκινήτων Πειραιά διαμαρτύρεται για το μελετώμενο τρόπο απόσυρσης των μεταχειρισμένων οχημάτων.

3) Η Βουλευτής Πέλλας κυρία ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Φιλανθρωπικό Σωματείο Κοινωνική Μέριμνα Μοσχάτου ζητεί οικονομική ενίσχυση της φιλανθρωπικής του δραστηριότητας.

4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Ομοσπονδία Συλλόγων Αγροτών Θεριζοαλωνιστών Μακεδονίας - Θράκης ζητεί την ικανοποίηση των οικονομικών αιτημάτων των μελών της.

5) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία τα Σωματεία Εργαζομένων στον ΟΤΕ των Νομών Ηρακλείου - Λασιθίου - Ρεθύμνου διαμαρτύρονται για την παρατεταμένη εκκρεμότητα του Οργανωτικού σχήματος του ΟΤΕ στην Κρήτη.

6) Οι Βουλευτές κύριοι ΔΗΜΗΤΡΙΟΣ ΣΑΡΡΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Περιφερειακό Πανεπιστημιακό Γενικό Νοσοκομείο Ηρακλείου ζητεί τη χρηματοδότηση ίδρυσης μονάδας μεταμόσχευσης μυελού οστών στο νοσοκομείο.

7) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύνδεσμος Γεωπόνων Ανατολικής Κρήτης ζητεί την τροποποίηση του Ν. 2190/94 σχετικά με τις προϋποθέσεις πρόσληψης αυτών, που ανήκουν στον κλάδο των γεωπόνων επιστημόνων.

8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο νόμιμος επίτροπος των παιδιών Κατσαβδάκη ζητεί τη χορήγηση σύνταξης σε ανήλικα ορφανά από μητέρα και πατέρα.

9) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η 'Ενωση Αγροτικών Συνεταιρισμών Ιεράπετρας ζητεί τη ρύθμιση των χρεών της προς την ΑΤΕ.

10) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αθλητικός Σύλλογος Νέας Μάλλας "Ο Αστέρας" ζητεί οικονομική ενίσχυση της αθλητικής του δραστηριότητας.

11) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε δημοσίευμα εφημερίδας σχετικά με τις διαμαρτυρίες για τον αυθαίρετο αποκλεισμό Λαρισαίων από διαγωνισμό πρόσληψης στο δημόσιο.

12) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε δημοσίευμα εφημερίδας στο οποίο ο Συνεταιρισμός Κυπαρίσσου του Νομού Λάρισας ζητεί τη χορήγηση αποζημίωσης στα μέλη του, που έχουν υποστεί ζημιές από κακοκαιρία.

13) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία η 'Ενωση Αγροτικών Συνεταιρισμών του Νομού Κιλκίς ζητεί την επιστροφή ΦΠΑ επί συνυπευθυνότητας που παρακρατείται από τους βαμβακοπαραγωγούς.

14) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας στο οποίο η Κοινότητα Κρουσώνα του Νομού Ηρακλείου ζητεί την άμεση τοποθέτηση ιατρού στο αγροτικό ιατρείο της περιοχής της.

15) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Ομοσπονδία Αναπήρων και Θυμάτων Πολέμου Κρήτης ζητεί την ικανοποίηση των ασφαλιστικών και εργασιακών αιτημάτων των μελών της.

16) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Νέας Αγχιάλου του Νομού Μαγνησίας ζητεί να μην καταργηθεί το Τηλεπικοινωνιακό Κέντρο της περιοχής του.

Σελίδα 7510 

17) Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο Σύλλογος Ελλήνων Εκπαιδευτικών στα Ελληνικά Σχολεία της Γαλλίας ζητεί την άμεση αναδρομική αύξηση των αποδοχών των μελών του καθώς και την άμεση ανάκληση της απόφασης για εφάπαξ παρακράτηση της φορολόγησης ενός εξαμήνου.

18) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ο Νομάρχης Μεσσηνίας ζητεί την ίδρυση Κέντρου Περιβαλλοντικής Εκπαίδευσης στο Νομό Μεσσηνίας.

19) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία το Συμβούλιο Περιοχής της 5ης Εδαφικής Περιφέρειας του Νομού Κορινθίας ζητεί την επαναλειτουργία του Σταθμού ΟΣΕ στο Δερβένι Κορινθίας.

20) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία το Εργατοϋπαλληλικό Κέντρο Μεσσήνης ζητεί χρηματοδότησή του για την κάλυψη λειτουργικών δαπανών.

21) Η Πανελλήνια 'Ενωση Υπαλλήλων Πυροσβεστικού Σώματος με ψήφισμά της το οποίο κατέθεσε στον κύριο Πρόεδρο της Βουλής των Ελλήνων ζητεί την ικανοποίηση θεσμικών, οικονομικών, ασφαλιστικών και συνταξιοδοτικών αιτημάτων του προσωπικού του Πυροσβεστικού Σώματος.

Προσυπογράφει ο Βουλευτής κ. ΝΙΚΟΛΑΟΣ ΓΚΕΛΕΣΤΑΘΗΣ.

22) Οι Βουλευτές κύριοι ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Καστοριανών Αθηνών "Ο ΑΓΙΟΣ ΜΗΝΑΣ" ζητεί τη λήψη μέτρων για την υπεράσπιση της ελληνικής εθνικής ταυτότητας του Μακεδονικού Λαού.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 3312/8.4.97 ερώτηση δόθηκε με το υπ' αριθμ. 252/22.4.97 έγγραφο από τον Υπουργό Δικαιοσύνης η ακόλουθη απάντηση:

"Σε απάντηση της υπ'αριθ.3312/8.4.97 ερώτησης που κατέθεσε στη Βουλή των Ελλήνων ο Βουλευτής κ. Θανάσης Νάκος και η οποία περιήλθε στην υπηρεσία μας στις 17.4.97 σχετικώς με την επαναλειτουργία του Ειρηνοδικείου Βελεστίνου, σας γνωρίζουμε ότι δεν έχει πραγματοποιηθεί ακόμη η ανακατανομή των οργανικών θέσεων των Ειρηνοδικών της χώρας η οποία προβλέπεται να πραγματοποιηθεί εντός των προσεχών μηνών μαζί με την κατανομή των λοιπών θέσεων των δικαστικών λειτουργών που έχουν συσταθεί με τον προσφάτως ψηφισθέντα νόμο από τη Βουλή "Περί του Ανωτάτου Ειδικού Δικαστηρίου, επιτάχυνσης των δικών, δικονομικές απλουστεύσεις και άλλες διατάξεις" οπότε και θα αντιμετωπισθούν συνολικά όλα τα συναφή.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

2. Στην με αριθμό 3517/5.5.97 ερώτηση δόθηκε με το υπ' αριθμ. 237/2.6.97 έγγραφο από τον Υπουργό Εμπορικής Ναυτιλίας η ακόλουθη απάντηση:

"Σε απάντηση στην ερώτηση 3517/5.5.97 του Βουλευτή κ. Γ. Σούρλα στη Βουλή των Ελλήνων, σε ότι αφορά το θέμα των Σχολών Εμπορικού Ναυτικού Βόλου, αρμοδιότητας του ΥΕΝ, θέτουμε υπόψη σας τα εξής.

Στις προθέσεις του Υπουργείου ήταν πράγματι η άμεση προώθηση του έργου και προς τούτο απεστάλη σχετικό έγγραφο 43543/3/17.2.97 προς τη Νομαρχιακή Αυτοδιοίκηση Ν. Μαγνησίας.

Εξ αιτίας όμως νέων δεδομένων, που προέκυψαν στο διάστημα που μεσολάβησε όπως διεθνείς υποχρεώσεις της Χώρας μας σε θέματα Ναυτικής Εκπαίδευσης, αλλά κυρίως η αδυναμία απορρόφησης των σπουδαστών στα πλοία για την πρακτική τους εκπαίδευση, που προέκυψε πρόσφατα, ανάγκασε το Υπουργείο να μελετήσει τον ανασχεδιασμό του όλου συστήματος της ναυτικής εκπαίδευσης.

'Εως ότου οριστικοποιηθεί η σχετική μελέτη θεωρήθηκε σκόπιμο να ανασταλούν οι διαδικασίες δημοπράτησης του έργου. Συγκεκριμένα η σχετική μελέτη εκτιμάται ότι θα ολοκληρωθεί μέχρι τέλους Ιουνίου, από τα συμπεράσματα της οποία θα εξαρτηθεί η πορεία του συγκεκριμένου έργου.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

3. Στην με αριθμό 3620/8.5.97 ερώτηση δόθηκε με το υπ' αριθμ. Φ900α/1411/27.5.97 έγγραφο από τον Υπουργό Εθνικής Αμύνας η ακόλουθη απάντηση:

"Σε απάντησης της ερώτησης 3620/8-5-97 που κατέθεσε ο Βουλευτής κ. Σ.Σπηλιωτόπουλος με θέμα τις πρωτοβουλίες-δραστηριότητες της Λέσχης Καταδρομέων και Ιερολοχιτών, σας πληροφορούμε τα εξής:

Το Φεβρουάριο του 1996, η Ελληνική Υδρογραφική Εταιρεία διαπίστωσε σε ναυτιλιακό χάρτη που είχε εκδοθεί από βρετανική εκδοτική εταιρεία, λάθη σχετικά με την ακριβή θέση των ελληνοτουρκικών θαλασσίων συνόρων. Η Υδρογραφική Υπηρεσία του Πολεμικού Ναυτικού, σε συνεργασία με το Υπουργείο Εξωτερικών, επιλήφθηκε του θέματος και απαίτησε από τη βρετανική εταιρεία να προβεί στις αναγκαίες διορθώσεις. Η τελευταία ανταποκρίθηκε άμεσα στο ελληνικό αίτημα, παγώνοντας τις πωλήσεις του συγκεκριμένου χάρτη, έως ότου γίνουν οι απαραίτητες διορθώσεις. Το 1996 δε, εκδόθηκαν νέοι χάρτες, όπου είχαν απαλειφθεί όλα τα προηγούμενα λάθη.

Σε ό,τι αφορά τις οδηγίες που είχαν λάβει οι Στρατιωτικές Διοικήσεις των νήσων σχετικά με την εν λόγω πρωτοβουλία της Λέσχης Καταδρομέων, σας γνωρίζεται ότι το Γενικό Επιτελείο Στρατού είχε δώσει εντολές στους επιμέρους Σχηματισμούς να παράσχουν κάθε διευκόλυνση και να μεριμνήσουν για την άψογη φιλοξενία των συμμετεχόντων στην υπόψη πρωτοβουλία. Επιπλέον έγιναν προφορικές συστάσεις προς το Δ.Σ. της Λέσχης Καταδρομέων, ώστε κατά τη διάρκεια των εκδηλώσεων α) να μη φέρουν στολές παραλλαγής και πράσινα μπερέ, προς αποφυγή συγχύσεως με τα στρατιωτικά τμήματα και β) να συμμορφώνονται με τις υποδείξεις των τοπικών Διοικητών και οργάνων του Λιμενικού Σώματος.

Ο διάπλους του Αιγαίου, το 1998, θα αντιμετωπισθεί κατά τρόπο ανάλογο προς τα προηγούμενα έτη, βάσει των υφιστάμενων δυνατοτήτων, όπως φυσικά και των αιτημάτων που θα υποβληθούν. Σημειώνεται τέλος, ότι δεν υφίσταται θέμα έκδοσης νέων Διαταγών-Κανονισμών σχετικά με τη διοργάνωση παρόμοιων εκδηλώσεων, καθόσον υπάρχει Πάγια Διαταγή του ΓΕΕΘΑ που ρυθμίζει επαρκώς τα θέματα των σχέσεων Ενόπλων Δυνάμεων με το Κοινό.

Ο Υπουργός 

ΑΘ. ΑΠ. ΤΣΟΧΑΤΖΟΠΟΥΛΟΣ"

4. Στην με αριθμό 3629/9-5-97 ερώτηση δόθηκε με το υπ' αριθμ. Β-5124/2-6-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 3629/9-5-97 του Βουλευτή κ. Δημ. Κωστόπουλου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Ο υπάλληλος που υπηρετούσε στο Ταχ. Γραφείο Μαγουλιάνων έχει αποσπασθεί στο Ταχ. Γραφείο Κανδήλας μετά τη συνταξιοδότηση του μοναδικού υπαλλήλου που υπηρετούσε σε αυτό, αν και το Οργανόγραμμα προβλέπει δύο υπαλληλικές μονάδες.

Επίσης σας γνωρίζουμε ότι σύμφωνα με την απογραφή 1991 τα Μαγούλιανα έχουν 257 κατοίκους (μόνιμοι κάτοικοι 80) και η ταχ. κίνηση του εν λόγω Ταχ. Γραφείου είναι σχεδόν μηδενική. Ενδεικτικά σας πληροφορούμε ότι το σύνολο των εισπράξεων του για το 1996 είναι 151.000 δρχ. και το σύνολο 

Σελίδα 7511 

των εξόδων του είναι 2.250.000 δρχ..

Το Ταχ. Γραφείο Μαγουλιάνων μετά την απόσπαση του υπαλλήλου λειτουργεί σήμερα ως εξής:

Ο Αγροτικός Διανομέας Ταχ. Γραφείου Βυτίνας ο οποίος διέρχεται καθημερινά από τα Μαγούλιανα, παράλληλα με τα καθήκοντά του, εξυπηρετεί και το Ταχ. Γραφείο Μαγουλιάνων.

Συγκεκριμένα ο παραπάνω Αγροτικός Διανομέας καθημερινά από 9.30 έως 10.00 εκτελεί Αστική Διανομή στα Μαγούλιανα και από ώρας 10.00 έως 12.30' πραγματοποιεί συναλλαγή με το κοινό στο Ταχ. Γραφείο Μαγουλιάνων.

Αυτός ο τρόπος εξυπηρέτησης της μικρής αυτής κοινότητας κρίνεται ικανοποιητικός.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

5. Στην με αριθμό 3635/9-5-97 ερώτηση δόθηκε με το υπ' αριθμ. Β-5123/30-5-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 3635/9-5-97 του Βουλευτή κ. Αγ. Μπρατάκου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Οι έλεγχοι που διενεργούνται στα ΚΤΕΟ ορίζονται από την οδηγία 77/143/ΕΟΚ όπως έχει τροποποιηθεί και συμπληρωθεί μέχρι σήμερα με τις οδηγίες 88/449/ΕΟΚ, 91/225/ΕΟΚ, 91/328/ΕΟΚ, 92/54/ΕΟΚ, 92/55/ΕΟΚ και 94/23/ΕΕ. Η τελευταία εναρμόνιση της Ελληνικής νομοθεσίας με την παραπάνω οδηγία έγινε με το αρ. 8/97 ΠΔ (5Α). Συνεπώς οι έλεγχοι είναι επαρκώς οριοθετημένοι από τη σχετική Ευρωπαϊκή νομοθεσία.

Πέραν των ισχυουσών διατάξεων που διέπουν την υπηρεσία των δημοσίων υπαλλήλων, έχουν θεσπισθεί διαδικασίες όπως δειγματοληπτικών ελέγχων τυχαίων αυτοκινήτων από τους προϊστάμενους των ΚΤΕΟ, εναλλαγή των θέσεων εργασίας στους εργαζόμενους ακόμα και καθημερινά, κεντρικός προγραμματισμός των αυτοκινήτων που ελέγχονται καθημερινά στα ΚΤΕΟ Αττικής και Θεσσαλονίκης κ.λπ..

Πάντως για την ουσιαστικοποίηση του τεχνικού ελέγχου στα ΚΤΕΟ μελετάται η εφαρμογή της μηχανογράφησης που εκτιμάται ότι θα αλλάξει ουσιαστικά τη λειτουργία του ΚΤΕΟ, καθώς και μέτρα και μηχανισμοί ελέγχου για τη διασφάλιση του τεχνικού ελέγχου.

'Οσον αφορά τα μέτρα τα οποία πρέπει να ληφθούν "για την παραδειγματική τιμωρία των λίγων επίορκων υπαλλήλων" το Υπουργείο Μεταφορών και Επικοινωνιών εφαρμόζει τις ισχύουσες διατάξεις του π.δ. 611/77 "Υπαλληλικός Κώδικας", ο οποίος στα άρθρα 205 επ. προβλέπει την πάταξη των πειθαρχικών αδικημάτων, καθώς και τη διαδικασία επιβολής των προβλεπομένων πειθαρχικών ποινών.

Επίσης σας πληροφορούμε ότι μετά την ισχύ του θεσμού των Νομαρχιακών Αυτοδιοικήσεων, εφαρμόζονται οι διατάξεις του άρθρου 35 του ν. 2218/94, σύμφωνα με τις οποίες αρμόδιος πειθαρχικώς προϊστάμενος των απεσπασμένων στις Ν.Α. υπαλλήλων του ΥΠ.Μ.Ε. είναι ο οικείος Νομάρχης.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

6. Στην με αριθμό 3637/9-5-97 ερώτηση δόθηκε με το υπ' αριθμ. ΙΗ/952/3-6-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 3637/9-5-97 που κατέθεσε ο Βουλευτής κ. Β. Παππάς, σας γνωρίζουμε τα ακόλουθα:

Μετά τη ψήφιση από τη Βουλή του ν. 2454/30.1.97 και ειδικότερα της διάταξης της παρ. 3 του άρθρου 12 του νόμου αυτού και εν όψει της δημοσίευσής του σε ΦΕΚ, ζητήθηκε από τη ΣΕΛΕΤΕ με έγγραφο ερώτημα της Υπηρεσίας Προσωπικού Δευτεροβάθμιας Εκπαίδευσης του ΥΠ.Ε.Π.Θ. - στα πλαίσια της προαναφερόμενης ρύθμισης - να εξετάσει και να εισηγηθεί προς το ΥΠ.Ε.Π.Θ. για τη δυνατότητα εγγραφής και φοίτησης στην ΠΑΤΕΣ ορισμένου αριθμού από τους πτυχιούχους των κλάδων 19 και 20 εκπαιδευτικών της Δευτεροβάθμιας Εκπαίδευσης (ειδικότητας Πληροφορικής) κατά το δεύτερο εξάμηνο του τρέχοντος ακαδημαϊκού έτους 1996-1997.

Η απόκτηση του πτυχίου της ΠΑΤΕΣ/ΣΕΛΕΤΕ αποτελεί μετά την ισχύ του ανωτέρω νόμου τυπικό προσόν διορισμού και στους ανωτέρω κλάδους καθηγητών της Δευτεροβάθμιας Εκπαίδευσης, όπως συμβαίνει με όλους τους άλλους κλάδους των εκπαιδευτικών, πλην εκείνων οι οποίοι διδάσκουν γενικά μαθήματα και έχουν αποφοιτήσει από τις λεγόμενες "καθηγητικές" Σχολές των Πανεπιστημίων.

Θα πρέπει να επισημανθεί ότι οι εισαχθέντες στην ΠΑΤΕΣ υποψήφιοι των ανωτέρω κλάδων είναι ήδη εγγεγραμμένοι στους πίνακες διοριστέων (επετηρίδα) καθηγητών της Δευτεροβάθμιας Εκπαίδευσης του Υπουργείου Παιδείας και δεν ήσαν απλώς απόφοιτοι Σχολών Πληροφορικής. Επομένως πρόκειται για Παιδαγωγική κατάρτιση στην ΠΑΤΕΣ/ΣΕΛΕΤΕ υποψηφίων εκπαιδευτικών που έχουν ήδη εγγραφεί στην επετηρίδα - και μόνο οι ανωτέρω υποψήφιοι εισάγονται στην ΠΑΤΕΣ με τη σειρά εγγραφής τους στην επετηρίδα.

Σε απάντηση του ανωτέρω εγγράφου του ΥΠ.Ε.Π.Θ. διαβιβάστηκε στο ΥΠ.Ε.Π.Θ. η αριθμ. 2/17.1.96 Πράξη του Δ.Σ. της ΣΕΛΕΤΕ. Στην απόφαση αυτή του Δ.Σ. της ΣΕΛΕΤΕ αναφέρονται, κατ' αρχήν αναλυτικά οι απόψεις του για την ανάγκη τήρησης των διατάξεων της παρ. 2α του άρθρου 11 του ν. 2327 για τη διαδικασία και τα κριτήρια επιλογής των εισακτέων στην ΠΑΤΕΣ/ΣΕΛΕΤΕ, καθώς επίσης και τα πλεονεκτήματα τα οποία παρουσιάζει το σύστημα αυτό για την επιλογή των κατά τεκμήριο καταλληλότερων εκπαιδευτικών των κλάδων τους οποίους καταρτίζει Παιδαγωγικά η ΠΑΤΕΣ/ΣΕΛΕΤΕ. Παράλληλα γνωστοποίησε στο ΥΠ.Ε.Π.Θ. - σε απάντηση του ανωτέρω σχετικού ερωτήματος - τον αριθμό των υποψηφίων του κλάδου ΠΕ19 (πτυχιούχων Ανωτάτων Σχολών) τους οποίους, με βάση τις εκπαιδευτικές δυνατότητές της, θα μπορούσε να δεχθεί η ΠΑΤΕΣ κατά το Β' εξάμηνο του ακαδημαϊκού έτους 1996 - 1997, το οποίο άρχιζε το Φεβρουάριο 1997.

Επομένως με την ανωτέρω Πράξη του Δ.Σ. της ΣΕΛΕΤΕ δεν "αποφασίστηκε η εισαγωγή πτυχιούχων Τμημάτων πληροφορικής στο Β' εξάμηνο του Σχολικού έτους 1996-97" όπως εσφαλμένα αναφέρεται στην ερώτηση αλλά με την Πράξη αυτή η ΣΕΛΕΤΕ γνωστοποίησε στο ΥΠΕΠΘ - απαντώντας στο σχετικό ερώτημά του - τις εκπαιδευτικές δυνατότητες της ΠΑΤΕΣ/ΣΕΛΕΤΕ για το αναφερόμενο διάστημα. 'Αλλωστε η ΣΕΛΕΤΕ δεν μπορεί - σύμφωνα με τις ισχύουσες διατάξεις - να αποφασίσει για την εγγραφή των ανωτέρω εκπαιδευτικών επομένως στο ανωτέρω έγγραφο της ΣΕΛΕΤΕ μόνο ο εισηγητικός και πληροφορικός χαρακτήρας μπορεί να δοθεί.

Το ΥΠ.Ε.Π.Θ. με την απόφασή του Γ2/930/19.2.97 αποφάσισε την εισαγωγή και εγγραφή στην ΠΑΤΕΣ/ΣΕΛΕΤΕ ορισμένου αριθμού υποψηφίων του ανωτέρω κλάδου - σύμφωνα με τη ρύθμιση του άρθρου 12 του ν. 2454/96 (ΦΕΚ 7/τ. Α'/30.1.97) του οποίου όρισε στην ανωτέρω απόφαση ονομαστικά, με βάση τη σειρά που κατέχουν στον πίνακα διοριστέων εκπαιδευτικών (επετηρίδα) της Δευτεροβάθμιας Εκπαίδευσης.

'Ηδη οι ανωτέρω εισαχθέντες με βάση την ανωτέρω απόφαση του ΥΠ.Ε.Π.Θ., εγγράφηκαν και φοιτούν κανονικά στην ΠΑΤΕΣ/ΣΕΛΕΤΕ στο Β' εξάμηνο του ακαδημαϊκού έτους 1996-1997.

Επομένως ο αναφερόμενος ισχυρισμός των ενδιαφερομένων ότι δήθεν το Δ.Σ. της ΣΕΛΕΤΕ με την 2/17.1.97 Πράξη του αποφάσισε παράνομα την εισαγωγή στην ΠΑΤΕΣ πτυχιούχων τμημάτων Πληροφορικής Α.Ε.Ι. είναι αβάσιμος και ανακριβής.

Το ακριβές είναι ότι η ανωτέρω Πράξη του Δ.Σ. της ΣΕΛΕΤΕ απαντά σε σχετικό ερώτημα του ΥΠ.Ε.Π.Θ. και γνωστοποιεί τις εκπαιδευτικές δυνατότητες της ΣΕΛΕΤΕ να δεχθεί, κατά το Β' εξάμηνο του ακαδημαϊκού έτους 1996-1997, σπουδαστές των ανωτέρω κατηγοριών. Την εισαγωγή τους αποφάσισε ως αρμόδιο, σύμφωνα με τις ισχύουσες διατάξεις, το ΥΠ.Ε.Π.Θ..

Η απόφαση αυτή του ΥΠ.Ε.Π.Θ. εκδόθηκε μετά τη δημο-

Σελίδα 7512 

σίευση του ανωτέρω νόμου. Επομένως η όλη διαδικασία εγγραφής των ανωτέρω υποψηφίων εκπαιδευτικών στην ΠΑΤΕΣ/ΣΕΛΕΤΕ είναι νόμιμη.

Τούτο διότι κατά γενική αρχή του διοικητικού δικαίου, οι προθεσμίες οι οποίες τάσσονται για τις ενέργειες της διοίκησης έχουν ενδεικτικό και όχι ανατρεπτικό χαρακτήρα (Βλ. σχετικά Σπηλιωτόπουλο, Διοικητικό Δίκαιο, σ. 125 κ.ε.). Κατ' αρχήν, επομένως, οι χρονικοί περιορισμοί οι οποίοι τίθενται για την άσκηση κάποιας διοικητικής αρμοδιότητας δεν απαγορεύουν τη δράση της διοίκησης, εάν αυτή εκδηλωθεί σε εύλογα χρονικά όρια. Εξαίρεση αναγνωρίζει η νομολογία μόνον όταν ρητά ο νομοθέτης έχει θεσπίσει ανατρεπτικές προθεσμίες (ΣτΕ 2472/82), όταν η άσκηση κάποιας αρμοδιότητας επιτρέπεται εξαιρετικά και κατά παρέκκλιση από τις κείμενες γενικές διατάξεις (ΣτΕ 828/61) και όταν εντός των προβλεπομένων προθεσμιών μπορούν να εκδοθούν δυσμενείς διοικητικές πράξεις.

Επί του προκειμένου δεν συντρέχει καμιά από τις ως άνω προϋποθέσεις, δεδομένου ότι η εισαγωγή με τη διαδικασία αυτή δεν κωλύει την εισαγωγή και των ιδιωτών που δεν είναι εγγεγραμμένοι στους πίνακες διοριστέων, όπως άλλωστε ρητά προβλέπει η προαναφερόμενη διάταξη.

Ως προς τη διάταξη του άρθρου 11 παρ. 2α του ν. 2327/95 (ΦΕΚ 156/31-7-95), αυτή για τους αναφερόμενους εκπαιδευτικούς των κλάδων ΠΕ19 και ΠΕ20, - και μόνο για όσους από αυτούς είχαν εγγραφεί στην επετηρίδα μέχρι 31-12-96 - τροποποιήθηκε με την ανωτέρω διάταξη του άρθρου 12 (παρ. 3 του ν. 2454/97 ΦΕΚ 7/τ.Α'/30-1-97) ο οποίος όρισε τη διαδικασία επιλογής και εισαγωγής των πτυχιούχων των κλάδων αυτών κατά παρέκκλιση των διατάξεων της παρ. 2α του άρθρου 11 του ν. 2327/95.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

7. Στην με αριθμό 3641/9-5-97 ερώτηση δόθηκε με το υπ' αριθμ. Φ15/ΑΣ1047/29-5-97 έγγραφο από τον Αναπληρωτή Υπουργό Εξωτερικών η ακόλουθη απάντηση:

"Σε απάντηση της ερώτησης 3641/9-5-97 του Βουλευτή κ. Βασιλείου Πάππα σας γνωρίζουμε τα εξής:

I) Οικονομική Ενίσχυση του ΣΑΕ

Συνολικά για το 1996 δόθηκαν στο ΣΑΕ για τα λειτουργικά του έξοδα, συγκλήσεις Προεδρείου και Περιφερειακών Συνελεύσεων, ειδικά προγράμματα κ.λπ. περίπου 350.000.000 δραχμές, ποσό που όχι μόνο δεν υπολείπεται αλλά υπερβαίνει κατά 150.000.000 τα προβλεπόμενα στο προϋπολογισμό της Γ.Γ.Α.Ε. για το οικονομικό έτος και αποδεικνύει εμπράκτως τη συμπαράσταση της Κυβέρνησης στο ΣΑΕ.

Για το 1997, με σχετική απόφαση που έχω ήδη υπογράψει, έχει εγκριθεί ο προτεινόμενος από τον Πρόεδρο του ΣΑΕ προϋπολογισμός ύψους 190 εκ. δρχ. για την κάλυψη των δαπανών λειτουργίας του ΣΑΕ.

'Εναντι του συνολικού παραπάνω ποσού, έχει ήδη υπογραφεί απόφαση της Γ.Γ.Α.Ε. και έχει προωθηθεί στην Υπηρεσία εντελλομένων εξόδων, για την καταβολή 60 εκ. δρχ. με απευθείας εκταμίευση στον Πρόεδρο του ΣΑΕ κ. Athens. Δρομολογείται ταυτόχρονα η διαδικασία για την άμεση καταβολή και της δεύτερης δόσης, ύψους επίσης 60 εκ. δρχ.. Το υπόλοιπο ποσό προβλέπεται να καταβληθεί το ταχύτερο δυνατό στα πλαίσια των προβλεπόμενων από το νόμο και το Γενικό Λογιστήριο του Κράτους, διαδικασιών.

Επιπλέον των παραπάνω, τον Απρίλη του 1997 απεστάλη στο ΣΑΕ ποσό 9 εκ. δραχμών για τις άμεσες ανάγκες στελέχωσης των γραφείων του στη Θεσσαλονίκη.

Συνολικά, το 1997 το ΣΑΕ θα λάβει για τα λειτουργικά του έξοδα 200 εκ. δραχμές, το συνολικό δηλαδή ποσό που έχει εγγραφεί στον προϋπολογισμό της ΓΓΑΕ για το ΣΑΕ. Το ποσό αυτό έχει ανακοινωθεί και ήταν γνωστό στα μέλη του Προεδρείου του ΣΑΕ από τις αρχές Δεκεμβρίου 1996, ώστε να τους επιτρέψει να κάνουν έγκαιρα τον προγραμματισμό τους για το 1997.

Επιπλέον των λειτουργικών εξόδων, η Κυβέρνηση φροντίζει για την κάλυψη του κόστους της Πρώτης Τακτικής Συνέλευσης του ΣΑΕ στη Θεσσαλονίκη το Δεκέμβριο του 1997, που αναμένεται να κοστίσει περίπου 300 εκ. δραχμές. Συμπερασματικά, το 1997 για τα έξοδα του ΣΑΕ αναμένεται ότι θα διατεθούν 500 εκ. δραχμές, ποσό που υπερβαίνει όχι μόνο τα προβλεπόμενα από τον προϋπολογισμό της ΓΓΑΕ αλλά και κατά 150 περίπου εκ. δραχμές την αντίστοιχη επιχορήγηση του 1996.

Τέλος, επισημαίνεται ότι κατά τη διάρκεια της Ιδρυτικής Συνέλευσης του ΣΑΕ το 1995, τόσο η κυβέρνηση όσο και τα μέλη του ΣΑΕ είχαν επισημάνει την αναγκαιότητα το ΣΑΕ, σαν αντιπροσωπευτικός φορέας του αυτοοργανωμένου Απόδημου Ελληνισμού, να μην είναι κρατικοδίαιτο όργανο. Συμφωνήθηκε ότι, μετά την κρατική ενίσχυσή του για ένα εύλογο διάστημα τριών περίπου ετών, ήταν επιβεβλημένη η εξασφάλιση της αυτοχρηματόδοσής του. Το Προεδρείο του ΣΑΕ έχει επανειλημμένα επαναλάβει την επιθυμία του αυτή, και έχει ήδη προβεί σε συντονισμένες ενέργειες για την εξεύρεση αυτοχρηματοδότησης, με την ενεργό συμπαράσταση και βοήθεια του Πρωθυπουργού, τη δική μου, της ΓΓΑΕ και της Διακομματικής Επιτροπής της Βουλής για τον Απόδημο Ελληνισμό.

ΙΙ) Στέγαση του ΣΑΕ στη Θεσσαλονίκη

Για τη στέγαση του ΣΑΕ έχει εξευρεθεί κατάλληλος χώρος, αποτελούμενος από ισόγειο εμβαδού 353,60 τ.μ. σε κτίριο της Τράπεζας Μακεδονίας - Θράκης, επί της οδού Εθνικής Αμύνης 5-7, Θεσσαλονίκη.

Για τη διάθεση του εν λόγω χώρου έχει ήδη υπογραφεί συμφωνητικό μισθώσεως 3ετούς διάρκειας, ισχύος από 1-6-97. Το μίσθωμα, ύψους 1,5 εκ. δρχ. μηνιαίως καθόλη την 3ετία, θα καταβάλλεται από το ΥΜΑΘ.

Από το 1995 ως το Μάϊο 1996 το ΣΑΕ στεγαζόταν σε γραφεία στο χώρο της HELEXPO. Το μίσθωμα για τα γραφεία αυτά κάλυπτε από τον προϋπολογισμό της η ΓΓΑΕ.

Ο Αναπληρωτής Υπουργός

ΓΕΩΡΓΙΟΣ Α. ΠΑΠΑΝΔΡΕΟΥ"

8. Στην με αριθμό 3645/9-5-97 ερώτηση δόθηκε με το υπ' αριθμ. Φ900α/1421/29-5-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της ερώτησης 3645/9-5-97 που κατέθεσαν οι Βουλευτές κ. Α. Τασούλας και Αχ. Κανταρτζής, με θέμα τη μεταφορά των Στρατιωτικών Υπηρεσιών από το παλαιό φρούριο Κέρκυρας, σας πληροφορούμε τα εξής:

Το κτίριο του πρώην Αγγλικού Αναρρωτηρίου στην Κέρκυρα, στο οποίο σήμερα στεγάζονται το Στρατολογικό Γραφείο και το Τάγμα Εθνοφυλακής, έχει παραχωρηθεί στο Ιόνιο Πανεπιστήμιο, το οποίο ζητεί την εκκένωση του υπόψη χώρου, καθόσον εκτελούνται εκεί έργα επ' ωφελεία αυτού. Επί μακρό χρονικό διάστημα, η Στρατιωτική Υπηρεσία σε συνεργασία με την Τοπική Αυτοδιοίκηση και το Ιόνιο Πανεπιστήμιο αναζητούν την πλέον συμφέρουσα λύση για την μετεγκατάσταση των παραπάνω υπηρεσιών σε άλλο χώρο. Πρόσφατε δε, ο εκεί Στρατιωτικός Διοικητής σε συνάντησή του με τους κ.κ. Νομάρχη και Δήμαρχο Κέρκυρας, καθώς και με εκπρόσωπο του Ιονίου Πανεπιστημίου, έκριναν ως προσφορότερη λύση την κατασκευή των απαιτουμένων εγκαταστάσεων στην περιοχή Αγ. Ιωάννου, έξω από την πόλη της Κέρκυρας.

Προς τούτο, έχουν ήδη εγκριθεί από το Γενικό Επιτελείο Στρατού πιστώσεις ύψους 50 εκατ. δρχ. τα οποία σε συνδυασμό με τα 20 εκατ. δρχ. που θα καταβάλλει η Νομαρχιακή Αυτοδιοίκηση Κέρκυρας, θα επιτρέψουν την έναρξη των απαιτούμενων για την μετεγκατάσταση εργασιών. Παράλληλα καταβάλλεται προσπάθεια για την εύρεση πιστώσεων και κατάλληλου χώρου προς ενοικίαση, όπου θα στεγαστούν οι υφιστάμενες Στρατιωτικές Υπηρεσίες, για όσο χρόνο απαιτηθεί έως την ολοκλήρωση κατασκευής των νέων εγκαταστάσεων.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

Σελίδα 7513 

9. Στην με αριθμό 3647/9-5-97 ερώτηση δόθηκε με το υπ' αριθμ. Β- 5111/30-5-97 έγγραφο από τον Υπουργό Μεταφορών η ακόλουθη απάντηση:

"Aπαντώντας στην ερώτηση 3647/9-5-97 του Βουλευτή κ. Θεόδωρου Πασσαλίδη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

1. Ο Οργανισμός Τηλεπικοινωνιών της Ελλάδας (Ο.Τ.Ε.) μετά την αλλαγή του νομοθετικού πλαισίου των τηλεπικοινωνιών και την κατάργηση του μονοπωλιακού του χαρακτήρα, για να επιτύχει σημαντική παρουσία στην εθνική και διεθνή ανταγωνιστική αγορά εφαρμόζει ένα Σχέδιο Οργανωτικού και Διοικητικού Εκσυγχρονισμού του.

Σκοπός του Σχεδίου αυτού είναι η μετατροπή του σε σύγχρονη επιχείρηση που:

α. Θα πραγματοποιήσει τη στροφή προς τον πελάτη.

β. Θα ικανοποιεί τις ανάγκες της ελληνικής αγοράς.

γ. Θα βελτιώσει την αποτελεσματικότητα και την ανταγωνιστικότητά του.

δ. Θα επεκτείνει τις δραστηριότητές του.

2. Στα πλαίσια του πιο πάνω Σχεδίου επανεξετάζεται η λειτουργία πολλών Τηλεπ. Κέντρων του Οργανισμού σε όλη τη Χώρα. Τα Τηλεπικοινωνιακά Κέντρα αυτά είχαν συσταθεί κατά τις δεκαετίες του 1960 και 1970 με κύριο έργο τη χειροκίνητη τηλεπικοινωνιακή ανταπόκριση (συνδιαλέξεις μέσω τηλεφωνήτριας, τηλεγραφήματα κ.λπ.).

Σήμερα παρουσιάζουν μικρό όγκο εργασιών, λόγω της τεχνολογικής εξέλιξης (αυτοματοποίηση της τηλεφωνικής και τηλεγραφικής ανταπόκρισης, πολύ μεγάλη αύξηση της πυκνότητας των τηλεφώνων στους κατοίκους όλης της Χώρας, των καρτοτηλεφώνων, των κοινοχρήστων τηλεφώνων και βελτίωση των μέσων και μεθόδων εργασίας που ελαχιστοποιούν την απασχόληση ανθρώπινου δυναμικού στα Τηλεπ. Κέντρα).

Μεταξύ των Τηλεπ. Κέντρων αυτών περιλαμβάνεται και το Τηλ. Κέντρο Γουμένισσας.

3. Σύμφωνα με μελέτη - πρόταση της αρμόδιας Τηλεπ. Περιφέρειας Κεντρ. Μακεδονίας το Τηλεπ. Κέντρο Γουμένισσας συγχωνεύεται με το Νέο Τηλεπ. Εμπορικό Υποκατάστημα Πολυκάστρου το οποίο βρίσκεται σε κοντινή απόσταση και θα είναι αναβαθμισμένο και θα λειτουργεί αποτελεσματικά και ανταγωνιστικά για όλη την περιοχή δικαιοδοσίας του.

4. Σημειώνεται ότι με τις συγχωνεύσεις αυτές των μικρών Τηλεπ. Μονάδων επιδιώκεται η μείωση του λετουργικού κόστους του Οργανισμού και η εξοικονόμηση οικονομικών πόρων, που θα επενδυθούν για τον εκσυγχρονισμό του τεχνολογικού εξοπλισμού και την αριστοποίηση της Τηλεπικοινωνιακής εξυπηρέτησης των πελατών του Οργανισμού.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

10. Στην με αριθμό 3649/9-5-97 ερώτηση δόθηκε με το υπ' αριθμ. 22828/2-6-97 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 3649/9-5-97 που κατέθεσε ο Βουλευτής κ. Δημήτριος Σαρρής, και σε ό,τι αφορά το θέμα συντήρησης του ανδριάντα του Ελευθερίου Βενιζέλου σας πληροφορούμε τα εξής:

'Οπως μας γνώρισε ο Δήμος Αθηναίων με σχετικό έγγραφό του, δείχνει ιδιαίτερη ευαισθησία σε θέματα βανδαλισμού των αγαλμάτων της πόλης και σε τακτά διαστήματα οργανώνει προγράμματα καθαρισμού και συντήρησης αυτών με ειδικά συνεργεία, σύμφωνα με διεθνείς προδιαγραφές συντήρησης μνημείων.

Συγκεκριμένα, ο χάλκινος ανδριάντας του ΕΛΕΥΘΕΡΙΟΥ ΒΕΝΙΖΕΛΟΥ συντηρήθηκε στο παρελθόν (1995) εξ ολοκλήρου ανδριάντας και μαρμάρινη βάση- και στη συνέχεια άλλες δύο φορές έχει καθαριστεί η μαρμάρινη βάση του από τους γραφίτες και τα σπρέι που την είχαν προσβάλλει.

'Εχει δε προγραμματισθεί και συμπεριληφθεί στο τρέχον πρόγραμμα αποκατάστασης μνημείων της Δ/νσης του Δήμου Αθηναίων, ο καθαρισμός και η γενικότερη συντήρηση τόσο του προαναφερόμενου ανδριάντα, όσο και της μαρμάρινης βάσης και της περιβάλλουσας επιφανείας.

Τα υπόλοιπα θέματα που θίγονται σ' αυτή, ανήκουν στην αρμοδιότητα του συνερωτώμενου Υπουργείου ΠΕΧΩΔΕ.

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

11. Στην με αριθμό 3651/9-5-97 ερώτηση δόθηκε με το υπ' αριθμ. 22853/30-5-97 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 3651/9-5-97 του Βουλευτή Ευάγγελου Μπασιάκου με την οποία θέτει το θέμα της τύχης των ιστορικών Δήμων θεσπιών, Λεύκτρων, Πλαταιών, και Χαιρώνειας Βοιωτίας σας γνωρίζουμε τα εξής:

Η μεταρρύθμιση μέσω του προγράμματος "Ι. ΚΑΠΟΔΙΣΤΡΙΑΣ" για τη χωροταξική ανασυγκρότηση των δήμων και κοινοτήτων της χώρας, επιχειρείται πλέον σε εντελώς νέα βάση με στόχο πάντα τη δημιουργία δήμων λειτουργικών και αποτελεσματικών, όπως το ίδιο το Σύνταγμα ορίζει, δηλαδή δήμους ικανούς να διοικούν και όχι απλά να διαχειρίζονται τις τοπικές υποθέσεις.

Εξάλλου το πρόγραμμα "Ι. ΚΑΠΟΔΙΣΤΡΙΑΣ" αποτελεί ένα ολοκληρωμένο και πλήρες πρόγραμμα μέσω του οποίου δεν επιχειρείται απλά η συνένωση μόνο με το νόμο και με διοικητικές διαδικασίες αλλά περιέχει διαχρονικές δεσμεύσεις της πολιτείας.

Η διαμόρφωση των νέων δήμων γίνεται μέσα από ένα ευρύ διάλογο, στον οποίο η ίδια η τοπική αυτοδιοίκηση μέσω των οργάνων της αλλά και σε συνεργασία με όλους τους φορείς και την ίδια την τοπική κοινωνία παίζουν πρωταγωνιστικό ρόλο.

Ως εκ τούτου η αναγνώριση ορισμένων κοινοτήτων σε δήμους για λόγους ιστορικούς, η οποία έγινε με το προϊσχύσαν θεσμικό πλαίσιο δεν μπορεί να αποτελεί άλλοθι για την εξαίρεση των δήμων αυτών από τις συνενώσεις.

Βεβαίως στη διαμόρφωση των προτάσεων θα ληφθούν σοβαρά υπόψη οι ιστορικοί δήμοι και ιδίως σε ότι αφορά την ονομασία των νέων δήμων που θα προκύψουν.

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

12. Στις με αριθμό 3655/12-5-97 και 3749/12-5-97 ερωτήσεις δόθηκε με το υπ' αριθμ. 0878/492/0092/28-5-97 έγγραφο από τον Υφυπουργό Οικονομικών η ακόλουθη απάντηση:

"Απαντούμε στις ανωτέρω ερωτήσεις 3655/12-5-97 και 3749/15-5-97, που κατέθεσαν στη Βουλή οι Βουλευτές κ.κ. Παν. Ψωμιάδης και Αθαν. Χειμάρας και σας πληροφορούμε ότι, σύμφωνα με το σχέδιο νόμου, με το οποίο επεκτείνεται το νέο μισθολόγιο των ενενεργεία στρατιωτικών και ανδρών των Σωμάτων Ασφαλείας και στους στρατιωτικούς συνταξιούχους προβλέπεται ρητά, με τη διάταξη της παραγράφου 2 του άρθρου 4 αυτού, ότι εάν κατά την αναπροσαρμογή των στρατιωτικών συντάξεων προκύψει αρνητική διαφορά, αυτή θα διατηρηθεί ως προσωπική και αμεταβίβαστη.

Εξάλλου με την ίδια διάταξη ρητά προβλέπεται ότι για τον προσδιορισμό των διαφορών, είτε αρνητικών είτε θετικών που θα προκύψουν κατά την ανωτέρω αναπροσαρμογή, θα συνυπολογισθεί τόσο το επίδομα ετοιμότητας όσο και η εισοδηματική πολιτική έτους 1997.

Μετά τα παραπάνω γίνεται φανερό ότι όλες οι συντάξεις θα αυξηθούν τουλάχιστον κατά την εισοδηματική πολιτική έτους 1997 και θα εξακολουθήσουν να αυξάνονται κάθε έτος, κατά το ποσό της εκάστοτε ισχύουσας εισοδηματικής πολιτικής.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

13. Στην με αριθμό 3656/12.5.97 Ερώτηση δόθηκε με το υπ'αριθμ. 1059123/10447/Β0012/2.6.97 έγγραφο από τον Υφυπουργό Οικονομικών η ακόλουθη απάντηση.

Σελίδα 7514 

"Απαντώντας στην ερώτηση 3656/12.5.97 την οποία κατέθεσε ο Βουλευτής κ. Παν. Κρητικός, σας πληροφορούμε τα ακόλουθα:

1. Με τις διατάξεις της περ. 6 του άρθρου 1 του ν. 2459/97 καταργήθηκε η απαλλαγή από το φόρο εισοφήματος των Ιερών Ναών, των Ιερών Μητροπόλεων, των Ιερών Μονών κτλ. καθώς και των ημεδαπών νομικών προσώπων μη κερδοσκοπικού χαρακτήρα που επιδιώκουν κοινωφελείς σκοπούς και των κοινωφελών ιδρυμάτων για τα εισοδήματα που αποκτούν από την εκμίσθωση γαιών και οικοδομών, η οποία προεβλέπετο από τις διατάξεις των περ. β' και δ' της παρ. 1 του άρθρου 103 του Ν. 2238/1994. Τα πιο πάνω εισοδήματα φορολογούνται από το οικον. έτος 1997 και μετά με συντελεστή φόρου εισοδήματος 10%, σύμφωνα με τις διατάξεις του τελευταίου εδαφίου της περ. γ' της παρ. 1 του άρθρου 109 του Ν. 2238/94, όπως αυτές προστέθηκαν με την παραγρ. 19 του άρθρου 13 του νόμου 2459/97.

2. Εξάλλου, με τις διατάξεις των δύο τελευταίων εδαφίων της περίπτωσης στ' της παραγ. 1 του άρθρου 8 του ν. 2238/94, οι οποίες προστέθηκαν με την παραγρ. 5 του άρθρου 12 του Ν. 2459/97, προβλέπεται ότι στην περίπτωση που τα χρηματικά ποσά των δωρεών που εκπίπτουν υπερβαίνουν αθροιστικά για κάθε δωρεοδόχο τις εκατό χιλιάδες (100.000) δραχμές ετησίως, προκειμένου αυτά να αφαιρεθούν από το συνολικό εισόδημα του φορολογουμένου, ο δωρητής οφείλει να παρακρατήσει φόρο με συντελεστή είκοσι τις εκατό (20%) στο πάνω από εκατό χιλιάδες (100.000) δραχμές ποσό της δωρεάς, να τον αποδώσει σε οποιαδήποτε δημόσια οικονομική υπηρεσία μέχρι τη λήξη της προθεσμίας για την επίδοση της οικείας δήλωσης φορολογίας εισοδήματος και να υποβάλει το πρωτότυπο του παραστατικού καταβολής του φόρου με τη δήλωση φορολογίας του εισοδήματός του. Ο φόρος αυτός δεν συμψηφίζεται με φόρο που προκύπτει από τυχόν φορολογική υποχρέωση του δωρεοδόχου ούτε επιστρέφεται.

3. Οι πιο πάνω τροποποιήσεις σχετικά με τη φορολογία του εισοδήματος από εκμίσθωση αστικών ακινήτων, των Ιερών Ναών, Ιερών Μονών κ.λπ. καθώς και τις δωρεές προς αυτά θεσπίστηκαν, αφού προηγουμένως ελήφθησαν υπόψη τα πορίσματα των επιτροπών (επιτροπή Αξιολόγησης Φορολογικών Απαλλαγών και Επιστημονική Ομάδα του ΚΕΠΕ) στις οποίες είχε ανατεθεί η αξιολόγηση των υφισταμένων φορολογικών απαλλαγών κ.λπ. μέσα στα πλαίσια της φορολογικής δικαιοσύνης που επιβάλλουν οι σημερινές συνθήκες. Μάλιστα, η επιβληθείσα στα εν λόγω νομικά πρόσωπα φορολογία 10% επί των μισθωμάτων που εισπράττουν, αντί του γενικά ισχύοντος για τα νομικά πρόσωπα μη κερδοσκοπικού χαρακτήρα συντελεστή 35%, οφείλεται στην αναγνώριση από μέρους της πολιτείας του κοινωνικού έργου και των ευγενών σκοπών που επιδιώκουν.

4. Εξάλλου, οι περιπτώσεις δωρητών με δωρούμενα, μέσα στο ίδιο έτος, ποσά άνω των 100.000 δρχ. προς τον ίδιο Ιερό Ναό, Ιερά Μονή κ.λπ. είναι ολίγες και κατά συνέπεια, η εφαρμογή των διατάξεων της περ. στ' της παραγρ. 1 του άρθρου 8 του ν. 2238/94 δεν πρόκειται να επηρεάσει αρνητικά τις πιο πάνω δωρεές, και κατά συνέπεια της βιωσιμότητας των Ιερών Ναών, Ιερών Μονών, Ιδρυμάτων κ.λπ.

Επίσης, σας γνωρίζουμε ότι και μετά την καθιέρωση της παρακράτησης φόρου 20% σε δωρεές άνω των 100.000 δρχ., τα φυσικά πρόσωπα και οι επιχειρήσιες με βιβλία Γ' κατηγορίας, εξακολουθούν να εκπίπτουν από το εισόδημα τους ή τα ακαθάριστα έσοδά τους, αντίστοιχα, ολόκληρο το ποσό της δωρεάς (εισπραττόμενο ποσό από τον Ιερό Ναό κ.λπ. και ποσό φόρου), με αποτέλεσμα η πιο πάνω παρακράτηση να μη δημιουργεί κανένα αντικίνητρο σε όσους επιθυμούν να προβαίνουν σε δωρεές προς κοινωφελή Ιδρύματα, Ιερούς Ναούς κ.λπ..

5. Ενόψει των ανωτέρω σας γνωρίζουμε ότι δεν αντιμετωπίζεται η περίπτωση κατάργησης των προαναφερθεισών διατάξεων, οι οποίες μόλις πρόσφατα θεσμοθετήθηκαν.

Ο Υφυπουργός

ΓΕΩΡΓΙΟΣ ΔΡΥΣ"

14. Στην με αριθμό 3662/12.5.97 Ερώτηση δόθηκε με το υπ'αριθμ. 1053071/4925-20/0016/2.6.97 έγγραφο από τον Υφυπουργό Οικονομικών η ακόλουθη απάντηση.

"Απαντώντας στην αριθμ. 3662/12.5.1997 ερώτηση που κατατέθηκε στη Βουλή των Ελλήνων από το Βουλευτή κ. Αυγερινό Πετραλιά, σχετικά με την αντιμετώπιση των πτωχών οφειλετών από την Πολιτεία, αλλά και τη δυνατότητα ρύθμισης των οφειλών προς το Δημόσιο των Βιοτεχνικών δανείων, ύστερα από την κατάπτωση της σχετικής εγγύησης, σας πληροφορούμε τα εξής λόγω αρμοδιότητος:

'Ολοι οι πτωχοί οφειλέτες του Δημοσίου (συγνωστοί και μη συγνωστοί πλην των δολίως χρεοκόπων) μπορούν να ζητήσουν και να επιτύχουν ρύθμιση καταβολής των πτωχευτικών χρεών του με εξωπτωχευτικό συμβιβασμό.

Σε περιπτώσεις αναμφισβήτητα αποδεικνυομένης οικονομικής αδυναμίας τους το πρακτικό του Ν.Σ.Κ. που θα εκδοθεί ύστερα από την εξέταση σχετικού αιτήματός τους, μπορεί να προβλέπει μερική ή και, σε ακραίες περιπτώσεις, ολική απαλλαγή από τις προσαυξήσεις εκπρόθεσμης καταβολής, που βαρύνουν τις οφειλές τους και καταβολή αυτών σε εξήντα (60) ίσες μηνιαίες δόσεις, κατ' ανώτατο όριο.

Επίσης, σας γνωρίζουμε ότι, κατ'εξαίρεση, ρύθμιση χρεών σε μεμονωμένους οφειλέτες ή ρυθμιση ορισμένης κατηγορίας χρεών μιας επαγγελματικής τάξης δεν μπορεί να χορηγηθεί πέρα των εκάστοτε χορηγηθεισών με σχετικές Υπουργικές αποφάσεις και για το σύνολο των οφειλετών της Χώρας.

'Ηδη, με την αριθμ. 1050091/4612-20/0016/13-5-1997 Απόφαση Υπουργού Οικονομικών, δίνεται εκ νέου η δυνατότητα ένταξης στην ρύθμιση της παραγρ. 2 του άρθρ. 21 ν. 2443/96 μέχρι 17-6-1997 όλων των προς το Δημόσιο οφειλετών, που είχαν υποβάλει τουλάχιστον αίτηση για ρύθμιση μέχρι 4.12.1997 ή είχαν απωλέσει αυτή, λόγω μη καταβολής δύο (2) συνεχομένων δόσεων.

Χρήση της παραπάνω ρύθμισης μπορούσαν να κάνουν και όσοι Βιοτέχνες είχαν χρέη της ανωτέρω κατηγορίας προς το Δημόσιο ή μπορούν να ενταχθούν εκ νέου μέχρι την προαναφερθείσα ημερομηνία, όσοι εξ αυτών είχαν απωλέσι το σχετικό δικαίωμα.

Επίσης παρέχεται η δυνατότητα, σύμφωνα με τις ισχύουσες διατάξεις, σε οφειλέτες που αντιμετωπίζουν οικονομική αδυναμία για την εξόφληση των οφειλών τους προς το Δημόσιο, να υποβάλουν, κατά την πάγια τακτική, αίτηση στον Προϊστάμενο της Δ.Ο.Υ., στην οποία είναι βεβαιωμένες οι εν λόγω οφειλές τους και να ζητήσουν διευκόλυνση τμηματικής καταβολής της οφειλής από το κατά νόμο αρμόδιο όργανο.

Ο Προϊστάμενος Δ.Ο.Υ. είναι αρμόδιος για χρέη μέχρι 8.000.000 δρχ. η Επιτροπή του αρθρ. 15 ν.3200/55 για χρέη από 8.000.000 έως 10.000.000 δρχ. και η Επιτροπή του άρθρ.17 ν. 5940/33 για χρέη άνω των 10.000.000 δρχ. (βασική οφειλή).

Οι διευκολύνσεις, όμως, αυτές δεν απαλλάσσουν το χρέος από τις προσαυξήσεις εκπρόθεσμης καταβολής για όσο χρόνο διαρκούν, αλλά αν ο οφειλέτης είναι συνεπής σ'αυτές δεν λαμβάνονται σε βάρος του τα προβλεπόμενα μέτρα αναγκαστικής είσπραξης.

Τέλος, σας πληροφορούμε, ότι δεν υφίσταται θέμα διαγραφής των χρεών αυτών, που προέρχονται από καταπτώσεις εγγυήσεων του Δημοσίου, διότι αυτό θα έχει ως συνέπεια τη μείωση των εσόδων του Δημοσίου.

Ο Υφυπουργός

ΓΕΩΡΓΙΟΣ ΔΡΥΣ"

15. Στην με αριθμό 3675/12-5-97 Ερώτηση δόθηκε με το υπ'αριθμ. Β-5155/30-5-97 έγγραφο από τον Υπουργό Μεταφορών η ακόλουθη απάντηση.

"Απαντώντας στην Ερώτηση 3675/12-5-97 του Βουλευτή κ. Ηλ. Βεζδρεβάνη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Οι αναφερόμενες περιοχές τηλεφωνοδοτούνται με εναέρια μεταλλικά κυκλώματα τα Αστικά Κέντρα είναι τύπου UD και οι 

Σελίδα 7515 

οικισμοί τους έχουν κατά πλειοψηφία Σ/Γ, Φ/Σ (Συγκεντρωτές γραμμών, Φερέσυχνα) το δε τοπικό δίκτυο είναι με εναέρια καλώδια τύπου (Τ8). Οι περιοχές είναι ημιορεινές και κεραυνόπληκτες και τα εναέρια καλώδια ευρίσκονται την κυνηγετική περίοδο στο έλεος των κυνηγών με επακόλουθο βλάβες.

Από τα στοιχεία που έχουν οι ΚΟΠ Παραμυθιάς και Φιλιατών, πράγματι το τελευταίο διάστημα παρουσιάστηκαν συχνές βλάβες στο δίκτυο και στα Κέντρα οι οποίες όμως απεκαθίσταντο από τις τοπικές τεχνικές υπηρεσίες αυθημερόν ή το πολύ την επόμενη ημέρα. Ο Οργανισμός Τηλεπικοινωνιών Ελλάδος (ΟΤΕ) γνωρίζοντας τα προβλήματα αυτά έχει προγραμματίσει για την διετία 1997 και 1998 την αλλαγή του τρόπου τηλεφωνοδότησης των περιοχών αυτών με Σ.Α.Ρ. (Συνδρομητικά Αγροτικά Ραδιοσυστήματα) οπότε η ποιότητα θα γίνει άριστη δεδομένου ότι τα συστήματα Σ.Α.Ρ. αποτελούν την τελευταία εξέλιξη της τηλ/κής τεχνικής για τις αγροτικές περιοχές.

Ο Υπουργός

ΧΑΡ. ΚΑΣΤΑΝΙΔΗΣ"

16. Στην με αριθμό 3676/12.5.97 Ερώτηση δόθηκε με το υπ'αριθμ. Κ.Ε./259/27.5.97 έγγραφο από τον Υπουργό Πολιτισμού η ακόλουθη απάντηση.

"Απαντώντας στην αριθμ. 3676/12.5.97 Ερώτηση της Βουλετού κ. Ανδριανής Λουλέ, σας γνωρίζουμε τα εξής:

Η Δημοτική Πινακοθήκη Λάρισας - Μουσείο Γ. Ι. Κατσίγρα, που είναι ν.π.δ.δ. και ιδρύθηκε με την 22127/18.11.83 ΦΕΚ Β' 724/1983 απόφαση του Νομάρχη Λάρισας, αποτελεί σημαντική πολιτισμική μονάδα στην περιφέρεια με συλλογή που καλύπτει σημαντικό τμήμα της νεώτερης ελληνικής ζωγραφικής κυρίως. Το έργο της ολοκλήρωσης του κτιρίου της πινακοθήκης έχει επιχορηγηθεί από το Υπουργείο Πολιτισμού που θα καταβάλει κάθε δυνατή προσπάθεια στο πλαίσιο του προϋπολογισμού του και για τη συντήρηση των έργων τέχνης του Μουσείου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

17. Στην με αριθμό 3679/12.5.97 Ερώτηση δόθηκε με το υπ'αριθμ. Φ 55000/8417/2.6.97 έγγραφο από τον Υφυπουργό Εσωτερικών η ακόλουθη απάντηση.

"Απαντώντας στην αριθμ. 3679/12.5.97 ερώτηση της Βουλευτού κας ΣΤΕΛΛΑΣ ΑΛΦΙΕΡΗ, που μας διαβιβάστηκε με το ανωτέρω σχετικό, σας πληροφορούμε ότι, δεν μπορούν να διατυπωθούν αυτοτελείς απόψεις για τα διαλαμβανόμενα στην ερώτηση, δεδομένου ότι, δεν έχουν αποτελέσει αντικείμενο προβληματισμού για το Υπουργείο Εσωτερικών, Δημόσιας Διοίκησης και Αποκέντρωσης, δοθέντος ότι, τα τελούμενα μυστήρια από την Αυτοκέφαλη εκκλησία της Αυστραλίας, και η σύνταξη των αντίστοιχων ληξ/κών πράξεων αυτών, εμπίπτουν στην αρμοδιότητα των Προξενικών Αρχών της Αυστραλίας και ως εκ τούτου αρμόδιος προς απάντηση, στη σχετική ερώτηση, είναι ο Υπουργός Εξωτερικών.

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

18. Στην με αριθμό 3687/12.5.97 Ερώτηση δόθηκε με το υπ'αριθμ. 1659/29.5.97 έγγραφο από τον Υπουργό Γεωργίας η ακόλουθη απάντηση.

"Απαντώντας στην ερώτηση 3687/12.5.97 που κατέθεσε ο Βουλετυής κ. Ν. Κατσαρός, σας πληροφορούμε τα εξής:

Στα συγκεκριμένα χωριά της επαρχίας Ελασσόνας και στην ποικιλία Μπασμά, χορηγήθηκε κατά την περασμένη εσοδεία έτους 1996 σε 460 περίπου παραγωγούς συνολική τελική ποσόστωση 507 τόνων, ενώ κατά την τρέχουσα εσοδεία έτους 1997 σε 450 περίπου παραγωγούς συνολική ποσόστωση ύψους 527 τόνων, το οποίο κατά μέσο όρο και ανά παραγωγό εκφράζεται σε 1170 κιλά, δηλαδή ύψος που είναι μεγαλύτερο από κάθε άλλη περιοχή.

Πέραν αυτών δεν υπάρχει σήμερα δυνατότητα χορήγησης συμπληρωματικής ποσόστωσης 70 τόνων για την περασμένη εσοδεία έτους 1996, δεδομένου ότι οι σχετικές κοινοτικές διατάξεις για αντιμετώπιση τέτοιων καταστάσεων ίσχυσαν και εφαρμόστηκαν μόνον για την εσοδεία έτους 1995. Ωστόσο αν κατά την τρέχουσα μόνον εσοδεία έτους 1997, υπάρξουν διαθέσιμες ποσότητες από επιστρεφόμενες ποσοστώσεις θα ληφθεί σχετική μέριμνα για την εν λόγω περιοχή ώστε στο μέτρο του δυνατού να επιδειχθεί για μια ακόμα φορά και έργο δικαιοσύνης αλλά και κοινωνική ευαισθησία, όπως άλλωστε αυτό έχει επιδειχθεί και στο παρελθόν.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

19. Στην με αριθμό 3688/12-5-97 Ερώτηση δόθηκε με το υπ'αριθμ. 1059121/10445/Β0012/2-6-97 έγγραφο από τον Υφυπουργό Οικονομικών η ακόλουθη απάντηση.

"Απαντώντας στην αριθμ. 3688/12.5.1997 ερώτηση, του Βουλευτή κ. Νικ. Κατσαρού, σας πληροφορούμε τα ακόλουθα:

Α. ΦΟΡΟΛΟΓΙΑ ΕΙΣΟΔΗΜΑΤΟΣ

1. Με τις διατάξεις της περ. 6 του άρθρου 1 του Ν. 2459/1997 καταργήθηκε η απαλλαγή από το φόρο εισοδήματος των ημεδαπών νομικών προσώπων μη κερδοσκοπικού χαρακτήρα που επιδιώκουν κοινωφελείς σκοπούς και των κοινωφελών ιδρυμάτων για τα εισοδήματα που αποκτούν από την εκμίσθωση γαιών και οικοδομών, η οποία προεβλέπετο από τις διατάξεις της περ. β' της παρ. 1 του άρθρου 103 του Ν. 2238/1994. Τα πιο πάνω εισοδήματα φορολογούνται από το οικον. έτος 1997 και μετά με συντελεστή φόρου εισοδήματος 10%, σύμφωνα με τις διατάξεις του τελευταίου εδαφίου της περ. γ' της παρ. 1 του άρθρου 109 του Ν. 2238/94, όπως αυτές προστέθηκαν με την παραγρ. 19 του άρθρου 13 του νόμου 2459/1997.

2. Οι παραπάνω διατάξεις του ν. 2459/1997, σχετικά με τη φορολογία των νομικών προσώπων που επιδιώκουν κοινωφελείς σκοπούς και των κοινωφελών ιδρυμάτων, προτάθηκαν για ψήφιση, αφού προηγουμένως λήφθηκαν υπόψη τα πορίσματα Επιτροπών (Επιτροπή Αξιολόγησης Φορολογικών Απαλλαγών και Επιστημονική Ομάδα του ΚΕΠΕ) στις οποίες είχε ανατεθεί η αξιολόγηση των ισχυουσών φορολογικών απαλλαγών κ.τ.λ. μέσα στα πλαίσια της φορολογικής δικαιοσύνης που επιβάλλουν οι τωρινές συνθήκες. Περαιτέρω, ο λόγος που προτάθηκε η φορολόγηση των συγκεκριμένων εισοδημάτων των εν λόγω νομικών προσώπων με συντελεστή δέκα τοις εκατό (10%) και όχι με συντελεστή τριάντα πέντε τοις εκατό (35%), ο οποίος ισχύει γενικά για τα νομικά πρόσωπα της κερδοσκοπικού χαρακτήρα, είναι ότι η Πολιτεία, ακριβώς επειδή αναγνωρίζει τους ευγενείς σκοπούς που επιδιώκουν τα πρόσωπα αυτά καθώς και το κοινωνικό έργο που προσφέρουν, ήθελε να τα επιβαρύνει οικονομικά όσο το δυνατόν λιγότερο. Εξάλλου, είναι ενδεικτικό ότι κατά την επεξεργασία από το αρμόδιο όργανο της Βουλής των Ελλήνων των υπόψη διατάξεων πριν από τη ψήφισή τους δεν τέθηκε ζήτημα αντισυνταγματικότητάς τους. Περαιτέρω, σας γνωρίζουμε ότι δεν συμφωνούμε με τις αιτιάσεις περί αντισυνταγματικότητας των υπόψη διατάξεων, καθόσον η επιβολή φορολογίας στα κοινωφελή ιδρύματα δεν απαγορεύεται από το άρθρο 109 του Συντάγματος, ούτε καταστρατηγείται η εφαρμογή του, αφού μέσω του εν λόγω άρθρου προστατεύεται η βούληση του διαθέτη ως προς τη διάθεση της δωρεάς. Ειδικά δε για την προβαλλόμενη αναδρομικότητα είναι γνωστό ότι το Σύνταγμα της Ελλλάδας επιτρέπει την αναδρομική ισχύ των φορολογικών διατάξεων, όταν αυτή εκτείνεται μέχρι και το προηγούμενο της επιβολής του φόρου οικονομικό έτος, όπως συμβαίνει στην προκειμένη περίπτωση.

3. Τέλος, σας γνωρίζουμε ότι, σε περίπτωση υποβολή δήλωσης φορολογίας εισοδήματος με επιφύλαξη, όπως στην περίπτωση του Δημοτικού Γηροκομείου Λάρισας, ο Προϊστάμενος της αρμόδιας ΔΟΥ υποχρεούται να απαντήσει στην επιφύλαξη μέσα σε τρείς (3) μήνες από την ημερομηνία υποβολής της δήλωσης ως εξής: α) είτε να δεχτεί την

Σελίδα 7516 

επιφύλαξη και να διαγράψει το ποσό της φορολογητέας ύλης για το οποίο έγινε η επιφύλαξη β) είτε να απορρίψει την επιφύλαξη και να γνωστοποιήσει τούτο στο φορολογούμενο με ιδιαίτερη ανακοίνωση, την οποία θα του επιδώσει με απόδειξη ή με το κοινοποιούμενο για άλλες ανακρίβειες της δήλωσης φύλλο ελέγχου ή με το φύλλο ελέγχου που εκδίδεται μετά από τη διενέργεια ελέγχου. Στη δεύτερη περίπτωση ο φορολογούμενος αποκτα το δικαίωμα να ασκήσει προσφυγή κατά της απορριπτικής απάντησης ή κατά του φύλλου ελέγχου (αναλόγως του τρόπου απόρριψης της επιφύλαξής του) εντός της προβλεπόμενης προθεσμίας, οπότε η επιφύλαξή του θα κριθεί από το οικείο διοικητικό πρωτοδικείο.

Β. ΦΟΡΟΛΟΓΙΑ ΚΕΦΑΛΑΙΟΥ

'Οσον αφορά τη φορολογία μεγάλης ακίνητης περιουσίας η οποία επιβλήθηκε με το ν. 2459/1997, σας γνωρίζουμε τα εξής:

Σύμφωνα με τις διατάξεις του άρθρου 23 απαλλάσσονται του φόρου τα κτίσματα των ακινήτων που ιδιοχρησιμοποιούνται από νομικά πρόσωπα μη κερδοσκοπικού χαρακτήρα και κοινωφελή ιδρύματα.

Περαιτέρω, με τις διατάξεις του άρθρου 25 του ίδιου νόμου ορίζεται ότι από τη συνολική αξία της ακίνητης περιουσίας δε φορολογείται ποσό 60.000.000 δραχμών ενώ για ποσά πάνω από το αφορολόγητο όριο επιβάλλεται φόρος με συντελεστή 0,7% εφόσον πρόκειται για νομικά πρόσωπα.

Κατ' εξαίρεση, για τα ημεδαπά και τα ξένα με τον όρο της αμοιβαιότητες νομικά πρόσωπα μη κερδοσκοπικού χαρακτήρα που επιδιώκουν αποδεδειγμένα σκοπούς κοινωφελείς, θρησκευτικούς, φιλανθρωπικούς και εκπαιδευτικούς, καθώς και για τα ημεδαπά κοινωφελή ιδρύματα, το αφορολόγητο ποσό ορίζεται στα 150.000.000 δραχμές, ο δε συντελεστής του φόρου μειώνεται στο 0,35%.

Η ευνοϊκή αυτή φορολογική αντιμετώπιση καταδεικνύει την ευαισθησία της πολιτείας για τα ανωτέρω νομικά πρόσωπα και την αναγνώριση του έργου που αυτά επιτελούν.

Ο Υφυπουργός

ΓΕΩΡΓΙΟΣ ΔΡΥΣ"

20. Στην με αριθμό 3708/13-5-97 Ερώτηση δόθηκε με το υπ'αριθμ. 1130/2.6.97 έγγραφο από τον Υπουργό Εργασίας η ακόλουθη απάντηση.

"Απαντώντας στην υπ'αριθμ. 3708/13-5-97 Ερώτηση, που κατατέθηκε στη Βουλή από τη Βουλευτή κα Π. Φουντουκίδου, για τα θιγόμενα σ'αυτή θέματα, σας πληροφορούμε τα εξής:

Από τον Οργανισμό Απασχόλησης Εργατικού Δυναμικού (ΟΑΕΔ) δεν έχει τεθεί θέμα προϋποθέσεων τακτικής επιδότησης επί του παρόντος για τους εργαζόμενους του εργοστασίου "ΒΕΡΛΑΝ" Λουτροχωρίου Ν. Πέλλας γιατί η χρονική τους απασχόληση, τους κάλυπτε σύμφωνα με τις τελευταίες πληροφορίες που είχαμε από την αρμόδια τοπική υπηρεσία του ΟΑΕΔ.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

21. Στην με αριθμό 3710/13-5-97 Ερώτηση δόθηκε με το υπ'αριθμ. 1058280/3516/Α0010/29-5-97 έγγραφο από τον Υφυπουργό Οικονομικών η ακόλουθη απάντηση.

"Σε απάντηση της Ερώτησης 3710/13-5-97 που κατέθεσε στη Βουλή ο Βουλευτής κ. Νικόλαος Κατσαρός, αναφορικά με την ιδιοκτησιακή κατάσταση της παραλιακής περιοχής της Κοινότητας Σκήτης Αγιάς Λάρισας σας γνωρίζουμε τα εξής: 'Οπως μας ανέφερε η περιφερειακή μας υπηρεσία (Κτηματική Ν. Λάρισας) με το αρ. 1162/21.5.97 έγγραφό της, φωτ/φο του οποίου επισυνάπτουμε, για ενημέρωσή σας, η παραλιακή περιοχή Αγιοκάμπου είναι δημόσιο κτήμα το οποίο προήλθε από τη χάραξη των ορίων του Αιγιαλού - Παραλίας - Παλαιού αιγιαλού που δημοσιεύτηκε στο (ΦΕΚ 85/2.2.94 τ.Δ') και καταγράφηκε με αριθμό Βιβλίου καταγραφής (ΑΒΚ) 162 (Παλαιός αιγιαλός).

Πρόκειται για μία από τις αξιολογότερες παραλίες στην Ελλάδα και η αξία των οικοπέδων που ζητάται η Νομοθετική ρύθμιση ανέρχεται σε 40.000 ή 50.000 δρχ. το τετραγωνικό μέτρο.

Γι'αυτό το λόγο δεν είναι δυνατή νομοθετική ρύθμιση αντίστοιχη των ν. 1591/86 αρ. 44 & Ν. 2386/96 άρθρο 28.

Οι ενδιαφερόμενοι εφόσον έχουν τίτλο κυριότητας μπορούν να υποβάλουν αιτήσεις θεραπείας, σύμφωνα με το αρ. 8 του ΑΝ 1539/38 ή αιτήσεις εξαγοράς των καταπατημένων εκτάσεων στην ΚΕΔ (Κτηματική Εταιρεία του Δημοσίου) σύμφωνα με τις διατάξεις του Ν. 973/79.

Ο Υφυπουργός

ΓΕΩΡΓΙΟΣ ΔΡΥΣ"

22. Στην με αριθμό 3717/14-5-97 Ερώτηση δόθηκε με το υπ'αριθμ. Φ 15/Α1056/29-5-97 έγγραφο από τον Αναπληρωτή Υπουργό Εξωτερικών η ακόλουθη απάντηση.

"Σε απάντηση της Ερώτησης 3717/14-5-97 σας γνωρίζουμε τα εξής:

I) Οικονομική Ενίσχυση του ΣΑΕ

Συνολικά για το 1996 δόθηκαν στο ΣΑΕ για τα λειτουργικά του έξοδα, συγκλήσεις Προεδρείου και Περιφερειακών Συνελεύσεων, ειδικά προγράμματα κ.λπ., περίπου 350.000.000 δραχμές, ποσό που όχι μόνο δεν υπολείπεται αλλά υπερβαίνει κατά 150.000.000 τα προβλεπόμενα στον προϋπολογισμό της Γ.Γ.Α.Ε. για οικονομικό έτος και αποδεικνύει εμπράκτως τη συμπαράσταση της Κυβέρνησης στο ΣΑΕ.

Για το 1997, με σχετική απόφαση που έχω ήδη υπογράψει, έχει εγκριθεί ο προτεινόμενος από τον Πρόεδρο του ΣΑΕ προϋπολογισμός ύψους 190 εκ. δρχ. για την κάλυψη των δαπανών λειτουργίας του ΣΑΕ.

'Εναντι του συνολικού παραπάνω ποσού, έχει ήδη υπογραφεί απόφαση της Γ.Γ.Α.Ε. και έχει προωθηθεί στην Υπηρεσία εντελλομένων εξόδων, για την καταβολή 60 εκ. δρχ. με απευθείας εκταμίευση στον Πρόεδρο του ΣΑΕ κ. Athens. Δρομολογείται ταυτόχρονα η διαδικασία για την άμεση καταβολή και της δεύτερης δόσης, ύψους επίσης 60 εκ. δρχ. Το υπόλοιπο ποσό προβλέπεται να καταβληθεί το ταχύτερο δυνατό στα πλαίσια των προβλεπόμενων από το νόμο και το Γενικό Λογιστήριο του Κράτους, διαδικασιών.

Επιπλέον των παραπάνω, τον Απρίλη του 1997 απεστάλη στο ΣΑΕ ποσό 9 εκ. δραχμών για τις άμεσες ανάγκες στελέχωσης των γραφείων του στη Θεσσαλονίκη.

Συνολικά, το 1997 το ΣΑΕ θα λάβει για τα λειτουργικά του έξοδα 200 εκ. δραχμές, το συνολικό δηλαδή ποσό που έχει εγγραφεί στον προϋπολογισμό της ΓΓΑΕ για το ΣΑΕ. Το ποσό αυτό έχει ανακοινωθεί και ήταν γνωστό στα μέλη του Προεδρείου του ΣΑΕ από τις αρχές Δεκεμβρίου 1996, ώστε να τους επιτρέψει να κάνουν έγκαιρα τον προγραμματισμό τους για το 1997.

Επιπλέον των λειτουργικών εξόδων, η Κυβέρνηση φροντίζει για την κάλυψη του κόστους της Πρώτης Τακτικής Συνέλευσης του ΣΑΕ στη Θεσσαλονίκη το Δεκέμβριο του 1997, που αναμένεται να κοστίσει περίπου 300 εκ. δραχμές. Συμπερασματικά, το 1997 για τα έξοδα του ΣΑΕ αναμένεται ότι θα διατεθούν 500 περίπου εκ. δραχμές, ποσό που υπερβαίνει όχι μόνο τα προβλεπόμενα από τον προϋπολογισμό της ΓΓΑΕ αλλά και κατά 150 περίπου εκ. δραχμές την αντίστοιχη επιχορήγηση του 1996.

Τέλος, επισημαίνεται ότι κατά τη διάρκεια της Ιδρυτικής Συνέλευσης του ΣΑΕ το 1995, τόσο η κυβέρνηση όσο και τα μέλη του ΣΑΕ είχαν επισημάνει την αναγκαιότητα το ΣΑΕ, σαν αντιπροσωπευτικός φορέας του αυτοοργανωμένου Απόδημου Ελληνισμού, να μην είναι κρατικοδίαιτο όργανο. Συμφωνήθηκε ότι, μετά την κρατική ενίσχυσή του για ένα εύλογο διάστημα τριών περίπου ετών, ήταν επιβεβλημένη η εξασφάλιση της αυτοχρηματοδότησής του. Το Προεδρείο του ΣΑΕ έχει επανειλημμένα επαναλάβει την επιθυμία του αυτή, και έχει ήδη προβεί σε συντονισμένες ενέργειες για την εξεύρεση αυτοχρηματοδότησης, με την ενεργό συμπαράσταση και 

Σελίδα 7517 

βοήθεια του Πρωθυπουργού, τη δική μου, της ΓΓΑΕ και της Διακομματικής Επιτροπής της Βουλής για τον Απόδημο Ελληνισμό.

II) Στέγαση του ΣΑΕ στη Θεσσαλονίκη

Για τη στέγαση του ΣΑΕ έχει εξευρεθεί κατάλληλος χώρος, αποτελούμενος από ισόγειο εμβαδού 353,60 τ.μ. σε κτίριο της Τράπεζας Μακεδονίας - Θράκης, επί της οδού Εθνικής Αμύνης 5-7, Θεσσαλονίκη.

Για τη διάθεση του εν λόγω χώρου έχει ήδη υπογραφεί συμφωνητικό μισθώσεων 3ετούς διάρκειας, ισχύος από 1-6-97. Το μίσθωμα, ύψους 1,5 εκ. δρχ. μηνιαίως καθόλη την 3ετία, θα καταβάλλεται από το ΥΜΑΘ.

Από το 1995 ως το Μάϊο 1996 το ΣΑΕ στεγαζόταν σε γραφεία στον χώρο της HELEXPO. Το μίσθωμα για τα γραφεία αυτά κάλυπτε από τον προϋπολογισμό της η ΓΓΑΕ.

Αναφορικά με τις εξαγγελίες του Υπουργού Μακεδονίας - Θράκης, διαβιβάζουμε την Ερώτηση προκειμένου να σας απαντήσει σχετικά.

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

23. Στην με αριθμό 3725/14-5-97 και 4114/3-6-97 Ερώτηση δόθηκε με το υπ'αριθμ. Β-5142/6.6.97 έγγραφο από τον Υφυπουργό Μεταφορών η ακόλουθη απάντηση.

"Απαντώντας στις Ερωτήσεις 3725/14-5-97 και 4114/3-6-97 των Βουλευτών κ.κ. Μανώλη Κεφαλογιάννη & 'Ελσας Παπαδημητρίου και απευθύνονται στον Υπουργό Μεταφορών και Επικοινωνιών, σχετικά με χορήγηση αδειών ταξί στο Σχηματάρι Βοιωτίας, σας πληροφορούμε, τα παρακάτω:

Σύμφωνα με τις διατάξεις του Ν. 1457/84 και των Π.Δ/των 458/84 και 164/86, οι χορηγήσεις νέων αδειών ΕΔΧ αυτ/των σε κάθε διοικητική μονάδα, γίνονται με αποφάσεις των οικείων Νομαρχιών κατόπιν γνωμοδότησης της Νομαρχιακής Επιτροπής, της οποίας δεν είναι δεσμευτική για το Νομάρχη, ο οποίος λαμβάνει υπόψη του βέβαια τη γνώμη αυτού του συμβουλευτικού οργάνου, αλλά ο καθορισμός της δύναμης των ΕΔΧ αυτ/των έγκειται στην διακριτική του ευχέρεια και αποφασίζει σχετικά για το θέμα αυτό αιτιολογώντας πληρως την απόφασή του.

Η τοποθέτηση των υποψηφίων για άδεια ταξί στον πίνακα δικαιουμένων και απορριπτομένων γίνεται από την αρμόδια επιτροπή που ορίζει το άρθρο 6 του Π.Δ/τος 458/84 και ακολούθως ο πίνακας αυτός επικυρώνεται από τον οικείο Νομάρχη.

'Αν η αρμόδια επιτροπή δεν λάβει υπόψη της όλα εκείνα τα στοιχεία που ορίζουν οι σχετικές διατάξεις των Π.Δ/των 458/84 και 164/84 και τοποθετήσει λάθος ή εσκεμμένα και παράτυπα κάποιον υποψήφιο σε άλλη θέση στον πίνακα δικαιουμένων και απορριπτομένων ή και ο Νομάρχης ακόμη, ο ενδιαφερόμενος έχει δικαίωμα να προσφύγει στο Γενικό Γραμματέα Περιφέρειας και αν από αυτόν απορριφθεί το αίτημά του, να προσφύγει στον Υπουργό Μεταφορών και Επικοινωνιών.

Τέλος, άλλο ένδικο μέσον προς απονομή της δικαιοσύνης είναι και το Σ.τ.Ε. προς το οποίο μπορεί να αποτανθεί ο κάθε άμεσα θιγόμενος ενδιαφερόμενος.

Επίσης ο Νομάρχης της Νομαρχιακής Αυτοδιοίκησης Βοιωτίας μας πληροφόρησε τα εξής:

Ο προταθείς από την επιτροπή αριθμός χορήγησης αδειών ταξί κρίθηκε τελείως ανεπαρκής διότι στη περιοχή Σχηματαρίου.

α) οι μόνιμοι κάτοικοι πλησιάζουν τις 10.000,

β) Στον παραλιακό οικισμό Δηλετσίου κατά τους θερινούς μήνες συρρέουν πλέον των 10.000 παραθεριστών, γ) Η 114 Πτέρυγα Μάχης συγκεντρώνει πλέον των 1.500 ανδρών,

δ) Το εργοστάσιο της Ε.Α.Β. απασχολεί 2.500 - 3.000 εργαζομένους,

ε) Υπάρχει μεγάλος αριθμός βιομηχανιών εγκατεστημένων εντός των διοικητικών ορίων του Δήμου.

Δοθέντος ότι οι παλαιότερα χορηγηθείσες άδειες ήσαν μόνο τέσσερις (4), θεωρήθηκε ότι ο ελάχιστος αριθμός των νέων αδειών που εχρειάζοντο, ήσαν άλλες τέσσερις, αντί των δύο που προτάθηκαν από την Επιτροπή.

Σημειώνουμε ότι για το Δήμο Θηβαίων με πληθυσμό 22.000 κατοίκων, έχουν χορηγηθεί 62 θέσεις Ε.Δ.Χ. αυτοκινήτων. Η σύγκριση της πληθυσμιακής αναλογίας, οδηγεί στο συμπέρασμα ότι και με τις νέες τέσσερις (4) θέσεις που δόθηκαν για το Δήμο Σχηματαρίου δεν καλύπτουν τις μεταφορικές ανάγκες του πληθυσμού του.

Τέλος, σας πληροφορούμε ότι κατά της αποφάσεως για τη χορήγηση των νέων αδειών, ασκήθηκαν προσφυγές οι οποίες όμως απορρίφτηκαν με την υπ'αριθμ. 1864/11.4.1997 απόφαση του Γεν. Γραμματέα της Περιφέρειας Στερεάς Ελλάδος.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

24. Στην με αριθμό 3727/14-5-97 Ερώτηση δόθηκε με το υπ'αριθμ. ΙΗ/623/9-6-97 έγγραφο από τον Υφυπουργό Παιδείας η ακόλουθη απάντηση.

"Απαντώντας στην Ερώτηση με αριθμό 3727/14-5-97 που κατέθεσαν οι Βουλευτές κ. Ν. Γκατζής και Απ. Τασούλας, σας γνωρίζουμε τα ακόλουθα:

Σύμφωνα με το άρθρο 19 του ν. 1404/1983, όπως τροποποιήθηκε και ισχύει, για την κάλυψη πρόσκαιρων εκπαιδευτικών αναγκών των ΤΕΙ μπορεί να ανατίθεται ύστερα από προκήρυξη, διδακτικό έργο ενός ή δύο διδακτικών εξαμήνων σε επιστημονικούς συνεργάτες, εργαστηριακούς συνεργάτες και εκπαιδευτικούς ειδικών μαθημάτων με ωριαία αντιμισθία. Για την προκήρυξη και την πρόσληψη αποφασίζει το Συμβούλιο του ΤΕΙ μετά από πρόταση του Συμβουλίου του τμήματος και εισήγηση της Ομάδας Μαθημάτων.

Αναφορικά με το θέμα της μη πρόσληψης ως Επιστημονικού Συνεργάτη στο τμήμα Ηλεκτρολογίας του ΤΕΙ Χαλκίδας του κ. Θ. Μαίμου σας γνωρίζουμε ότι ο κ. Θ. Μαίμος είχε υποβάλει στο ΥΠΕΠΘ την αρ. Ε5/9/7-1-1997 αναφορά του, το περιεχόμενο της οποίας εξετάζεται στα πλαίσια ένορκης διοικητικής εξέτασης που έχει διαταχθεί και της οποίας το πόρισμα αναμένουμε.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

25. Στην με αριθμό 3732/14-5-97 Ερώτηση δόθηκε με το υπ'αριθμ. Β-5205/5.6.97 έγγραφο από τον Υπουργό Μεταφορών η ακόλουθη απάντηση.

"Απαντώντας στην Ερώτηση 3732/14-5-97 του Βουλευτή κ. Μιχ. Καρχιμάκη και απευθύνεται στον Υπουργό Μεταφορών και Επικοινωνιών, σας πληροφορούμε ότι η έκδοση του Προεδρικού Δ/γματος, για την ίδρυση και λειτουργία των αεροδρομίων, έχει ως απαραίτητη προϋπόθεση τη νομική άποψη επί του χαρακτήρα του έργου κατασκευής ενός αεροδρομίου την οποία αναμένουμε από τους Νομικούς Συμβούλους των συναρμοδίων Υπουργείων, για να προχωρήσουμε περαιτέρω.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

26. Στην με αριθμό 3734/14-5-97 Ερώτηση δόθηκε με το υπ'αριθμ. Π3α/1951/6-6-97 έγγραφο από τον Υφυπουργό Υγείας η ακόλουθη απάντηση.

"Σε απάντηση της αρ. 3734/14-5-97 ερώτησης προς τη Βουλή των Ελλήνων του Βουλευτή κ. Γ. Αλεξόπουλου, αναφορικά με κοινωνική προστασία σεισμοπλήκτων κατοίκων περιοχών γύρω από την Τεχνική λίμνη Κρεμαστών του Νομού Αιτωλ/νίας, σας πληροφορούμε ότι σε έκτακτα περιστατικά (σεισμούς, πλημμύρες κ.λπ.) το Υπουργείο μας εφαρμόζει προγράμματα κοινωνικής προστασίας υπέρ των πληττομένων.

Συγκεκριμένα για τους σεισμόπληκτους κατοίκους των ανωτέρω περιοχών το Υπουργείο μας, σύμφωνα με τα στοιχεία που μας έδωσε με έγγραφό της η Δ/νση Κοινωνικής Πρόνοιας 

Σελίδα 7518 

της Νομ/κής Αυτ/σης Αιτωλ/νίας, χορήγησε εφ'άπαξ οικονομικό βοήθημα στους πληγέντες που βρέθηκαν σε κατάσταση ανάγκης, μετά την αυτοψία που διενήργησε στις Κοινότητες της περιοχής η Δ/νση Τεχνικών Υπηρεσιών της Νομ/κής Αυτ/σης.

Για τη στεγαστική αποστάστασή τους αρμόδιο είναι το ΥΠΕΧΩΔΕ στο οποίο κοινοποιούμε το παρόν με αντίγραφο της ερώτησης.

Ο Υφυπουργός

ΘΕΟΔ. ΚΟΤΣΩΝΗΣ"

27. Στην με αριθμό 3739/14-5-97 Ερώτηση δόθηκε με το υπ'αριθμ. ΔΥ13α/15969/3-6-97 έγγραφο από τον Υπουργό Υγείας η ακόλουθη απάντηση.

"Απαντώντας στην υπ'αριθμ. 3739/14-5-97 ερώτηση των βουλευτών κ.κ. Α. Τασούλα, Μ. Μπόσκου σας γνωρίζουμε τα εξής:

Από τα στοιχεία της υπηρεσίας μας προκύπτει ότι στο Κ. Υγείας Θεσπρωτικού υπηρετούν 6 γιατροί του κλάδου Ε.Σ.Υ. διαφόρων ειδικοτήτων. Συγκεκριμένα υπηρετούν 3 γιατροί ειδικότητας Γ. Ιατρικής, από τους οποίους ο ένας μετακινείται, μετά από αίτησή του, στο Π.Γ.Ν. Πρέβεζας δύο φορές την εβδομάδα προκειμένου να παρακολουθεί το Καρδιολογικό εξωτερικό ιατρείο. Στο Κ. Υγείας βρίσκονται ακόμη 2 Οδοντίατροι & 1 Μικροβιολόγος.

Στο Φ.Ε.Κ. 9/97 τ. ΑΣΕΠ δημοσιεύθηκαν οι οριστικοί πίνακες διοριζομένων στο Κ. Υγείας Θεσπρωτικού 1 θέση Τ.Ε. Τεχνολόγων Ιατρικών Εργαστηρίων ή ΔΕ Παρασκευαστών και 1 θέση Τ.Ε. Επισκεπτών Υγείας. Το Νοσοκομείο τηρώντας την προβλεπόμενη διαδικασία προχωρά άμεσα στις προσλήψεις.

Με την υπ'αριθμ. 3/96 Π.Υ.Σ. εγκρίθηκε η προκήρυξη 2700 θέσεων Νοσηλευτικού, παραϊατρικού & λοιπού προσωπικού για όλα τα Νοσηλευτικά Ιδρύματα της χώρας.

Για το Κ. Υγείας Θεσπρωτικού έχουμε ζητήσει άμεσα από το ΑΣΕΠ την προκήρυξη 1 θέση ΤΕ Ραδιολογίας - Ακτινολογίας ή ΔΕ Χειριστών - Εμφανιστών & 1 θέση Τ.Ε. Τεχνολόγων Ιατρικών Εργαστηρίων ή Δ.Ε. Παρασκευαστών.

Ο Υπουργός

ΚΩΝΣΤΑΝΤΙΝΟΣ ΓΕΙΤΟΝΑΣ"

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα το δελτίο των Επικαίρων Ερωτήσεων της Παρασκευής 13 Ιουνίου 1997.

Α. Επίκαιρες Ερωτήσεις Πρώτου Κύκλου:

1. Η με αριθμό 1420/11.6.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λουκά Αποστολίδη προς την Υπουργό Ανάπτυξης, σχετικά με τη χρηματοδότηση των επενδυτικών προγραμμάτων της ΛΑΡΚΟ κ.λπ.

2. Η με αριθμό 1412/10.6.97 επίκαιρη ερώτηση του Βουλευτή της Νέας Δημοκρατίας κ. Στέφανου Μάνου προς τον Υπουργό Μεταφορών και Επικοινωνιών, σχετικά με την απόφαση της Ολυμπιακής Αεροπορίας για την προμήθεια τεσσάρων αεροσκαφών Boeing κ.λπ.

3. Η με αριθμό 1414/11.6.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Εσωτερικών - Δημόσιας Διοίκησης και Αποκέντρωσης, Δημόσιας Τάξης, σχετικά με την αφαίρεση της Ελληνικής Ιθαγένειας από τους πολιτικούς πρόσφυγες που κατέφυγαν στις σοσιαλιστικές χώρες, τη δυνατότητα επαναχορήγησης κ.λπ.

4. Η με αριθμό 1407/10.6.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Μεταφορών και Επικοινωνιών, σχετικά με τη διάθεση του δεύτερου πακέτου μετοχών του Οργανισμού Τηλεπικοινωνιών Ελλάδος (Ο.Τ.Ε.) κ.λπ.

5. Η με αριθμό 1408/10.6.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τους Υπουργούς Γεωργίας, Εθνικής 'Αμυνας, σχετικά με τα μέτρα φύλαξης των δασών από τις πυρκαϊές, τη δυνατότητα εγκατάστασης στρατιωτικών φυλακίων κ.λπ.

B. Eπίκαιρες Ερωτήσεις Δεύτερου Κύκλου

1. Η με αριθμό 1417/11.6.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μόσχου Γικόνογλου προς τον Υπουργό Γεωργίας, σχετικά με τα προγράμματα εκρίζωσης οπωροφόρων δένδρων, τη δυνατότητα επαναφύτευσης κ.λπ.

2. Η με αριθμό 1405/9.6.97 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Εθνικής Παιδείας και Θρησκευμάτων, σχετικά με την καταβολή του επιδόματος Γενικών Εξετάσεων στους υπαλλήλους του Υπουργείου κ.λπ.

3. Η με αριθμό 1415/11.6.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Εθνικής Παιδείας και Θρησκευμάτων, Εθνικής Οικονομίας και Οικονομικών, σχετικά με την καταβολή του επιδόματος Γενικών Εξετάσεων στους υπαλλήλους του Υπουργείου κ.λπ.

4. Η με αριθμό 1416/11.6.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Μεταφορών και Επικοινωνιών, σχετικά με τις απεργιακές κινητοποιήσεις των ταχυδρομικών υπαλλήλων, την αντιμετώπιση των αιτημάτων τους κ.λπ.

5. Η με αριθμό 1419/11.6.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων στελέχωσης του Κέντρου Υγείας Σαλαμίνας.

Σελίδα 7519 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Α. Επίκαιρες Ερωτήσεις πρώτου κύκλου

Πρώτη στην ημερήσια είναι η με αριθμό 1393/9.6.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς την Υπουργό Ανάπτυξης, σχετικά με πρόσφατη απόφαση της Δημόσιας Επιχείρησης Ηλεκτρισμού (Δ.Ε.Η.) να αναθέσει σε ιδιωτική εταιρεία τη σύνταξη νομοσχεδίου που αφορά την προσαρμογή της νομοθεσίας που διέπει την επιχείρηση με τις νέες συνθήκες που προβλέπονται, με την απόφαση του Ευρωπαϊκού Κοινοβουλίου κ.λπ.

"Η Δημόσια Επιχείρηση Ηλεκτρισμού, με πρόσφατη απόφαση του Συμβουλίου Διεύθυνσης, ανέθεσε στην ιδιωτική εταιρεία National Elektronic Research Associates (NERA), με αμοιβή 107,5 εκ. δρχ., τη σύνταξη νομοσχεδίου.

Το υπό σύνταξη νομοσχέδιο αφορά την προσαρμογή της νομοθεσίας που διέπει την ίδρυση, οργάνωση και λειτουργία της ΔΕΗ στις νέες συνθήκες που προβλέπονται από την 96/92 απόφαση του Ευρωπαϊκού Κοινοβουλίου και Συμβουλίου.

Το νομοσχέδιο αυτό θα εισηγηθεί η επιχείρηση στο Υπουργείο Ανάπτυξης προκειμένου να διαμορφωθεί πρόταση προς τη Βουλή.

Ερωτάται η αρμόδια Υπουργός

Ποιοι λόγοι επέβαλαν να ανατεθεί σε ιδιωτική εταιρεία η σύνταξη του νομοσχεδίου;

Στη ΔΕΗ που αριθμεί 35.000 προσωπικό δεν υπάρχουν στελέχη ικανά (τεχνικοί, νομικοί, οικονομολόγοι) ώστε να αναλάβουν την εκπόνηση του νομοσχεδίου;

Ποιες είναι οι κατευθύνσεις που έχουν δοθεί από τη ΔΕΗ στην εταιρία NERA σχετικά με τις επιδιώξεις του νομοσχεδίου;"

Η Υφυπουργός Ανάπτυξης κυρία 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, είναι αλήθεια ότι η ΔΕΗ πααρακολουθεί εδώ και αρκετά χρόνια συστηματικά όλη την προσπάθεια που γίνεται για τη δημιουργία εσωτερικής αγοράς ηλεκτρικής ενέργειας στην Ευρωπαϊκή 'Ενωση. Σε όλα αυτά τα χρόνια, με την καθοδήγηση βέβαια πάντοτε του αρμόδιου Υπουργείου, διαμορφώθηκαν οι ελληνικές θέσεις για την τελική επεξεργασία και ψήφιση της σχετικής οδηγίας.

'Επρεπε, όμως, και η χώρα να προετοιμαστεί για να μπορέσει και το συνολικό πρόγραμμα ενέργειας να ενσωματωθεί και να ανταποκριθεί στις καινούριες ανάγκες, αλλά και η ίδια η ΔΕΗ. 'Ετσι το Μάιο του 1996 ανέθεσε στη συγκεκριμένη εταιρεία, τη NERA, μετά από αντικειμενικές και διαυγείς διαδικασίες, το πλαίσιο μελέτης το οποίο αφορούσε τη διαμόρφωση ενός πλαισίου λειτουργίας του ηλεκτρικού τομέα της χώρας, με προτάσεις και επιλογές, με διαφορετικά σενάρια τα οποία θα έπρεπε να υποβληθούν και από τα οποία το Υπουργείο, η Κυβέρνηση, θα έπρεπε να επιλέξει κάποιον για την υλοποίησή του.

Πρέπει να πούμε ότι όταν ανατέθηκε, δόθηκαν ορισμένες κατευθύνσεις και περιορισμοί και αφορούσαν πρώτον, το ότι έπρεπε το νέο πλαίσιο να είναι εξίσου σημαντικό με τον ιδρυτικό νόμο της ΔΕΗ, να μην υπόκειται σε συνεχείς αλλαγές, αλλά να μπορεί να αντιμετωπίσει στα χρόνια που έρχονται τα προβλήματα της χώρας, να λάβει υπόψη το συμφέρον συνολικά της χώρας σε θέματα ενέργειας και όχι μόνο της ΔΕΗ και να ανταποκρίνεται στις υποχρεώσεις που δημιουργούνται στη χώρα απέναντι στη directiva.

Το Νοέμβριο του 1996 παραδόθηκε αυτό το σχέδιο από τη συγκεκριμένη εταιρεία και μέσα από τα δύο σενάρια τα οποία υποβλήθησαν, υπήρξε καταρχάς η επιλογή του ενός, η οποία και συζητήθηκε και έχει μια ευρύτερη αποδοχή. Το σχέδιο το οποίο επιλέχθηκε στα βασικά σημεία του έχει τρία χαρακτηριστικά. Το πρώτο, ότι η παραγωγή πια είναι ανταγωνιστική. Επιτρέπει τον ανταγωνισμό στην παραγωγή της ενέργειας. Το δεύτερο, ότι οι πελάτες μπορούν να επιλέγουν τον παραγωγό τους και το τρίτο, ότι επιτρέπεται η χρήση των δικτύων της ΔΕΗ.

Αυτά είναι τα τρία βασικά στοιχεία και για τα οποία έπρεπε και πρέπει να συνεχίσει να υπάρξει μία σημαντική δουλειά, να πάρει τη μορφή νομοσχεδίου, ώστε να μπορέσει η Βουλή να το ψηφίσει και να ενταχθεί η χώρα στο συνολικό σύστημα ενέργειας. 

Γιατί επελέγει ένας ξένος οίκος; Νομίζω ότι ο κύριος συνάδελφος, που έκανε την ερώτηση και έχοντας μεγάλη εμπειρία στο χώρο της ΔΕΗ, γνωρίζει ότι είναι πάρα πολύ εξειδικευμένα τα ζητήματα αυτά, ότι δεν υπάρχει καμία χώρα η οποία να μην έχει χρησιμοποιήσει συμβούλους -θα πω ότι τη NERA την έχει χρησιμοποιήσει και η Ισπανία και η Πορτογαλία και η Μεγάλη Βρετανία και η Ιρλανδία- ότι τόσο εξειδικευμένα θέματα που αφορούν την καινούρια δημιουργία μιας οικονομικής αγοράς και στο χώρο της ενέργειας, αλλά και από πλευράς νομικών δυσκολιών, επέβαλε τη χρήση συμβούλων. Πρέπει να πούμε ότι εκτός από τη NERA υπάρχει και η νομική υποστήριξη της ΜΑΚΕΝΑ, μία επίσης πολύ μεγάλη εταιρεία, όπως και ελληνικού νομικού γραφείου, στην προσπάθεια να υπάρξει και ανταλλαγή εμπειρίας και τεχνογνωσίας και να δημιουργήσουμε τοπική αγορά παροχής υπηρεσιών.

'Εχει γίνει ήδη μια πρώτη συζήτηση στην Επιτροπή της Βουλής και το θέμα είναι σε εξέλιξη ώστε να μπορέσουμε μέσα στο 1997 να προχωρήσουμε στη ψήφιση του νόμου.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, νομίζω ότι έχουμε να κάνουμε με ένα φαινόμενο ανικανότητας μιας διοίκησης δημόσιας επιχείρησης. 

Δεν μπορεί η Δίοικηση της Δημόσιας Επιχείρησης Ηλεκτρισμού, η οποία διαθέτει πάνω από τρεις χιλιάδες επιστήμονες πολλούς με μεταπτυχιακές σπουδές, ακόμη και καθηγητές πανεπιστημίου που διαθέτει νομική υπηρεσία με πάνω από εκατό νομικούς, να αναθέτει σε ξένο οίκο τη σύνταξη νομοσχεδίου. Δεν ανάθεσε μελέτη ούτε ζήτησε να την συμβουλεύσει μία εταιρία, για το τι πρέπει να γίνει στη ΔΕΗ. Μιλάμε για τη σύνταξη νομοσχεδίου!

Το μεγάλο ζήτημα που υπάρχει, είναι γιατί δεν αξιοποιεί αυτές τις τεράστιες δυνατότητες που υπάρχουν στο εσωτερικό της επιχείρησης. Σε τελευταία ανάλυση, ποιος θα πληρώσει την επιπρόσθετη δαπάνη; Προφανώς ο καταναλωτής. Υπάρχουν βέβαια και άλλα στοιχεία, που συνθέτουν μία εικόνα μίας αναξιόπιστης διοίκησης.

Παραδείγματος χάριν, παρουσιάζεται προς την πολιτική ηγεσία μια εικόνα της επιχείρησης και της ανάπτυξής της κατά το δοκούν. Το δεκαετές πρόγραμμα ανάπτυξης έχει γίνει λάστιχο. Μέσα στο δεκαετές πρόγραμμα ανάπτυξης χωράνε και δεύτερη μονάδα στη Φλώρινα και νέα μονάδα στο Αλιβέρι και μονάδα φυσικού αερίου στην Κοζάνη και τα πάντα. 'Ενας ειδικός που παρακολουθεί αυτές τις παλινδρομίσεις της διοίκησης, αν μη τι άλλο, λέει ότι αυτή η διοίκηση δεν ξέρει τι λέει στην πολιτική ηγεσία.

Το τελευταίο, το προχθεσινό, είναι ότι δόθηκαν στοιχεία στη δημοσιότητα σχετικά με το κόστος της κιλοβατώρας, που θα παράγεται από τη Φλώρινα. Από τον έλεγχο των στοιχείων του κόστους της κιλοβατώρας προκύπτει ότι έχουν αποκρυβεί στοιχεία και ότι υπάρχει υποτιμολόγηση τουλάχιστον τεσσάρων δραχμών ανά κιλοβατώρα.

Βέβαια, όλα αυτά γίνονται σαν να μη συμβαίνει τίποτε και η Διοίκηση της ΔΕΗ παραμένει στη θέση της. Αναθέτει σε ξένους συμβούλους τη σύνταξη νομοσχεδίων, προχωρά σε μία σειρά από ενέργειες...

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε άλλο χρόνο, κύριε Πιπεργιά, τελειώνετε σας παρακαλώ.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, ολοκληρώνω.

...προχωρά σε μία σειρά από κινήσεις τέτοιες, που δυναμώνει την αναξιοπιστία της. Για το Υπουργείο Ανάπτυξης, κυρία Υπουργέ, δε σημαίνει τίποτε και αυτή η ανάθεση σύνταξης νομοσχεδίου σε ξένη μάλιστα εταιρία; Επιτέλους νομίζω ότι 

Σελίδα 7520 

πρέπει να πάρει μια αποτελεσματική θέση το Υπουργείο.

ΠΡΟΕΔΡΕΥΩΝ (Παναγιώτης Ν. Κρητικός): Τα είπατε όλα και με πιπέρι και με αλάτι.

Η κυρία Υπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, θα μιλήσω σε πιο χαμηλά ντεσιμπέλ για να βγει μέσος όρος.

Η εκτόξευση κατηγοριών επί παντός επιστητού από τον κύριο συνάδελφο θολώνει τα νερά και δε δίνει τη δυνατότητα να απαντηθεί το κάθε θέμα χωριστά. 'Ετσι θα σταματήσω μόνο σε αυτό, το οποίο έχετε καταγράψει στην επίκαιρη ερώτηση και θα πω ότι μου κάνει κατάπληξη, γιατί είστε πολύ παλαιότερος κοινοβουλευτικός από εμένα, το ότι η δημιουργία ενός νομοσχεδίου είναι πάρα πολύ απλό πράγμα και γίνεται από ένα νομικό σύμβουλο, από τη στιγμή που ξέρεις τι θέλεις να κάνεις, που το έχεις διαμορφώσει στη λεπτομέρειά του και το δίνεις για τη νομοθετική του επεξεργασία.

Αυτό, λοιπόν και θα γίνει από τη ΔΕΗ και θα ελεγχθεί από τις υπηρεσίες της Βουλής και δεν έχει νόημα να λέμε ότι δώσαμε να γίνει νόμος. Δόθηκε να γίνει μία μελέτη, να ληφθούν υπόψη όλοι αυτοί οι παράγοντες, που αφορούν την καινούρια αγορά ενέργειας στην Ευρώπη...

ΔΗΜΗΤΡΙΟΣ ΠΙΠΕΡΓΙΑΣ: 'Εχει γίνει μελέτη, έχουν παραδοθεί τα πρακτικά. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πιπεργιά, μη φωνάζετε σας παρακαλώ, γιατί μπορώ να φωνάξω και εγώ πάρα πολύ.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πιπεργιά, δεν επιτρέπονται οι διακοπές, ειδικά σε αυτήν τη διαδικασία.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Το θέμα της πρόσληψης συμβούλων είναι στην καινούρια εποχή του μάνατζμεντ μία από τις πιο βασικές αρχές. Αλίμονο στις διοικήσεις, που δεν ξέρουν να χρησιμοποιούν την ειδική γνώση, η οποία υπάρχει παγκοσμίως και την οποία πρέπει να χρησιμοποιούν από όλα τα σημεία του πλανήτη. Δε σημαίνει ότι ένας οργανισμός που έχει χιλιάδες ανθρώπων, έχει και την ειδική γνώση που απαιτείται σε μία αγορά, που μόλις διαμορφώνεται και που εν πάση περιπτώσει, δεν είναι δυνατόν να την έχει αποκτήσει μέσα από τις διαδικασίες εκπαίδευσης, που υπάρχουν τα τελευταία είκοσι χρόνια.

Το ίδιο ισχύει και για τη νομική επιστήμη. Γι' αυτό υπάρχουν νομικά και εξειδικευμένα γραφεία σε όλο τον κόσμο και μάλιστα, όπως ξέρετε, άκρως εξειδικευμένα πλέον, για να χρησιμοποιείται η ειδική γνώση. Μόνο αυτό έχει γίνει. Ξέρετε ότι τα ποσά είναι μικρά. Εκατόν έξι εκατομμύρια μελέτη δεν είναι κάτι, που δημιουργεί πια τόσο σοβαρό πρόβλημα στα δισεκατομμύρια του κύκλου εργασιών της ΔΕΗ και γίνεται η καλύτερη προσπάθεια, όπως είπα και στην πρωτολογία μου, να υπάρξει αυτή η τεχνογνωσία, που υπάρχει συμπυκνωμένη σ' έναν εξωτερικό οίκο και μέσα στη ΔΕΗ, ώστε και με τα στελέχη της ΔΕΗ να γίνει αυτή η όσμωση της γνώσης που υπάρχει έξω και μέσα.

ΔΗΜΗΤΡΙΟΣ ΠΙΠΕΡΓΙΑΣ: Αυτό γίνεται ήδη. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, δεν υπάρχει συνέχεια διαλόγου.

Δεύτερη στην ημερήσια διάταξη είναι η με αριθμό 1383/5.6.97 Επίκαιρη Ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τους Υπουργούς Εθνικής Οικονομίας και Οικονομικών, Ανάπτυξης, σχετικά με την κατάρρευση της παρατράπεζας που λειτουργούσε ως αλυσίδα καταστημάτων "Καταναλωτής" στην Εύβοια, την απόδοση των ευθυνών κ.λπ..

Η επίκαιρη ερώτηση του κ. Παπαγεωργόπουλου έχει ως εξής:

"Παρατράπεζα λειτουργούσε στην Εύβοια, εντελώς παράνομα και παράτυπα, πίσω από το προπέτασμα της Αλυσίδας καταστημάτων "ΚΑΤΑΝΑΛΩΤΗΣ" με την υποστήριξη και νομιμοποίηση των στελεχών του ΠΑ.ΣΟ.Κ. στην περιοχή. Περισσότεροι από πεντακόσιοι καταθέτες δελεασθέντες από τα ελκυστικά επιτόκια έχουν ουσιαστικά απωλέσει συνολικά το ποσό του ενός δισεκατομμυρίου πεντακοσίων εκατομμυρίων περίπου. Βέβαια, οι επώνυμοι τοπικοί παράγοντες έσπευσαν να αναλάβουν πρώτοι τις καταθέσεις τους, αφήνοντας άδεια ταμεία για τους λοιπούς.

Επειδή οι σιβυλλικές δηλώσεις των αρμοδίων και η τακτική του Ποντίου Πιλάτου που ακολουθεί η Κυβέρνηση, όχι μόνο δε διευκολύνει, αλλά διογκώνει το πρόβλημα, για τους λόγους αυτούς,

Ερωτώνται οι αρμόδιοι κύριοι Υπουργοί:

Σε ποιες ενέργειες προτίθενται να προβούν, ώστε να σταματήσει η παράνομη και επικίνδυνη δραστηριότητα των υπευθύνων της Παρατράπεζας, να περιορισθεί όσο είναι δυνατόν το μέγεθος της περιουσιακής ζημίας των καταθετών, να αναζητηθούν και καταλογισθούν οι ευθύνες στους υπευθύνους;"

Ο Υφυπουργός Εθνικής Οικονομίας κ. Μπαλτάς έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.

Κύριε Πρόεδρε και κύριοι συνάδελφοι, για το συγκεκριμένο θέμα απήντησα σε άλλη βεβαίως ερώτηση πολύ πρόσφατα στις 2.6.1997. Δε θα πω, λοιπόν, τα ίδια, ούτε θα επανέλθω διεξοδικώς. Θα σας πω την ουσία εκείνης της παρέμβασής μου, που απαντά και στη δική σας ερώτηση.

Για το θέμα που συζητάμε και που αναφέρεται στην ερώτησή σας έχει επιληφθεί η Δικαιοσύνη. Δε θέλουμε ούτε να προλάβουμε την έρευνα της Δικαιοσύνης ούτε τους καταλογισμούς της Δικαιοσύνης σε όποιους είναι υπεύθυνοι γι' αυτήν την υπόθεση.

Αναμένουμε, λοιπόν, τα αποτελέσματα αυτής της έρευνας. Το Υπουργείο Οικονομικών συνεργάζεται με τον Εισαγγελέα και ό,τι στοιχεία είναι αναγκαία ή τα απαιτεί η έρευνα του τα παρέχουμε και ελπίζουμε το συντομότερο δυνατό η υπόθεση αυτή να καθαρίσει. Να υπάρξει πλήρης διαφάνεια στο τι συνέβη για το θέμα που αναφέρεστε και βεβαίως από εκεί και πέρα θα δούμε τις εξελίξεις.

Δε θέλω, λοιπόν, σήμερα να προχωρήσω περισσότερο. Είναι στο χέρι του Εισαγγελέα να φέρει τα συμπεράσματα που πρέπει γι' αυτή την υπόθεση.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε.

Κύριε Υπουργέ, αν είχατε απαντήσει την πρώτη φορά, σίγουρα δε θα είμασταν στην ανάγκη να επαναλαμβάνουμε τα ίδια πράγματα. Το θέμα είναι ότι ούτε την πρώτη φορά σε ερώτηση του συναδέλφου κ. Αποστόλου ούτε σήμερα δώσατε απάντηση. Είναι μία τακτική υπεκφυγής, είναι μία τακτική Ποντίου Πιλάτου που διαχρονικά δεν τιμά αυτούς που τη χρησιμοποιούν.

Μιλήσατε για τη Δικαιοσύνη. Μετά από έξι χρόνια στην καλύτερη περίπτωση θα έχει εκδώσει τελεσίδικη απόφαση, όταν μιλάμε για χάσιμο πολύτιμου χρόνου. Αυτήν τη στιγμή κανιβαλίζεται η επιχείρηση. Πωλείται σε ανταγωνιστές και το Κράτος μένει απαθές. Οι ελεγκτικοί μηχανισμοί μένουν αδιάφοροι. Είναι ζήτημα επίκαιρο, οξύ και να ξέρετε ότι δεν συγκαλύπτεται. Θα είμαστε εδώ και θα το παρακολουθούμε συνέχεια. Περίπου οκτακόσιοι βιοπαλαιστές στην πλειοψηφία τους έχουν χάσει τα χρήματά τους. Τέτοια ζητήματα, λοιπόν, δεν μπορούν να ξεχαστούν, ούτε με υπεκφυγές μπορούν να παρακαμφθούν. Συγκλονισμένη η κοινωνία της περιοχής ζητά καθαρά λόγια. Ζητά ξεκάθαρες, σαφείς απαντήσεις. Εκατοντάδες καταθέτες ζητάνε επειγόντως απαντήσεις στα ερωτήματα, ποιοί, πως, για ποιο λόγο τους έφαγαν τα λεφτά, γιατί περί αυτού πρόκειται. Περί τους εκατόν πενήντα εργαζομένους ζητούν άμεσες παρεμβάσεις και προστασία.

Ενεργοποιηθείτε, κύριε Υπουργέ. Η τακτική της στρουθοκαμήλου δεν τιμά κανέναν και δεν ωφελεί. Κάντε αυτό που πρέπει. Ουσιαστικά πρόκειται για πιστωτικό συνεταιρισμό. Ενεργοποιήστε το υφιστάμενο θεσμικό πλαίσιο, Ενεργοποιήστε τους ελεγκτικούς μηχανισμούς, πριν είναι αργά. Δεν αρκεί 

Σελίδα 7521 

η λεηλασία της επιχείρησης, ο οικονομικός της θάνατος από επώνυμα στελέχη του Κυβερνώντος Κόμματος στην Εύβοια. Και έχουν ξεκαθαριστεί και έχουν λεχθεί σε όλο τον Τύπο και έχει γίνει μεγάλο θέμα και στη νομαρχιακή συνέλευση του ΠΑ.ΣΟ.Κ. Γιατί δε λέμε ότι φταίνε όλοι. Μία μερίδα απ' αυτούς ενέχονται γι' αυτήν την κατάσταση.

Δεν φθάνει αυτό, αλλά έχουμε αυτήν τη στιγμή -το ξαναλέω- πραγματική λεηλασία. 'Εχουν σαν αρπακτικά ενσκάψει και κατασπαράσσουν ό,τι έχει απομείνει απ' αυτήν την επιχείρηση. Μάλιστα, συζητούν απ' αυτήν την ώρα τη μεταβίβαση της επιχείρησης σε ανταγωνιστές, σε αλυσίδα super-market. Και εσείς, κύριε Υπουργέ, λέτε ότι θα αποφασίσει η Δικαιοσύνη. Μετά από έξι χρόνια, λοιπόν, θα είμαστε όλοι υπερήφανοι για το ό,τι κάναμε σήμερα ή για το ό,τι δεν πράξαμε. Κάντε το σωστό, πριν είναι πολύ αργά.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Δεν σας κατάλαβα, κύριε συνάδελφε, ειλικρινά...

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αυτό είναι το πρόβλημα. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας):... σε αυτή σας την παρέμβαση και θα ήθελα να σας καταλάβω για την υπόδειξή σας τουλάχιστον. Δηλαδή, τι να κάνουμε εμείς; Να πούμε του Εισαγγελέα να σταματήσει και να μπούμε εμείς να κάνουμε τη δουλειά του;

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Αλλο το ένα, άλλο το άλλο, κύριε Υπουργέ. 'Αλλο η Δικαιοσύνη και άλλο η δουλειά σας. Η Δικαιοσύνη να κάνει τη δουλειά της και σεις καλείσθε να κάνετε την δική σας.

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριε Παπαγεωργόπουλε, κάντε μου τη χάρη, μη διακόπτετε. Δεν είναι επιτρεπτό. Αφήστε τον κύριο Υπουργό να απαντήσει, όπως απαντήσατε και εσείς χωρίς να εμποδιστείτε. Ακουστήκατε.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Η Δικαιοσύνη θα κάνει τη δουλειά της και εμείς συμπαραστεκόμεθα στη Δικαιοσύνη, με τον τρόπο που σας είπα πριν.

Ως προς τους άλλους υπαινιγμούς σας, μπορώ να απαντήσω και πάρα πολύ άνετα μάλιστα. Δε γνωρίζω εγώ, τι ταυτότητα φέρνουν τα μέλη. Αν είναι ένοχοι και είναι του ΠΑ.ΣΟ.Κ. να καταδικαστούν επτά φορές, σε ό,τι με αφορά, λοιπόν, εφτά φορές και όχι μία, αν, δηλαδή, το θέμα πηγαίνει σε κομματική βάση. Μην μου ζητάτε, λοιπόν, να παρέμβουμε, ούτε να νομίζετε ότι εμείς θα αναλάβουμε την ευθύνη εκείνων που ενδεχόμενα παρανόμησαν.

Αυτό που μπορώ να σας διαβεβαιώσω είναι ότι εκείνος που είναι υπεύθυνος για παράνομες ενέργειες, θα πρέπει να πληρώσει με τον πιο αυστηρό τρόπο. Αλλά δεν παρεμβαίνουμε εμείς σ'αυτήν τη διαδικασία το τονίζω και νομίζω ότι πράττουμε σωστά. Εάν παρέμβουμε, θα έχουμε ακριβώς αντίθετα αποτελέσματα, απ'αυτά που όλοι προσδοκούμε και θέλουμε, δηλαδή, τη διαφάνεια, τον έλεγχο και την τιμωρία μέσω της Δικαιοσύνης.

Συμπαραστεκόμεθα με στοιχεία και με ό,τι άλλο μας ζητά ο Εισαγγελέας. Το πράγμα βρίσκεται στα χέρια του και αναμένουμε τις δικές του αποφάσεις. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Το Προεδρείο έχει τη διάθεση να διευκολύνει τους συναδέλφους της Νέας Δημοκρατίας και να προτάξει την ερώτηση της κας Φουντουκίδου, λόγω της Συνεδρίασης της Κοινοβουλευτικής Ομάδας, αλλά είδα ότι η κυρία συνάδελφος ήρθε και απήλθε. Επομένως, θα την κρατήσουμε για αργότερα.

Τρίτη στην ημερήσια διάταξη είναι η με αριθμό 1401/9.6.97 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας, σχετικά με την πρόσληψη του αναγκαίου εποχικού προσωπικού, για την κάλυψη των αναγκών δασοπροστασίας κλπ.

Η ερώτηση του κ. Μπούτα έχει ως εξής:

"Η Κυβέρνηση δεν έχει προχωρήσει στην πρόσληψη του εποχικού προσωπικού στη Δασική Υπηρεσία για την κάλυψη των αναγκών δασοπροστασίας, παρόλο που η αντιπυρική περίοδος έχει αρχίσει από την 1η Μάη. Είναι χαρακτηριστικό πως στις 3.6.1997 έγινε άσκηση για την αξιολόγηση της ετοιμότητας του συστήματος καταστολής, χωρίς, όμως, τη συμμετοχή του εποχικού προσωπικού και τα όποια συμπεράσματα βγουν, θα είναι με βάση τις τραγικές ελλείψεις σε προσωπικό, με αποτέλεσμα τη μη κινητοποίηση των αναγκαίων δασοπυροσβεστικών οχημάτων, λόγω ελλείψεως προσωπικού!.

Ερωτάται ο κύριος Υπουργός:

Γιατί δεν προσλήφθηκε ακόμα το εποχικό προσωπικό και πότε επιτέλους σκοπεύει η Κυβέρνηση να το κάνει;

Ποια η αξία της άσκησης ετοιμότητας, αφού ο μηχανισμός καταστολής βρίσκεται από άποψη πληρότητας στο 20% κατά μέσο όρο στις πυρόπληκτες περιοχές και πότε τέλος πάντων η Κυβέρνηση θα πάψει να αυτοσχεδιάζει αποσπασματικά με ασκήσεις για τα μάτια του κόσμου και χάριν δημοσιότητας;"

Τα γράμματα είναι ιδιαίτερα μικρά, τα διαστήματα στενά και σας είπα και την προηγούμενη φορά, κύριε Μπούτα, να πάρετε ένα καλό computer.

ΕΥΑΓΓΕΛΟΣ ΜΠΟΥΤΑΣ: 'Εχετε μεγαλώσει πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): 'Οχι, δεν έχω μεγαλώσει, το computer σας είναι ελαττωματικό.

ΕΥΑΓΓΕΛΟΣ ΜΠΟΥΤΑΣ: Δεν έχουμε χρήματα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Αν δεν έχετε χρήματα, πουλήστε ένα τρακτέρ. Γεμάτοι είναι οι δρόμοι!

ΕΥΑΓΓΕΛΟΣ ΜΠΟΥΤΑΣ: Αν δε μας τα χαλούσαν, θα μπορούσαμε να πιάσουμε καλές τιμές, αλλά έπεσαν και οι τιμές μετά τις ζημιές.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Σωτηρλής, έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε και κύριοι συνάδελφοι, το Υπουργείο Γεωργίας και οι υπηρεσίες του, μπροστά σ'αυτό το μεγάλο θέμα δεν κινούνται με αυτοσχεδιασμούς της στιγμής, αλλά κινούνται με ένα σχέδιο και ένα πρόγραμμα που λαμβάνει σοβαρά υπόψη του και επιστημονικά δεδομένα, αλλά και πραγματικά δεδομένα της Χώρας μας.

'Ετσι, λοιπόν, και από τις στατιστικές, αλλά και από τη γνώση του παρελθόντος, διαπιστώνεται ότι ο αριθμός των πυρκαϊών στη διάρκεια του χρόνου παρουσιάζει έντονα φαινόμενα, από τις 20 έως 25 Ιουνίου μέχρι τέλος του Αυγούστου. Αυτό δε σημαίνει ότι τους άλλους μήνες είτε το Μάϊο είτε το Σεπτέμβριο είτε στις αρχές του Οκτώβρη δεν υπάρχουν πυρκαϊές, αλλά τα φαινόμενα βρίσκονται σε οξύτητα ακριβώς αυτές τις ημερομηνίες.

Το δεύτερο βασικό στατιστικό στοιχείο, που, όμως, είναι πραγματικό, δείχνει πότε ο αριθμός των πυρκαϊών στη διάρκεια του εικοσιτετραώρου είναι φοβερά υψηλός, που αυτό δίνει και την κατεύθυνση, πότε πρέπει να είναι σε απόλυτη επιφυλακή και άψυχο και έμψυχο υλικό.

Από όλες τις στατιστικές, φαίνεται ότι οι πυρκαγιές εμφανίζονται κύρια μεταξύ της 12ης και της 16ης ώρας της ημέρας, χωρίς αυτό βέβαια να σημαίνει ότι αποκλείονται φαινόμενα και άλλες ώρες. Διότι πέρα από άλλα αίτια υπάρχουν 53% περίπου των πυρκαϊών που δε γνωρίζουμε τα αίτια εμφάνισής τους.

Δεύτερον, στο σχεδιασμό μας, ύστερα από πολύμηνες και πολύχρονες διαδικασίες, έχουμε χωρίσει τη χώρα σε κατηγορίες επικινδυνότητας. Υπάρχουν τρεις κατηγορίες επικινδυνότητας, είναι στη διάθεσή σας τα στοιχεία και αυτός ο διαχωρισμός αποτελεί για μας στοιχείο προγραμματισμού και παρέμβασης. 'Ετσι λοιπόν εμείς πρέπει να κινηθούμε με βάση τα υπαρκτά μέσα που έχουμε πόρους αλλά και μηχανολογικό εξοπλισμό. Είχαμε στη διάθεσή μας επτά δισεκατομμύρια εκατό εκατομμύρια δραχμές, μ' αυτά τα χρήματα αποφασίσαμε και σχεδιάσαμε να προσλάβουμε πέντε χιλιάδες ανθρώπους 

Σελίδα 7522 

οδηγούς δασοπυροσβέστες, πυροφύλακες, δασοκομάντος κ.λπ. και στις περιοχές πρώτης επικινδυνότητας, η διαδικασία ολοκληρώνεται μέχρι τις 15 Ιουνίου, και μέχρι τώρα έχει γίνει με βάση τον ν.2190 το 80% των προσλήψεων και βεβαίως μέχρι τέλος του μήνα ολοκληρώνονται και οι προσλήψεις στις άλλες κατηγορίες των περιοχών Β και Γ επικινδυνότητας.

Σίγουρα δε θα προσληφθούν οι πέντε χιλιάδες άνθρωποι σε μία ημέρα, για να μπορούν να παραμείνουν όλο τον υπόλοιπο καιρό στις θέσεις τους.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να τηρείτε ακριβώς το χρόνο σας, διότι πολλοί συνάδελφοι εκ των εδράνων σας και εκ της Βουλής επείγονται για άλλες υποχρεώσεις. Θα παρακαλέσω να ολοκληρώσετε.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Η δεύτερη ερώτησή σας, κύριε συνάδελφε, αφορά την άσκηση για συντονισμό όλων των εμπλεκομένων φορέων. Δεν είναι δυνατόν να έχουμε ουσιαστικά αποτελέσματα. Εμπλέκονται Υπουργία, φορείς, οργανισμοί και χρειάζεται συντονισμός.

Δεύτερον, η δασοπυρόσβεση δε γίνεται μόνο με το προσωπικό, γίνεται και με τα μέσα και προς την κατεύθυνση αυτή η άσκηση που κάναμε και η επόμενη που προγραμματίζεται χωρίς ειδοποίηση έχει ακριβώς αυτό το σκοπό, όλες οι δυνάμεις, άψυχο και έμψυχο υλικό, να βρίσκονται στη θέση τους στην κατάλληλη στιγμή για να δώσουν συντονισμένα τη μάχη για την δασοπυρόσβεση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, δε μας ικανοποίησε η απάντηση του κυρίου Υπουργού, γιατί προσπαθεί πραγματικά να ξεφύγει από την ουσία του προβλήματος. Εμείς δεν ελέγχουμε την Κυβέρνηση για ποιές ώρες της ημέρας ο μεγαλύτερος όγκος του προσωπικού είναι σε υπηρεσία, αλλά ελέγχουμε γιατί δεν υπαρχει αυτό το προσωπικό, γιατί δεν έχει γίνει η πρόσληψή του ακόμη και βέβαια η άσκηση δεν ήταν άσκηση συντονισμού των εμπλεκομένων υπηρεσιών, αλλά ήταν άσκηση ετοιμότητας για την πρόληψη και κατάσβεση των πυρκαϊών. Μπορεί να υπάρξει μία άσκηση και να υπάρξει αξιολόγηση των αποτελεσμάτων όταν δεν υπάρχει το απαραίτητο προσωπικό ή όταν δεν έχει προσληφθεί το προσωπικό και προσληφθεί μετά από ένα μήνα από την άσκηση; Ποια θα είναι τα αποτελέσματα της άσκησης για να δούμε που χωλαίνει το πράγμα και που πρέπει να παρέμβουμε;

'Αρα, λοιπόν, έχει γίνει αυτή η άσκηση για τα μάτια του κόσμου, γιατί ήταν επίκαιρο το ζήτημα τότε, ήταν η Παγκόσμια Ημέρα του Περιβάλλοντος και ήθελε η Κυβέρνηση να δείξει ότι κάτι γίνεται, αλλά αποδεικνύεται ότι δε γίνεται τίποτα. Γιατί θα πρέπει το Υπουργείο Γεωργίας να ζητήσει την αύξηση των κονδυλίων και θα πρέπει να ρίξει βάρος πρωτίστως στο έμψυχο υλικό και όχι στο άψυχο υλικό, στα αεροπλάνα και τα άλλα μεσα. Οι επίγειες δυναμεις είναι εκείνες οι οποίες και θα προλάβουν αλλά και θα κατασβέσουν τις πυρκαϊές για να μην υπάρξει η καταστροφή του φυσικού περιβάλλοντος.

Θα πρέπει, λοιπόν, η Κυβέρνηση άμεσα και να αυξήσει τα κονδύλια αλλά και να υπάρξουν οι προσλήψεις για να γλιτώσουμε, αν γίνεται, κανένα στρέμμα δάσους παραπάνω γιατί το έχουμε ανάγκη σαν λαός.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Ελπίζω, κύριε συνάδελφε, να καταφέραμε να συννενοηθούμε. Διότι τα στοιχεία που σας είπα προηγούμενα έχουν να κάνουν με τον προγραμματισμό, το πότε το προσωπικό πρέπει να προσληφθεί για να είναι στη θέση του.

ΣΤΡΑΤΗΣ ΚΟΡΑΚΑΣ: Πότε το κάνατε; Είμαστε τέλος Ιουνίου. Η σαιζόν τελειώνει. 

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Το κάνουμε προγραμματισμένα. Το περισότερο προσωπικό στις περιοχές πρώτης προτεραιότητας ήταν στη θέση του και βεβαίως με τους πόρους που έχουμε πρέπει να κάνουμε τις προσλήψεις έτσι ώστε να μπορεί να μας καλύπτει για όλο το χρόνο. Αφού είναι ανάγκη προσωπικό να έχουμε διαθέσιμο μέχρι αρχάς Νοεμβρίου.

Πρέπει, λοιπόν, για τους πέντε χιλιάδες ανθρώπους να γίνει τέτοια διασπορά και τέτοια κατανομή, έτσι ώστε να καλύπτουν όλες τις εποχές.

'Οσον αφορά την άσκηση, αν, κύριε συνάδελφε, κρίνετε τα πράγματα με παραδείγματα που εσείς ακολουθείτε, θέλω να σας πω ότι η Κυβέρνηση δεν είχε ούτε αυτό το σκοπό ούτε τα παράθυρα επιδίωξε για να κάνει την άσκηση ούτε άλλους σκοπούς είχε. Είχε σαν πυρήνα αυτής της άσκησης να διαπιστωθεί η ετοιμότητα και ο συντονισμός όλων των δυνάμεων.

Δε νομίζω ότι πιστεύετε εσείς ότι η δασοπυρόσβεση γίνεται μόνο με τους πέντε χιλιάδες έκτακτους υπαλλήλους που παίρνουμε. Δεν είναι μόνο αυτό. Υπάρχουν τα μέσα, υπάρχουν χιλιάδες άλλοι άνθρωποι από τους φορείς μόνιμο προσωπικό οι οποίοι βρίσκονται στις θέσεις τους, οι οποίοι έπρεπε να δουν τις ανάγκες, να δουν αν χρειάζονται οδηγοί ή τεχνίτες κλπ. Αυτό το σκοπό είχε η πρώτη φάση της άσκησης.

Στη δεύτερη φάση όλες οι εμπλεκόμενες δυνάμεις και οι έκτακτοι θα πάρουν μέρος. Βεβαίως, δεν το ανακοινώνουμε. Θα γίνει έκτακτα. Και γίνεται αυτό για πρώτη φορά έγκαιρα στην ιστορία προγραμματισμού δασοπυρόσβεσης, δηλαδή, και οι προσλήψεις και οι ασκήσεις για να μπορέσουμε να αντιμετωπίσουμε το μεγάλο θέμα των πυρκαγιών των δασών.

ΠΡΟΕΔΡΕΥΩΝ (Παναγιώτης Ν. Κρητικός):Κύριοι συνάδελφοι, θα παρακαλέσω να εγκρίνετε την πρόταξη της δεύτερης επίκαιρης ερώτησης δευτέρου κύκλου της κας Φουντουκίδου, διότι επείγεται να αναχωρήσει λόγω συνεδριάσης αυτή την ώρα της Κοινοβουλευτικής Ομάδας της Νέας Δημοκρατίας. 'Αλλωστε είναι και πρόταση της Διάσκεψης των Προέδρων να διευκολυνθούν οι συνάδελφοι σήμερα στη συζήτηση αυτή.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη επίκαιρη ερώτηση δευτέρου κύκλου είναι η με αριθμό 1381/5.6.97 της Βουλευτού της Νέας Δημοκρατίας κας Παρθένας Φουντουκίδου προς τον Υπουργό Εθνικής Παιδείας και Θρησκευμάτων, σχετικά με την απόφαση της Διεύθυνσης Δευτεροβάθμιας Εκπαίδευσης Πέλλας να κλείσει το 2ο Γενικό και Τεχνικό Λύκειο Γιαννιτσών.

Η ερώτηση έχει ως εξής: "Ανάστατοι είναι οι κάτοικοι της πόλεως Γιαννιτσών με την απόφαση της Διεύθυνσης Δευτεροβάθμιας Εκπαίδευσης Πέλλας να κλείσει το 2ο Γενικό και το 2ο Τεχνικό Λύκειο. Η υλοποίηση αυτής της απόφασης θα προκαλέσει πολλά προβλήματα μεταξύ των οποίων τη δυσλειτουργία του 1ου ΓΕΛ και του 1ου ΤΕΛ τα οποία στην καλύτερη περίπτωση θα λειτουργούν από το νέο σχολικό έτος με 640 και 700 μαθητές αντίστοιχα. Ο αριθμός αυτών των μαθητών με την υφισταμένη νομοθεσία δικαιολογεί τη λειτουργία όχι ενός αλλά τριών ΓΕΛ και ΤΕΛ.

Γι'αυτό ερωτάσθε, κύριε Υπουργέ: Αν προτίθεσθε να νομιμοποιήσετε την από κάθε άποψη άτοπη απόφαση της Διεύθυνση Δευτεροβάθμιας Εκπαίδευσης Πέλλας.

Ο κύριος Υπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, για να διευκολύνω και εγώ την όσο το δυνατόν σύντομη αποχώρηση της, θα ήθελα να τη διαβεβαιώσω ότι πράγματι έγινε η ανάκληση αυτής της απόφασης. Αλλά η ανάκληση αυτής της απόφασης έγινε γιατί υπήρξε δεύτερη απόφαση του Νομαρχιακού Συμβουλίου για τη μη πρόοδο του ΕΠΛ και την επαναλειτουργία ενός ΓΕΛ και ενός ΤΕΛ που επρόκειτο να καταργηθούν, για να ιδρυθεί και να λειτουργήσει το Ενιαίο Πολυκλαδικό Λύκειο.

Ποτέ δεν αυθαιρετεί το Υπουργείο Παιδείας. Πάντοτε επικυρώνει και νομιμοποιεί τις αποφάσεις των Νομαρχιακών Συμβουλίων, γιατί πρέπει να τηρείται η διαδικασία του δημοκρατικού προγραμματισμού σε επίπεδο νομού, αν και εφόσον θέλουν να ιδρυθεί ένα Ενιαίο Πολυκλαδικό Λύκειο.

ΠΡΟΕΔΡΕΥΩΝ (Παναγιώτης Ν. Κρητικός):Η κα Φουντουκίδου έχει το λόγο.

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, στ' αλήθεια εγώ χαίρομαι που ο Υπουργός δεν κωφεύει και δεν κλείνει 

Σελίδα 7523 

τα μάτια στις αντιδράσεις που προκαλούνται στις τοπικές κοινωνίες από αυθαίρετες αποφάσεις ή αν θέλετε από αβασάνιστες αποφάσεις.

Χαίρομαι, λοιπόν, που το θέμα έχει ρυθμιστεί έστω και κατόπιν αντιδράσεων. Δεν μπορώ, όμως, να μην σχολιάσω την προχειρότητα με την οποία παίρνονται κάποιες αποφάσεις.

Καλώς ή κακώς η Νομαρχιακή Αυτοδιοίκηση αποφάσισε βάσει της εισήγησης κάποιου νομαρχιακού συμβούλου που καθόλου σχετικός δεν είναι με τα θέματα. Στο συγκεκριμένο νομό είναι αξιόλογος καθόλα τ' άλλα, επαγγελματικά είναι εκπαιδευτής οδηγών. Δεν το θέσατε υπό την κρίση σας και προσυπογράψατε μία απόφαση με αποτέλεσμα να δημιουργηθεί όλη αυτή η αναστάτωση στα Γιαννιτσά, μια πόλη που πραγματικά έχει οξυμμένα προβλήματα, ήδη μεγάλο στεγαστικό πρόβλημα, έλλειψη στέγης των σχολείων και η απόφαση αυτή σήμαινε εν ολίγοις ότι τα σχολεία στην καινούρια χρονιά θα λειτουργούσαν με επτακόσιους μαθητάς. Καταλαβαίνετε ότι αυτό είναι απίθανο. Εδώ θα έπρεπε να καθήσουμε να συζητήσουμε πόσα καινούρια σχολεία θα ανοίξουμε και πόσες καινούριες αίθουσες διδασκαλίας πρέπει να δημιουργήσουμε στην περιοχή Γιαννιτσών, μια περιοχή που βρίσκεται σε δυναμική ανάπτυξη και όχι να συζητάμε σήμερα, ότι κατόπιν αντιδράσεων και αφού η Νομαρχιακή Αυτοδιοίκηση ανακάλεσε την απόφαση, έρχεται μετά ο Υπουργός για να κρίνει ότι ναι έτσι είναι.

Θαρρώ ότι πριν πάρετε την όποια απόφαση, θα ήταν σκόπιμο να τη θέσετε υπό την κρίση σας, να δείτε τις παραμέτρους που συνηγόρησαν σ' αυτό και το πόσο είναι βάσιμη ή όχι η απόφαση της Νομαρχιακής Αυτοδιοίκησης.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θέλω κατ' αρχήν να διευκρινίσω κάποια πράγματα. Πρώτα απ' όλα δεν λαμβάνεται με προχειρότητα οποιαδήποτε τέτοια απόφαση.Υπάρχει Νομαρχιακή Επιτροπή Παιδείας, η οποία κάνει τη σχετική εισήγηση στο Νομαρχιακό Συμβούλιο και στα πλαίσια της αποκεντρωμένης εκπαιδευτικής πολιτικής οφείλει το Υπουργείο Παιδείας να σέβεται την πρόταση του Νομαρχιακού Συμβουλίου όταν αυτή, μάλιστα, συμβαδίζει και με την εκπαιδευτική του πολιτική, διότι στα πλαίσια της εκπαιδευτικής μας πολιτικής προωθούμε την εξάπλωση του Ενιαίου Πολυκλαδικού Λυκείου ως του πλέον πετυχημένου σύγχρονου τύπου Λυκείου.

Τώρα, εάν οι τοπικές κοινωνίες δεν έχουν ωριμάσει για να αποδεχθούν την ίδρυση και λειτουργία ενός Ενιαίου Πολυκλαδικού Λυκείου, ξέρουμε ότι αυτό δεν επιβάλεται δια της βίας ούτε δια της ψυχολογικής βίας κυρίως. Γι' αυτό, λοιπόν, το λόγο, όταν ιδρύεται ένα Ενιαίο Πολυκλαδικό Λύκειο πρέπει να καταργηθούν ένα Γενικό και ένα Τεχνικό Λύκειο ή δύο Γενικά Λύκεια. Στα Γιαννιτσά υπάρχουν το 1ο Τεχνικό και το 1ο Γενικό Λύκειο, αλλά και το 2ο Γενικό και το 2ο Τεχνικό Λύκειο. Από τη συγχώνευση που γίνεται στο μαθητικό πληθυσμό των δύο κατηγορουμένων Λυκείων, προκύπτει το Ενιαίο Πολυκλαδικό Λύκειο. Εδώ, όμως, φαίνεται ότι δεν ήθελαν να εφαρμόσουν τις διατάξεις για το Ενιαίο Πολυκλαδικό Λύκειο, δεν υπήρχε η δυνατότητα να γίνει η απορρόφηση του μαθητικού αυτού πληθυσμού και γι' αυτό ακριβώς δε θα διακινδυνεύαμε και την αξιοπιστία αλλά και το μέλλον του Ενιαίου Πολυκλαδικού Λυκείου. Γι' αυτό, ακριβώς, ανακαλέσαμε την απόφασή μας με βάση την ανακλητική απόφαση του Νομαρχιακού Συμβουλίου.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην Αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", πενήντα τρεις μαθητές και τρεις συνοδοί δάσκαλοι από τα 2ο και 4ο Δηματικά Σχολεία Λαυρίου. Τους καλωσορίζουμε στο Κοινοβούλιο.

(Χειροκροτήματα)

Επανερχόμαστε στις επίκαιρες ερωτήσεις πρώτου κύκλου.

Τέταρτη στην ημερήσια διάταξη επίκαιρη ερώτηση πρώτου κύκλου, είναι η υπ' αριθμ. 1402/9.6.97 του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Εθνικής Παιδείας και Θρησκευμάτων, σχετικά με την εισαγωγή μαθητών στα μειονοτικά γυμνάσια Κομοτινής και Ξάνθης, κ.λπ.

Η ερώτηση του κυρίου συναδέλφου έχει ως εξής: "Εδώ και μερικά χρόνια η εισαγωγή στα μειονοτικά γυμνάσια Κομοτινής και Ξάνθης γίνεται με "κλήρωση". Ο αριθμός των εισαγόμενων μαθητών κάθε χρόνο αλλάζει και γίνεται αντικείμενο ρουσφετολογικής εκμετάλλευσης.

Ερωτάται ο κύριος Υπουργός. Πώς σκέπτεται να αντιμετωπίσει το πρόβλημα αυτό, πόσοι θα ενταχθούν φέτος και πώς και αν υπάρχει προγραμματισμός για την ανάπτυξη αυτών των γυμνασίων".

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, επιτρέψτε μου να κάνω μία φιλοφρόνηση προς το συνάδελφο. Θα έλεγε κανείς ότι έκανε ένα πρότυπο ερώτησης λόγω του λακωνικού και περιεκτικού χαρακτήρα της.

ΠΡΟΕΔΡΕΥΩΝ (Παναγιώτης Ν. Κρητικός): Οι φιλοφρονήσεις δεν απαγορεύονται και άρα δε χρειάζεται να μου ζητήσετε να το επιτρέψω.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Βέβαια αν ήταν και επίκαιρη κατ' ουσίαν, τότε πραγματικά θα ήταν ολοκληρωμένος ο έπαινος! Και δεν είναι επίκαιρη για τον εξής λόγο.

ΠΡΟΕΔΡΕΥΩΝ (Παναγιώτης Ν. Κρητικός): 'Αρα του απονέμεται δεύτερος έπαινος.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η διαδικασία για την κλήρωση των μαθητών που πρόκειται να εγγραφούν στα δύο μειονοτικά Γυμνάσια της Κομοτινής και της Ξάνθης ήδη ξεκίνησε με την απόφαση του Γραμματέας της περιφέρειας Ανατολικής Μακεδονίας Θράκης, η οποία εκδόθηκε μέσα στο Μάιο, διότι σύμφωνα με την περσινή νωπή ακόμη υπουργική απόφαση που καθορίζει όλους τους όρους και τις προϋποθέσεις -διαδικασίες, ο Γραμματέας Περιφέρειας Ανατολικής Μακεδονίας και Θράκης, είναι εκείνος που με τη δική του απόφαση βάζει σε κίνηση αυτή τη διαδικασία.

Επομένως τώρα δε μένει παρά οι γονείς των ενδιαφερομένων μαθητών να υποβάλουν τις αιτήσεις 10 με 20 Ιουνίου λήγει και αυτή η προθεσμία για να γίνει η κλήρωση.

Ο αριθμός καθορίζεται με τέτοιο τρόπο και με την πρώτοβουλία του Συντονιστή εκπαίδευσης της περιοχής, ώστε σε κάθε αίθουσα ο μαθητικός πληθυσμός να μην υπερβαίνει τους τριάντα πέντε. Αφήνεται, με μια παράγραφο της υπουργικής απόφασης στο τέλος, ένα περιθώριο συν πέντε μαθητών κατά τάξη, εάν και εφόσον μετά τη διενέργεια της κλήρωσης, υπάρχουν ακλήρωτες περιπτώσεις, όπως διδύμων παιδιών ή παιδιών που αντιμετωπίζουν οι οικογένειές τους έκτακτους οικογενειακούς λόγους ή συντρέχουν λόγοι υγείας. Σ'αυτήν την περίπτωση, αφήνεται αυτό το μικρό και εύλογο, θα έλεγε κανείς περιθώριο.

Εάν πάλι ο αριθμός των αιτούντων για να συμμετάσχουν στην κλήρωση δεν καλύπτει το μέγιστο αριθμό που πρόκειται να γίνει δεκτός, τότε περιττεύει να διενεργηθεί κλήρωση.

Πάντως, σύμφωνα με τα όσα μας διαβεβαίωσε ο εκεί συντονιστής εκπαίδευσης, δεν υπάρχουν τέτοιες περιπτώσεις ρουσφετολογικής μεταχείρισης, όπως εσείς επισημαίνετε στην επίκαιρη ερώτησή σας.

Οι περιπτώσεις αυτές υπάγονται και, μάλιστα, με αυστηρά κριτήρια σε εκείνες τις ειδικές περιπτώσεις ανωτέρας βίας, ασθένειας και οικογενειακής ανάγκης.

Σας ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Μουσταφά Μουσταφά έχει το λόγο.

ΜΟΥΣΤΑΦΑ ΜΟΥΣΤΑΦΑ: Κύριε Υπουργέ, νομίζω ότι είναι επίκαιρη γιατί τώρα τελειώνει το σχολικό έτος και ακόμη δεν

Σελίδα 7524 

έχει ανακοινωθεί ο αριθμός των μαθητών, που θα μπουν στη διαδικασία της κλήρωσης. Και πραγματικά οι γονείς είναι ανάστατοι, για το πόσοι θα μπορέσουν να μπουν σ'αυτά τα γυμνάσια.

Πέρσι είχε γίνει μία ρουσφετολογική εκμετάλλευση. Στην αρχή είχαν μπει στο μειονοτικό γυμνάσιο Κομοτινής εξήντα πέντε. Μετά από μία παρέλαση από τα εκλογικά κέντρα, προσετέθησαν άλλοι σαράντα πέντε. Τέλος πάντων, αυτό δεν είναι το ζητούμενο.

Υπάρχουν, στο Νομό Ξάνθης και στο Νομό Ροδόπης χίλιοι τριακόσιοι πενήντα μαθητές που τελειώνουν την ΣΤ' Δημοτικού. Και από αυτούς μόνο εκατόν δέκα μπόρεσαν να εισαχθούν πέρσι στο μειονοτικό γυμνάσιο Κομοτηνής και ένας μικρότερος αριθμός στο μειονοτικό γυμνάσιο Ξάνθης.

Εμείς, πέρα από το ότι η κλήρωση δεν είναι ένας σωστός τρόπος εισαγωγής, θα θέλαμε να μας πείτε αν υπάρχει στο Υπουργείο σας κάποιος σχεδιασμός για την ανάπτυξη αυτών των γυμνασίων. Γιατί και από άποψη κτιριακής υποδομής υπάρχουν δυνατότητες και από άποψη επιστημονικού διδακτικού προσωπικού, δηλαδή καθηγητών. Από χρόνια υπάρχουν αιτήσεις Ελλήνων πολιτών, μειονοτικών καθηγητών, που ζητούν διορισμό σ'αυτά τα γυμνάσια, οι οποίοι θα μπορέσουν να διδάξουν. Για να μην περιμένουμε κάθε χρόνο, μέσα από τα διπλωματικά γρανάζια την έλευση μετακλητών καθηγητών από την Τουρκία, που πραγματικά έρχονται κατά τα Χριστούγεννα, φεύγουν κατά το Πάσχα και πραγματικά υποβαθμίζονται αυτά τα γυμνάσια, με αποτέλεσμα να φυτοζωούν, ενώ ανταποκρίνονται σε μια αναγκαιότητα.

(Στο σημείο αυτό ακούγεται ο προειδοποιητικός ήχος της λήξης του χρόνου της ομιλίας του κυρίου Βουλευτή).

'Ενα λεπτό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): 'Οχι ένα λεπτό. Δευτερόλεπτα ναι.

ΜΟΥΣΤΑΦΑ ΜΟΥΣΤΑΦΑ: Ναι, μερικά δευτερόλεπτα.

ΣΤΡΑΤΗΣ ΚΟΡΑΚΑΣ: Το θέμα είναι σοβαρό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Το γνωρίζω, αλλά ο χρόνος είναι εξίσου σοβαρό θέμα που προσδιορίζεται από κανόνες.

ΜΟΥΣΤΑΦΑ ΜΟΥΣΤΑΦΑ: Υπάρχουν πάρα πολλά παιδιά που πηγαίνουν στα δημόσια γυμνάσια, με μεγάλα ποσοστά αποτυχίας, όμως, επειδή τα δημόσια σχολεία είναι υποβαθμισμένα. Και είναι μια λύση, για να μπορέσουν να συνεχίσουν τουλάχιστον στη Μέση Εκπαίδευση αυτά τα παιδιά.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αγαπητέ συνάδελφε, δυστυχώς κάνατε υπέρβαση του περιεχομένου της Επίκαιρης Ερώτησης και θα πρέπει να ανακαλέσω τη φιλοφρόνηση τώρα.

ΜΟΥΣΤΑΦΑ ΜΟΥΣΤΑΦΑ: Για την αναβάθμιση να μας πείτε.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Προφανώς θέσατε πάρα πολλά άλλα θέματα, για τα οποία, συγχωρήστε μου την επιφύλαξη, να μην απαντήσω.

Απλούστατα, θα ήθελα να σας πω με μια γενική διαβεβαίωση, ότι ενδιαφερόμαστε πάρα πολύ για τη μειονοτική εκπαίδευση και παράλληλα να σας κάνω μια επισήμανση: Δεν είναι μόνο τα δύο μειονοτικά Γυμνάσια στη διάθεση όσων Ελληνοπαίδων μουσουλμάνων θέλουν να παρακολουθήσουν μαθήματα γυμνασιακά. Υπάρχουν πέντε ορεινά δημόσια Γυμνάσια σε δυσπρόσιτες περιοχές, ώστε να εξυπηρετηθούν πραγματικά και τα παιδιά αυτά που βρίσκονται σε αυτές τις περιοχές, αλλά υπάρχει και η ευχέρεια σε κάθε μουσουλμανόπαιδο να παρακολουθήσει μαθήματα σε οποιοδήποτε δημόσιο Γυμνάσιο, όπως και όλα τα Ελληνόπουλα. Πέραν αυτού, δεν έχω να σας πω τίποτε άλλο.

Εάν χρειάζεται βελτίωση της υλικοτεχνικής υποδομής στα Γυμνάσια αυτά, ευχαρίστως, να δεχθώ συγκεκριμένες προτάσεις από τις προβλεπόμενες διαδικασίες, για να τα αντιμετωπίσουμε με όλη την καλή διάθεση.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, ο Υφυπουργός Εσωτερικών Δημόσιας Διοίκησης και Αποκέντρωσης, ο κ. Παπαδήμας, επείγεται να αναχωρήσει. Εάν δεν υπάρχει αντίρρηση από πλευράς ερωτώντων που προηγούνται και ερωτωμένων Υπουργών, θα παρακαλέσω να προηγηθεί η ερώτηση του κ. Κόρακα.

Κύριε Κόρακα, θα προτάξουμε την δική σας ερώτηση, επειδή επείγεται να αναχωρήσει ο κύριος Υφυπουργός.

ΣΤΡΑΤΗΣ ΚΟΡΑΚΑΣ: Δεν υπάρχει κανένα πρόβλημα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, συμφωνείτε να προηγηθεί η ερώτηση του κυρίου Κόρακα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): To Σώμα συμφωνεί.

Τρίτη στην ημερήσια διάταξη είναι η υπ'αριθμόν 1390/6.6.97 επίκαιρη ερώτηση δεύτερου κύκλου, του Βουλευτή του Κομμουνιστικού Κόμματος Ελλάδος κ. Ευστρατίου Κόρακα, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις απεργιακές κινητοποιήσεις των εργαζομένων στην καθαριότητα των Δήμων, τη μονιμοποίηση των εκτάκτων κ.λπ.

Η επίκαιρη ερώτηση του κυρίου συναδέλφου, έχει ως εξής:

"Τα βουνά σκουπιδιών που σωρρεύονται στους δρόμους των πόλεων αποτυπώνουν το μέγεθος των ευθυνών της Κυβέρνησης που εμπαίζει τους συμβασιούχους εργαζόμενους των Δήμων και δεν αντιμετωπίζει με θετικό τρόπο τα δίκαια αιτήματά τους. Η στάση της Κυβέρνησης αποτυπώθηκε με πολύ χαρακτηριστικό τρόπο με την απόρριψη της τροπολογίας που κατέθεσε το Κ.Κ.Ε. και με την οποία αντιμετωπιζόταν ικανοποιητικά το πρόβλημα των εκτάκτων εργαζομένων των Δήμων.

Ερωτάται ο κύριος Υπουργός, ποια είναι τα μέτρα που πρόκειται να πάρει η Κυβέρνηση και πότε ώστε: 

Να τακτοποιηθεί το σύνολο των εκτάκτων εργαζομένων στους Δήμους και όχι μόνο η μικρή κατηγορία που προβλέπεται από την πρόσφατη τροπολογία, η οποία ψηφίστηκε πρόσφατα στη Βουλή με την ανοχή ή τη στήριξη και των άλλων πολιτικών δυνάμεων;

Να αυξηθεί η εφάπαξ αποζημίωσή τους όταν βγαίνουν στη σύνταξη και να μειωθεί το χρονικό όριο συνταξιοδότησής τους;"

Ο Υφυπουργός Εσωτερικών, Δημόσιας Διοίκησης και Αποκέντρωσης, ο κ. Λάμπρος Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, η Βουλή πολύ πρόσφατα νομοθέτησε για το θέμα της αλλαγής εργασιακής σχέσης των εκτάκτων που απασχολούνται στους ΟΤΑ.

Για την Κυβέρνηση το θέμα έχει κλείσει με αυτήν τη συγκεκριμένη τροπολογία που πέρασε σε νομοσχέδιο του Υπουργείου ΠΕΧΩΔΕ.

Για το δεύτερο θέμα που ερωτά ο κ. Κόρακας, είναι θέμα που εντάσσεται στα πλαίσια του κοινωνικού διαλόγου που έχει ανοίξει η Κυβέρνηση. Είναι ένα θέμα που αφορά το όριο συνταξιοδότησης, αλλά και την εφάπαξ αποζημίωση, που ενδιαφέρει πλατύτερα στρώματα εργαζομένων και όχι μόνο τους εργαζόμενους στους ΟΤΑ.

Αυτές εξάλλου οι απαντήσεις δόθηκαν στους εργαζόμενους στην πρόσφατη απεργία της Πανελλήνιας Ομοσπονδίας Προσωπικού ΟΤΑ όπου συμφώνησαν και έλυσαν την απεργία.

Με την τροπολογία ήδη αλλάζουν την εργασιακή τους σχέση αρκετές χιλιάδες εργαζόμενοι. 'Εχει τρεις επί μέρους διατάξεις αυτή η τροπολογία.

Το πρώτο είναι ότι τακτοποιεί προσωπικό που δεν είχε τακτοποιηθεί με προηγούμενο νόμο και εργάζεται σε κοινότητες και νομικά πρόσωπα, γιατί η διάταξη που είχε ρυθμίσει τέτοια θέματα εργασιακά στο νόμο 2266 δεν είχε περιλάβει εργαζόμενους στις κοινότητες και στα νομικά πρόσωπα.

Το δεύτερο είναι ότι ρυθμίζει όσους, εργάζονται στους ΟΤΑ, με έγκριση του Υπουργικού Συμβουλίου και έγκριση του

Σελίδα 7525 

Υπουργείου Εσωτερικών και έχουν προϋπηρεσία δώδεκα μηνών. 

Η τρίτη κατηγορία είναι όλοι οι υπόλοιποι, οι οποίοι εργάζονται σε συνεργεία με αυτεπιστασία και εφόσον έχουν ως προϋπόθεση την προϋπηρεσία των είκοσι τεσσάρων μηνών και υπηρετούν κατά τη δημοσίευση του νόμου. Και αυτοί αλλάζουν εργασιακή σχέση.

Με αυτόν τον τρόπο, λοιπόν, λύνεται ένα πολύ μεγάλο πρόβλημα που υπήρχε μέχρι σήμερα στους ΟΤΑ. Ασφαλώς, δε μονιμοποιείται το σύνολο των εκτάκτων, αλλά δεν ήταν και αυτό το ζητούμενο. Υπάρχει ο νόμος 2190 τον οποίο όλα τα Κόμματα τον έχουν χαιρετήσει, τον σέβονται και θέλουν να τον στηρίζουν.

Νομίζω ότι με την ενέργειά της αυτή και η Βουλή αλλά και η Κυβέρνηση στήριξε τις διατάξεις του νόμου 2190.

'Εκλεισε μία μεγάλη πληγή, που αφορούσε εργαζόμενους, αλλά και αιρετούς της αυτοδιοίκησης, που είχαν προσλάβει αυτό το προσωπικό και από εδώ και πέρα ό,τι προσλήψεις θα γίνονται πλέον στους δήμους, θα αφορούν κάλυψη με μόνιμο προσωπικό των κενών οργανικών θέσεων, των οργανισμών εσωτερικής υπηρεσίας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το πρόβλημα είναι γνωστό, έχει συζητηθεί επανειλημμένα στη Βουλή, πριν λίγες μέρες έζησε η Αθήνα τα βουνά των σκουπιδιών, τα οποία συγκεντρώθηκαν και δημιουργήθηκαν με αποκλειστική ευθύνη της Κυβέρνησης και όχι των εργαζομένων. Και έχουμε να κάνουμε με μερικές χιλιάδες εκτάκτων υπαλλήλων, οι οποίοι προσλαμβάνονται δήθεν για εποχικές δουλειές, αλλά καλύπτουν πάγιες ανάγκες. Καταλαβαίνετε η καθαριότητα δεν είναι εποχικό θέμα. Και για να κάνουμε λίγο το ιστορικό, το 1990 με τον 1735 μονιμοποιήθηκε ένα μέρος, το 1994 με τον 2266 ένα άλλο μικρό μέρος αυτών των εργαζομένων. Το 1996 υπηρετούσαν γύρω στις έντεκα χιλιάδες έκτακτοι, από τους οποίους οκτώ-εννέα χιλιάδες κάλυπταν και καλύπτουν πάγιες ανάγκες. Με τη ρύθμιση που έγινε πρόσφατα στη Βουλή, στην οποία αναφέρθηκε ο κύριος Υπουργός, τακτοποιήθηκε μόνο το 30%. Μένει το 70%, δηλαδή έξι χιλιάδες άνθρωποι, οι οποίοι αφήνονται έκθετοι στην ομηρία των πελατιακών σχέσεων. Και αυτό πρέπει να τονίσουμε. Δεν τους μονιμοποιείτε, γιατί θέλετε να τους κρατάτε ομήρους και υποταγμένους στις δικές σας κομματικές επιδιώξεις. Το Κ.Κ.Ε. κατέθεσε με τη συζήτηση αυτού του νομοσχεδίου τροπολογία στο ίδιο εκείνο νομοσχέδιο, που έδινε λύση οριστική στο θέμα, με το να συσταθούν οργανισμοί εσωτερικής υπηρεσίας, που θα προσδιόριζαν σε αριθμό τις πάγιες ανάγκες των δήμων, με βάση τις αρμοδιότητές τους, καθώς επίσης το πραγματικά και αυστηρά εποχικό προσωπικό, που δε θα ξεπερνούσε το 20% των τακτικών θέσεων.

Δεύτερον, οι όποιες προσλήψεις λέγαμε στην τροπολογία μας, πλέον να γίνονται με βάση αυτές τις ανάγκες, που θα έχουν έτσι προσδιοριστεί. Το δικαίωμα αυτό να δοθεί στην Τοπική Αυτοδιοίκηση.

Και τρίτον, να γίνονται ενιαίοι διαγωνισμοί ή με μόρια ανάλογα με την ειδικότητα, με βάση αντικειμενικά και κοινωνικά κριτήρια σε επίπεδο νομαρχίας για παράδειγμα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Τελειώνω, κύριε Πρόεδρε.

'Ετσι θα καταργηθεί ο θεσμός των μονίμως εκτάκτων και η Κυβέρνηση εδώ πρέπει να πούμε ότι αντί να αντιμετωπίσει έτσι οριστικά το ζήτημα, εφαρμόζει απαραίτητα την πολιτική, που υπαγορεύεται απ' έξω για επέκταση της μερικής απασχόλησης και στο Δημόσιο, που οδηγεί στην άρση της μονιμότητας, στην ελαστικοποίηση των εργασιακών σχέσεων, με τις ολέθριες συνέπειες, που θα έχει αυτό για τα ασφαλιστικά...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ!

ΣΤΡΑΤΗΣ ΚΟΡΑΚΑΣ: Ταυτόχρονα ρίχνει στάχτη στο Λαό, το είπε ο κύριος Υπουργός, ότι όλα παραπέμπονται στην απάτη του κοινωνικού διαλόγου, ενώ ταυτόχρονα ...

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι τελειώνετε-δεν τελειώνετε. Είναι ασφυκτικός ο χρόνος σήμερα.

ΣΤΡΑΤΗΣ ΚΟΡΑΚΑΣ: ...περιλούζει με χυδαιότητες και βρισιές τους εργαζόμενους. Και συναγωνίζεται με τον κ. Αβραμόπουλο ο κ. Παπαδόπουλος ποιος θα ξεπεράσει τον άλλον σε αυταρχισμό, καλώντας εισαγγελείς...

ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε, κύριε Κόρακα. Μη φέρνετε σε δύσκολη θέση το Προεδρείο. Σας παρακαλώ. Δεν έχετε άλλο χρόνο.

ΣΤΡΑΤΗΣ ΚΟΡΑΚΑΣ: ...και επιρρίπτουν στους εργαζόμενους τις ευθύνες που έχει...

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, όχι. Δεν έχετε άλλο χρόνο. Παρακαλώ!

Κύριε Υφυπουργέ, έχετε το λόγο.

ΣΤΡΑΤΗΣ ΚΟΡΑΚΑΣ: ...με το ρουσφέτι.

ΕΛΕΝΗ ΑΝΟΥΣΑΚΗ: Δεν έχουμε ανάγκη το ρουσφέτι. Εσείς το έχετε ανάγκη.

(Θόρυβος - Κωδωνοκρουσίες)

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Κυρία Ανουσάκη, διευκολύνετε τη διαδικασία, για να έρθει και η σειρά σας κάποτε.

ΕΛΕΝΗ ΑΝΟΥΣΑΚΗ: 'Οχι μόνιμοι και να πηγαίνουν στα γραφεία του Δημάρχου...

ΣΤΡΑΤΗΣ ΚΟΡΑΚΑΣ: Δεν μπορούμε να ανεχθούμε να είναι μόνιμοι οι σκουπιδιάρηδες. Αυτό είναι.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ. Πώς παρεμβαίνετε και διακόπτετε τη διαδικασία;

(θόρυβος κωδωνοκρουσίες)

Κι εσείς, κυρία Ανουσάκη. Σας παρακαλώ πάρα πολύ! 

Ορίστε, κύριε Υφυπουργέ.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η Βουλή έδωσε λύση στο πρόβλημα. Και η λύση αυτή όχι απλώς έλυσε ένα σημαντικό πρόβλημα των εργαζόμενων και των δημάρχων, αλλά δημιούργησε και προϋποθέσεις εξυγίανσης της όλης διαδικασίας εισόδου εργαζομένων στους Δήμους, που μέχρι σήμερα έμπαιναν στην υπηρεσία καθαριότητας και κατέληγαν να είναι τμηματάρχες ή διευθυντές του Δήμου. Αυτό, λοιπόν, τελειώνει άπαξ δια παντός. Απαγορεύεται με τη διάταξη, η οποία ψηφίστηκε, να ξανασυσταθούν συνεργεία αυτεπιστασίας στην καθαριότητα, απαγορεύεται να ξαναδοθούν θέσεις συμβάσεως έργου στις υπηρεσίες καθαριότητας.

Τέλος στο νόμο που ψηφίσαμε για την περιφερειακή συγκρότηση της Χώρας, έχουμε περιλάβει διάταξη, με την οποία το εποχιακό προσωπικό θα εντάσσεται πλέον σε συγκεκριμένες οργανικές θέσεις εποχιακού προσωπικού, στους οργανισμούς των Δήμων. Τελειώνει, λοιπόν, το πρόβλημα που υπήρχε μέχρι σήμερα.

ΣΤΡΑΤΗΣ ΚΟΡΑΚΑΣ: Με τους έξι χιλιάδες τι θα γίνει, κύριε Υπουργέ; 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δε μένουν εργαζόμενοι, σε μεγάλο αριθμό τουλάχιστον, εκτός τακτοποίησης. Ασφαλώς και θα μείνει κάποιος που δεν έχει τις προϋποθέσεις των δώδεκα μηνών για τους συμβασιούχους έργου.

ΣΤΡΑΤΗΣ ΚΟΡΑΚΑΣ: 'Εξι χιλιάδες είναι αυτοί.

ΠΡΟΕΔΡΕΥΩΝ(Παναγιώτης Ν.Κρητικός): Σας παρακαλώ.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): ...ή των εικοσιτεσσάρων μηνών για εκείνους οι οποίοι εργάζονται σε συνεργεία με αυτεπιστασία.

Πάντως, ένα πράγμα που πραγματικά δεν μπορώ να παρακολουθήσω το σκεπτικό του κ.Κόρακα, είναι το εξής: Πώς είναι δυνατόν η Κυβέρνηση να κρατάει ομήρους εργαζόμενους που τους έχουν προσλάβει οι δήμαρχοι και μάλιστα δήμαρχοι που δεν έχουν στηριχθεί στην εκλογή τους από το Κόμμα το οποίο σήμερα, κυβερνάει τον Τόπο;

Σελίδα 7526 

ΣΤΡΑΤΗΣ ΚΟΡΑΚΑΣ: Μα και για τους δημάρχους, κύριε Υπουργέ...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ.

Επανερχόμαστε στην τελευταία επίκαιρη ερώτηση πρώτου κύκλου.

Πέμπτη είναι η με αριθμό 1397/9.6.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Δικαιοσύνης, σχετικά με τις προθέσεις της Κυβέρνησης για απομάκρυνση των φυλακών Κορυδαλλού κ.λπ.

Η ερώτηση του κυρίου συναδέλφου έχει ως εξής:

"'Εχουν επανειλημμένα τεθεί από το Δήμο και όλους ανεξαιρέτως τους φορείς του Κορυδαλλού τα προβλήματα που δημιουργεί στην πόλη η ύπαρξη των φυλακών. Συχνά-πυκνά τα προβλήματα αυτά αναδεικνύονται από τα Μέσα Ενημέρωσης (αποδράσεις, καταλήψεις, γειτνίαση με σχολεία, έλλειψη κοινόχρηστων χώρων κ.λπ.). Η ίδια η Κυβέρνηση έχει επανειλημμένα υποσχεθεί δια του Πρωθυπουργού αλλά και δια του ίδιου του Υπουργού Δικαιοσύνης πρόσφατα (Απρίλης 1997), ότι οι Φυλακές θα απομακρυθούν "σε δύο χρόνια", δηλαδή ως το 1999.

Από την άλλη, όμως, προχωρά και ολοκληρώνεται η κατασκευή άλλων κτισμάτων μεγάλου μεγέθους και κόστους, πράγμα που δίνει την εντύπωση ότι άλλα υπόσχεται ο κύριος Υπουργός στο λαό του Κορυδαλλού και άλλα κάνει. Μάλιστα δε, φαίνεται να μην έχει καμία συνεργασία με την Τοπική Αυτοδιοίκηση και ενδιαφερόμενους φορείς για την υλοποίηση ενός τόσο σημαντικού έργου για την περιοχή όπως είναι αυτό της απομάκρυνσης. Ούτε καν τους ενημερώνει και όλοι θεωρούν πως εμπαίζονται".

Αν χρησιμοποιούσατε τη συνεργασία της κας Αράπη, η οποία είναι φιλόλογος, θα βρίσκατε κομψότερες εκφράσεις, κύριε Αράπη.

"Ερωτάται ο κύριος Υπουργός:

α) Ποια είναι η σκοπιμότητα των τωρινών κατασκευών;

β) Εάν πράγματι προτίθεται να τηρήσει την υπόσχεσή του και να μην είναι αυτά που λέει έπεα πτερόεντα..." -το ίδιο ισχύει και εδώ- "...ποιο είναι το χρονοδιάγραμμα υλοποίησης αυτής της απομάκρυνσης; Θα πραγματοποιηθεί εντός των δύο προσεχών ετών όπως είπε; Τι συγκεκριμένα στάδια προβλέπει;"

Ο Υπουργός Δικαιοσύνης κ. Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, το Υπουργείο απήντησε σε διαμαρτυρία του Δημάρχου, σχετικά με το θέμα.

Γίνεται ένα λυόμενο στην περιοχή των γυναικείων φυλακών για να στεγαστούν ή για να παίξουν ή για να γίνει βρεφονηπιακός σταθμός των παιδιών των κρατουμένων γυναικών. Είχε προγραμματιστεί πριν από τρία χρόνια. Γίνεται. 'Επρεπε να γίνει. 

'Οταν οι φυλακές εκεί αδειάσουν, αφού γίνει πρώτα η Φυλακή της Ριτσώνας, της οποίας το έργο έχει δρομολογηθεί και βρίσκεται στα στάδια της επεξεργασίας, για τις λεγόμενες εκεί αναθέσεις, τότε θα αδειάσουν και οι φυλακές και θα παραχωρηθεί ο χώρος στο Δήμο Κορυδαλλού, όπως ο Πρωθυπουργός, ο κ.Κωνσταντίνος Σημίτης έχει δηλώσει δημοσίως και μάλιστα και σε δημόσια συνέλευση των κατοίκων του Κορυδαλλού, παρόντων και ημών που έχουμε κάποια σχέση με τον Κορυδαλλό. Γιατί εγώ τελείωσα και το Γυμνάσιο της Κοκκινιάς, μάλλον την τελευταία τάξη.

Συνεπώς, να μην ανησυχεί ο Δήμος, οι συνάδελφοι και ο λαός του Κορυδαλλού. 'Οταν φύγουν και οι αντρικές φυλακές από κει, θα φύγει και η γυναικεία φυλακή. Κάπου θα πάει και εκείνη χωριστά, ώστε να δοθεί χώρος στο Δήμο. Δεν πρόκειται να αποστούμε απ' αυτό. Το έχουμε δηλώσει επανειλημμένως. Γράμμα στείλαμε στο Δήμαρχο. 

Και εγώ, λόγω της πρώτης εδώ εμφάνισης συναδέλφων, οι οποίοι βέβαια δεν ξέρουν πώς να δημαγωγούν και πώς να καθυβρίζουν, δε μίλησα και δεν έχω να πω τίποτα. Εσείς κάνατε την παρατήρηση αυτή σαν Πρόεδρος του Κοινοβουλίου.

Αυτά έχω να πω και να δηλώσω και πάλι, να μην ανησυχεί και ο Δήμος και ο Δήμαρχος και ο λαός του Κορυδαλλού και ο συνάδελφος κ.Αράπης.

Θα γίνουν κατά το προδιαγεγραμμένο σχέδιο του Υπουργείου. Γίνονται επτά καινούριες φυλακές, γίνονται πολλά δικαστικά καταστήματα και κτίρια, γιατί ο ίδιος έχω δηλώσει ότι ντρέπομαι για τον πολιτισμό μας όσον αφορά και κτίρια δικαστηριακά και κτίρια φυλακών. Αυτά είναι συμβόλαιο, κύριε Αράπη, και να μην ξανασχοληθείτε, δηλαδή να πιστέψετε ότι δεν πρέπει να ξανασχοληθείτε με αυτά.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Πρόεδρε, κύριε Υπουργέ, το πρόβλημα των φυλακών Κορυδαλλού έχει απασχολήσει επανειλημμένως τη Βουλή και μάλιστα έχει βγάλει και διακομματικό πόρισμα. Δηλαδή έχουμε την υπόσχεση και του Προέδρου και του νυν Πρωθυπουργού ότι οι φυλακές θα μεταφερθούν. Η αφορμή της ερώτησης ήταν ειδικώς για το κτίσμα αυτό που γίνεται μέσα, και υπάρχει μία εξέγερση στους κατοίκους. Και μάλιστα οι κάτοικοι του Κορυδαλλού και ολόκληρης της περιοχής, ζητούν την απομάκρυνση, αλλά παράλληλα θέλουν και χρονοδιάγραμμα: Πότε θα γίνει η μεταφορά των φυλακών; Το 2000; Το 2010; Γι' αυτό πρέπει να πάρει μία οριστική απόφαση η Κυβέρνηση και να πει "οριστικά θα μεταφερθούν μέχρι το 2005". Αυτό ζητούν οι κάτοικοι. Δίπλα στις φυλακές, υπάρχουν σχολεία, που πάνε τρεις χιλιάδες παιδιά. Υπάρχει αθλητικό κέντρο που είναι άλλα δύο χιλιάδες παιδιά. 

Είναι ευχάριστο αυτό που είπατε "ήταν προσωρινή λύση", αλλά πρέπει οπωσδήποτε οι φυλακές Κορυδαλλού να μεταφερθούν. Είναι επείγουσα ανάγκη. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υπουργός Δικαιοσύνης, αν επιθυμεί, έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Δεν έχω να προσθέσω κάτι.

ΠΡΟΕΔΡΕΥΩΝ (Παναγιώτης Ν.Κρητικός): Επίκαιρες Ερωτήσεις Δευτέρου Κύκλου.

Πρώτη στην ημερήσια διάταξη είναι η με αριθμό 1372/4.6.97 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Ελένης Ανουσάκη προς τον Υπουργό Υγείας και Πρόνοιας, σχετικά με τα μέτρα ελέγχου των φαρμάκων που διοχετεύονται στην αγορά κ.λπ.

Η επίκαιρη ερώτηση έχει ως εξής:

"Τα τελευταία χρόνια παρουσιάστηκε ένα φαινόμενο που κατέληξε σε μανία: Η πολυφαρμακία. 'Ολοι βομβαρδιζόμαστε από διαφημίσεις για φάρμακα, χάπια αδυνατίσματος, κάθε είδους κατασκευάσματα και διαιτολογικά βοηθήματα τα οποία προβάλλονται ως ελιξίρια νεότητας, ευεξίας, θεραπείας παθήσεων και τα οποία με δυσανάγνωστες πολλές φορές οδηγίες χρήσεως, καταναλώνονται από τους συμπολίτες μας, χωρίς έλεγχο, με δυσάρεστες συχνά συνέπειες.

Ερωτάται ο κύριος Υφυπουργός Υγείας και Πρόνοιας:

1.Με ποιο τρόπο η Πολιτεία θα προστατεύσει τους πολίτες από την ασυδοσία στη χορήγηση όλων αυτών των φαρμάκων;

2.Πόσο έγκυρος και αξιόπιστος είναι ο έλεγχος των φαρμάκων που διοχετεύονται στην αγορά και πωλούνται χωρίς άδεια έγκρισης από τον Ελληνικό Οργανισμό Φαρμάκων από πόρτα σε πόρτα;

3.Η Πολιτεία ελέγχει την τεράστια καμπάνια που γίνεται καθημερινά από τις πολυεθνικές φαρμακευτικές εταιρείες;"

Ο Υφυπουργός Υγείας και Πρόνοιας, κ. Θεόδωρος Κοτσώνης, έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, το θέμα το οποίο τίθεται με την ερώτηση της αγαπητής συναδέλφου κας Ανουσάκη, είναι πάρα πολύ σοβαρό. 'Η με ή χωρίς συνταγή χορήγηση φαρμάκων σε μεγάλο αριθμό, έχει σοβαρότατες επιπτώσεις και στην υγεία των πολιτών αλλά και στην οικονομία των ιδίων των πολιτών και της Χώρας.

Ιδιαίτερα τις τελευταίες ημέρες όλοι γίναμε μάρτυρες καταγγελιών που αφορούσαν τη χορήγηση φαρμάκων από γυμναστήρια και λοιπά κέντρα αδυνατίσματος, χωρίς τον

Σελίδα 7527 

έλεγχο της ιατρικής επιστήμης. Είναι όχι μόνο αμφιβόλου σκοπιμότητας η χορήγηση αυτή πέραν της οικονομικής προσόδου που αποφέρει σε αυτούς που κάνουν αυτό το εμπόριο, αλλά και ιδιαίτερα επικίνδυνη για την υγεία. 'Οπως αναφέρεται σε ενημερωτική εγκύκλιο που κυκλοφόρησε το Διοικητικό Συμβούλιο του ΕΟΦ, η χρήση των αναβολικών στεροειδών από τη νεολαία για να φτιάχνουν "σώμα" όπως λέει ο Λαός, έχει ολέθριες επιπτώσεις στην υγεία όπως βλάβες σε ζωτικά όργανα, ψυχικές διαταραχές, επίδραση στο κυκλοφορικό σύστημα, προβλήματα μεταβολισμού κ.λπ.

Τι κάνει η Πολιτεία, έτσι ώστε να μπορέσει να περιορίσει το φαινόμενο της πολυφαρμακίας;

Σύμφωνα με τις διατάξεις της φαρμακευτικής νομοθεσίας όλα τα νομίμως κυκλοφορούντα φάρμακα πρέπει να έχουν ταινία γνησιότητας και να χορηγούνται αποκλειστικά από τα φαρμακεία. Ο ΕΟΦ ο οποίος λειτουργεί κάτω από την εποπτεία του Υπουργείου Υγείας και Πρόνοιας και είναι αρμόδιος για τη λήψη άμεσων διοικητικών και προληπτικών μέτρων για τη διασφάλιση της δημόσιας υγείας προβαίνει σε δειγματοληπτικούς ελέγχους στην αγορά, προκειμένου να διαπιστώσει τη νόμιμη κυκλοφορία και την ποιότητα των προϊόντων που εμπίπτουν στην αρμοδιότητά του.

'Οσον αφορά τη διαφήμιση που γίνεται από τις φαρμακευτικές εταιρείες ο ΕΟΦ μεριμνά για την ύπαρξη κατάλληλων και αποτελεσματικών μέσων ελέγχου της διαφήμισης των φαρμακευτικών προϊόντων. Απαγορεύεται η διαφήμιση φαρμακευτικών προϊόντων στο κοινό που χορηγούνται μόνο με ιατρική συνταγή. Ο ΕΟΦ εγκρίνει και ελέγχει το διαφημιστικό κείμενο. Σε περίπτωση που θεωρεί ότι είναι αναγκαία η λήψη μέτρων λόγω γενικού συμφέροντος, κινεί τις απαραίτητες διαδικασίες για την απαγόρευση μιας παραπλανητικής διαφήμισης και εισηγείται την επιβολή ποινών και κυρώσεων.

ΠΡΟΕΔΡΕΥΩΝ (Παναγιώτης Ν. Κρητικός): Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Κύριε Υπουργέ, κυρίες και κύριοι συνάδελφοι, καταγγέλω ότι υπάρχει παράνομο κύκλωμα. Και παρεμπόριο φαρμάκων που πραγματοποιείται από πόρτα σε πόρτα μέσα και από διαφημίσεις στα Μ.Μ.Ε. και στον Τύπο. Σου στέλνουν δειγματοληπτικά με φάκελο το προϊόν. Δεν το λέω για να εντυπωσιάσω, κύριε Υπουργέ. Γνωρίζω ότι καταλαβαίνετε πόσο σοβαρό είναι το θέμα.

Ακόμη εισάγονται και πουλιούνται και από τα φαρμακεία χάπια και μάλιστα ο κόσμος τα αγοράζει χωρίς να πάει σε γιατρό, επειδή διαφημίζονται. Πρόκειται για χάπια ανορεξιογόνα. Θα αναφέρω ένα που έχω πάρει και εγώ, το ΙΣΟΜΕΡΑΝ. Υπάρχουν ακόμη το ΠΟΝΤΕΡΑΛ και το ΛΑΝΤΟΖ. Το ΙΣΟΜΕΡΑΝ φέρνει νευρικότητα και πειράζει την καρδιά. Δυστυχώς τα γνωρίζω. Είμαι και εγώ καταναλωτής.

Θέλω να πω ότι αυτά τα χάπια κυκλοφορούν σε μεγάλες διαφημίσεις και κυκλοφορούν και πουλιούνται ελεύθερα και καταχωρούνται. Πρέπει να σταματήσει η χορήγηση φαρμάκων και αναβολικών, όπως είπατε.'Ομως αυτά τα 31 φάρμακα απαγορεύτηκαν από τον ΕΟΦ, κατόπιν εορτής, κύριε Υπουργέ.

Ο ΕΟΦ έχει τη δυνατότητα να κάνει ελέγχους. Δεν καταγγέλω τις κρατικές υπηρεσίες. Απλώς, θέλω να κρούσω τον κώδωνα για μια ακόμη φορά. Να θυμίσω ότι υπήρχε Βέλγος γιατρός που έφτιαχνε μόνος του χάπια πριν από δύο χρόνια.'Εχουν υπάρξει θάνατοι. Δεν το λέω αυτό για να σας τρομοκρατήσω. Είναι γνωστό αυτό στην Αθήνα. Υπάρχουν επιτήδειοι διακινητές σκευασμάτων που πλησιάζουν ακόμα και φαρμακοποιούς και τους λένε "βάλε στη βιτρίνα σου αυτά που κάνουν καλό στην ομορφιά". 'Ετσι ο κόσμος επηρεάζεται.

Ζούμε στην εποχή της εικόνας. Μας λένε, πάρτε, αυτό το ελιξήριο για να βγάλετε μαλλιά. Με αυτό θα κάνετε καλό δέρμα. Με αυτό θα ενισχυθεί η μνήμη σας. Και φυσικά, ο άνθρωπος που δεν ξέρει και που θέλει να αγοράσει αυτό το καθημερινό ψεύτικο όνειρο με τις κάλπικες υποσχέσεις, εξαπατάται. Κύριε Κοτσώνη, βομβαρδιζόμαστε καθημερινά από ψεύτικα όνειρα. Θα γίνουμε σε είκοσι μέρες λεπτοί, εάν πάρουμε αυτό το φάρμακο. Θα γίνουμε όμορφοι.

Πρέπει να μπει ένας φραγμός επιτέλους. Καταλαβαίνω τη σοβαρότητα του θέματος και δεν τα λέω αυτά για να εντυπωσιάσω. Είμαι γυναίκα, είμαι καταναλωτής, είμαι πολιτικός και κρούω τον κώδωνα του κινδύνου.'Ολες αυτές οι κρέμες πουλιούνται ακόμα και στα φαρμακεία. Ξέρω ότι αυτήν τη στιγμή χτυπώ κάποια κατεστημένα.'Εχετε κάνει έλεγχο για να δείτε τι πουλιέται, μόνο απλά με την αίτηση για έγκριση ακόμα στα είδη υγιεινής διατροφής;

Το θέμα είναι πολύ σοβαρό και δε φτάνουν δυο λεπτά για να το αναπτύξω. Το καταλαβαίνετε και γνωρίζω τη σοβαρότητά σας. Πολλές φορές σας έχω υπερασπιστεί.'Ομως εδώ πρέπει να πάρουμε μία απόφαση και να μην πουλιούνται αυτά τα φάρμακα από τα μαγαζιά. Να γίνει έλεγχος εδώ και τώρα.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Δεν μπορώ παρά να δεχθώ την αλήθεια των καταγγελιών που κάνει η κυρία συνάδελφος. Πράγματι και στο παρελθόν έχουν κυκλοφορήσει φάρμακα και έχουν πουληθεί "φύκια για μεταξωτές κορδέλλες" όπως όλοι γνωρίζουμε. Ακόμη και σήμερα γίνονται προσπάθειες εισόδου στην αγορά διαφόρων πομάδων ή άλλων σκευασμάτων, χαπιών κ.λπ., τα οποία όχι μόνο δεν προσφέρουν, αλλά αντίθετα βλάπτουν την υγεία εκείνων οι οποίοι πέφτουν αθώα θύματα αυτής της πλάνης και το μόνο που καταφέρνουν είναι να γεμίζουν τις τσέπες των έξυπνων οι οποίοι συνέλαβαν την ιδέα να διακινήσουν αυτά τα φάρμακα.

Απέναντι σ'αυτές τις καταγγελίες έχω να διαβεβαιώσω την κυρία Ανουσάκη ότι το Υπουργείο, μέσω του ΕΟΦ, καταβάλλει κάθε προσπάθεια, έτσι ώστε να απαγορευθεί η διακίνηση αυτών των επικινδύνων ουσιών και τελικά να έχουμε απόλυτο έλεγχο της αγοράς των ιδιοσκευασμάτων αυτών. Σας υπενθυμίζω, όπως ανέφερα και προηγούμενα, επωλούντο φύκια για αδυνάτισμα και ότι αυτήν τη στιγμή δεν κυκλοφορούν. Είναι σαν τη Λερναία 'Υδρα, αυτό το φαινόμενο γιατί οι αφελείς είναι πάρα πολλοί, τα κέρδη είναι πάρα πολύ μεγάλα και έτσι καθημερινά όλο και νέοι μπαίνουν σ'αυτό το σύστημα εκμεταλλεύσεως της τσέπης του πολίτη, αλλά και καταστροφής της υγείας του.

ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη στην ημερήσια διάταξη είναι η με αριθμό 1403/9.6.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για κλείσιμο ή συγχώνευση του Ελληνικού Κέντρου Παραγωγικότητας, του ΕΛΚΕΠΑ, με άλλο φορέα του Δημοσίου, έχει ως εξής:

"Με βάση το ν.2469/97 "Περιορισμός και βελτίωση της αποτελεσματικότητας των Κρατικών δαπανών και άλλες διατάξεις" έχει συσταθεί Γνωμοδοτική Επιτροπή με στόχο τη μελέτη κατάργησης ή συγχώνευσης φορέων του Δημόσιου Τομέα. Από δημοσιεύματα του Τύπου το Μάιο, που αναφέρονται στη λειτουργία της Γνωμοδοτικής αυτής Επιτροπής, διαφαίνεται ότι στις προθέσεις της Κυβέρνησης είναι το κλείσιμο ή η συγχώνευση του ΕΛΚΕΠΑ με άλλο φορέα του Δημοσίου.

Τα δημοσιεύματα αυτά έχουν προκαλέσει ερωτηματικά και αναστάτωση στους εργαζόμενους στο ΕΛ.ΚΕ.ΠΑ. Επίσης έχουν προκαλέσει αποχώρηση σπουδαστών από Προγράμματα Κατάρτισης, ματαίωση προγραμμάτων λόγω ακύρωσης συμμετοχών, αδυναμία υλοποίησης έργων που έχουν αναληφθεί, αδυναμία συνεργασίας με άλλους φορείς, αδυναμία υλοποίησης έργων όπου εμπλέκονται τόσο Ελληνικοί φορείς όσο και φορείς της Ευρωπαϊκής 'Ενωσης. Η αναστάτωση αυτή θα μπορούσε να είχε αποφευχθεί με μια πιο υπεύθυνη κυβερνητική στάση.

Στα όποια κυοφορούμενα σχέδια έχουν κρατηθεί σε απόσταση τόσο οι ίδιοι οι εργαζόμενοι όσο και η Διοίκηση του ΕΛΚΕΠΑ σε μια περίοδο που η έννοια "διάλογος" κλείνεται σε όλες τις πτώσεις.

Το ΕΛ.ΚΕ.ΠΑ. έχει μια σαραντατετράχρονη ιστορία και προσφορά στην Εθνική Οικονομία που αποτελεί αναγκαιότητα 

Σελίδα 7528 

και για το μέλλον.

Ερωτάται ο κύριος Υπουργός:

1. Πώς θα αντιμετωπίσει άμεσα τις αρνητικές συνέπειες στο έργο και την προοπτική του ΕΛ.ΚΕ.ΠΑ.;

2. Θα ενημερώσει υπεύθυνα εργαζόμενους στο ΕΛ.ΚΕ.ΠΑ. και κοινή γνώμη ότι στις προθέσεις της είναι η συνέχιση των λειτουργιών και του έργου του ΕΛ.ΚΕ.ΠΑ.;

3. Πότε επιτέλους θα καλέσει σε ουσιαστικό διάλογο Διοίκηση και εργαζόμενους, στην κατεύθυνση του εκσυγχρονισμού και ανάπτυξης του ΕΛΚΕΠΑ;"

Ο Υφυπουργός Εθνικής Οικονομίας, κ. Αλέξανδρος Μπαλτάς, έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.

'Οπως αναφέρεται και στην ερώτηση του συναδέλφου, πρόσφατα ψηφίσαμε ένα νόμο εδώ στη Βουλή με τίτλο "Περιορισμός και βελτίωση της αποτελεσματικότητας των κρατικών δαπανών και άλλες διατάξεις". Κατόπιν αυτού του νόμου, έχει, όπως πάλι αναφέρει ο συνάδελφος, συσταθεί μία Γνωμοδοτική Επιτροπή, με στόχο τη μελέτη κατάργησης ή συγχώνευσης φορέων του δημοσίου τομέα. 'Ολοι συμφωνούμε ότι πρέπει να περιορισθούν οι δαπάνες του δημόσιου τομέα. 'Ολοι συμφωνούμε επίσης...

ΒΑΣΙΛΗΣ ΚΕΔΙΚΟΓΛΟΥ: Οι αντιπαραγωγικές, κύριε Υφυπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, η ερώτηση, νομίζω, είναι του κ. Δραγασάκη.

ΒΑΣΙΛΗΣ ΚΕΔΙΚΟΓΛΟΥ: Ναι, αλλά και εμείς είμαστε ακροατήριο, δεν είμαστε βουβά υποκείμενα εδώ. Δεν είμαστε ούτε ογκόλιθοι.

ΠΡΟΕΔΡΕΥΩΝ (Παναγιώτης Ν. Κρητικός): Δε χρειάζεται συνηγόρους ο κ. Δραγασάκης.

ΒΑΣΙΛΗΣ ΚΕΔΙΚΟΓΛΟΥ: Συμμέτοχοι είμαστε.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει Κανονισμός, τον οποίο γνωρίζετε.

ΒΑΣΙΛΗΣ ΚΕΔΙΚΟΓΛΟΥ: Ο Κανονισμός υπάρχει, αλλά και παραπέρα υπάρχει το Σύνταγμα.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μην κάνουμε συζήτηση εδώ και καταστρέφουμε την αγόρευση του κυρίου Υπουργού.

Ορίστε, κύριε Υπουργέ.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Εντάξει, κύριε συνάδελφε, οι αντιπαραγωγικές, να συμφωνήσουμε, αλλά θα πρέπει να τις εντοπίσουμε αυτές.

Προς αυτήν λοιπόν, την κατεύθυνση είπαμε ότι δημιουργήθηκε μία Γνωμοδοτική Επιτροπή, η οποία θα μαζέψει -να το πούμε έτσι επί το λαϊκότερο- όλους τους οργανισμούς του δημόσιου τομέα, θα κάνει μία πρώτη κατάταξη των αντικειμένων όλων αυτών των οργανισμών, τον τρόπο λειτουργίας τους, επικαλύψεις που ενδεχόμενα υπάρχουν, ανάγκες που εξυπηρετούν, σπουδαιότητα την οποία έχει ο καθένας και θα πάρει μία πρώτη απόφαση, θα κάνει μία πρώτη εισήγηση στον Υπουργό Εσωτερικών, Δημόσιας Διοίκησης και Αποκέντρωσης και τον Υπουργό Εθνικής Οικονομίας για τα συμπεράσματα που θα βγάλει. Αυτή βεβαίως η προσπάθεια δημιούργησε αναμφισβήτητα ερωτηματικά και προβλήματα σε πολλούς εργαζόμενους και οργανισμούς και βεβαίως προκάλεσε και το ενδιαφέρον του Τύπου, όπως πάλι αναφέρεται στην ερώτηση του κυρίου συναδέλφου, και εξ αυτού του λόγου μιλάει για έναν συγκεκριμένο οργανισμό, όπως είναι το ΕΛ.ΚΕ.ΠΑ.

Δε θέλω, λοιπόν, σε αυτήν τη φάση, αγαπητέ συνάδελφε, να μιλήσω συγκεκριμένα για έναν οργανισμό πριν η Γνωμοδοτική Επιτροπή φέρει τα συμπεράσματά της, γιατί κατ'αυτόν τον τρόπο θα δείξουμε ότι υπάρχουν ενδεχόμενα, προκαταβολικές διακρίσεις για ορισμένους οργανισμούς.

Θέλω, λοιπόν, να παραμείνω στη διαδικασία που έχει ξεκινήσει να περιμένουμε τη Γνωμοδοτική Επιτροπή στα πρώτα της συμπεράσματα και προτάσεις και στη συνέχεια, εδώ είμαστε, να δούμε τους οργανισμούς καθένα ξεχωριστά και ανάλογα θα δούμε και τις αποφάσεις που θα πάρουμε.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, λυπάμαι, αλλά θεωρώ άστοχη την απάντησή σας. Ενδεχομένως δεν έχετε πληροφόρηση. Αφήνοντας στον αέρα το θέμα δυσκολεύετε την δράση του ΕΛ.ΚΕ.ΠΑ. σήμερα και υπονομεύετε το μέλλον του.

Το ΕΛ.ΚΕ.ΠΑ. είναι ένας Οργανισμός εν λειτουργία -δεν είναι κάποια γραφειοκρατία- έχει προγράμματα κάνει συνεργασίες με δημόσιους και ιδιωτικούς φορείς και ακούγοντας, λοιπόν, την απάντησή σας, φοβάμαι ότι θα έχει ακόμα και λειτουργικά προβλήματα. Θα πρότεινα στη δευτερολογία σας, τουλάχιστον, να διαβεβαιώσετε για την εύρυθμη λειτουργία του Οργανισμού, γιατί ούτε αυτό το καλύψατε με την απάντησή σας.

Δεύτερον, κύριε Υπουργέ, εμείς ελέγχουμε την Κυβέρνηση για μεγάλη προχειρότητα. Μιλάμε για ένα τεράστιο θέμα, λεπτό θέμα. Κάνατε την Επιτροπή που την κάνατε -εμείς ζητήσαμε και τότε να είναι εκπρόσωποι συνδικαλιστικών φορέων για να έχετε τη γνώμη τους- κρατήστε το, λοιπόν, σε μία σοβαρότητα, ώστε να γίνει ο έλεγχος, η έρευνα και μετά να δοθεί στη δημοσιότητα το όποιο πόρισμα.

Τρίτον, εγώ έχω προκατάληψη θετική υπέρ του ΕΛ.ΚΕ.ΠΑ., κύριε Υπουργέ. Εγώ, αν ήμουν στη θέση σας, θα χρησιμοποιούσα το ΕΛ.ΚΕ.ΠΑ. σαν σύμβουλο για να μου υποδείξει ποιοι φορείς πράγματι συμβάλουν στην παραγωγικότητα και ποιοι όχι. Ο Πρωθυπουργός προχθές μίλησε για το τεράστιο πρόβλημα κατάρτισης. Ποιος άλλος φορέας αν όχι το ΕΛ.ΚΕ.ΠΑ. θα μπορούσε φερέγγυα, γρήγορα παρά τα προβλήματά του να ανταποκριθεί;

Σε όλη την Ευρώπη υπάρχουν τέτοια ιδρύματα. Σε χώρες της Ανατολικής Ευρώπης τώρα δημιουργούνται αντίστοιχα ιδρύματα. Και δεν είναι σε θέση η Κυβέρνηση από τους χιλιάδες όντως οργανισμούς που υπάρχουν να πει, ότι ειδικά το ΕΛ.ΚΕ.ΠΑ., το ΚΕΠΕ, το Κέντρο Προγραμματισμού, ανεξάρτητη από τυχόν οργανωτικές και λειτουργικές αλλαγές που ενδεχομένως θα πρέπει να γίνουν, άλλα ως αντικείμενο και ως λειτουργία και ως άνθρωποι που είναι εκεί μέσα, τους θέλουμε, βλέπουμε ότι μπορούν να παίξουν χρήσιμο ρόλο; Και ευχαριστώ τον κ. Κεδίκογλου, που με μία έστω παρά τον Κανονισμό ερώτησή του έθεσε μία ουσιαστική πτυχή του θέματος.

Παρακαλώ, κύριε Υπουργέ, δώστε κάποιες διαβεβαιώσεις που δε θα αναιρούν την προσπάθεια της Κυβέρνησης να ερευνήσει το θέμα.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, το ΕΛ.ΚΕ.ΠΑ. είναι εργαλείο, δεν είναι Οργανισμός.

ΠΡΟΕΔΡΕΥΩΝ (Παναγιώτης Ν.Κρητικός): Δεν διαφωνώ επί της ουσίας, επί της διαδικασίας, διαφωνώ.

ΒΑΣΙΛΗΣ ΚΕΔΙΚΟΓΛΟΥ: Δε θα πνίξει η διαδικασία την ουσία.

ΠΡΟΕΔΡΕΥΩΝ (Παναγιώτης Ν.Κρητικός): Η διαδικασία προστατεύει την ουσία!

Ο κύριος Υφυπουργός έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κύριοι συνάδελφοι, ερχόμαστε να απαντήσουμε σε ορισμένα δημοσιεύματα του Τύπου και να πάρουμε με αφορμή αυτά θέση για ένα συγκεκριμένο Οργανισμό.'Ολοι γνωρίζουμε και την προσφορά του ΕΛ.ΚΕ.ΠΑ. και πολλών άλλων οργανισμών. Δε δημιουργούμε κανένα πρόβλημα. Αν δημιουργεί ο οποιοσδήποτε οργανισμός στο εσωτερικό του, κακώς κάνει και κάνει μεγάλο κακό στον εαυτό του με τον τρόπο αυτό που ενεργεί.'Ολοι οι οργανισμοί θα εργάζονται μέχρι να αποφασίσουμε επί του συγκεκριμένου πώς θα συνεχίσουν, πώς θα λειτουργούν, θα είναι ίδιοι, θα συνδεθούν με άλλους, ή οποιαδήποτε απόφαση πάρουμε.

Δεν είναι σωστό, λοιπόν, ο κάθε οργανισμός να βγαίνει στις εφημερίδες και να διαδίδει ότι ο ίδιος αυτοαναιρείται.

Δεν είπε τέτοιο πράγμα η Κυβέρνηση, ούτε διέρρευσε τίποτε και αυτό προσπαθώ να αποφύγω και επιμένετε να κάνω το αντίθετο.

Δεν έχουμε προκατάληψη για κανέναν, ούτε θετική ούτε 

Σελίδα 7529 

αρνητική, για να μπορέσει να φύγει ο φόβος και από πολλούς άλλους οργανισμούς που δεν ήλθαν εδώ σήμερα. Είπαμε ότι υπάρχει μία γνωμοδοτική επιτροπή, θα εξετάσει όλες τις περιπτώσεις και την περίπτωση ΕΛ.ΚΕ.ΠΑ. Δεν μπαίνω ούτε εγώ στην επιτροπή. Εκείνοι γνωρίζουν ποιοι είναι οι οργανισμοί. Θα κάνουν μία πρώτη έκθεση των δικών τους συμπερασμάτων, αφού θα συζητήσουν. Και από κει και πέρα αρχίζει η διαδικασία που σας είπα πριν. Στόχος μας είναι να περιορίσουμε τις αντιπαραγωγικές δαπάνες του Δημοσίου, όπως είπε ο κ. Κεδίκογλου, όπως συμφωνούμε όλοι. Αλλά αυτές πρέπει να τις βρούμε, να τις εντοπίσουμε και να δούμε και τη λειτουργικότητα πολλών οργανισμών. Οι επικαλύψεις πολλών από αυτούς, θα οδηγήσουν ενδεχόμενα στο να βρεθούν πολλοί οργανισμοί μαζί. Δεν ξέρω ποιοι θα είναι ή πως θα είναι. Αυτό, όμως, το θέλουμε όλοι. Τον περιορισμό των περιττών εξόδων, νομίζω ότι τον θέλουμε όλοι. Αυτό θα κάνουμε.

Δε θέλω, λοιπόν, να πω για κανέναν οργανισμό. Κι εγώ έχω τις προσωπικές μου εντυπώσεις για ορισμένους απ' αυτούς, αλλά η θέση μου δεν μου επιτρέπει να τις εκφράσω εδώ στη Βουλή.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη στην ημερήσια διάταξη είναι η με αριθμό 1396/9-6-97 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Οικονομίας και Οικονομικών, σχετικά με τη φορολόγηση του επιμισθίου των εκπαιδευτικών που είναι αποσπασμένοι στη Γερμανία, την αναπλήρωση του εισοδήματός τους κ.λπ.

Η ερώτηση της κας Βασιλικής Αράπη-Καραγιάννη σε περίληψη έχει ως εξής:

Παρά τις διαβεβαιώσεις της Κυβέρνησης, ότι ουδείς εργαζόμενος θα λάβει λιγότερα χρήματα απ' όσα ελάμβανε, οι εκπαιδευτικοί οι οποίοι είναι αποσπασμένοι στη Γερμανία, με τη φορολόγηση του επιμισθίου με 15%, που ψηφίσθηκε πρόσφατα στη Βουλή, οι αποδοχές τους έχουν μειωθεί χωρίς αντίστοιχη, ισόποση και ταυτόχρονη αναπλήρωση του απωλεσθέντος εισοδήματος.

Δεδομένου ότι οι άλλες κατηγορίες υπαλλήλων (του Υπουργείου Εξωτερικών) αναπλήρωσαν το εισόδημά τους με αύξηση 10% με την από 11-4-97 απόφαση 2025067/3242/0020 (του Γενικού Λογιστηρίου του Κράτους), καθ' ότι εκτιμήθηκε ότι το κόστος διαβίωσης είναι υπαρκτό

Ερωτάται ο κύριος Υπουργός:

Τι μέτρα προτίθεται να λάβει, ώστε να διασφαλισθεί το επιμίσθιο των καθηγητών και να αρθεί η αδικία σε σχέση με τους άλλους εργαζόμενους".

Ο Υφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το θέμα του επιδόματος του επιμισθίου των εκπαιδευτικών έχει ως εξής:

Με το ν. 1914/90, οι εκπαιδευτικοί οι οποίοι αποσπώνται στο εξωτερικό, όπως επίσης και οι ομογενείς οι οποίοι διορίζονται ως εκπαιδευτικοί στο εξωτερικό, ελάμβαναν ένα επιμίσθιο για να καλύπτει το επιπλέον κόστος ζωής, το οποίο αντιμετώπιζαν, ζώντας στην αλλοδαπή. Το επιμίσθιο αυτό αναπροσαρμόζεται από καιρού σε καιρό, λαμβάνοντας υπόψη τόσο την εξέλιξη του κόστους διαβίωσης στις διάφορες χώρες του εξωτερικού, όπως επίσης και τα διάφορα φορολογικά θέματα, τα οποία θεσπίζει η Κυβέρνηση, σχετικά με τη μεταχείριση αυτού του επιδόματος.

Την τελευταία φορά που αναπροσαρμόστηκε το επίδομα αυτό των εκπαιδευτικών της αλλοδαπής, ήταν το 1996. Υπήρχε, δηλαδή, μία πρόσφατη αύξηση του επιδόματος αυτού, η οποία ενσωμάτωσε έπειτα από ένα αρκετό διάστημα τις αυξήσεις του κόστους ζωής, οι οποίες είχαν εν τω μεταξύ επέλθει. Μετά, βεβαίως, υπήρξε η κατάργηση της φοροαπαλλαγής, την οποία είχε μέχρι τότε αυτό το επίδομα.

Η Κυβέρνηση θα συνεκτιμήσει αυτούς τους παράγοντες και το ύψος της τελευταίας προσαρμογής, καθώς επίσης και την επίπτωση και όταν έλθει ο καιρός, θα υπάρξει μια ανάλογη και δίκαιη προσαρμογή του επιδόματος αυτού.

Αυτά έχω να απαντήσω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Η κα Αράπη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, εγώ θέλω να σας πω για μια άλλη ερώτηση, που είχα για τους εργαζόμενους, για τη σύμβαση στην Τοπική Αυτοδιοίκηση. Μου είχατε πει ότι το Κόμμα μου ήταν ενάντια στο μισθολόγιο και χαρήκατε που το υπεραμύνθηκα κ.λπ.

Κύριε Υπουργέ, επειδή εσείς δευτερολογείτε κι εγώ δεν μπορώ, όταν ψηφίσθηκε το μισθολόγιο για τους εργαζόμενους, δεν είναι σωστό, όταν χρειάζεται να υπογραφούν κάποιες συλλογικές συμβάσεις για τους εργαζόμενους, να μην το υπεραμυνθούμε; Δεν έπεται ότι το υιοθετούμε. Απλώς είμαστε στο πλευρό των εργαζομένων, που θέλουν να λυθούν κάποια προβλήματά τους.

Θα έρθω τώρα στην ερώτησή μου.

Κύριε Υπουργέ, χαίρομαι που διαπιστώσατε ότι βρίσκεστε σε κάποια ρύθμιση, να σκεφθείτε κ.λπ. Γνωρίζετε πολύ καλά, ότι οι εκπαιδευτικοί μας παίρνουν πολύ λίγα λεφτά σε σύγκριση με άλλες χώρες. Οι δε διπλωματικοί του Υπουργείου Εξωτερικών παίρνουν έξι χιλιάδες μάρκα και οι καθηγητές παίρνουν χίλια. Την αύξηση αυτή τη δώσαμε το 1996, τριακόσια μάρκα. Χαίρομαι, όμως, που αναγνωρίζετε ότι θα βρείτε κάποιο τρόπο να αναπληρώσετε το εισόδημα που χάθηκε.

Πρέπει να ξέρετε ότι το Υπουργείο Εξωτερικών αναπλήρωσε τον Απρίλιο το εισόδημα των υπαλλήλων του. Το ίδιο πρέπει να κάνουμε και εμείς, γιατί αν θέλουμε να έχουμε ποιότητα Παιδείας και αν θέλουμε, κύριε Υπουργέ, τα εθνικά μας θέματα, η γλώσσα μας και ο πολιτισμός μας να μπορεί να παίξει κάποιο σπουδαίο ρόλο στην Ευρώπη και ανά τον κόσμο, φυσικά θα πρέπει οι άνθρωποι αυτοί οι οποίοι κάνουν μάθημα, δίνουν τα φώτα τους στα νέα παιδιά και διατηρούν τη γλώσσα μας, να αμείβονται καλά.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πρωτίστως, η Κυβέρνηση έχει αναγνωρίσει το ρόλο των εκπαιδευτικών και γι' αυτό άλλωστε το νέο μισθολόγιο το οποίο θέσπισε για τους εκπαιδευτικούς, είχε τόσο σημαντικές αυξήσεις, τόσο για την πρωτοβάθμια, όσο και για τη δευτεροβάθμια εκπαίδευση. Μία διαπίστωση η οποία είναι κοινή πλέον σε όλους τους δασκάλους και καθηγητές και η οποία επαληθεύει την αλήθεια των όσων έλεγε και διεκήρυττε η Κυβέρνηση. 'Εχει δώσει, λοιπόν, απτές αποδείξεις και μάλιστα μείζονες, η Κυβέρνηση, για τη σημασία την οποία αποδίδει στο έργο των εκπαιδευτικών.

Στο ίδιο πλαίσιο εντάσσονται, όπως σας είπα, και οι προσαρμογές στις οποίες από καιρό σε καιρό προβαίνει η Κυβέρνηση προκειμένου να εξασφαλίσει τέτοιους όρους διαβίωσης, οι οποίοι να επιτρέπουν τη σωστή και άνετη άσκηση του επαγγέλματός τους, του λειτουργήματός τους, θα έπρεπε να πω, στην αλλοδαπή. Στο πλαίσιο αυτό θα κρίνει η Κυβέρνηση πότε θα πρέπει να γίνει ενδεχόμενη αναπροσαρμογή.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Θα ήθελα, όμως, με την ευκαιρία αυτή, να σημειώσω ότι δεν είναι σωστό να γίνονται πάντα συγκρίσεις με επιδόματα άλλων κατηγοριών, οι οποίες ενδεχομένως μπορεί να επιτελούν και ένα έργο, το οποίο είναι κάπως διαφοροποιημένο σε σχέση με άλλες κατηγορίες.

'Οντως υπήρξε μία αναπροσαρμογή του επιδόματος των υπαλλήλων του Υπουργείου Εξωτερικών, η οποία εκρίθη επιβεβλημένη από τις γενικότερες εξελίξεις, όχι μόνο της φορολογικής επιβάρυνσης που υπήρξε, αλλά και την προσαρμογή η οποία θα όφειλε να γίνει, ούτως ή άλλως, με βάση την άνοδο του κόστους ζωής. 

Σελίδα 7530 

Αντιστοίχως, θα υπάρξουν προσαρμογές, όταν κριθεί κατάλληλο, και στις περιπτώσεις των εκπαιδευτικών, έτσι ώστε να συνεχίσουν να επιτελούν το έργο τους απροσκόπτως.

Ευχαριστώ πολύ.

ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων.

Σελίδα 7531 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα συνεχιστεί και θα ολοκληρωθεί σήμερα η συζήτηση και η ψήφιση του νομοσχεδίου του Υπουργείου Οικονομικών "Ρύθμιση συνταξιοδοτικών θεμάτων στρατιωτικών και άλλες διατάξεις".

Σήμερα θα γίνει η συζήτηση επί των άρθρων. Τα άρθρα του νομοσχεδίου είναι επτά. 'Εχουν προστεθεί και τρεις τροπολογίες στη Διαρκή Επιτροπή. Επίσης, εκτός από τις τροπολογίες των συναδέλφων που έχουν κατατεθεί, δεν ξέρω κατά πόσο όλες αυτές οι τροπολογίες, επειδή αναφέρονται στο συνταξιοδοτικό νομοσχέδιο, μπορούν να συζητηθούν.

ΑΔΑΜ ΡΕΓΚΟΥΖΑΣ: Είναι σαράντα τέσσερις τροπολογίες και μία που κατατέθηκε από τον Υπουργό σαράντα πέντε.

ΠΡΟΕΔΡΟΣ (Απόστολος Κακλαμάνης): Κατ' αρχήν θέλω να υπενθυμίσω και στην Κυβέρνηση και στη Βουλή, ότι η απόφαση την οποία λάβαμε στη Διάσκεψη των Προέδρων είναι, ότι θα ολοκληρωθεί σήμερα η συζήτηση και η ψήφιση του νομοσχεδίου, χωρίς τροπολογίες. Εάν η Κυβέρνηση φέρει τροπολογίες, μόνο με τη συγκατάθεση των Κομμάτων μπορούν να ψηφιστούν και χωρίς συζήτηση.

Ο Υπουργός Γεωργίας έχει καταθέσει δύο τροπολογίες, αλλά είπα στον ίδιο να επικοινωνήσει με τους εκπροσώπους των Κομμάτων και αν δεν υπάρχει καμία αντίρρηση ως προς το περιεχόμενο αυτών των δύο τροπολογιών, έχει καλώς, άλλως, δε θα συζητηθούν ούτε αυτές.

Επίσης, καμμία άλλη τροπολογία, για την οποία μπορεί να υπάρχουν αντιρρήσεις, νέα, δεν πρόκειται να συζητηθεί. Αυτά, για να είμαστε εξηγημένοι.

Λοιπόν, τώρα έχουμε τα επτά άρθρα του νομοσχεδίου, τα οποία, όπως είδα στην Διαρκή Επιτροπή, συζητήθηκαν ως μια ενότητα και οι τρεις τροπολογίες, που ενσωματώθηκαν στην Επιτροπή. Πείτε μου σας παρακαλώ, κύριε Ρεγκούζα και κύριε Σαρρή, πώς μπορούμε να συζητήσουμε τα επτά αυτά άρθρα συν τις τρεις τροπολογίες, που προστέθηκαν στην Επιτροπή.

ΔΗΜΗΤΡΙΟΣ ΣΑΡΡΗΣ: Ως μια ενότητα, κύριε Πρόεδρε, όπως συζητήθηκαν στη Διαρκή Επιτροπή.

ΠΡΟΕΔΡΟΣ (Απόστολος Κακλαμάνης): Ας μας πει και ο κ. Ρεγκούζας ο Εισηγητής της Νέας Δημοκρατίας.

ΑΔΑΜ ΡΕΓΚΟΥΖΑΣ: Δε θα είχα αντίρρηση και εγώ, κύριε Πρόεδρε, να τα συζητήσουμε όλα μαζί, αλλά με μία σχετική άνεση, για να μπορούμε να πούμε τις απόψεις μας. Απλά θα ήθελα να γνωρίζω, αν η Κυβέρνηση είναι διατεθειμένη να συζητήσει κάποια τροπολογία, σύμφωνα με αυτά που άκουσα, για να γνωρίζουμε και το χρόνο πέρατος της συζήτησης.

ΠΡΟΕΔΡΟΣ (Απόστολος Κακλαμάνης): Η Κυβέρνηση ίσως θα ήθελε να συζητήσει τις τροπολογίες, αλλά υπάρχει αυτό που είπα, αν τα Κόμματα συμφωνήσετε, διότι υπάρχουν δύο τροπολογίες του Υπουργού Γεωργίας, που αφορούν τις αποζημιώσεις κάποιων παραγωγών, μεταφέρεται μια πίστωση στον Οργανισμό Καπνού απ' τον Κρατικό Προϋπολογισμό και μια άλλη που αφορά τη διαδικασία αποπληρωμής αυτών των αποζημιώσεων. Χθες ο κ. Τσιτουρίδης από τη Νέα Δημοκρατία ήλθε εδώ με τον κ. Τζουμάκα. Μου είπαν ότι δε θα έχετε εσείς αντίρρηση, δεν ξέρω για τα άλλα Κόμματα.

Τώρα όσον αφορά τις τροπολογίες των Βουλευτών, θα αφήσουμε ούτως ή άλλως χρόνο στο τέλος της συζητήσεως του νομοσχεδίου. Αν ο Υπουργός υιοθετεί κάποιες απ' αυτές, διότι προφανώς είναι γνωστές οι διαδικασίες, γνωμοδότηση Ελεγκτικού Συνεδρίου, αναφορά σε συνταξιοδοτικά θέματα και έκθεση δαπάνης, αυτή θα συζητηθεί.

Ορίστε, κύριε Υπουργέ, έχετε το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Συμφωνώ και εγώ ότι θα μπορεί άνετα να γίνει μία ενιαία συζήτηση, όπως ακριβώς έγινε, με επιτυχία νομίζω, και στη Διαρκή Επιτροπή. 'Οσον αφορά το θέμα των τροπολογιών, είχα την ευκαιρία να δηλώσω και στη Διαρκή Επιτροπή, ότι απαιτείται μελέτη για τις περισσότερες απ' αυτές, πράγμα το οποίο δεν επιτρέπει την υιοθέτησή τους στην παρούσα συζήτηση.

Θα μου επιτρέψετε, όμως, να προσθέσω, κύριε Πρόεδρε, ότι ως αποτέλεσμα τόσο των παρεμβάσεων που έκαναν πάρα πολλοί αξιότιμοι Βουλευτές, όπως επίσης και των ομιλιών που διεξήχθησαν χθες, αλλά και ούτως ή άλλως για να κάνω ορισμένες φραστικές δηλώσεις, έχω να προτείνω ορισμένες διορθώσεις μικρής σημασίας, ελάσσονος σημασίας στα άρθρα και όταν μου δώσετε την ευκαιρία, θα το πράξω, πράγμα το οποίο νομίζω ότι αντικατοπτρίζει κατά ένα μέρος τουλάχιστον και το πνεύμα των προτάσεων που διατυπώθηκαν από διάφορες Πλευρές του Κοινοβουλίου.

ΠΡΟΕΔΡΟΣ (Απόστολος Κακλαμάνης): Πριν αρχίσει η συζήτηση επί των άρθρων, θα πρέπει να δώσετε αυτές τις προσθήκες ή βελτιώσεις. Αν θέλετε, δώστε και σε εμάς ένα αντίγραφο, για να αναπαραχθεί, να διανεμηθεί και να μονογράψετε το σημείωμα αυτό για τα Πρακτικά.

Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΙΜΑΡΑΚΗΣ: Κατ' αρχήν, θα ήθελα να πω ότι πράγματι η Νέα Δημοκρατία στη συζήτηση που είχε χθες με τον Υπουργό Γεωργίας, παρόλο που πιστεύει ότι αυτές οι τροπολογίες σ' ένα συνταξιοδοτικό νομοσχέδιο δε θα έπρεπε να μπούν, εντούτοις, επειδή, όπως μας είπε και ο κύριος Υπουργός, χρειάζεται η Ολομέλεια για να περάσουν και επειδή η Κυβέρνηση επείγεται, εμείς βλέπουμε και το επείγον της τροπολογίας. Δεν έχουμε αντίρρηση να συζητηθεί, αν και δε συμφωνούμε βέβαια με το περιεχόμενο. Αλλά πρέπει να σας πω ότι η Νέα Δημοκρατία σήμερα, που συνεδριάζει η Κοινοβουλευτική της Ομάδα, θα έχει συγκεκριμένους ομιλητές εδώ, οι οποίοι είναι επάνω και δεν προλαβαίνουν να γραφτούν, ή θα πρέπει να τους ειδοποιήσουμε να έρθουν να γραφτούν. Είναι θέμα τεχνικό για μας.

Θα παρακαλέσω, λοιπόν, μία ανοχή από το Προεδρείο και ως προς τους ομιλητές μας, διότι εμείς θα είμαστε με πολύ λίγους ομιλητές και ως προς την εγγραφή, αν αυτό είναι εύκολο και δυνατό.

Τέλος, πρέπει να σας πω ότι υπάρχουν κάποιες τροπολογίες συναδέλφων, οι οποίες για μας αφορούν θέματα ουσίας και σοβαρά. 'Εχουν ξανακατατεθεί και υπάρχουν υποσχέσεις του Υπουργείου, ότι θα μελετηθούν και θα απαντούσε το Υπουργείο σ' αυτό το νομοσχέδιο. Γι' αυτό θα θέλαμε οι τροπολογίες Βουλευτών, ανεξαρτήτως του αν η Κυβέρνηση τις κάνεις δεκτές ή όχι, να συζητηθούν, τουλάχιστον των Βουλευτών εκείνων που είναι εδώ παρόντες.

ΠΡΟΕΔΡΟΣ(Απόστολος Κακλαμάνης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, και εγώ θα συμφωνήσω να συζητηθούν όλα τα άρθρα μαζί.

Ειδικά για τις τροπολογίες, έχω να πω ότι, επειδή υπάρχει μία τροπολογία του Υπουργείου Γεωργίας που την περιμένει πάρα πολύς κόσμος, που έχει φτιάξει σχέδια και έχουν υπαχθεί σε αναπτυξιακούς νόμους της Ευρωπαϊκής 'Ενωσης και εδώ και πάρα πολύ χρόνο περιμένουν να πληρωθούν, αν δεν τις συζητήσουμε σήμερα, καταλαβαίνετε πόσο πίσω θα πάνε.

ΠΡΟΕΔΡΟΣ(Απόστολος Κακλαμάνης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, το ίδιο και εμείς πιστεύουμε για την τροπολογία του Υπουργείου Γεωργίας και παρακαλούμε να συζητηθεί σήμερα.

ΠΡΟΕΔΡΟΣ(Απόστολος Κακλαμάνης): Στα άρθρα του νομοσχεδίου αντιλαμβάνομαι ότι εννοείτε και τα τρία που προστέθηκαν με τροπολογίες...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπουργός Οικονομικών): Ναι, κύριε Πρόεδρε.

ΠΡΟΕΔΡΟΣ(Απόστολος Κακλαμάνης):'Αρα όλη η ενότητα αυτή των άρθρων, θα συζητηθεί μαζί με άνεση χρόνου που θα δοθεί στους Εισηγητές και τη δυνατότητα της Νέας Δημοκρατίας, που συνεδριάζει η Κοινοβουλευτική της Ομάδα αυτήν τη στιγμή, να προστίθενται στη συζήτηση οι συνάδελφοι που θα θέλουν να πάρουν το λόγο.

Να ορίσουμε χρόνο περατώσεως της συζήτησης αυτής στις

Σελίδα 7532 

14.00' το μεσημέρι, δηλαδή δύο ώρες.

ΑΔΑΜ ΡΕΓΚΟΥΖΑΣ: Με μία ελαστικότητα του χρόνου.

ΠΡΟΕΔΡΟΣ(Απόστολος Κακλαμάνης): Δύο ώρες νομίζω ότι θα μας φτάσουν.

ΕΥΑΓΓΕΛΟΣ ΜΕΪΜΑΡΑΚΗΣ: Να ορίσουμε τρεις ώρες και αν τελειώσουμε στις δύο ώρες, ακόμα καλύτερα.

ΠΡΟΕΔΡΟΣ(Απόστολος Κακλαμάνης): 'Οχι, γιατί θέλουμε να βάλουμε και το χρόνο για τις τροπολογίες.

Να πούμε, λοιπόν, δύο ώρες για τη συζήτηση των άρθρων και στις 14.00' η ώρα όπου είναι η συζήτηση, θα διακοπεί και θα γίνουν ψηφοφορίες επί των άρθρων και εν συνεχεία θα συζητηθούν, με τοποθέτηση μόνο ενός από κάθε Κόμμα, αυτές οι δύο τροπολογίες του Υπουργού Γεωργίας και αφού γίνει ψηφοφορία και σ' αυτές, θα μπούμε σε τροπολογίες των συναδέλφων, οι οποίες είτε θα γίνουν δεκτές ή δεν απαιτούν έκθεση του Γενικού Λογιστηρίου για να εισαχθούν, οπότε δικαιούνται οι συνάδελφοι που εμπροθέσμως τις κατέθεσαν, να πουν δύο λόγια πάνω σ' αυτές.

Γι' αυτό το δεύτερο μέρος της συνεδριάσεως θα δώσουμε μία ώρα. Για τις τροπολογίες του κ. Τζουμάκα και τις τροπολογίες Βουλευτών, οι οποίες -επαναλαμβάνω- δε χρειάζονται έκθεση του Γενικού Λογιστηρίου, διότι αλλιώς δεν μπορούν να εισαχθούν για συζήτηση, εκτός αν τις υιοθετεί ο αρμόδιος Υπουργός.

Είμεθα συμφωνοι;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ(Απόστολος Κακλαμάνης): Συνεπώς είμεθα σύμφωνοι.

Καλούμε τώρα τον κ. Δημήτρη Σαρρή...

ΕΥΑΓΓΕΛΟΣ ΜΕΪΜΑΡΑΚΗΣ: Πρώτα να μας πει τις διορθώσεις ο κύριος Υπουργός.

ΠΡΟΕΔΡΟΣ(Απόστολος Κακλαμάνης): Ναι, οι διορθώσεις είπαμε να παραχθούν και να διανεμηθούν, αλλά, κύριε Υπουργέ, διαβάστε τις κιόλας.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπουργός Οικονομικών): Κύριε Πρόεδρε, οι διορθώσεις αναπαράγονται και διανέμονται την ίδια στιγμή.

Θα τις διαβάσω όμως, για να γραφούν στα Πρακτικά.

Πρώτον, στον πέμπτο στίχο της παραγράφου 2 του άρθρου 3, μετά τη φράση "τίθενται στο αρχείο" προστίθεται η φράση "οι σχετικές απαιτήσεις παραγράφονται".

Δεύτερον, στον όγδοο στίχο της παραγράφου 2 του άρθρου 3, μετά τη φράση "τα οποία έχουν καταβληθεί", τίθεται κόμμα και προστίθεται η φράση "με εξαίρεση τα καταβληθέντα με βάση αμετάκλητες δικαστικές αποφάσεις".

3) Στον έβδομο στίχο της παραγράφου 3 του άρθρου 3 διαγράφεται η τελεία και προστίθεται η φράση "και οι σχετικές απαιτήσεις παραγράφονται". 

4) Στον ένατο στιχο της παραγράφου 3 του άρθρου 3, μετά τη φράση "Ταμειο Πρόνοιας Δημοσίων Υπαλλήλων (Τ.Π.Δ.Υ.)" τίθεται κόμμα και προστίθεται η φράση: "με εξαίρεση τα καταβληθέντα με βάση αμετάκλητες δικαστικές αποφάσεις".

5) Στον όγδοο στίχο της παραγράφου 1 του άρθρου 4, μετά την παρένθεση τίθεται κόμμα και προστίθεται η φράση: "του άρθρου 5 του ν.2435/1996 (ΦΕΚ 189Α)".

6) Στον τέταρτο στίχο της παραγράφου 10 του άρθρου 4 το κλάσμα "35/100" γίνεται "50/100".

7) Τα ποσά της παραγράφου 1α του άρθρου 8 αυξάνονται σε 12.000, 16.000 και 20.000 αντίστοιχα (ολογράφως και αριθμητικώς).

8) Στον προτελευταίο στίχο της περίπτωσης ε' της παραγράφου 2 του άρθρου 8 η φράση: "από τις κοινοποιήσεις της πράξης" αντικαθίσταται με τη φράση: "από την κοινοποίηση της πράξης".

9) Στην αρχή του δευτέρου εδαφίου της παραγράφου 4, του άρθρου 4, προστίθεται το εξής: "Αξιώσεις που γεννήθηκαν πριν από την ισχύ της ανωτέρω διατάξεως παραγράφονται...".

10) Η παράγραφος 9 του άρθρου 5, αντικαθίστανται ως εξής: "Αξιώσεις που γεννήθηκαν πριν από την ισχύ των διατάξεων των προηγουμένων άρθρων 3 και 4 και του παρόντος, παραγράφονται και αποφάσεις δικαστηρίων, πλην αμετακλήτων, που έχουν κρίνει αντίθετα από τις διατάξεις των άρθρων αυτών, δεν εκτελούνται".

Σας ευχαριστώ πολύ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Να διανεμηθεί το κείμενο αυτό, για να το έχουν υπόψη οι συνάδελφοι, κατά τις αγορεύσεις τους.

Κύριοι συνάδελφοι, έχω την τιμή να ανακοινώσω στο Σώμα, ότι από τα δυτικά γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", παρακολουθούν τη συνεδρίασή μας είκοσι έξι μαθητές και δύο συνοδοί δάσκαλοί τους, από το Β' Δημοτικό Σχολείο Γλυκών Νερών της Ανατολικής Αττικής.

(Χειροκροτήματα απ'όλες τις Πτέρυγες)

Ο κ. Σαρρής έχει το λόγο.

ΔΗΜΗΤΡΙΟΣ ΣΑΡΡΗΣ: Κυρίες και κύριοι συνάδελφοι, όπως είχαμε την ευκαιρία να τονίσουμε κατά τη συζήτηση επί της αρχής του νομοσχεδίου χθες, σκοπός του παρόντος νομοσχεδίου είναι η οικονομική ενίσχυση των συνταξιούχων του Δημοσίου, μέχρι την επέκταση στις συντάξεις τους των νέων μισθολογίων, που θα ισχύσουν από 1ης Ιανουαρίου του 1997 και μετά, η αναπροσαρμογή των στρατιωτικών συντάξεων με βάση το νέο μισθολόγιο των εν ενεργεία στρατιωτικών, η ρύθμιση του συνταξιοδοτικού καθεστώτος του προσωπικού των Νομαρχιακών Αυτοδιοικήσεων, καθώς και η αντιμετώπιση διαφόρων συνταξιοδοτικών θεμάτων, προκειμένου να επιλυθούν ερμηνευτικά κυρίως προβλήματα και να ικανοποιηθούν αιτήματα που προτάθηκαν από διάφορες υπηρεσίες και φορείς.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Στο άρθρο 1 του υπό συζήτηση νομοσχεδίου, αναφέρεται η κλίμακα ενίσχυσης των συνταξιούχων του Δημοσίου με τις αυξήσεις που προβλέπονται και η ολοκλήρωσή της με την επέκταση των νέων μισθολογίων και στις συντάξεις του Δημοσίου, η οποία είναι εναρμονισμένη με τους γενικότερους στόχους για τη σταθεροποίηση της οικονομίας, με παράλληλη προσπάθεια αφ'ενός μεν για τη διασφάλιση του εισοδήματος των συνταξιούχων από τον προσδοκώμενο πληθωρισμό κατά το έτος 1997 και αφετέρου, να τεθούν οι βάσεις για ένα υγιές κοινωνικοασφαλιστικό σύστημα στο χώρο των συντάξεων του Δημοσίου, πράγμα που θα επιτευχθεί με την ολοκλήρωση της εφαρμογής των νέων μισθολογίων.

'Ετσι, με τις διατάξεις της παραγράφου 1 προβλέπεται η χορήγηση ποσοστιαίας αύξησης στις συντάξεις και τα βοηθήματα που καταβάλλονται στο Δημόσιο ως ακολούθως:

Πρώτον, για το ποσό σύνταξης ή βοηθήματος μέχρι του ποσού των εκατόν τράντα χιλιάδων δραχμών, κατά ποσοστό 2% από 1-1-1997 και κατά 2,5% από 1-7-1997.

Δεύτερον, για τμήμα σύνταξης ή βοηθήματος μέχρι του ποσού των εκατόν τριάντα χιλιάδων δραχμών κατά ποσοστό 2% από 1-1-1997 και κατά 2,5% από 1-7-1997.

Για τμήμα σύνταξης ή βοηθήματος από εκατόν τριάντα χιλιάδες μία δραχμή μέχρι διακόσιες ογδόντα χιλιάδες δραχμές κατά ποσοστό 1% από 1-1-1997 και κατά 1,25% από 1-7-1997.

Για τμήμα σύνταξης ή βοηθήματος άνω διακοσίων ογδόντα χιλιάδων δραχμών δεν χορηγείται αύξηση.

Αξίζει να τονίσουμε ότι οι αυξήσεις αυτές θα χορηγηθούν σε όλες τις συντάξεις που καταβάλλει το Δημόσιο, πολιτικές, στρατιωτικές, πολεμικές, Ο.Σ.Ε., ΕΛ.ΤΑ., υπαλλήλων ΤΑ ασφαλισμένων στο τέως ΤΑΚΕ, εθνική αντίσταση, Ο.Γ.Α., κ.λπ. καθώς και τα κατώτατα όρια αυτών. Με τις διατάξεις δε της παραγράφου 6 του άρθρου 1, σκοπείται να αυξηθούν από 1-1-1997, στα πλαίσια της εισοδηματικής πολιτικής, και τα καταβαλλόμενα επιδόματα σε άτομα με ειδικές ανάγκες μέχρι του ποσοστού 15%. Το ποσοστό δε αύξησης κατά κατηγορία δικαιούχων, καθορίζεται με κοινή απόφαση των Υπουργών Οικονομικών, Υγείας και Πρόνοιας, που δημοσιεύεται στην Εφημερίδα της Κυβερνήσεως.

Στο άρθρο 2 γίνεται πρόβλεψη για τους υπαλλήλους που υπηρετούν στο νέο θεσμό των Νομαρχιακών Αυτοδιοικήσεων, γιατί είναι γεγονός, ότι με τη θεσμοθέτηση του δεύτερου 

Σελίδα 7533 

βαθμού Τοπικής Αυτοδιοίκησης και τη στελέχωση των υπηρεσιών των Νομαρχιακών Αυτοδιοικήσεων, είτε με πρόσληψη προσωπικού είτε με τη μετάταξη υπαλλήλων από δημόσιες υπηρεσίες και Νομικά Πρόσωπα Δημοσίου Δικαίου, ανακύπτει και το θέμα της συνταξιοδοτικής τους τακτοποίησης, ώστε να επιδοθεί απερίσπαστο το προσωπικό στην υπηρεσία του νέου θεσμού.

Επειδή δε οι Νομαρχιακές Αυτοδιοικήσεις ως Οργανισμοί Τοπικής Αυτοδιοίκησης γενικής αρμοδιότητας, ασκούν δημόσια εξουσία, προκρίθηκε η λύση της υπαγωγής του προσωπικού αυτού στη συνταξιοδοτική προστασία του Δημοσίου. Συγκεκριμένα με τις διατάξεις του άρθρου 2 ορίζεται ότι το τακτικό προσωπικό των Νομαρχιακών Αυτοδιοικήσεων και τα μέλη των οικογενειών τους αποκτούν δικαίωμα σύνταξης από το Δημόσιο κατά τις γενικές διατάξεις του Κώδικα Πολιτικών και Στρατιωτικών Συντάξεων.

Δεύτερον, ρυθμίζεται το θέμα της υπαγωγής του προσωπικού των νομαρχιακών διοικήσεων στα ταμεία επικουρικής ασφάλισης και πρόνοιας των δημοσίων υπαλλήλων. 

Τρίτον, λαμβάνεται πρόνοια, ώστε το προσωπικό των δημοσίων υπηρεσιών και των Νομικών Προσώπων Δημοσίου Δικαίου που στελεχώνει της υπηρεσίες των Νομαρχιακών Αυτοδιοικήσεων, για να μη διαψευστούν οι συνταξιοδοτικές τους προσδοκίες να διατηρήσουν το συνταξιοδοτικό καθεστώς κύριας επικουρικής ασφάλειας, πρόνοιας και κοινωνικής περίθαλψης, δημόσιο ή ειδικό συνταξιοδοτικό καθεστώς του ΙΚΑ, που είχε στην υπηρεσία από την οποία προέρχεται. Και ακόμα επειδή μέχρι τη θέσπιση των διατάξεων αυτών οι υπάλληλοι των νομαρχιακών αυτοδιοικήσεων δεν υποβάλλονται σε ασφαλιστικές κρατήσεις, με συνέπεια να μη λογίζεται ως συντάξιμος ο χρόνος της υπηρεσίας που έχει διανυθεί μέχρι σήμερα, λαμβάνεται πρόνοια για την τακτοποίηση της εκκρεμότητας αυτής, η οποία συνίσταται στην έκδοση αναγνωριστικής πράξης κατά το άρθρο 66 του Κώδικα Πολιτικών και Στρατιωτικών Συντάξεων και την πληρωμή των σχετικών ασφαλιστικών εισφορών.

Με το άρθρο 3 προβλέπονται διατάξεις τέτοιες, ώστε να επιβεβαιωθεί ρητά και πάλι ο βασικός κανόνας του Συνταξιοδοτικού Δικαίου που διέπει όλους τους δημοσίους υπαλλήλους, πολιτικούς και στρατιωτικούς και δημόσιους λειτουργούς, ότι για τον κανονισμό της σύνταξης λαμβάνονται υπόψη μόνο ο βασικός μισθός του βαθμού ή του μισθολογικού κλιμακίου που έφερε ο υπάλληλος κατά την έξοδό του από την υπηρεσία, προσαυξημένος με το ανάλογο επίδομα χρόνου υπηρεσίας, η δε σύνταξη τότε μόνο αυξάνεται, όταν αυξηθούν τα μεγέθη αυτά.

'Ετσι, λοιπόν, ρητά το άρθρο 3 προβλέπει ότι αποκλείεται ο υπολογισμός στη σύνταξη ή στην αύξησή της, οιασδήποτε μορφής παροχής, επιδόματος, αποζημίωσης που καταβάλονται σε δικαστικούς λειτουργούς και υπαλλήλους γενικότερα του Δημοσίου βάσει δικαστικών ή υπουργικών αποφάσεων θεωρημένων ως συμπλήρωμα αποδοχών, ακόμα και αν με τις εν λόγω αποφάσεις χαρακτηρίζονται ως τακτικές αποδοχές μη επιτρεπομένου επίσης του επιμερισμού τους σε βασικό μισθό και χρονοεπίδομα, εφ'όσον τούτο δεν προβλέπεται ρητά από ειδική συνταξιοδοτική διάταξη.

Και αυτό προέκυψε από το γεγονός, ότι υπήρξαν πρόσφατες αποφάσεις του Ελεγκτικού Συνεδρίου, με τις οποίες ερμηνεύτηκαν κατά διαφορετικό τρόπο οι προαναφερόμενες διατάξεις στο διάστημα μεταξύ δηλώσεως και βουλήσεως του νομοθέτη. 'Εγινε, δηλαδή, δεκτό με σειρά αποφάσεων του δικαστηρίου αυτού του Ελεγκτικού Συνεδρίου, τα ποσά που αναγνωρίστηκαν ως οφειλόμενα και καταβλητέα στους εν ενεργεία δικαστικούς λειτουργούς ως διαφορές αποδοχών συγκρινόμενες με εκείνων των διευθυντών γιατρών του Ε.Σ.Υ. που απορρέουν από τις εφημερίες και το επίδομα άγονης περιοχής των τελευταίων, οι οποίες παροχές δεν αποτελούν μέρος των συντάξεων των αποδοχών των γιατρών του Ε.Σ.Υ.

'Ερχεται, λοιπόν, η διάταξη του άρθρου 3 να διορθώσει αυτήν την παρατυπία.

Με την παράγραφο του άρθρου 4, καθορίζεται ότι σε περίπτωση που κατά την εκτέλεση της πράξης αναπροσαρμογής, αν το συνολικό ποσό της νέας σύνταξης, συμπεριλαμβανομένου και του ειδικού καταβαλλομένου επιδόματος ανικανότητας, είναι μικρότερο από το συνολικό ποσό σύνταξης που καταβάλλεται από 1-7-1997, η προκύπτουσα διαφορά διατηρείται ως προσωπική και αμεταβίβαστη.

Ακόμα, με την παράγραφο 6 του άρθρου 4, τροποποιούνται οι παράγραφοι 1, 2, 3 του άρθρου 43 του Κώδικα Πολιτικών και Στρατιωτικών Συντάξεων και καθορίζεται νέο ποσοστό προσαύξησης της σύνταξης λόγω εξαμήνων πτητικών αλεξιπτωτιστού, υποβρυχίου καταστροφέα, καθώς και των εξαμήνων που διανύθηκαν στην περίοδο πολέμου.

Η τροποποίηση κρίνεται επιβεβλημένη μετά την αλλαγή των βασικών μισθών.

Με το ίδιο άρθρο προβλέπεται επαναπροσδιορισμός των επιδομάτων ανικανότητας των νόμων 1897/90 και 1977/91 λαμβανομένων υπόψιν των νέων μισθολογικών δεδομένων.

Θα ήθελα να χαιρετίσω την τροποποίηση που έκανε ο κύριος Υπουργός στο συγκεκριμένο σημείο που αναφερόταν στα θύματα της τρομοκρατίας. Είναι αναμφισβήτητο γεγονός, ότι το επίδομα ανικανότητας που χορηγείται στους στρατιωτικούς θύματα τρομοκρατίας για να καλύψουν τις αυξημένες δαπάνες περίθαλψης και της συνεχούς παρακολούθησης της υγείας τους και ότι οι έχοντες υψηλά ποσοστά, πάνω απο το 67%, έχουν μεγαλύτερη ανάγκη του επιδόματος αυτού, από εκείνους τους συναδέλφους τους που είχαν λιγότερα ποσοστά και παραμένουν στην ενεργό υπηρεσία, οι οποίοι κατά έναν τρόπο ειδικό αντιμετωπίζονται πιο ευνοϊκά. Οι ολικώς δηλαδή ανάπηροι να έχουν ιδιαίτερη αντιμετώπιση, παίρνοντας το ειδικό επίδομα επί του βασικού μισθού τους.

'Ετσι, λοιπόν, έρχεται να διορθωθεί το τριάντα πέντε εκατοστά του επιδόματος σε θύματα τρομοκρατίας, σε πενήντα εκατοστά, που είναι κάτι πολύ σημαντικό με το νέο μισθολόγιο.Θα υπάρξει δηλαδή ουσιαστική αύξηση στη σύνταξη που παίρνουν τα θύματα τρομοκρατίας. 

Με αυτόν τον τρόπο δίνεται το μήνυμα, ότι δεν ικανοποιείται μόνο το αίσθημα δικαιοσύνης, αλλά ότι και η Πολιτεία είναι δίπλα στα θύματα τρομοκρατίας, έτοιμη να προασπίσει τους θεσμούς και τους επιτελούντες το χρέος τους αστυνομικούς.

Με το άρθρο 6 γίνεται μνεία σχετικά με προβλήματα που υπάρχουν στο τακτικό προσωπικό του τέως Ταμείου Συντάξεως Εκτελωνιστών, που συνταξιοδοτούνται συμφωνα με το ν. 317/76 με ανάλογες διατάξεις του συνταξιοδοτικού καθεστώτος του Ι.Κ.Α.. Με το νόμο, όμως, 2217/94, το παραπάνω ταμείο καταργήθηκε και ο κλάδος συντάξεων συγχωνεύθηκε με τον κλάδο συντάξεων του ΤΕΒΕ. Για να μη δημιουργηθούν προβλήματα στη συνταξιοδοτική κάλυψη του εν λόγω προσωπικού, είναι απαραίτητη η προτεινόμενη διάταξη και μάλιστα αναδρομικά από τότε που ίσχυε η διάταξη από 22-10-94.

Με το άρθρο 7 γίνεται πρόνοια για το τακτικό προσωπικό του Χρηματιστηρίου Αξιών Αθηνών, που είχε υπαχθεί από το 1987 στη σχετική υπουργική απόφαση, στο ειδικό συνταξιοδοτικό καθεστώς στο Ι.Κ.Α., που είναι ανάλογο με αυτό των δημοσίων υπαλλήλων. Για να εξακολουθήσει να υπάγεται το τακτικό προσωπικό του πρώην Χρηματιστηρίου Αξιών Αθηνών στο ειδικό συνταξιοδοτικό καθεστώς του Ι.Κ.Α., είναι απαραίτητη η θέσπιση του παρόντος άρθρου 7 του νόμου και μάλιστα αναδρομικά από τη δημοσίευση του ν. 2324/95, με το οποίο ιδρύθηκε η "ΑΕ Χρηματιστήριο Αξιών Αθηνών", για να μη δημιουργηθούν κενά στην ασφαλιστική κάλυψη των υπαλλήλων.

Επίσης, εισηγούμαι την ψήφιση των τριων τροπολογιών που αναφέρονται στη ρύθμιση μισθολογικών προαγωγών και συνταξιοδοτικών θεμάτων των υπηρετούντων στην Ελληνική Αστυνομία, στο Πυροσβεστικό και Λιμενικό Σώμα, όπως έχει κατατεθεί από τους αρμόδιους Υπουργούς. Επίσης, εισηγούμαι και την τροπολογία που αφορά στον τρόπο υπολογισμού του εφάπαξ βοηθήματος, που χορηγείται από το Ταμείο Πρόνοιας Δημοσίων Υπαλλήλων, καθώς και στην παράταση ισχύος σε ό,τι αφορά την αυτοδίκαιη λύση της θητείας των Δ.Σ. των ασφαλιστικών οργανισμών.

Σελίδα 7534 

Με την ανάλυση, στο σύντομο αυτό χρόνο που μου δόθηκε, των άρθρων, καλώ τους κυρίους συναδέλφους να υπερψηφίσουν τα άρθρα του νομοσχεδίου με τίτλο "Ρύθμιση συνταξιοδοτικών θεμάτων στρατιωτικών και άλλες διατάξεις". Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, μετά και τις διορθώσεις που έκανε ο κύριος Υπουργός και τα όσα είπαμε στην Επιτροπή, βλέπω να υπάρχει ανταπόκριση στα αιτήματα που τέθηκαν από τους συναδέλφους στην Eπιτροπή.

Ξεκινώ από το άρθρο 1. Και στην Eπιτροπή είχαμε εκφράσει την αντίθεσή μας και θεωρούμε ότι αποτελούν εν πολλοίς εμπαιγμό προς τους συνταξιούχους των Ενόπλων Δυνάμεων και των Σωμάτων Ασφαλείας, αυτές οι κλιμακώσεις που προβλέπονται στο άρθρο 1 σχετικά με την εφαρμογή της εισοδηματικής πολιτικής. Αυτές οι αυξήσεις κλιμακωτές όπως είναι και στο χρόνο που καταβλήθηκαν ή θα καταβληθούν φανερώνουν ότι η αύξηση στις συντάξεις των στρατιωτικών υπολείπονται του 3%, χωρίς φυσικά να αφαιρέσει κανείς και το διορθωτικό ποσό του έτους 1996, που ουσιαστικά χάνεται.

Η κλιμάκωση που επέρχεται στις συντάξεις αυτής της κατηγορίας, αποτελεί νομίζω εμπαιγμό, για το λόγο ότι το ύψος των διακοσίων ογδόντα χιλιάδων δραχμών θεωρείται από την Κυβέρνηση ότι είναι ένας μισθός υψηλός για τα σημερινά δεδομένα, που δεν πρέπει να αναπροσαρμοσθεί. Εμείς διαφωνούμε με αυτό και γι' αυτό καταψηφίζουμε το συγκεκριμένο άρθρο.

Στην παράγραφο 2, του άρθρου 1 βλέπω κάτι που μου δημιουργεί κάποιες απορίες, κύριε Υπουργέ. Λέτε ότι οι "αυξήσεις της προηγουμένης παραγράφου χορηγούνται και σ' εκείνους που κατέστησαν ή θα καταστούν συνταξιούχοι μετά την 1-1-97". Μέχρις εδώ καλά. Παρακάτω λέτε: "Διατάξεις που διέπουν την καταβολή της ΑΤΑ στους συνταξιούχους που συγχρόνως ασχολούνται ως μισθωτοί στο δημόσιο τομέα, εξακολουθούν να ισχύουν". Δε λέτε, όμως, κάτι αντίστοιχο και για τους στρατιωτικούς. Είναι αυτό που σας λέγαμε, ότι δηλαδή δεν υπάρχει μηχανισμός αυτόματης αναπροσαρμογής των συντάξεων των ανδρών των Ενόπλων Δυνάμεων και των Σωμάτων Ασφαλείας και για το έτος 1998. Επομένως, για το 1998 θα χρειασθεί νέα νομοθετική ρύθμιση, αλλά δεν προτίθεσθε να κάνετε κάτι τέτοιο -αυτό προκύπτει από παρακάτω και θα το εξηγήσω- γιατί το 1998 είναι βέβαιο ότι οι άνδρες των Σωμάτων Ασφαλείας και των Ενόπλων Δυνάμεων δεν θα έχουν καμία απολύτως αύξηση στα πλαίσια βέβαια της εισοδηματικής πολιτικής, γιατί δεν προβλέπεται κάτι τέτοιο.

Εδώ με την Α.Τ.Α. δημιουργείται και κάτι ακόμη. Φανερώνει ότι η Κυβέρνηση προτίθεται, είτε με την επιδοματική πολιτική που ουσιαστικά υιοθετεί και στις συντάξεις των Ενόπλων Δυνάμεων, είτε με την προσωπική προσωρινή διαφορά όπως την ονομάζει, να δημιουργήσει και μια νέα διαφορά, ένα νέο κουτάκι, όπως λέμε στα συνταξιοδοτικά. Εάν δοθεί αναπροσαρμογή από την εισοδηματική πολιτική, αυτή δε θα ενσωματωθεί στα μισθολογικά κλιμάκια που έχουν δημιουργηθεί με τους εν ενεργεία, αλλά θα βγει και αυτό πάλι εκτός. 'Αρα το επιχείρημα της Κυβέρνησης ότι ενιαιοποιεί τις παραμέτρους, από τις οποίες προκύπτει η σύνταξη, δεν ισχύει, γιατί προτίθεται ξανά να τις δημιουργήσει. Αυτομάτως μέσα από το νομοσχέδιο προκύπτει ότι οι τυχόν αυξήσεις που θα δοθούν, αν και ποτέ δοθούν, μελλοντικά από την εισοδηματική πολιτική, αυτές δε θα ενσωματωθούν στα κλιμάκια, αλλά θα παραμείνουν έξω, ακριβώς για να μη συνυπολογίζεται η μελλοντική εισοδηματική πολιτική και επί αυτών των κλιμακίων, όπως ίσχυε μέχρι σήμερα.

Αυτά για το άρθρο 1. Βέβαια βλέπω στο άρθρο 1, ότι υπάρχει μια προσαύξηση 15% από 1ης Ιανουαρίου 1997 για τα άτομα με ειδικές ανάγκες. Πραγματικά και αυτό αποτελεί εμπαιγμό, γιατί γνωρίζουμε όλοι μας, ότι τα άτομα με ειδικές ανάγκες έχουν πρόσθετες υποχρεώσεις, που σημαίνει πρόσθετο κόστος γι'αυτούς και επομένως το 15% όχι μόνο δεν ικανοποιεί, αλλά ουσιαστικά και αυτό εμπαίζει.

'Εχουμε το άρθρο 2. Είναι πράγματι μια ρύθμιση που καταγράφεται στα θετικά αυτής της πρότασης νόμου. Από την άλλη μεριά, όμως, θα πρέπει να πούμε ότι ουσιαστικά υιοθετείται η πρόταση του συνδικαλιστικού κινήματος, αλλά και μεμονωμένων υπαλλήλων που μετατάχθηκαν ή αποσπάστηκαν στη Νομαρχιακή Αυτοδιοίκηση και που δημιουργήθηκαν τα προβλήματα με τα επικουρικά ταμεία. Είναι, όμως, μια προσωρινή λύση, δηλαδή η ένταξη στα δικαιώματα όλων των δημοσίων υπαλλήλων είναι αυτονόητη. Τα επικουρικά ταμεία και η ρύθμιση που γίνεται με την κατάταξη στα επικουρικά ταμεία προέλευσης του υπαλλήλου από την υπηρεσία που μετατάχθηκε ή αποσπάσθηκε, είναι μια λύση προσωρινή. Ασφαλώς δεν προβλέπεται τίποτε για τους νεοεισερχόμενους στη Νομαρχιακή Αυτοδιοίκηση, σε ποια επικουρικά ταμεία θα κατατάσσονται. Προβλέπεται κάποια επιτροπή που συμμετέχει και η ΑΔΕΔΥ, αλλά δε λέει γι'αυτούς τους νεοπροσλαμβανόμενους, αφορά μόνο τους μετατασσόμενους αυτήν την ώρα, που ήδη είναι δημόσιοι υπάλληλοι. Και αυτό, βεβαίως, αυτήν τη ρύθμιση την προσωρινή, η Κυβέρνηση την κάνει, γιατί είναι βέβαιο ότι όταν θα μας φέρει το ασφαλιστικό νομοσχέδιο, δε θα υπάρχει θέμα συζήτησης για πολλά απ'αυτά, γιατί είναι βέβαιο επίσης, απ'αυτά που βλέπουμε και στον Τύπο, ότι θα προβεί σε ενοποιήσεις ασφαλιστικών ταμείων και ακριβώς η προσωρινή αυτή ρύθμιση δεν έχει ουσιαστικό χαρακτήρα.

Στο άρθρο 3 σας είπαμε και στην κατ'αρχήν συζήτηση, κύριε Υπουργέ, δεν μπαίνουμε στη λογική να συζητήσουμε συνταγματικές παραβιάσεις, δηλαδή δεν μπαίνουμε στη λογική της συνταγματικής εκτροπής. Και έχουμε πει επανειλημμένως, ότι η επέμβαση της Νομοθετικής Εξουσίας στη Δικαστική Εξουσία αποτελεί συνταγματική εκτροπή και σαν τέτοια δεν τη συζητάμε. Θα μπορούσαμε να συζητήσουμε επί της ουσίας, αλλά νομίζω ότι όποια ρύθμιση θα έπρεπε να γίνει, πρέπει να γίνει μέσα από τη συνταγματική αναθεώρηση και όχι με τέτοιες νομοθετικές παρεμβάσεις. Είναι βέβαιο ότι σ'αυτό το σημείο -και έχουμε προειδοποιήσει την Κυβέρνηση και το επαναλαμβάνω και αυτήν την ώρα- ότι όλες αυτές οι νομικές διατάξεις θα ανατραπούν στην πράξη στα δικαστήρια, αλλά είμαι βέβαιος επίσης, ότι η Κυβέρνηση το κάνει αυτό συνειδητά, και τη συνταγματική εκτροπή και τα αποτελέσματα των προσφυγών, γιατί προσπαθεί μόνο και μόνο να κερδίσει χρόνο. Και ο χρόνος αυτός, δηλαδή μέχρι να ολοκληρωθούν οι δικαστικές διαδικασίες, η Κυβέρνηση ενδεχομένως υπολογίζει ότι θα έχει γίνει και η συνταγματική αναθεώρηση και με τη συνταγματική αναθεώρηση τότε, θα προσπαθήσει να λύσει το θέμα.

Ωστόσο προσπαθεί μόνο και μόνο λογιστικά να αποφύγει κάποιες δαπάνες και τίποτε περισσότερο.

Δε θα μπω στη λογική ούτε και των διορθώσεων αυτού του άρθρου. Γιατί οι διορθώσεις αυτές που μας έφερε ο κύριος Υπουργός σήμερα, ουσιαστικά αφορούν διαχωρισμό των αμετακλήτων αποφάσεων από τις προσωρινές αυτές που βρίσκονται δηλαδή σε εξέλιξη, γιατί τις αμετάκλητες ασφαλώς τις βγάζει απέξω, αλλά γι' αυτές που βρίσκονται σε εκκρεμότητα, ουσιαστικά κλείνει τις πόρτες. Αφήνει, λοιπόν, απέξω αυτά, για τους προφανείς λόγους που σας ανέφερα.

Στο άρθρο 4. Εδώ πραγματικά είναι οι πολύ μεγάλες ενστάσεις που έχουμε επί του νομοσχεδίου. Είναι η καρδιά του νομοσχεδίου ουσιαστικά, γιατί όλες οι άλλες διατάξεις είναι αποσπασματικές, δεν έχουν καμία συνάφεια με τον τίτλο του νομοσχεδίου, αλλά και με την ουσία του νομοσχεδίου.

Πρώτη παρατήρηση: 'Οσοι εξέρχονται 31-12-96 αναπροσαρμόζονται οι συντάξεις τους, αλλά οι διατάξεις που προβλέπονται από 1-1-97 δεν αφορούν εκείνους που παραιτήθηκαν ή αποστρατεύθηκαν τη δωδεκάτη ώρα της 31-12-96 και επομένως υπάρχει μια κατηγορία ανθρώπων όχι μεγάλη, γύρω στα οκτώ έως δέκα άτομα, οι οποίοι χάνουν με ένα μερίδιο από το εφάπαξ, περίπου της τάξης του ενός εκατομμυρίου, δηλαδή μια δαπάνη περίπου οκτώ εκατομμυρίων δραχμών, που βεβαίως βρίσκει ασυγκίνητη την Κυβέρνηση και εντάσσεται ίσως στις γενικότερες περικοπές που θα αναφερθώ και στο εφ'άπαξ των δημοσίων υπαλλήλων.

Σελίδα 7535 

Οι ρυθμίσεις που γίνονται στις στρατιωτικές συντάξεις και τα επιδόματα -θα πούμε παρακάτω- που δόθηκαν, για να περιορίσουν τη μείωση των αποδοχών από τη μη τιμαριθμοποίηση της φορολογικής κλίμακας, ουσιαστικά καλύπτουν τα δύο χρόνια 1997 και 1998. Επομένως αυτά τα ποσά είναι απώλειες της φορολογικής κλίμακας, απώλειες του διορθωτικού ποσού, που δε δίνεται από 31-12-1996 και φυσικά, απώλειες από τη μη τιμαριθμική αναπροσαρμογή μέσα στο 1998. Και αυτό η Κυβέρνηση το εμφανίζει παρακάτω, με τα επιδόματα αυτά σαν βαρύγδουπες αυξήσεις-παροχές προς τους συνταξιούχους, ενώ ουσιαστικά είναι ψευδεπίγραφες. Είναι παραπλάνηση, όχι μόνον των συνταξιούχων, αλλά νομίζω και της Εθνικής Αντιπροσωπείας και σαν τέτοιες ακριβώς τις καταγράφω.

Σε ό,τι αφορά τώρα τις εκκρεμείς δίκες, καταργεί τις οποιεσδήποτε εκκρεμείς δίκες, που έχουν προσφύγει οι συνταξιούχοι, στα πλαίσα ακριβώς, όπως ανέφερα, του προηγούμενου άρθρου. Και νομίζω ότι αυτό δεν αρμόζει σε μια ευνομούμενη πολιτεία, σε μια συντεταγμένη πολιτεία, που θέλει να βλέπει τους πολίτες, αλλά θέλει και οι πολίτες να τη σέβονται.

Στην παράγραφο 6 του άρθρου 4 προβλέπονται οι αυξήσεις για τα πτητικά, για τους αλεξιπτωτιστές και ορισμένες άλλες συντάξεις πολεμικής περιόδου. Οι προσαυξήσεις, που δίνονται γι'αυτούς τους ανθρώπους, οι οποίοι, εν ενέργεια, επιδίδοντο σε κάποιες επικίνδυνες αποστολές σε διατεταγμένη υπηρεσία, μειώνονται στο 50% απ'ό,τι ήταν μέχρι σήμερα. Η Κυβέρνηση ισχυρίζεται, ότι η βάση υπολογισμού γι'αυτές ακριβώς τις προσαυξήσεις, έχει μεγαλώσει, ύστερα από την ενιαιοποίηση των μισθολογικών κλιμακίων, σε σχέση με το προηγούμενο μισθολόγιο. Πράγματι, έτσι είναι.

'Ομως, υπήρχε και υπάρχει πάγιο αίτημα αυτών των ανθρώπων, επειδή ακριβώς αυτά τα επιδόματα, αυτές οι προσαυξήσεις του μισθού δεν ανταποκρινόντουσαν και δεν ανταποκρίνονται, βέβαια, στους κινδύνους, αλλά το κυριότερο, δεν αποτελούσαν και δεν αποτελούν κίνητρο σε ανθρώπους εν ενέργεια, αλλά και στην περίοδο της σύνταξης, να επιδίδονται σ'αυτές τις ενέργειες. 

Και ασφαλώς, κύριοι συνάδελφοι, θα γνωρίζετε, όλοι ότι αυτές είναι οι ομάδες ανορθόδοξου πολέμου ουσιαστικά, που έχουν και ιδιαίτερους κινδύνους.

Νομίζω, ότι η Κυβέρνηση, έστω και την τελευταία στιγμή, τουλάχιστον, αν δεν διπλασιάσει, θα πρέπει να βελτιώσει αυτό το σημείο.

'Οσον αφορά τώρα την Α.Τ.Α., στην παράγραφο 8 του άρθρου αυτού, εκεί ακριβώς φαίνεται η πρόθεση της Κυβέρνησης, κύριε Υπουργέ, γιατί λέει: "...με βάση τις διατάξεις του παρόντος άρθρου, το ποσό της Α.Τ.Α. και των αυξήσεων που έχουν χορηγηθεί μετά την κατάργησή της, συμπεριλαμβανομένων και των διορθωτικών ποσών" -είναι αυτά που σας έλεγα πιο νωρίς- "όπως αυτά έχουν διαμορφωθεί την 31η Δεκεμβρίου 1996." Δηλαδή πηγαίνουν σε ξεχωριστό κουτάκι, έξω από τα διαμορφούμενα κλιμάκια. Και εδώ, καταρρίπτει και το επιχείρημα, που είχε πει η Κυβέρνηση όταν συνεζητείτο το μισθολόγιο των δημοσίων υπαλλήλων, ότι ενιαιοποιεί τα κλιμάκια, δηλαδή τις σειρές, για να μπορεί κάθε φορά να εφαρμόζει μια εισοδηματική πολιτική και να ξέρει, πόσο θα της κοστίσει. 'Αρα, συνεχίζεται η επιδοματική πολιτική ακριβώς και στις συντάξεις.

Χαίρομαι, κύριε Υπουργέ, που μας φέρατε σήμερα διόρθωση από το 35% για την ανικανότητα που προβλεπόταν στο αρχικό σχέδιο, στο 50%. Γιατί πράγματι το είχα σημειώσει για παρατήρηση.

Στο άρθρο 5, η πρώτη παρατήρηση είναι στην παράγραφο 2. Λέτε, ότι ο χρόνος μαθητείας ή πρακτικής άσκησης ή εμπειρίας που τυχόν απαιτήθηκε για την απόκτηση άδειας ασκήσεως επαγγέλματος, δεν συμπεριλαμβάνεται ως χρόνος πραγματικής υπηρεσίας.

'Ομως, εδώ, ξεχνάτε -και θέλω να με προσέξετε, κύριε Υφυπουργέ,- ότι υπάρχουν ορισμενες διαφοροποιήσεις. Υπάρχει π.χ. η σχολή των φαρμακοποιών που είναι μεν τέσσερα χρόνια και λαμβάνεται σαν τέσσερα χρόνια ο χρόνος πραγματικής υπηρεσίας, αλλά δεκαπέντε μήνες αυτοί οι άνθρωποι ουσιαστικά εκπαιδεύονται, ακριβώς, γιατί με βάση αυτή την εκπαίδευση η οποία είναι υποχρεωτική, δεν μπορούν να ασκήσουν το επάγγελμα του φαρμακοποιού.

Θα έπρεπε, και θα σας παρακαλέσω να κάνετε μία πρόβλεψη γι'αυτούς τους ανθρώπους, οι οποίοι ήρθαν μετά τη συζήτηση στην Επιτροπή, γιατί και εγώ προσωπικά δεν το είχα επισημάνει τότε.

Για τις επανακρίσεις οίκοθεν: Γιατί βάζετε, κύριε Υφυπουργέ, τα νέα οικονομικά αποτελέσματα να εφαρμόζονται από την επομένη μέρα της νέας πράξης συνταξιοδότησης και δεν βάζετε από την 1.1.97; Και εδώ περικοπές και πόσες είναι αυτές οι περικοπές; Τις έχετε υπολογίσει και βάζετε από την επομένη μέρα της πράξης συνταξιοδότησης, της οίκοθεν πράξης που θα βγάλετε εσείς;

(Στο σημείο αυτο ακούγεται ο προειδοποιητικός ήχος λήξης του χρόνου ομιλίας του κυρίο Βουλευτή).

Κύριε Πρόεδρε, ζητών την κατανόησή σας...

ΠΡΟΕΔΡΕΥΩΝ (Λουκάς Αποστολίδης): Κύριε Ρεγκούζα, ήταν πέντε λεπτά,

έγιναν δέκα, έχουμε φθάσει στα δεκαέξι λεπτά...

ΑΔΑΜ ΡΕΓΚΟΥΖΑΣ: Νομίζω, ότι οι Εισηγητές είναι εκείνοι που έχουν και τις μεγαλύτερες παρατηρήσεις και σ'αυτό το πλαίσιο δεχτήκαμε να γίνει συζήτηση με ενιαιοποίηση, των δέκα άρθρων...

ΠΡΟΕΔΡΕΥΩΝ (Λουκάς Αποστολίδης): Ακούστε, κύριε Ρεγκούζα: Από πέντε λεπτά, πήγαμε στα δέκα λεπτά. Από τα δέκα λεπτά, στα δεκαέξι λεπτά. Πόσα λεπτά δηλαδή θέλετε για να ολοκληρώσετε;

ΑΔΑΜ ΡΕΓΚΟΥΖΑΣ: Τι να κάνουμε;

ΕΥΑΓΓΕΛΟΣ ΜΕΙΜΑΡΑΚΗΣ: Μα, κύριε Πρόεδρε...

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, δεν έχετε το λόγο.

Κύριε Ρεγκούζα, σας το λέω, γιατί αν όλοι οι Εισηγητές πάρουν ίσο χρόνο με το χρόνο που έχετε μέχρι στιγμής χρησιμοποιήσει, δεν θα τελειώσουμε στις δύο η ώρα και αυτό είναι ομόφωνη απόφαση.

ΑΔΑΜ ΡΕΓΚΟΥΖΑΣ: Θα τελειώσουμε, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Δεν βλέπω πώς θα τελειώσουμε.

ΑΔΑΜ ΡΕΓΚΟΥΖΑΣ: Εάν θεωρείτε ότι αυτές οι παρατηρήσεις που γίνονται δεν χρειάζονται, να μην τις κάνω, αλλά νομίζω ότι είναι πολύ σημαντικές.

Επίσης, κύριε Υπουργέ, σ'αυτό το σημείο, στην παρ. 5 του άρθρου 5 λέτε, ότι το Γενικό Λογιστήριο είπε, αυτό που σας είπα, για την επόμενη μέρα. Σε οποιοδήποτε στάδιο -λέτε- τίθενται στο αρχείο εκκρεμείς υποθέσεις που βρίσκονται στη διαδικασία των δικών. Εμείς θεωρούμε, ότι κακώς το βάζετε και δεν έπρεπε να συμπεριληφθεί, γιατί ουσιαστικά παρεμβαίνετε εκ των υστέρων με νομοθετική ρύθμιση σε ζητήματα τα οποία βρίσκονται στα δικαστήρια.

Στην παρ. 8 του άρθρου 5, όπως σας είπαμε και στην Επιτροπή, υπήρξε μία ολόκληρη ανάλυση για τις συντάξεις των φονευθέντων στα 'Ιμια. Σας είπαμε να μην επιμείνετε να εκτιμάτε και να αποτιμάτε τη ζωή των ανθρώπων που έπεσαν στα πεδία για την υπεράσπιση των ηθικών αρχών και των ιδανικών του 'Εθνους, με τρία εκατομμύρια δραχμές. Γιατί δεν τους συμπεριλαμβάνετε στις ευεργετικές διατάξεις των συντάξεων που προβλέπονται σ'αυτή την κατηγορία και επιμένετε ακριβώς για τα τρία εκατομμύρια κατά κεφαλήν; Εμείς θεωρούμε, ότι η ζωή των φονευθέντων για την Πατρίδα δεν αποτιμάται με κατά κεφαλήν εφάπαξ. Θα πρέπει να διασφαλιστεί η ομαλή πορεία, αν μη τι άλλο η συνέχεια της οικογένειας αυτών των ανθρώπων που έδωσαν την ζωή τους για την Πατρίδα. Και κάνουμε έκκληση, έστω και την τελευταία στιγμή, να κάνετε κάτι.

Σε ό,τι αφορά το άρθρο 6, πραγματικά εντάσσεται, όπως ακριβώς το άρθρο που αφορά τη Νομαρχιακή Αυτοδιοίκηση. Δεν έχουμε να κάνουμε καμία παρατήρηση. Θεωρούμε ότι υπάρχουν οι θετικές πλευρές αυτού του άρθρου.

Σελίδα 7536 

Σε ό,τι αφορά το άρθρο 7, ισχύει ό,τι και στο άρθρο 6.

Ερχόμαστε στο άρθρο 8. Με τη διόρθωση που κάνατε στα άρθρα 7, 11 και 15 που τα αναριθμήσατε σε άρθρα 12, 16 και 20, ουσιαστικά είδατε και σεις ο ίδιος, ότι με τα αρχικά ποσά δεν καλύπτονται ούτε οι απώλειες από τη μη τιμαριθμοποίηση της φορολογικής κλίμακας. Νομίζω, ότι αυτά τα ποσά και όπως τα διαμορφώσατε,θα έλεγε κανείς, ότι είναι ένα μικρό βήμα, αλλά δεν είναι αποφασιστικό βήμα για να καλύψει τις άλλες ατέλειες και τις άλλες περικοπές των επιδομάτων που κάνατε, όπως της ευδοκίμου παραμονής, τα άλλα που έχουν προβλεφθεί μέσω των ταμείων αλληλοβοηθείας και που υπάρχει σχετική πρόβλεψη και στον προϋπολογισμό και φυσικά ούτε και του επιδόματος εξομάλυνσης, τα επιδόματα αναπηρίας και όλα αυτά που είπαμε προηγουμένως.

Κύριε Υπουργέ, σε ό,τι αφορά τις προαγωγές και τις μισθολογικές προαγωγές των αξιωματικών των Ενόπλων Δυνάμεων και των Σωμάτων Ασφαλείας στο άρθρο 8 παράγραφος 2 έχω να κάνω μία παρατήρηση.

Στην παράγραφο 2, περίπτωση Α' ενώ είχατε είκοσι εννέα χρόνια υπηρεσίας αρχικά, το κάνατε τριάντα χρόνια υπηρεσίας. Είχατε υποσχεθεί στους εκπροσώπους των φορέων ότι θα είναι είκοσι εννέα χρόνια υπηρεσίας. Εγώ έχω ένα αρχικό κείμενο τροπολογίας, που τους είχατε πει ότι θα γίνει αποδεκτό με είκοσι εννέα χρόνια και τώρα το κάνατε τριάντα.

Στην παράγραφο γ' από είκοσι οκτώ έτη που λέγατε, το κάνετε είκοσι εννέα έτη τώρα και προσθέτετε "στην υπηρεσία στο Σώμα", που αφορά κυρίως τους άνδρες της Πυροσβεστικής Υπηρεσίας. Αρχικά τους είχατε πει, ότι θα είναι είκοσι έξι έτη συν δύο έτη τα στρατιωτικά, σύνολο είκοσι οκτώ, τώρα λέτε είκοσι εννέα έτη, πραγματικής υπηρεσίας στο Σώμα. Ουσιαστικά τους προσθέτετε τρία επιπλέον έτη.

Θα ήθελα, λοιπόν, να σας παρακαλέσω, το είκοσι εννέα να γίνει είκοσι οκτώ και να διαγραφούν οι λέξεις "υπηρεσία στο Σώμα" ακριβώς για να είσθε ειλικρινείς και συνεπείς με αυτά που είχατε πει πριν.

Επίσης, στην περίπτωση Δ', στη μισθολογική προαγωγή που βάζετε μέσα, δεν συμπεριλαμβάνετε τους αξιωματικούς, που έχουν συνταξιοδοτηθεί πριν από τις 5.12.94. Υπήρχαν κάποιοι, που αποστρατεύτηκαν με όλες αυτές τις προϋποθέσεις που λέτε. Αυτό ισχύει για όλους όσους αποστρατεύτηκαν μετά τις 5.12.94. Στην περίπτωση αυτή που σας αναφέρω είναι πάρα πολύ λίγοι. Αφορά κυρίως, αξιωματικούς της Ελληνικής Αστυνομίας, και δεν συμπεριλαμβάνονται.

Στο άρθρο 9 που αφορά το εφάπαξ των δημοσίων υπαλλήλων, νομίζω, ότι δεν έχετε επιχειρήματα. Και δεν νομίζω ότι αντέχουν τα επιχειρήματα, που λένε ότι δεν μειώνεται το εφάπαξ των δημοσίων υπαλλήλων. Η μία μείωση έρχεται από τον υπολογισμό του μέσου όρου των μισθών της τελευταίας πενταετίας, σε σχέση με τον τελευταίο μήνα συνταξιοδότησης, που ήταν μέχρι τώρα. Και αφορά βεβαίως αυτούς που βγαίνουν σε σύνταξη μετά την 1.1.97.

Η δεύτερη απώλεια έρχεται από τη μείωση του συνολικού ποσού μεταξύ βασικού μισθού και χρονοεπιδόματος, σε σχέση με την προσωπική διαφορά που παρακρατείται.

Η τρίτη διαφορά προέρχεται από τη διαχρονική μείωση προσαρμογής στην εισοδηματική πολιτική, σε σχέση με τις αυξήσεις που γινόντουσαν μέχρι σήμερα και που προτείνει και σήμερα ακόμη, το Ταμείο Πρόνοιας Δημοσίων Υπαλλήλων για αύξηση μέσα στο 1997 της τάξεως του 12%.

Υπάρχει μία ανακολουθία. Δεν λέω τίποτα για τη συνδικαλιστική σας οργάνωση στην ΑΔΕΔΥ και για το ρόλο της, ωστόσο όμως παραμένει και καταγράφεται ότι η κοινωνική πολιτική που ασκείτε, ξεκινάει από τους πολύτεκνους, έρχεται στους μικροαγρότες, στους μικρομεσαίους, φτάνει στα θύματα των αξιωματικών στα 'Ιμια και καταλήγει στους δημοσίους υπαλλήλους και στους συνταξιούχους με περικοπές στις συντάξεις, φθάνοντας στο σημείο να μειώνετε το εφάπαξ. Και πιστεύω, ότι θα μας φέρετε και νέες εκπλήξεις με το ασφαλιστικό νομοσχέδιο για περαιτέρω μείωσή του.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, μία σύντομη διόρθωση θα ήθελα να κάνω στον κ. Ρεγκούζα.

Χαίρομαι κατ' αρχήν που άρχισε επιτέλους να βλέπει και τις θετικές πλευρές του νομοσχεδίου.

ΑΔΑΜ ΡΕΓΚΟΥΔΑΣ: Πάντα τις βλέπουμε.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχω την εντύπωση, ότι αν παρατεινόταν κι άλλο η συζήτηση και η εξέτασή του, θα κατέληγε σε πολύ περισσότερες θετικές διαπιστώσεις.

Μία μόνο διόρθωση θέλω να κάνω. Ουδέποτε, κύριε Ρεγκούζα, υποσχέθηκα πράγματα, τα οποία μετά δεν έκανα.

ΑΔΑΜ ΡΕΓΚΟΥΔΑΣ: Ο κ. Ρωμαίος.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Οι προτάσεις του Υπουργείου Οικονομικών εκφράζονται μέσω των κατατεθεισών διατάξεων του νομοσχεδίου και τίποτα περισσότερο.

Δεν υπήρξε ποτέ στιγμή, που εγώ ανακοίνωσα οτιδήποτε ή υποσχέθηκα αυτά τα έτη, τα οποία είπατε και μετά να μη γίνουν. Ο,τι ανακοινώνουμε είναι αυτό το οποίο καταθέτουμε και είναι αυτό το οποίο γνωστοποιούμε στους ενδιαφερόμενους. Δεν έχουμε διπλές και τριπλές γλώσσες, όπως άλλα Κόμματα συνηθίζουν.

Ευχαριστώ.

ΑΔΑΜ ΡΕΓΚΟΥΔΑΣ: Κάντε αυτές τις τροποποιήσεις, που σας υπέδειξα, τουλάχιστον. Κάντε τα τριάντα έτη, είκοσι εννέα και τα είκοσι εννέα έτη, είκοσι οκτώ.

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εργασίας και Κοινωνικών Ασφαλίσεων κ. Φαρμάκης έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα παρακαλέσω επειδή δεν ήμουν στην έναρξη της κατ' άρθρον συζήτησης, να κάνω μία ασήμαντη διόρθωση, που προτείνεται από την ΑΔΕΔΥ και κάναμε δεκτή στο άρθρο 9, που αναφέρεται στο εφ'άπαξ των δημοσίων υπαλλήλων.

Στο άρθρο 9 στην παράγραφο 3 και στον ένατο στίχο να αντικατασταθεί η φράση "για τις συντάξεις" με τη φράση "για τους μισθούς". Αντί "για τις συντάξεις" λέμε "για τους μισθούς". Το ίδιο να συμβεί και στο δέκατο πέμπτο στίχο της ιδίας παραγράφου που επαναλαμβάνεται. Το "για τις συντάξεις" να γίνει και εκεί "για τους μισθούς". Το ίδιο επίσης να συμβεί και στην επόμενη παράγραφο στην παράγραφο 4 στον τέταρτο στίχο.

Τίποτα άλλο, για να είναι γνωστό από εδώ και πέρα σε όσους τοποθετηθούν.

ΕΥΑΓΓΕΛΟΣ ΜΕΙΜΑΡΑΚΗΣ: Αυτό το ζητάει η ΑΔΕΔΥ; Να μας το αιτιολογήσετε.

ΙΩΑΝΝΗΣ ΚΑΡΑΚΩΣΤΑΣ: Να μας το αιτιολογήσετε.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Ασε κανένα καλό να διορθώνουν, κύριε συνάδελφε.

ΠΡΟΕΔΡΕΥΩΝ (Λουκάς Αποστολίδης): Ο Αντιπρόεδρος κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, θα προσπαθήσω να είμαι σύντομος και για να το πετύχω αυτό θα επιχειρήσω να συγκεντρώσω τη μεγαλύτερη προσοχή και τις περισσότερες παρατηρήσεις στα δύο-τρία πιο σημαντικά άρθρα του νομοσχεδίου.

Στο άρθρο 1 έχουμε διατυπώσει κατ' επανάληψη την άποψή μας και στην Επιτροπή και στην επί της αρχής συζήτηση. Είναι φανερό ότι η Κυβέρνηση δεν θα προσδοκούσε να σηκώσουμε το χέρι υπέρ αυτού του άρθρου όταν είναι στραγγαλιστική η λαβίδα για τα εισοδήματα και τις συντάξεις των εργαζομένων στο Δημόσιο και ευρύτερα. Δεν μπορούσε να βγει από εμάς το ναι με μηδεν αύξηση στους συνταξιούχους όταν τα κέρδη των μονοπωλίων αυξάνουν πάνω από 2.000%. Αλλά σε αυτό το άρθρο υπάρχει μία παράγραφος που αναφέρεται στην αύξηση του επιδόματος στα άτομα με ειδικές ανάγκες.

Φαίνεται απο πρώτη ματιά, ότι είναι σημαντικό το 15% αύξηση, που αναφέρε, στα επιδόματα των ατόμων με ειδικές

Σελίδα 7537 

ανάγκες. Είναι πράγματι, από πρώτη ματιά σημαντικό. Δεν είναι, όμως στην ουσία καθόλου σημαντικό. Και σαν ποσοστό 15% να δίνονταν σε όλους, πάλι δεν είναι σημαντικό. 'Οσοι είχαν την ευκαιρία να παρακολουθήσουν χθες τη συζήτηση και την ομιλία συγκεκριμένου συναδέλφου, που ανέλυσε το θέμα, θα διαπίστωσαν ότι πρόκειται για μία τραγική κατάσταση και επομένως, χρειάζεται μία γενναία παρέμβαση της Κυβέρνησης, του Κράτους, για τη στήριξη αυτών των ατόμων, γιατί ορκίστηκαν ότι δεν θα ξανακατέβουν στην ζητιανιά. Αυτό να είναι καθαρό.

Αλλά υπάρχει και κάτι άλλο που ενδεχομένως να μην το πρόσεξαν και εκείνοι ακόμη που έχουν εξειδικευτεί με το αντικείμενο αυτό, θα έλεγα. Λέει το άρθρο "μέχρι 15% αύξηση στα άτομα με ειδικές ανάγκες". Δηλαδή μέχρι 15% με κοινή απόφαση των τάδε τάδε Υπουργών, καθορίζεται το ποσοστό αύξησης κατά κατηγορία δικαιούχων. Δηλαδή μπορεί να είναι από 0,1% μέχρι 15%.

'Η θα φύγει το "μέχρι το 15%" ή αλλιώς μπορουμε άνετα, χωρίς καμία επιφύλαξη, να μιλήσουμε για εμπαιγμό της Κυβέρνησης προς τα άτομα με ειδικές ανάγκες.

Πέρα από αυτό δεν συμφωνούμε με το 15%. Πρέπει να είναι, επαναλαμβάνω, γενναία η αύξηση σε αυτόν τον κόσμο.

Στο άρθρο 2 είχαμε διαπιστώσει τη θετική μας άποψη με κάποιες επιφυλάξεις. Δεν θα σταθώ σε αυτό. Είναι τεχνικού χαρακτήρα άρθρο. 'Επρεπε να γίνει. Υπάρχει, όπως είμαι σε θέση να γνωρίζω, η ομόφωνη απόφαση του οργάνου της ΑΔΕΔΥ. 'Εχει σημασία αυτό. Και έχει ποιοτική διαφορά η ομόφωνη απο το κατά πλειοψηφία.

Αλλά σε ένα σημείο ήθελα μια διευκρίνηση στο τέλος, αν θέλει ο κύριος Υπουργός. Στο σημείο πέντε του άρθρου 2 γίνεται λόγος για κατάθεση των εισφορών των εργαζόμενων, αυτών των εργαζομένων που πάνε από την Τοπική Αυτοδιοίκηση στο Δημόσιο. Για μεν την εργοδοσία θα καταθέτουν οι υπηρεσίες το μέρος της εισφοράς τους, αυτό που τους αναλογεί, ενώ εκείνο που αφορά τους εργαζόμενους, θα το καταθέτουν οι ίδιοι.

Αν κυριολεκτήσουμε και είναι έτσι -φαντάζομαι δεν είναι έτσι- και αφήσουμε να πάνε οι ίδιοι οι εργαζόμενοι να δώσουν την εισφορά που πρέπει να δώσουν, οδηγούμαστε σε ένα άλλο καθεστώς. Αυτό δεν ισχύει πουθενά. Θέλετε να πούμε για το ΙΚΑ που είναι ο πιο γνωστός Οργανισμός; Γίνεται παρακράτηση των εισφορών από τους εργαζόμενους από τις υπηρεσίες από τις επιχειρήσεις και κατατίθενται στα ασφαλιστικά ταμεία, εν πάσει περιπτώσει πρέπει να κατατίθενται.

Πιστεύω ότι είναι παρεξήγηση, το πιο πιθανό.

Στο άρθρο 3. Και στην Επιτροπή και στην Ολομέλεια διατυπώσαμε τη γενική μας υποστήριξη σε αυτό το άρθρο. Τι θέλουμε να σημειώσουμε, επειδή πρέπει ν'αφουγκράζεται κανείς τις παρατηρήσεις που γίνονται, τις σκέψεις που κατατίθενται εδώ. Και δεν πρέπει η Κυβέρνηση να κλείνει τ'αυτιά στις προτάσεις και παρατηρήσεις που ακούγονται και πολύ περισσότερο στις ανησυχίες και στις αγωνίες ορισμένων Βουλευτών. Πράγμα που σημαίνει δηλαδή, ότι αυτό το άρθρο κατά τη γνώμη μας, ύστερα απ'οσα ακούστηκαν, θέλει μία γενική αναμόρφωση, ώστε να μην προκύπτει συμπέρασμα ότι υποκρύπτονταν δόλος στις ενέργειες των δικαστών. Να φύγει αυτό, γιατί δημιουργεί μία άλλη κατάσταση στο χώρο των δικαστών. Μπορεί να κατηγορήσουμε όσον αφορά το Κόμμα μας, τους δικαστές για πλήθος όσα παραπτώματα στην απόδοση της δικαιοσύνης ή γενικότερα, για τον ταξικό της χαρακτήρα κ.λπ. Αλλά, δεν μπορούμε να οδηγηθούμε στην άποψη ότι υποκρύπτονταν δόλος για τέτοια ταπεινά και ασήμαντα ζητήματα.

Με αυτή την έννοια έγιναν ορισμένες παρατηρήσεις, που πιστεύουμε ότι αυστηροποιούν ακόμη περισσότερο την κατάσταση. Η Κυβέρνηση πρέπει να πάρει υπόψη αυτό τον παράγοντα, ότι, δηλαδή, πριν γίνουν οι διορθωτικές παρεμβάσεις του Υπουργού, είχαμε πει να φύγει ολόκληρη η παρ.3 του

άρθρου 3 γιατί αφήνει τέτοιες εντυπώσεις.

Στο άρθρο 4 επιμενουμε να υποστηρίζουμε τις γνωστές απόψεις για αλλαγή της βάσης. Τώρα δεν υπάρχει και περιθώριο να αναλύουμε, να λέμε τα ίδια και τα ίδια . Εξάλλου καταγράφηκαν από την Κυβέρνηση. 'Εγραψε, δηλαδή, στα παλιά της υποδήματα τα όσα έχουν ειπωθεί και κατά τη συζήτηση του νομοσχεδίου, για το μισθολόγιο. Εμείς νομίζουμε, ότι τα πέταξε στο καλάθι των αχρήστων γιατί δεν τα θεώρησε βάσιμα.

Ωστόσο θα επιμείνουμε σε ένα απλό πράγμα. Στην περίπτωση του άρθρου 4 που αφορά τους αξιωματικούς, εκεί που λέμε ότι βασικός μισθός αποτελείται από το βασικό, από το χρονοεπίδομα, από την ΑΤΑ κλπ. να προστεθεί τουλάχιστον το επίδομα ευθύνης το επίδομα εξομάλυνσης, ώστε να ανεβάσει το επίπεδο της βάσης πάνω στο οποίο υπολογίζονται οι συντάξεις. Είναι το μίνιμουμ που προτείνουμε αυτήν τη στιγμή.

Πρέπει να υπογραμμίσουμε, ότι επιμένουμε στο 80% των συνολικών αποδοχών των εν ενεργεία συναδέλφων τους. Αλλά κάνουμε μία προσπάθεια μήπως πείσουμε την Κυβέρνηση, για να δώσει κλιμακωτά τις αυξήσεις ώστε να φτάσου στο 80%.

(Στο σημείο αυτό ακούγεται ο προειδοποιητικής ήχος λήξης του χρόνου ομιλίας του Βουλευτή)

Κύριε Πρόεδρε, λίγο ανοχή παρακαλώ.

ΠΡΟΕΔΡΕΥΩΝ (Λουκάς Αποστολίδης): Συνεχίστε.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Προτείνουμε:

Μέχρι το τέλος του 1997 να είναι το 70% των εν ενεργεία συνολικών αποδοχών και μέχρι το τέλος του 1998 να φθάσει το 80% των εν ενεργεία συνολικών αποδοχών.

Αυτό το λέμε, τώρα γιατί παίρνουμε υπόψη μας μήπως υπάρχουν κάποια ταμειακά προβλήματα πράγμα που σημαίνει, ότι θέλουμε να βοηθήσουμε τη κατάσταση, να διευκολύνουμε. Από εκεί και πέρα δεν έχουμε άλλο περιθώριο από τη πλευρά μας να κάνουμε τις πολιτικές μας θέσεις λάστιχο. Και αυτό που λέω από μια άποψη μπορεί και να παρερμηνευθεί, γιατί πολιτικός Οργανισμός είμαστε, καταθέτουμε πολιτικές θέσεις και η Κυβέρνηση είναι σε θέση να γνωρίζει την κλίμακα του 60% του 70% και του 80%. Είχαμε όμως την υποχρέωση να κάνουμε αυτή τη διευκρίνηση, αυτή την ύστατη προσπάθεια.

Στο άρθρο 5 το σημείο 8 (τώρα έγινε 10), εκεί που λέει να συγκροτηθεί επιτροπή για την βιωσιμότητα των Ταμείων Αρωγής των δημοσίων υπαλλήλων, Εκρφράζουμε την επιφύλαξή μας και μάλιστα είπαμε τη φράση ότι "έχει καεί η γούνα μας" από τέτοιες επιτροπές. Και επιτέλους συγκροτείται μία επιτροπή η οποία αποτελείται από τον εκπρόσωπο του Υπουργείου Γεωργίας από τον εκπρόσωπο του Υπουργείου Οικονομικών, από έναν της ΑΔΕΔΥ κ.λπ.Γιατί; Είπατε ότι αυτά είναι ταμεία των εργαζομένων. Γιατί να μην έχουν την πλειοψηφία σ'αυτές τις επιτροπές. Μην νομίζετε ότι θέλουν να αυτοκτονήσουν οι εργαζόμενοι, να καταστρέψουν τα ταμεία τους. Θα τα προστατεύσουν και έχετε συγκεκριμένα παραδείγματα που οι ίδιοι οι εργαζόμενοι, δηλαδή οι εκπρόσωποί τους που ήταν πλειοψηφία σε κάποια ταμεία, με οδυνηρές αποφάσεις τους, προστάτευσαν τα ταμεία χωρίς να αναζητούν σωτήρες σε κάποιους που σε ορισμένες περιπτώσεις είναι βαλτοί και βγάζουν αποφάσεις κατ' εντολήν, δηλαδή, ότι το ταμείο δεν είναι βιώσιμο και ότι η αναλογιστική μελέτη έβγαλε αυτό το αποτέλεσμα. 'Οτι θέλεις βγάζεις, άμα κάνεις αναλογιστική μελέτη.Η μελέτη γίνεται σύμφωνα με όσα τροφοδοτείς τον υπολογιστή. Αμα τον τροφοδοτήσεις με σκοπιμότητες τότε το αποτέλεσμα σκοπιμότητα θα είναι. Αν του δώσεις στοιχεία ανοησίας, ανόητο αποτέλεσμα θα βγάλει!

'Ερχομαι στο άρθρο 9 σχετικά με το εφάπαξ. Επιμένουμε , όχι στην πενταετία. Αν πάμε με αυτήν τη λογική μετά θα πάμε στη δεκαετία και στο τέλος στο τεκμαρτό των σαράντα ετών ασφάλισης. Δηλαδή στο τέλος θα βγει ένα τίποτα! Γιατί δεν λέτε, ότι το καταργείτε; Εκεί πάνε τα πράγματα. Για να πιάσετε τους στόχους σύγκλισης, τους στόχους του Μάαστριχτ, κόβετε τούτο κόβετε το άλλο και στο τέλος θα τα πληρώσουν οι εργαζόμενοι. 

Τώρα, εφ' όσον η Κυβέρνηση επιμένει ότι το Ταμείο Πρόνοιας των δημοσίων υπαλλήλων είναι ένα ταμείο που 

Σελίδα 7538 

πρέπει να έχει ανταποδοτικό χαρακτήρα, (δεν πρόκειται να κάνω εδώ κάποια θεωρητική ανάλυση γύρω απ' αυτό το ζήτημα, αν και έχουμε να πούμε αρκετά για το ποια είναι αυτά τα ταμεία, ποιος είναι ο χαρακτήρας της ανταποδοτικότητας . Το Κράτος δηλαδή τι κάνει; Σφυρίζει αδιάφορα;

Μέσα από τις συμβάσεις που έχουν υπογραφεί μέσα από τον αγώνα των εργαζομένων, το Κράτος έχει συμμετοχή σε ορισμένα ταμεία επικουρικής ασφάλισης. Εν πάση περιπτώσει ας το κλείσω αυτό το θέμα, γιατί δεν πρόκειται να βρούμε γλώσσα επικοινωνίας. Απευθυνόμαστε σε ώτα μη ακουόντων. Και αυτή την εποχή υπάρχουν περίεργες θεωρητικές προσεγγίσεις γι' αυτό το θέμα.

Ωστόσο, ας δεχθούμε, ότι τα επικουρικά ταμεία είναι ταμεία των ίδιων των εργαζομένων . Αυτοί μόνον εισφέρουν και αυτοί πρέπει να δούν τι θα γίνει με τη σωτηρία τους. Μάλιστα; Μάλιστα. Γιατί τότε δεν δέχεσθε τη γενική πρόταση, τα επικουρικά ταμεία των ασφαλισμένων να μείνουν στα χέρια των ασφαλισμένων και οι διοικήσεις τους να εκλέγονται μέσα από τα συνέδρια των ομοσπονδιών και των τριτοβάθμιων συνδικαλιστικών οργανώσεων με δημοκρατικές διαδικασίες με το σύστημα της απλής αναλογική; Αυτοί οι εκπρόσωποι Θα είναι αιρετοί και ανακλητοί. Θα δούμε, τότε ότι θα τα καταφέρουν καλύτερα από τους διορισμένους που βγάζουν τις διατεταγμένες αποφάσεις. Αντιφάσκετε, όταν λέτε, ότι τα ταμεία είναι δικά τους, αλλά εσείς τα κουμαντάρετε.

Πάμε τώρα στο εφάπαξ. Αφού πάμεσ στη λογική ότι είναι δικό τους και αφού το ταμείο έχει γονατίσει και κανένας δεν πρέπει να κλείνει τα μάτια σε μια τέτοια κατάσταση, εγώ θα είμαι ο τελευταίος που θα υποστήριζα να "καεί" το τάδε ταμείο προκειμένου να ασκήσω μία κριτική στη Κυβέρνηση γιατί δεν τα κάνει καλά.

'Οχι, τα ταμεία είναι των εργαζομένων και έχουμε υποχρέωση να τα προστατεύσουμε εμείς οι ίδιοι. 'Ομως, εφόσον είναι ανταποδοτικά και εφόσον καταθέτει επί σαράντα, τριάντα χρόνια ο κάθε εργαζόμενος αυτό που καταθέτει, πρέπει να πάρει το συνολικό ποσό των καταθέσεών του, καθώς επίσης και τον τόκο αυτών χρημάτων για όλα τα χρόνια, που έχουν αξιοποιηθεί από τους αεριτζήδες και τους αετονύχηδες της τραπεζικής αγοράς. Πλην βέβαια εκείνων των κρατήσεων, οι οποίες είναι αναγκαίες για τη λειτουργία αυτών των ταμείων -γιατί κάποιοι θα τα λειτουργήσουν- και πλην ακόμα -εμείς το υποστηρίζουμε- ενός ποσοστού, το οποίο θα είναι το αποθεματικό για κάποιες ανάγκες των συναδέλφων τους, που δεν θα είχαν τη δυνατότητα να πάρουν τέτοια ποσά. Δέχεστε αυτήν τη λογική; Αν ναι τότε τι μας φέρνετε αυτά τα νομοσχέδια;

Τέλος, θα σας κάνει εντύπωση -και ενδεχομένως να κάνει εντύπωση και σε συναδέλφους άλλων Κομμάτων- η επιμονή μας. Είναι θέμα ηθικής τάξης για μας. Στην Επιτροπή είπαμε, ότι πρέπει να γίνει δεκτή η τροπολογία για τους πλοιάρχους, αντιπλοιάρχους και για τους πλωτάρχες. Στην Ολομέλεια, όταν μιλούσαμε επί της αρχής -και τελειώνω, κύριε Πρόεδρε επιμείναμε και είπαμε ότι διαπιστώνουμε σκοπιμότητες στην αντιμετώπιση αυτών των ανθρώπων. Επιμένουμε πάλι. Η Κυβέρνηση λέει "θα το δούμε σε άλλο νομοσχέδιο" -επί δεκαπέντε χρόνια, όσοι κυβέρνησαν και όσοι ήταν στο Υπουργείο Οικονομικών, το ίδιο πράγμα μας λένε- και εμείς λέμε ότι η τροπολογία αυτή να γίνει "εδώ και τώρα" δεκτή, γιατί εμπαίζετε είκοσι τέσσερις αξιωματικούς του Ελληνικού Ναυτικού και του Λιμενικού και το ποσό αυτό της ρύθμισης είναι όσο ένας μισός μισθός ενός πρωτοσύγκελλου, ενός συμβούλου τρίτης διαλογής απ'αυτούς που αλωνίζουν την κοινωνία μας. 

Επιτέλους, δεν μπορεί να έρχεται ο Υφυπουργός κ. Δρυς και να λέει ότι είναι συμπαθητικό το αίτημα και να το πετάει στο καλάθι των αχρήστων. Ξέρετε τι δημιουργείται στη συνείδηση τέτοιων ανθρώπων; Σοβαρές καταστάσεις.

ΠΡΟΕΔΡΕΥΩΝ ( Λουκάς Αποστολίδης): Ο συνάδελφος κ. Αποστόλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Τι θα γίνει, κύριε Πρόεδρε, είπαμε να μη χρησιμοποιούμε όλο το χρόνο.

ΠΡΟΕΔΡΕΥΩΝ ( Λουκάς Αποστολίδης): Κύριε Γικόνογλου, έχετε δίκιο. Είπα στους συναδέλφους που είναι οι Εκπρόσωποι των Κομμάτων, ότι αν πάμε έτσι, θα υπάρξουν Βουλευτές, που δεν θα μιλήσουν.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν θα προλάβουμε να μιλήσουμε, κύριε Πρόεδρε. Τι θα γίνει;

ΠΡΟΕΔΡΕΥΩΝ ( Λουκάς Αποστολίδης): Ορίστε, κύριε Αποστόλου, έχετε το λόγο.

ΕΥΑΓΓΕΛΟΣ ΑΠΟΣΤΟΛΟΥ: Θα δώσω στον κ. Γικόνογλου λίγο από το χρόνο μου.

Κύριε Πρόεδρε, θα αρχίσω την τοποθέτησή μου από το άρθρο 1, με τις διατάξεις του οποίου υλοποιείται η εισοδηματική πολιτική της Κυβέρνησης για το 1997 για τους συνταξιούχους του Δημοσίου, Ι.Κ.Α., ειδικών Ταμείων Συντάξεων, προσωπικού τραπεζών κ.λπ. Δεν συμφωνήσαμε με την πολιτική αυτή της Κυβέρνησης στη σχετική συζήτηση και δεν θα συμφωνήσουμε οπωσδήποτε με το άρθρο 1. Αναφέρεται μάλιστα στην Εισηγητική 'Εκθεση ότι με το άρθρο 1, με τον τρόπο καταβολής των συντάξεων του Δημοσίου επιτυγχάνεται η διασφάλιση του εισοδήματος των συνταξιούχων από τον προσδοκόμενο πληθωρισμό του έτους 1997. Μα, είναι δυνατόν για μία σύνταξη εκατόν τριάντα χιλιάδων (130.000) δραχμών, να μιλάμε για μια αύξηση 1,5% και 2% και να λέμε ότι διασφαλίζεται το εισόδημα των συνταξιούχων!

Θα καταψηφίσουμε το άρθρο 1, διότι με την παράγραφο 6 μία αύξηση που καταβαλόταν κάθε χρόνο επί χρόνια ύψους 20% για τα άτομα με ειδικές ανάγκες, έρχεται σήμερα η Κυβέρνηση και ορίζει την αύξηση του επιδόματος για ποσοστό μέχρι 15%.

'Ερχομαι στο άρθρο 2, που πραγματικά, επειδή αντιμετωπίζει θέματα τεχνικής φύσεως, κυρίως θέματα που αφορούν τη στελέχωση των υπηρεσιών των Νομαρχιακών Αυτοδιοικήσεων, δεν έχουμε κανένα πρόβλημα και το ψηφίζουμε.

'Οσον αφορά το άρθρο 3, μπορεί να υπάρχει μια δικαιολογία από πλευράς Κυβέρνησης, που να είναι αποδεκτή από την κοινή λογική. Αλλά, είναι δυνατόν η ρύθμιση θεμάτων συνταξιοδοτικών των δικαστών να γίνεται με αυτό τον τρόπο; Είναι ευνομούμενη η Πολιτεία αυτή που παραβιάζει τη διάκριση των Εξουσιών και το δικαίωμα του πολίτη για την παροχή έννομης προστασίας; Δεν είναι δυνατόν, κύριε Πρόεδρε, να επεμβαίνει ο νομοθέτης και να επιλύει διαφορές μεταξύ του Κράτους και των αντιδίκων του. Εάν υπάρχει ζήτημα με την επιβάρυνση του Επικουρικού Ταμείου από το αυξημένο εφάπαξ, αυτό μπορεί να αντιμετωπισθεί διαφορετικά.

Γι' αυτό και μόνο το λόγο, καταψηφίζουμε και το άρθρο 3.

'Ερχομαι στο άρθρο 4, που ουσιαστικά είναι το άρθρο που αφορά τις συντάξεις των στρατιωτικών. Εισάγει ένα καινούριο τρόπο υπολογισμού των συντάξεων, κάτι που για μας φέρνει προαποφασισμένες θέσεις όσον αφορά τον κοινωνικό διάλογο. Ενώ μέχρι σήμερα για τον προσδιορισμό της σύνταξης των στρατιωτικών λαμβάνονταν υπόψη ο βασικός μισθός και μερικά βασικά επιδόματα, σήμερα με το άρθρο αυτό λαμβάνεται υπόψη μόνο ο βασικός μισθός και το επίδομα του χρόνου εργασίας, με αποτέλεσμα να υπάρχει σχέση των συντάξεων με τον μισθό εν ενεργεία σε ποσοστό περί το 50%, σε αντίθεση, με το ν. 1845/51, που προέβλεπε η σχέση αυτή να είναι σε ποσοστό 80%/.

Επίσης, σε αυτό το άρθρο δεν αναγράφεται πουθενά το επίδομα οικογενειακών βαρών, κάτι που συμβαίνει στον πρόσφατο ν. 2448/96, που αφορά το μισθολόγιο των εν ενεργεία στρατιωτικών και επίσης, δεν περιλαμβάνεται κάτι που τονίστηκε κατά κόρον από όλους τους Εισηγητές, καμία διάταξη για τη ρύθμιση του πραγματικά σοβαρού προβλήματος των συντάξεων των ορφανικών οικογενειών.

Ειδικά δε στο άρθρο αυτό, στην παράγραφο 7, ορίζεται ένα κατώτατο όριο στρατιωτικών συντάξεων, ύψους πενήντα πέντε χιλιάδων δραχμών, κάτι που εμείς το θεωρούμε ότι είναι εμπαιγμός. Τουλάχιστο, θα μπορούσε να προβλεφθεί μια κατώτερη σύνταξη, ίση με την κατώτερη σύνταξη του ΙΚΑ.

Επίσης, δεν μπορώ να μην τονίσω, ότι στην παράγραφο 9, εισάγεται η θετική ρύθμιση για περικοπή, κλιμακωτή μείωση 

Σελίδα 7539 

του εισοδήματος για τους συνταξιούχους οι οποίοι απασχολούνται σε δεύτερη εργασία και ειδικά για τους συνταξιούχους οι οποίοι αποκτούν υψηλά εισοδήματα.

'Οσον αφορά τα άρθρα 5, 6 και 7, είναι άρθρα τα οποία λύνουν διαδικαστικά θέματα. Σύμφωνούμε. 

Θα έλθω στο άρθρο 8. 'Οταν γινόταν η συζήτηση του σχετικού νομοσχεδίου για το μισθολόγιο των αξιωματικών, είχαμε ζητήσει για το συγκεκριμένο άρθρο στο νομοσχέδιο, την απόσυρσή του, γιατί προβλέπαμε ότι θα υπάρξουν άνθρωποι οι οποίοι θα πάρουν με το καινούριο μισθολόγιο μειωμένες αποδοχές και τότε ο αρμόδιος Υπουργός δήλωνε, ότι όλα αυτά έχουν προβλεφθεί.

Δυστυχώς, με την κατάθεση αυτής της τροπολογίας, με το συγκεκριμένο άρθρο, φαίνεται η προχειρότητα με την οποία συντάχθηκε ο νόμος για το μισθολόγιο στων στρατιωτικών.

Συμφωνούμε για τηνν ψήφιση του συγκεκριμένου άρθρου. Απλά ήθελα να τονίσω τον τρόπο με τον οποίο νομοθετεί η Κυβέρνηση.

'Ερχομαι στο άρθρο 9 που αφορά το εφάπαξ των δημοσίων υπαλλήλων. Κύριε Υπουργέ, είναι γεγονός, ότι ο τρόπος υπολογισμού του εφάπαξ, όπως εισάγεται με το συγκεκριμένο άρθρο, θα σημάνει φαλκίδευση και μείωση του εφάπαξ.

Χθες, σας ρώτησα αν υπάρχει συγκεκριμένη αναλογιστική μελέτη ή κάποια μελέτη σχετικά με τα αποθεματικά του ταμείου που να δικαιολογεί αυτήν τη μείωση που εσείς προτείνετε. Δεν μου απαντήσατε και θα περιμένω και σήμερα την απάντησή σας, γιατί και παλαιότερα υπήρξαν αυξήσεις μισθών από εφαρμογή νέων μισθολογικών ρυθμίσεων, αλλά δεν έγινε αντίστοιχη μείωση του εφάπαξ. Καταψηφίζουμε και το άρθρο 9.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, δεν τρέφουμε αυταπάτες, ότι η οικονομική πολιτική της Κυβέρνησης, ως πολιτική λιτότητας και μονόδρομου, έχει τις συνέπειές της δυστυχώς και για τους συνταξιούχους.

Με το νομοσχέδιο αυτό η ελπίδα για να πιάσουμε την κατακτημένη νομοθετική αρχή, το 80% για τους συνταξιούχους, έχει χαθεί.

Δεν με ακούτε, κύριε Υπουργέ, έχετε συζήτηση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ακούω.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, κάνετε κάποιες διορθώσεις, όχι τόσο ουσιαστικές βέβαια, οι περισσότερες είναι τυπικές και θα ήταν ευχάριστο αν λαμβάνατε υπόψη σας τις προτάσεις όλων των Πτερύγων της Βουλής.

Πιστεύω να είστε της Ηρακλείτιας φιλοσοφίας, ότι ένα νομοσχέδιο πρέπει να περιέχει τις θέσεις, τις αντιθέσεις και την καινούρια η θέση. 'Ετσι θα έπρεπε να είναι και αυτό το νομοσχέδιο και όχι να μας το φέρετε εδώ με κατ' επανάληψη τροποποιήσεις. Θα το χαρακτήριζα, δηλαδή, ως ένα ρακένδυτο νομοσχέδιο. Ευτυχώς, όμως, αυτά που λάβατε υπόψη σας σας τα προτείναμε και εμείς και ορθώς τα λάβατε υπόψη σας, αλλά πάλι τα κόψατε. Θα σας πω πως συνέβη αυτό.

'Ερχομαι στα άρθρα. Το άρθρο 1 το καταψηφίζουμε και το δικαιολογούμε γιατί οι αυξήσεις που δίνετε είναι πενιχρές και δεν είναι επιτρεπτό να δίδονται αυξήσεις σ' ένα μέρος των συνταξιούχων και στο υπόλοιπο να μη δίνεται. Είναι ενιαία βασική αρχή. Πώς να το κάνουμε; Δεν μπορούμε να ψηφίσουμε αυτό το άρθρο.

Στο άρθρο 1, παράγραφος 6, σας μίλησαν και άλλοι συνάδελφοι για τα επιδόματα που αφορούν τα άτομα με ειδικές ανάγκες. Εδώ έχετε μία μαρτυρία ενός συναδέλφου, του κ. Κουρουμπλή, ο οποίος είναι και ο εκπρόσωπος αυτής της τάξης των ατόμων και σας είπε, ότι από το 1993 μέχρι σήμερα αυτοί οι άνθρωποι έπαιρναν το 20%. Τώρα τους το κόβετε αυτό μέχρι το 15%. Γιατί; Επομένως, έπρεπε να το λάβετε υπόψη σας και αυτό το θέμα. Καταψηφίζουμε και αυτό το άρθρο για τους λόγους που ανέφερα παραπάνω.

'Οσον αφορά το άρθρο 2, θεωρούμε αυτή τη ρύθμιση σωστή, διότι πράγματι καλύπτεται το προσωπικό των Νομαρχιακών Αυτοδιοικήσεων.

Bλέπετε, ότι είμαστε ουσιαστικοί, δεν κάνουμε, σας είπα, αντιπολίτευση για την αντιπολίτευση. 'Οπου ορθά σκέπτεστε, λέμε και εμείς "ναι".

Το άρθρο 3 το καταψηφίζουμε, κύριε Υπουργέ. Σας ανέλυσα διεξοδικά με νομικά επιχειρήματα χθες το λόγο, για τον οποίο το καταψηφίζουμε. Για να μην τρώω το χρόνο σήμερα, δεν θα ασχοληθώ περισσότερο με αυτό. Υπάρχει η χθεσινή μου τοποθέτηση πάνω σε αυτό το άρθρο. Το καταψηφίζουμε και αυτό.

Στο άρθρο 4, προτείνουμε τις ακόλουθες τροποποιήσεις: Στην παράγραφο 2, εδάφιο τελευταίο, να προστεθεί η φράση "και του επιδόματος εξομάλυνσης μισθολογικών διαφορών", όπως αυτό προβλέπεται στο ν. 2448/1996. Στην παράγραφο 5, παράγραφος 3, εκεί που ορίζεται "Οι διατάξεις που ισχύουν κάθε φορά για το ύψος του βασικού μισθού και του χρονοεπιδόματος...", να προστεθεί "και του επιδόματος εξομάλυνσης των εν ενεργεία" κ.λπ..

Στο ίδιο άρθρο, μετά την παράγραφο 10, να τεθεί παράγραφος 11. Εδώ πρόκειται για τις ορφανικές οικογένειες, που δεν μας απαντήσατε τίποτε γι' αυτό, κωφεύσατε. Αν θέλετε, έστω και την εσχάτη αυτή ώρα, προσθέστε ότι από αυτούς που εμπίπτουν στο πρώτο εδάφιο, της παραγράφου 2 του άρθρου αυτού, να εξαιρούνται οι ορφανικές οικογένειες, οι οποίες λαμβάνουν την αύξηση που τους αναλογεί από την εφαρμογή της παραγράφου 1.

'Οπως γνωρίζετε, οι οικογένειες των εκλιπόντων στρατιωτικών δεν λαμβάνουν καμία αύξηση, αλλά αντίθετα υπάρχει σημαντική μείωση. Επίσης, θα πρέπει να δικαιούνται σύνταξης και οι οικογένειες των στρατιωτικών των Σωμάτων Ασφαλείας, που φονεύονται κατά την εκτέλεση διατεταγμένης υπηρεσίας και η σύνταξη των ανωτέρων οικογενειών θα πρέπει να υπολογίζεται σύμφωνα με τις διατάξεις του ν. 143/1975.

Στην παράγραφο 10, του άρθρου 4, για τα θύματα της τρομοκρατίας είχα μία παρατήρηση, σας την είπα και χθες. Το 35%, το κάνετε ευτυχώς 50%. Εγώ ζήτησα να γίνει είτε 100%, έστω και 70%. Είναι πενιχρό, αλλά τι να κάνουμε, αφού έτσι αποφασίζετε; 'Εστω και το 50% είναι δεκτό απο το 35%.

'Οσον αφορά τα άρθρα 5,6 και 7, τα ψηφίζουμε, δεν έχουμε καμία παρατήρηση.

Πάμε στο άρθρο 8. Εδώ δεχθήκατε το επίδομα εξομάλυνσης, δεχθήκατε μισή την πρότασή μας. Εμείς είπαμε να γίνει διπλασιασμός. Εσείς βάλατε πέντε χιλιάδες παραπάνω. Είπαμε όχι και τσιγκουνιές, δώστε κάτι. 'Επρεπε να το διπλασιάσετε, κύριε Υπουργέ. Ξαναμετρήστε το ταμείο σας. Μπορείτε να το κάνετε διπλάσιο;

(Στο σημείο αυτό, την Προεδρική 'Εδρα καταλαμβάνει ο Ε' Αντιπρόεδρος της Βουλής, κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ.)

'Οσον αφορά τώρα τις μισθολογικές προαγωγές, είναι θετικό αυτό το άρθρο, που αφορά τις μισθολογικές προαγωγές. 'Εχω να κάνω όμως μία παρατήρηση και την έκανε και ο κύριος συνάδελφος της Νέας Δημοκρατίας. Στο άρθρο 8, παράγραφος 3, θα πρέπει να περιληφθεί και η γ' περίπτωση της προηγούμενης παραγράφου 2 του ίδιου άρθρου.

ΑΔΑΜ ΡΕΓΚΟΥΖΑΣ: Υποσχέθηκε στην Επιτροπή ότι μπαίνει και μπήκε τελικά.

ΙΩΑΝΝΗΣ ΚΑΡΑΚΩΣΤΑΣ: Θα πρέπει να το δείτε αυτό με την εξής δικαιολογία, που θα σας πω. 'Οσοι προέρχονται εκ της Χωροφυλακής, επειδή είναι στρατιωτικό σώμα, υπολογίζονται τα έτη αυτά σαν υπηρεσία του στρατού...

ΑΔΑΜ ΡΕΓΚΟΥΖΑΣ: Το έχει αποδεχθεί αυτό, κύριε συνάδελφε.

ΙΩΑΝΝΗΣ ΚΑΡΑΚΩΣΤΑΣ: ...ενώ τα χρόνια τα στρατεύσιμα της Πυροσβεστικής Υπηρεσίας δεν υπολογίζονται. Και αν μπει η διάταξη, όπως το έχετε, Σώμα, -θα πρέπει να σας το βρω αυτό, για να σας το δώσω να το καταλάβετε, κύριε Υπουργέ...

ΑΔΑΜ ΡΕΓΚΟΥΖΑΣ: 'Εγινε αποδεκτό στην Επιτροπή απο τον κύριο Υπουργό αυτό.

ΙΩΑΝΝΗΣ ΚΑΡΑΚΩΣΤΑΣ: Σας παρακαλώ, κύριε συνάδελφε. Νομίζω ότι ο κύριος Υπουργός έχει την καλή διάθεση να

Σελίδα 7540 

το δεχθεί, αν του δικαιολογήσουμε, γιατί αδικείται το Πυροσβεστικό Σώμα σε σχέση με τους άλλους. Δεχθείτε να μπει και η γ'περίπτωση, που μιλάει για την προϋπηρεσία στις 'Ενοπλες Δυνάμεις, γιατί το Πυροσβεστικό Σώμα δεν περιλαμβάνεται, αν μείνει όπως έχει η διάταξη σήμερα, στο Σώμα. Δεν θα περιληφθεί η υπηρεσία που έχει στις 'Ενοπλες Δυνάμεις.

Για να μην υπάρχει εξαίρεση για μία μερίδα ανθρώπων, είναι σωστό να το βάλουμε και σε αυτούς. Δείτε το, κύριε Υπουργέ. 'Αλλωστε, δείξατε από χθες μέχρι σήμερα μία καλοσύνη. Ο αστέρας σας φαίνεται ότι σας ευνοεί. Κάντε το και αυτό. Σας παρακαλούμε, για να μην σας θυμώσουμε κιόλας και μας πείτε ότι δεν το δεχόσαστε. Τι να κάνουμε; Οι άνθρωποι έχουν ανάγκη.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Προσέξτε, γιατί είναι σκληρός.

ΙΩΑΝΝΗΣ ΚΑΡΑΚΩΣΤΑΣ: Είναι σκληρός, αλλά είναι και εκείνος παιδί αξιωματικού και θα πρέπει να το γνωρίζει, διότι έφαγε ψωμί απ'αυτό το Σώμα.

Θα ήθελα, κύριε Υπουργέ, να βάλετε μία διάταξη, που δεν χρειάζεται οικονομική επιβάρυνση. Είναι απλώς ηθική. Να εξομοιωθούν ως προς τα ευεργετήματα, ταυτότητες, σύμβολα, κρατήσεις κ.λπ., χωρίς οικονομική επιβάρυνση, οι συνταξιούχοι του εμφυλίου πολέμου με τους αναπήρους του πολέμου '40-'41 και της Εθνικής Αντίστασης.

Δεν έχει οικονομική επιβάρυνση καμία. Παίρνουν κάποια σύμβολα εδώ, διακρίσεις ηθικής σημασίας. Περιλάβετέ το κι αυτό στο τέλος του άρθρου αυτού.

Και έρχομαι τώρα στο περιβόητο άρθρο 9. 

Κύριε Υπουργέ, σας είχα τεκμηριώσει και στην ομιλία μου στην κατ' αρχήν συζήτηση ότι αυτό το άρθρο καθιερώνει μειώσεις. Με τη παράγραφο 2 του άρθρου 9 του νομοσχεδίου επιχειρείται η μείωση του χορηγουμένου εφάπαξ βοηθήματος από το Ταμείο Πρόνοιας Δημοσίων Υπαλλήλων για δύο σημαντικούς λόγους:

Πρώτος λόγος. Συρρικνώνει τη βάση υπολογισμού του, καθότι ως τακτικές μηνιαίες αποδοχές για τον υπολογισμό τους θεωρείται το σύνολο του βασικού μισθού του μισθολογικού κλιμακίου του επιδόματος χρόνου υπηρεσίας και του ποσού της Α.Τ.Α, ή των ποσοστιαίων αυξήσεων που χορηγούνται σε εφαρμογή των νόμων περί εισοδηματικής πολιτικής με το περιορισμό της παραγράφου 1 του παρόντος. Και δεν λαμβάνονται υπόψη παροχές, επιδόματα και αποζημιώσεις οποιασδήποτε άλλης μορφής, έστω και αν αυτές χαρακτηρίζονται ως τακτικές αποδοχές, βάσει δικαστικών ή υπουργικών αποφάσεων.

Και δεύτερος λόγος. Για τον υπολογισμό του λαμβάνονται υπόψη οι κατά τα ανωτέρω τακτικές μηνιαίες αποδοχές των τελευταίων πέντε ημερολογιακών ετών, που προηγούνται του έτους υποβολής της αίτησης. Διαιρείται, δηλαδή, δια του αριθμού των εξήντα μηνών ασφάλειας της συγκεκριμένης χρονικής περιόδου, πενταετίας δηλαδή,

Αυτό έχει, κύριε Υπουργέ, σαν αποτέλεσμα την ακόμα μεγαλύτερη συρρίκνωση του εφάπαξ βοηθήματος, αφού αυτό, δηλαδή το εφάπαξ, με τις υπό κατάργηση προηγούμενες διατάξεις -είναι το π.δ. 243/84 που αντικατέστησε το προηγούμενο διάταγμα- ήταν σαφώς υψηλότερο, επειδή βάση για τον υπολογισμό του λαμβάνονταν οι αποδοχές του μήνα εξόδου από την υπηρεσία.

Κύριε Υπουργέ, λέτε ότι έχετε τη θετική γνώμη της ΑΔΕΔΥ. Ενός κομματιού έχετε. Το άλλο κομμάτι αρνείται αυτά τα πράγματα και μας τα λέει. Επίσης, δεν έχετε και την έγκριση της βάσης του δημοσιουπαλληλικού κόσμου. Και αυτό φαίνεται, κύριοι. Επικοινωνείτε με τον Λαό;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είμαστε ταυτισμένοι.

ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, μη διακόπτετε.

ΙΩΑΝΝΗΣ ΚΑΡΑΚΩΣΤΑΣ: 'Αμα επικοινωνείτε με το Λαό, το αντιλαμβάνεστε, κύριε Υφυπουργέ. Παίρνετε από το λαό τα μηνύματα, τον αφουγκράζεστε; 'Αμα τον αφουγκράζεστε, δε χρειάζεται να έχετε την απόφαση μόνο της Διοίκησης.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):... (δεν ακούστηκε).

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υφυπουργέ, μη διακόπτετε.

Κύριε Καρακώστα, μην απαντάτε. Προχωρήστε, γιατί ο χρόνος σας τρέχει.

ΙΩΑΝΝΗΣ ΚΑΡΑΚΩΣΤΑΣ: Με προκαλεί, κύριε Πρόεδρε.

ΠΡΟΕΔΡΕΥΩΝ (Δημήτριος Β. Κωστόπουλος): Θα παρακαλούσα να μην προκαλεί. 

ΙΩΑΝΝΗΣ ΚΑΡΑΚΩΣΤΑΣ: Λοιπόν, μου είπατε ότι εσείς αφουγκράζεστε καλύτερα από εμάς. Εφόσον τον αφουγκράζεστε, κύριε Υπουργέ, εκδηλώστε το στο νομοσχέδιο σας, μη μας το λέτε εδώ.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):... (δεν ακούστηκε).

ΙΩΑΝΝΗΣ ΚΑΡΑΚΩΣΤΑΣ: Θα το δούμε αυτό. 'Εχουμε μέλλον. Ο λαός ξέρει τι κάνει.

'Οσον αφορά το άρθρο 10, δεν έχω να κάνω καμία παρατήρηση. Το ψηφίζουμε.

Σας ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Γικόνογλου έχει το λόγο, για πέντε λεπτά.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, τι να πούμε σ' αυτό το νομοσχέδιο; Νιώθουμε θλίψη. Δεν είναι μόνον ότι δε δίνει αυξήσεις, αλλά και τους πιο ταλαίπωρους ανθρώπους τους κτυπάει με τη μεγαλύτερη ασπλαχνία που μπορεί να κτυπήσει κάποιος, όπως είναι τα άτομα με ειδικές ανάγκες.

Ενώ οι αυξήσεις τους ήταν πάντα 20%, έρχεται τώρα το άρθρο 1 και λέει ότι σε καμία περίπτωση η αυξήσεις δε θα υπερβαίνουν το 15%.

Για ποιον; Για ένα άτομο με ειδικές ανάγκες.Ούτε αυτή την ευαισθησία δεν έχουμε.

Και δεν μπορώ να αντιληφθώ, τι είδους σοσιαλιστική Κυβέρνηση έχουμε, κύριε Υπουργέ. Τι θα βγούμε και θα πούμε στη κοινωνία; Τι θα πούμε στον κόσμο; 'Οτι είμαστε το Κόμμα των μη προνομιούχων; Ξέρετε τι λέει ο κόσμος; Βγήκατε προς τα έξω, εσείς οι εκπρόσωποι των ανθρώπων, των υπαλλήλων; Λένε ότι έχουμε μετατραπεί σε Κόμμα της άρχουσας τάξης. Αυτά τα μηνύματα δεν τα ακούτε, όταν λειτουργείτε με αυτόν τον τρόπο;

Μήπως στο άρθρο 4, τι κάνετε; Ποιες συντάξεις δίνετε; Τι πετύχατε μ'αυτό; Πετύχατε να γελοιοποιούμε και τους ίδιους τους εαυτούς μας.

Το αποκορύφωμα, όμως, όλων αυτών, ποιο είναι; Αν πεθάνει ο συνταξιούχος, η γυναίκα του θα πάρει το 50% της σύνταξης, εάν δεν έχει παιδιά.Λες και στο ενοίκιο θα πληρώνει το 50%, λες και δε θα πληρώνει το ίδιο ενοίκιο.Λες και στις άλλες δαπάνες, στη Δ.Ε.Η. στο νερό κ.λπ., θα πληρώνει το 50%, επειδή είναι ένα άτομο και επειδή ο σύζυγος πέθανε. Λες και δε θα το πληρώνει ολόκληρο, όπως ερχόταν παλαιά. Είναι πράγματα αυτά;

Και επειδή έχετε δίπλα σας και τον έτερο αρμόδιο Υπουργό, θα σας πω ότι δεν έφθανε που εφαρμόστηκε στους δημισιους υπαλλήλους, το Υπουργείο Οικονομικών τους περιποιείται δεόντως, αλλά ήρθε και το Ι.Κ.Α. και ενώ έπαιρνε σύνταξη είχε το 70% η χήρα του θανόντος συνταξιούχου, το μετέτρεψε και αυτό στο 5/10, δηλαδή 50%.

Να η έκφραση την οποία χρησιμοποίησε και η χούντα με το Γεωργαλά. Πάντα χρησιμοποιούν προοδευτικούς, για να έρθουν να χτυπήσουν τον εργαζόμενο. Αυτό κάνετε και εσείς, οι εκπρόσωποι της προόδου. Κύριε Υφυπουργέ, εσείς τουλάχιστον ήσασταν επαναστάτης και εκπλήσσομαι που φέρνετε τέτοιες διατάξεις.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):Αίρετε την εμπιστοσύνη στην Κυβέρνηση, κύριε συνάδελφε; Δεν καταλαβαίνω;

ΜΟΣΧΟΣ ΓΙΚΟΝΟΓΛΟΥ: Κύριε Υπουργέ, θα σας πούμε αυτά που πρέπει να πούμε. Σας χτυπάμε το καμπανάκι, για να συνέλθετε.

ΝΙΚΟΛΑΟΣ ΦΑΡΜΑΚΗΣ(Υφυπουργός Εργασίας και Κοινω-

Σελίδα 7541 

νικών Ασφαλίσεων): 'Ετσι το αντιλαμβάνομαι. Δεν ξέρω.

ΜΟΣΧΟΣ ΓΙΚΟΝΟΓΛΟΥ: 'Οταν θα έρθει η ώρα, θα τα πούμε και εκείνα. Τα λέμε απλώς για να συνέλθετε.

ΝΙΚΟΛΑΟΣ ΦΑΡΜΑΚΗΣ(Υφυπουργός Εργασίας και Κοινωνικών Ασφαλίσεων): Μπερδεύεστε τους νόμους με της Νέας Δημοκρατίας, κύριε Κεδίκογλου, γιατί αυτό που είπατε πριν για τη χήρα είναι του ν.2084/1992.

ΜΟΣΧΟΣ ΓΙΚΟΝΟΓΛΟΥ: Πρώτον, δεν είμαι ο κ. Κεδίκογλου.

ΝΙΚΟΛΑΟΣ ΦΑΡΜΑΚΗΣ(Υφυπουργός Εργασίας και Κοινωνικών Ασφαλίσεων):Ζητώ συγγνώμη από τον κ. Κεδίκογλου.

ΜΟΣΧΟΣ ΓΙΚΟΝΟΓΛΟΥ: Δεύτερον, δε με ενδιαφέρει, ποια κυβέρνηση το έκανε. Οι Υπουργοί το κάνουν και οι Υπουργοί γίνονται εκτελεστικά έργα του καπιταλιστικού συστήματος, δυστυχώς. Αυτό πράττετε και εσείς τώρα. Ενώ η βάση του ΠΑ.ΣΟ.Κ. είναι συσπειρωμένη και φωνάζει εσείς δεν την καταλαβαίνετε. Αυτή είναι η διαφορά μας.

Για να μην πω, τι γίνεται με το άρθρο 8. Ξέρετε τι έχει κάνει στο συγκεκριμένο μισθολογικό νομοσχέδιο που περάσαμε; ' Εχει δώσει μισθούς κατώτερους απ' αυτούς που έπαιρναν πριν. Και εμείς κάναμε μισθολόγιο για να αυξήσουμε τους μισθούς.

Σήμερα ήρθατε, κύριε Υπουργέ και κάνατε κάποιες τροποποιήσεις πάνω σ' αυτά που σας είπαμε. Αλλά είπαμε ότι τουλάχιστον θα έπρεπε να δώσετε αύξηση έξι χιλιάδες και δώσατε μόνο πέντε χιλιάδες. Και πάλι θα παίρνουν κάτω από το μισθό που έπαιρναν πριν, κύριε Υπουργέ. 'Εχω άδικο που σας κατηγορώ;

Τι θα πούμε σ' αυτούς τους αξιωματικούς αύριο; Πώς θα τους πούμε "πηγαίνετε να πεθάνετε για να υπερασπίσετε την Ελλάδα", όταν πεινάνε;

Επίσης, θα ήθελα στο άρθρο 8 να πω και το εξής, κύριε Υπουργέ. Με τις παραγράφους 2 και 3 μπαίνουμε στο θέμα του Μετοχικού Ταμείο Στρατού. Θα παρακαλούσα, αν παραμείνουν ως έχουν, να προστεθεί μία παράγραφος, η οποία θα λέει :

"Οι κρατήσεις και τα μερίσματα θα καθορισθούν με κοινή απόφαση των Υπουργών 'Αμυνας και Δημόσιας Τάξης για να μη δημιοιυργηθούν πολύ σοβαρές συγκρούσεις μεταξύ αυτών των δύο Υπουργείων". Πράξτε το αυτό και να έρθουν τα δύο Υπουργεία -εσείς είσθε αμέτοχος- να συμφωνήσουν τι θα κάνουν με τα μερίσματα.

Θα 'θελα να τελειώσω με το εξής, κύριε Πρόεδρε, για να δούμε ποιους εκφράζουμε που διαμαρτύρεται ο κ. Φαρμάκης. Ξέρετε ποιο είναι το κόστος της ζωής; Τρία εκατομμύρια το κεφάλι. Με το "ΚΩΣΤΑΚΟΣ" πνίγηκαν τρία άτομα, τα οποία έκαναν το παρθενικό ταξίδι και δεν έχουν συνταξιοδοτικό δικαίωμα. Και τους αποζημιώνουμε με τρία εκατομμύρια. Είναι έκφραση του καπιταλισμού ή όχι; 'Ετσι μόνον ο καπιταλισμός εξαγοράζει τα άτομα και σας κακοφαίνεται που διαμαρτυρόμαστε; Είναι με τρία εκατομμύρια εξαγορά του ατόμου; Δεν μπορώ να τα αντιληφθώ εγώ αυτά τα πράγματα. Και βέβαια, αυτά ίσως ο κ. Φαρμάκης δεν μπορεί να τα καταλάβει. 'Ισως δεν πέρασε από τα Καμίνια που πέρασε ο Γικόνογλου.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Να σταματήσουν οι προσωπικές αναφορές. Ο καθένας έχει την ιστορία του.

ΜΟΣΧΟΣ ΓΙΚΟΝΟΓΛΟΥ: 'Οχι, γιατί σε εμένα αναφερθήκατε, στο πρόσωπό μου. 'Εχω το χρέος να σας χτυπάω το καμπανάκι, όταν με τη λειτουργία σας εκφράζετε απόλυτα την καπιταλιστική νοοτροπία.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κοιτάξτε λίγο πίσω τη δική σας και τη δική μου ιστορία.

ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, κύριοι συνάδελφοι.

Ο κ. Παπαθεμελής έχει το λόγο για πέντε λεπτά.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: 'Εχω την αίσθηση ότι με τις τροπολογίες που κατέθεσε σήμερα ο κύριος Υφυπουργός των Οικονομικών έκανε μία σχετική βελτίωση των αρχικών ρυθμίσεών του προς την ορθή κατεύθυνση βεβαίως, που για ορισμένα πράγματα θα έπρεπε να υπάρχει περισσότερη γενναιότητα η οποία δεν υπήρχε, ούτε με τις τροπολογίες. Δεν υποτιμώ καθόλου την ένσταση του Μενίππου "ουκ αν λάβοις παρά του μη έχοντος" από τους νεκρικούς διαλόγους του Λουκιανού, αλλά πάντως αισθάνομαι την ανάγκη να υπενθυμίσω ότι ένας μηχανισμός εισπρακτικός ο οποίος είναι πάσχων, έχει την παθογένειά του, είναι επόμενο να οδηγεί σε αυτήν την κατάσταση το Δημόσιο Ταμείο. Και από την άλλη μεριά τη συνέχιση της λειτουργίας ενός σπάταλου κράτους. Και δε θέλω να αναφερθώ σε συγκεκριμένα παραδείγματα αυτή τη στιγμή. Πολλά είναι οφθαλμοφανή και βρίσκουν την καθημερινή τους δημοσιότητα στις στήλες του Τύπου. 'Οταν λοιπόν από τη μια αδυνατεί να εισπράξει αυτά που δικαιούται το Κράτος από την άλλη επιτρέπει στον εαυτό του να σπαταλά εκείνα τα ελάχιστα τα οποία κατορθώνει να εισπράξει, είναι επόμενο διά της εις άτοπον απαγωγής να φθάνει σε ρυθμίσεις, όπως η υπό συζήτηση.

Αισθάνομαι ότι οι 'Ενοπλες Δυνάμεις της Χώρας και μαζί και η Ελληνική Αστυνομία έχουν ανάγκη μιας καλύτερης μεταχείρισης από αυτή που γίνεται και με αυτό το νομοσχέδιο. Και δεν πιστεύω ότι θα συμμερισθούν οι άνθρωποι των Ενόπλων Δυνάμεων και των Σωμάτων Ασφαλείας αυτήν την αισιοδοξία την οποία εκφράζει ο αρμόδιος Υφυπουργός, αλλά και Εισηγητής του Κόμματός μας για την ικανοποίηση χρονίων αιτημάτων τους, τα οποία από όλες τις πλευρές έχουν αναγνωρισθεί ως δίκαια.

Εκείνο όμως που με εκπλήσσει είναι το εξής. Περίμενα περισσότερο θάρρος, περισσότερη γενναιότητα, σε ό,τι αφορά τη ρύθμιση των θεμάτων των Ιμίων και του "ΚΩΣΤΑΚΟΣ". Περίμενα να αποσαφηνιστεί πως ό,τι προβλέπεται στην πράξη, δίδεται αυτό και δε δίνεται ένα ποσοστό, γιατί συμβαίνει π.χ.η χήρα μητέρα ανηλίκων παιδιών, να εργάζεται. Δεν έχει ξεκαθαριστεί, κύριε Υπουργέ, θετικά και μακάρι να το ξεκαθαρίσετε μετά.

Τέλος, θέλω να κάνω μια επισήμανση στο άρθρο 3, την οποία είχα κάνει και κατά τη διάρκεια της συζήτησης στην Επιτροπή.

Κύριε Πρόεδρε, γι' αυτήν τη ψευδεπίγραφη διάταξη, αυθεντική ερμηνεία, ας μην επιμένει ο αρμόδιος Υπουργός, ας αλλάξει εντελώς τη διατύπωση. Και εν πάση περιπτώσει, η κατάργηση και εκκρεμών δικών και αποφάσεων, οι οποίες δεν έχουν καταστεί αμετάκλητες με ρύθμιση νομοθετική, που έχει γίνει τώρα, είναι βαθύτατα αντισυνταγματική και δε θα αντέξει ούτε στα ελληνικά δικαστήρια ούτε στο Ευρωπαϊκό Δικαστήριο, στο οποίο θα καταλήξει οπωσδήποτε στην πορεία της αυτή η υπόθεση, που ρυθμίζεται με αυτή τη διάταξη.

Σε ό,τι αφορά τα άτομα με ειδικές ανάγκες, γνωρίζουμε όλοι αυτό το έλλειμμμα και θα ήθελα να μη γινόμαστε περισσότερο ελλειμματικοί. Πάντως δε, να μην το κάνουμε χωρίς τύψεις συνειδήσεως.

ΠΡΟΕΔΡΕΥΩΝ (Δημήτριος Β.Κωστόπουλος): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Δε θα αναφερθώ σε οικονομικές επιβαρύνσεις. Είμαι προκατειλημμένος, γιατί ο κύριος Υπουργός έχει θεμελιώσει την άρνηση σαν οικονομική προστασία του 'Εθνους. Πλην όμως, τις τιμητικές διακρίσεις οπωσδήποτε δεν πρέπει να τις εξισώσουμε με τις οικονομικές αρνήσεις. Γι'αυτό, επαναλαμβάνω, στο άρθρο 4 παράγραφος 10, να το κάνετε αυτό, κύριε Υπουργέ, γιατί είναι τιμητικό. Δηλαδή, να εξομοιωθούν ως προς τα ευεργετήματα, ταυτότητες, σύμβολα κ.λπ., οι συνταξιούχοι του Εμφυλίου Πολέμου, με τους αναπήρους του πολέμου 1940-1941 και της Εθνικής Αντίστασης.

Πρόκειται για μια μικρή παράγραφο, χωρίς λεφτά. Και πρόκειται γι'αυτούς, που η μια παράταξη της παλαιάς δεξιάς του 1950-1955, τους έλεγε "του δεύτερου γύρου". Υπάρχει και πρώτος και δεύτερος γύρος. Επομένως, να μην τους διακρίνουμε. 'Η η αξία της έννοιας του Εμφυλίου Πολέμου είναι ίδια, ή τη διαχωρίζουμε. Γι'αυτό προσέξτε το αυτό. Είναι χωρίς λεφτά και δίνεται με αυτό μια τιμητική και ηθική ικανοποίηση σε ανθρώπους οι οποίοι αντελήφθησαν ότι η συμφιλίωση είναι επικρατέστερη έννοια όλων των οικονομικών

Σελίδα 7542 

δεδομένων, που ενδεχομένως προωθούν μια σύγχρονη κοινωνία. Και σ'αυτό επιμένω. Κάντε το, τιμητικό. Το ζητάνε πολλοί αγωνιστές στην Ελλάδα. Ευχαριστώ.

ΠΡΟΕΔΡΕΥΩΝ (Δημήτριος Β.Κωστόπουλος): Ο κ. Ποττάκης έχει το λόγο.

ΓΙΑΝΝΗΣ ΠΟΤΤΑΚΗΣ: Κύριε Πρόεδρε, η Κυβέρνηση με την εισοδηματική της πολιτική προσδιόρισε τα όρια της αύξησης του πραγματικού εισοδήματος των εργαζομένων. Με τη συνταξιοδοτική της πολιτική προσδιόρισε επίσης τα όρια αύξησης του εισοδήματος των συνταξιούχων. 

Νομίζω, ότι για να κλείσει ο κύκλος, πρέπει να απασχοληθεί και με το θέμα του αγροτικού εισοδήματος, που τα δύο τελευταία χρόνια παρουσιάζει συνεχή μείωση. Για τους συνταξιούχους έχουμε μικρή ή μεγάλη αύξηση, πάντως αύξηση, για τους μιθωτούς έχουμε μικρή ή μεγάλη αύξηση, αλλά πάντως αύξηση, αλλά για τους αγρότες έχουμε επί δύο συνεχή χρόνια μείωση. Γνωρίζω, ότι δεν προσδιορίζεται το εισόδημά τους με κυβερνητικές αποφάσεις, αλλά επηρεάζεται όμως και θέλω να το επισημάνω. Είμαι βέβαιος ότι στα πλαίσια του κοινωνικού διαλόγου η Κυβέρνηση θα αναζητήσει τις λύσεις εκείνες, οι οποίες θα καταστήσουν δυνατή τη βελτίωση του εισοδήματος των αγροτών.

Τώρα στο νομοσχέδιό μας. Υπάρχει μία φράση στην εισηγητική έκθεση η οποία θα μπορούσε να δημιουργήσει προβλήματα. Λέει: "Δεν μπορεί ποτέ να αποτελέσουν αντικείμενο μονομερούς ρύθμισης τα θέματα των συντάξεων, πολύ περισσότερο, όταν η μονομέρεια αυτή προέρχεται από εκείνο το μέρος, που είναι το άμεσα ενδιαφερόμενο". Αναφέρεται στους δικαστικούς και στις αποφάσεις με τις οποίες προσδιορίζουν πότε το μισθό, πότε το ύψος των συντάξεών τους.

Θέλω να παρατηρήσω ότι αν αμφισβητηθεί η ορθότητα των Κυβερνητικών αποφάσεων των σχετικών με το ύψος των μισθών ή των συντάξεων των διακαστικών λειτουργών, άλλη διαδικασία προσδιορισμού των δικαιωμάτων των δικαστών δεν υπάρχει. Και δεν είναι σωστό να λέμε, ή να δημιουργούμε την εντύπωση ότι αυτή η διαδικασία της προσφυγής των δικαστών στη Δικαιοσύνη, είτε δεν είναι ορθή είτε θα μπορούσε να αποφευχθεί, στα πλαίσια του ισχύοντος Συντάγματος. Εκτός, εάν μιλήσετε για αρνησιδικία, αν πείτε δηλαδή, ότι οι δικαστές δεν έχουν το δικαίωμα να απολαμβάνουν εννόμου προστασίας σύμφωνα με το Σύνταγμα όπως όλοι οι 'Ελληνες, ή ότι οι δικαστές για τις υποθέσεις τους πρέπει να καταφεύγουν στη διεθνή δικαιοδοσία. Και αυτό δεν είναι σωστό. Θέλω να πιστεύω ότι η Κυβέρνηση στα πλαίσια της αναθεώρησης του Συντάγματος, θα βρει την κατάλληλη λύση, θα δημιουργήσει δηλαδή το κατάλληλο δικαιοδοτικό όργανο, έτσι ώστε τα θέματα, τα οποία αφορούν έννομη προστασία των δικαστών για τις υποθέσεις τους, να λύνονται με έναν τρόπο ο οποίος δε θα δημιουργεί προβλήματα δε θα οδηγεί σε λαϊκισμούς και δε θα συνιστά αρνησιδικία.

Τώρα στη διάταξη του άρθρου 3 του νομοθετήματος. Εδώ υπάρχουν δύο θέματα. Το ένα θέμα είναι η επίλυση ενός προβλήματος για το μέλλον και το δεύτερο είναι η αναδρομική εφαρμογή αυτών των διατάξεων.

Για να ενισχύσει την αναδρομική εφαρμογή των διατάξεων το νομοθέτημα θεωρεί ότι κάνει αυθεντική ερμηνεία προγενέστερων διατάξεων που ισχύουν ήδη. Στην αρμοδιότητα της Νομοθετικής Εξουσίας είναι να ορίσει αυτή "αυθεντικά" την ερμηνεία ορισμένης, ισχύουσας ήδη, διάταξης. 'Ομως, το εάν είναι ή δεν είναι αυθεντική ερμηνεία η ερμηνεία την οποία κάνει αυτό θα ελεγχθεί και τελικά θα αποφασιστεί από τη Δικαιοσύνη. Και θα αποφασιστεί με ορισμένα κριτήρια, με ορισμένους κανόνες. Και οι κανόνες αυτοί είναι:

Πρώτον, να είναι ασαφής η διάταξη την οποία επιχειρεί η νομοθετική εξουσία να ερμηνεύσει αυθεντικά. Δεύτερον να έχει δημιουργήσει προβλήματα στην εφαρμογή της. Οι συγκεκριμένες όμως διατάξεις, οι οποίες ερμηνεύονται δήθεν αυθεντικά με τη διάταξη του άρθρου 3 του νομοσχεδίου, δεν είναι ασαφείς, είναι σαφέστατες και δεν έχουν οδηγήσει σε καμιά δυσαρμονία, αντιδικία, διχογνωμία ή αντίθεση στην εφαρμογή τους. Γι'αυτό και η Επιστημονική Επιτροπή της Βουλής, αλλά και το Ελεγκτικό Συνέδριο έχουν γνωμοδοτήσει επί του θέματος -το Ελεγκτικό Συνέδριο δύο φορές- και λένε αυτά τα οποία λέω και εγώ. Συνεπώς από αυτή τη διάταξη δεν θα προκύψει λύση για το παρελθόν, με ερμηνεία η οποία είναι κατά ψευδεπίγραφο τρόπον αυθεντική. Τα δικαστήρια δεν την αποδέχονται αναδρομική εφαρμογή της μη γνήσιας αυθεντικής ερμηνείας. Σύμφωνα με τη διάταξη του άρθρου 77 παράγραφος 2 του Συντάγματος, η διάταξη ισχύει για το μέλλον ως νέα ρύθμιση. Πολύ δε φοβάμαι ότι για το μέλλον θα αποτελέσει λύση. Και τούτο διότι προσκρούει, φοβούμαι στην αρχή της ισότητας αφού εισάγει για τους συνταξιούχους, δικαστικούς λειτουργούς ρύθμιση, η οποία δεν ισχύει σε όλες τις όμοιες ή ομοειδείς περιπτώσεις.

Τι θα γίνει λοιπόν; Θα προκύψει μία νέα ένταση ανάμεσα στις σχέσεις της Νομοθετικής και της Δικαστικής Εξουσίας. Υπάρχει λόγος; Γιατί να γίνει αυτό; Οι δικαστές, στα πλαίσια του να απολαύσουν και αυτοί την έννομη προστασία που παρέχει το Σύνταγμα, θα καταφύγουν και πάλι στα δικαστήρια και θα δώσουν και πάλι λαβή σε κρίσεις, σε επικρίσεις λαϊκίστικου περιεχομένου.

Οι σχέσεις μεταξύ των εξουσιών πρέπει να είναι αρμονικές και τα προβλήματα που αναφύονται πρέπει να λύνονται με τρόπο ο οποίος να μην αφήνει περιθώρια σε τέτοιου είδους αιχμές.

Θεωρώ ότι η διάταξη είναι αντισυνταγματική, ότι δε θα λύσει προβλήματα για το παρελθόν και ότι εν πάση περιπτώσει θα δώσει λαβή σε αντιδικίες και για το μέλλον. Και γι' αυτό, θα πρότεινα αυτή η διάταξη να αποσυρθεί, να τύχει νέας επεξεργασίας, και να ενταχθεί στο συνταξιοδοτικό νομοσχέδιο των δικαστών, σύμφωνα άλλωστε και με τα όσα η Κυβέρνηση διατυπώνει στην εισηγητική της έκθεση. Αναφέρει πράγματι η Εισηγητική 'Εκθεση του παρόντος νομοσχεδίου, ότι πρώτα πρέπει να εισάγεται το μισθολογικό νομοσχέδιο και αμέσως μετά το συνταξιοδοτικό. Και το μισθολογικό των δικαστών έχει ήδη κατατεθεί και επίκειται η εισαγωγή του στο Σώμα προς ψήφισιν. Θα ακολουθήσει το συνταξιοδοτικό των δικαστικών λειτουργών, στο οποίο θα πρέπει να ενταχθεί αναμορφωμένη και μετά απο νέα επεξεργασία η παρούσα διάταξη.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το άρθρο 1 καθορίζει τα ποσοστά των αυξήσεων σε τρεις κατηγορίες και γίνεται -θα το δεχθώ- μέσα στο πλαίσιο της εφικτής δημοσιονομικής πολιτικής. Η κατάσταση της οικονομίας είναι γνωστή, να μην τα λέμε και τα πολυλέμε.

Πιστεύω ότι θα είχε -και έχει- η Κυβέρνησή μας την κοινωνική ευαισθησία να λύσει με βαθύτερο τρόπο τα εγνωσμένα, τα αναγνωρισμένα προβλήματα. 

Στο άρθρο 2 δικαίως κρίνεται το πρόβλημα του προσωπικού των Νομαρχιακών Αυτοδιοικήσεων. 

Στο άρθρο 3, γενικά, θα μου επιτρέψετε με τις λιτές νομικές μου γνώσεις κύριε Πρόεδρε, να πω ότι στις δημοκρατικές πολιτείες αποφεύγεται γενικά η αναδρομικότητα, όχι μόνο στο χώρο του ποινικού δικαίου. Αν δεν υπάρχει νόμος, δεν μπορεί να χαρακτηριστεί, που να την προβλέπει σαν ποινική πράξη κ.λπ. 'Ηταν μία από τις αρχές που επηρέασαν το δωδεκάδελτο του Ρωμαϊκού Δικαίου μαζί με τα συμπεφωνημένα που πρέπει να τηρούνται, του αρχαίου ελληνικού πνεύματος, η μη αναδρομικότητα των νόμων.

Αλλά ακόμα και στις αστικές που έχουν ανθρωπινότερο περιεχόμενο και εκεί πρέπει να αποφεύγεται η αναδρομικότητα των νόμων. Και γενικότερα στις συνταγματικές τάξεις θα πρέπει να αποφεύγονται θέματα που δημιουργούν και την υποψία αντισυνταγματικής ενέργειας. Το λέω με τον ερεθισμό της συνταγματικής ταλάντευσης που δημιουργεί το άρθρο 3, κύριε Υπουργέ, και περιορίζομαι σ'αυτό.

'Αρθρο 4. Δεχτείτε ότι οι ειδικές συνθήκες και η ειδική αποστολή των στρατιωτικών, επιβάλλουν αναλογικές αμοιβές. Δεχτείτε το μόνο σαν θεωρία. Δεν το δέχεσθε. Αν δε δεχθούμε αυτό το πράγμα, ποτέ τα θέματα, τα μισθολόγια των στρατιωτικών δε θα τα λύσετε με δίκαιο τρόπο. Το λέω αυτό 

Σελίδα 7543 

γιατί δεν έχουν κανένα δικαίωμα. Kύριε Πρόεδρε, γιατί αγωνίζεσθε και καθ' υπερβολή και είναι σεβαστό, για τα άλλα και γιατί δεν αγωνίζεσθε για το συνδικαλισμό στις 'Ενοπλες Δυνάμεις; Δε σας είδα να κόπτεσθε, το κόμμα, να αναγνωριστεί ο συνδικαλισμός στις 'Ενοπλες Δυνάμεις.

Ακούτε, κύριε Υπουργέ, σταράτα πράγματα από έναν απόστρατο στρατηγό σαν τον πατέρα σας. Οδηγείτε, οι κυβερνήσεις, οδηγούμε, κύριοι συνάδελφοι, τις 'Ενοπλες Δυνάμεις σε συνείδηση της απεργίας. Πάει το στρατόπεδο. Αν δεν μπορεί ο διοικητής να διατάξει να πάει το Σάββατο, τη νύχτα της Κυριακής, ο λοχαγός μέσα, το στρατόπεδον δε λειτουργεί στο ύψος της ποιότητας που απαιτεί το αμυντικό σύστημα και αυτό το επιβάλλει η εχθρική απειλή. Είναι απλά μαθηματικά.

Οφείλουμε, κύριοι συνάδελφοι, να είμαστε εμείς οι συνδικαλιστές των Ενόπλων Δυνάμεων, αν δε θέλουμε τους λοχαγούς να κάνουν την παρέλαση από την Ομόνοια -και θα σας δω, κύριε Κωστόπουλε, να είσθε επικεφαλής- στο Σύνταγμα σαν τους υπαξιωματικούς του 1909. Δε λύνεται το πρόβλημα αυτομάτως ούτε αφορά εσάς, κύριε Υπουργέ, ούτε την παρούσα Κυβέρνηση. Ούτε είναι δυνατόν φέτος να λυθούν αυτά τα προβλήματα που χρονίζουν. Και μάλιστα δεν μπορώ, κύριοι συνάδελφοι της Νέας Δημοκρατίας, να μην σας πω ότι τέσσερα χρόνια -κύριε Παπαδόγγονα σας εκτιμώ βαθειά- δε λύσατε το μισθολογικό των Ενόπλων Δυνάμεων. Το αφήσατε στα συρτάρια. Και παρά τις υποσχέσεις του ΠΑ.ΣΟ.Κ., του δικού μου Κόμματος, τρία ολόκληρα χρόνια πέρασαν, για να έλθει η Κυβέρνηση του Σημίτη να λύσει έστω και μερικά αυτό το πρόβλημα.

'Εχετε, λοιπόν, ευθύνες όλες οι κυβερνήσεις που ολισθήσατε στην παραμέληση των Ενόπλων Δυνάμεων.

Και ακούτε πού τις φτάσαμε, κύριε Υπουργέ. Του αδελφού μου ο κουνιάδος -και το λέω για την ακρίβεια της πληροφορίας που θα σας δώσω, το θέτω και υπό αμφιβολία, εξετάστε το όμως- ο Θοδωράκης, ούτε γράμματα μάθαινε ούτε τίποτε. Προσελήφθη στην Ολυμπιακή.

Και πριν ένα χρόνο, έγινε συνταξιούχος ο χριστιανός. 'Ηταν εργάτης. Πήρε δέκα επτά εκατομμύρια -και καλά έκανε- εφάπαξ και τετρακόσιες χιλιάδες σύνταξη.

Ξέρετε πόσα παίρνω σύνταξη με τριάντα επτά χρόνια συν είκοσι δύο πτητικά, που είναι και αυτά μέσα; Κάτω από τριακόσιες χιλιάδες, κύριοι! Και έχω δύο-τρία πτυχία και έχω περάσει καμιά δεκαριά σχολές. Μαρτυρήσαμε, κάθε δύο χρόνια και μία εκπαίδευση, επί τέσσερις-πέντε μήνες κ.λπ.

Αυτά για να αμβλυνθούν, κυρίες και κύριοι συνάδελφοι, πρέπει να τα υπολογίσουμε.

Μήπως θα μπορούσαν, κύριε Υπουργέ -να βάλω τώρα και μερικές παρακλήσεις- οι αυξήσεις του άρθρου 1 να πάνε και στις συντάξεις των στρατιωτικών, από το πενήντα δύο να αυξηθούνε λίγο. Αυτό το δύο σύν διόμισυ, το ένα συν ένα και είκοσι πέντε κ.λπ.

Δεύτερον, το αναγνωρίζετε αυτό. Και καλά κάνετε και είναι πολύ θετικό, γιατί οι συντάξεις κινδύνευαν να βγουν μειωμένες σε σχέση με τις περσινές που δεν υπήρχε ενιαίο μισθολόγιο. Και πράγματι είχαμε τέτοια φαινόμενα για τους μισθούς. Εκείνο το επίδομα αυξήστε το κατά τη διάσταση του τιμαρίθμου απλώς σαν ένδειξη ευαισθησίας που την έχετε και με το παραπάνω μάλιστα. Δεν το αμφισβητώ.

Τα πτητικά τα προσαρμόζει μέσα το ενιαίο μισθολόγιο. Και είμαι σίγουρος -δεν είμαι λογιστής, υποστηρίζεται βέβαια και η αντίθετη πλευρά- ότι τα συντάξιμα πτητικά αυξάνονται.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Ακούστε όμως τι συμβαίνει, κύριε Πρόεδρε. Και συγχωρέστε με να τελειώσω όσο μπορώ πιο γρήγορα. Ζητούσαμε να πάνε πέντε αλεξιπτωτιστές από τα διάφορα όπλα και πήγαιναν πενήντα. Ρωτήστε πόσοι πάνε τώρα. Ζητούν στις καταδρομές πέντε και πάνε, μετά κόπων και βασάνων, πέντε. Τι σημαίνει αυτό; Λιγοστεύουν τα κίνητρα. Γιατί στη κοινωνία, καθώς απλώνεται στη δημοκρατία, το στρατόπεδο έπαψε να είναι στεγανό. Και πολύ σωστά η μοίρα οδήγησε τα πράγματα σ' αυτό το φως. Και το στρατόπεδο έχει φως σήμερα. Τι σημαίνει αυτό; 'Εχει επικοινωνία με την κοινωνία. Δεν μπορείς να τον γελάσεις, μας έλεγαν στη Σχολή Ευελπίδων, "αν ήρθατε εδώ για να παίρνετε μισθό, φύγετε καλύτερα". Για μισθό πήγαμε. Πήγαμε για να ζήσουμε.

Να μου επιτρέψετε να συμπληρώσω εν τάχει και τελειώνω. Τα πτητικά μπορείτε να τα αυξήσετε λίγο. Δεν είναι μεγάλη η δαπάνη. Αυτό σαν μήνυμα.

Μπορείτε να σταματήσετε στην παράγραφο 4 του άρθρου 4 που προβλέπετε -και δικαίως το προβλέπετε- ότι πέρα από τα τριάντα πέντε, να αυξάνει η σύνταξη στο ένα πεντηκοστό. Σταματήστε το, κόψτε το μέχρι τα σαράντα. Ας είναι και πάνω από τα σαράντα. Είναι ένα κίνητρο παραμονής, αν θέλετε.

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Σπυριούνη, ολοκληρώστε παρακαλώ. 'Εχετε ήδη φθάσει στο 8ο λεπτό.

ΚΥΡΙΑΚΟΣ ΣΠΥΡΙΟΥΝΗΣ: 'Ιμια και "ΚΩΣΤΑΚΟΣ". Δεν είναι για τα τρία παλληκάρια που χάθηκαν, τρεις, τρεις εννιά, δέκα εκατομμύρια δεν είναι δαπάνη. Δεν είναι λιτότητα. Δεν κερδίζουμε δηλαδή τίποτε. Κάντε το δέκα εκατομμύρια στον καθένα, στις τρεις αυτές οικογένειες. Οι ορφανικές οικογένειες είναι πρόβλημα. Σκεφθείτε το.

'Οσον αφορά το επίδομα εξομάλυνσης, είναι θετική η αύξηση που κάνετε και θα μπορούσε να ήταν και λίγο καλύτερη. Δε νομίζω ότι συνεπάγεται ηυξημένη δαπάνη.

Χαίρομαι που βάζετε, κύριε Υπουργέ, για τους μαθητές των στρατιωτικών σχολών και για τους δόκιμους αξιωματικούς. Δεν είναι δυνατόν το δόκιμο να τον θέλουμε αξιωματικό με όλες τις υποχρεώσεις και να παίρνει ενενήντα χιλιάδες, συν είκοσι τέσσερεις χιλιάδες, εκατόν δέκα χιλιάδες ο έκτακτος αξιωματικός. Κάνετέ το όσα παίρνΕι ο μόνιμος υπαξιωτικός. Ωστόσο χαίρομαι που αναγνωρίζεται να δοθεί το επίδομα εξομάλυνσης.

Και για τους αστυνομικούς είναι δίκαιη η ρύθμιση που κάνετε. 'Επρεπε να είναι ενιαίο το σύστημα προαγωγών.

Επί πλέον να παρακαλέσω να μπει η αίρεση, ότι τα θέματα που θα προκύψουν σχετικά με το Μετοχικό Ταμείο Στρατού να λυθούν με κοινή απόφαση των δύο Υπουργών.

Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Παπαδόγγονας έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, φοβάμαι ότι έχουμε γίνει μονότονοι, τονίζοντας συνεχώς τον υπαρκτό κίνδυνο εξ ανατολών και τη σπουδαιότητα, την οποία έχουν οι 'Ενοπλες Δυνάμεις για την άμυνα της χώρας.

Αυτό θα πρέπει φυσιολογικά να οδηγήσει όλους τους συναδέλφους του Κοινοβουλίου, οι οποίοι νομοθετούμε σε ένα συμπέρασμα, το οποίο ανέφερα και χθες: Δεν μπορεί καμία δραστηριότητα στον Tόπο μας, ούτε να αξιολογηθεί ούτε να εκτιμηθεί, εάν ο Τόπος αυτός δεν μπορεί να βαδίσει ομαλή, ειρηνική πορεία, την οποία ειρηνική πορεία του Τόπου μας την εξασφαλίζουν οι 'Ενοπλες Δυνάμεις.

Δέχομαι αυτό, το οποίο άκουσα από το συνάδελφο τον κ. Σπυριούνη, ότι όλες οι Κυβερνήσεις έχουν ευθύνες. Και αναμφισβήτητα και η κυβέρνηση της Νέας Δημοκρατίας, είχε και αυτή τις ευθύνες της.

'Ομως τώρα, όπου τα πράγματα πλέον έχουν φθάσει εκεί όπου έχουν φθάσει από απόψεως απειλής, θα πρέπει όλοι να συνειδητοποιήσουμε, αλλά και η Κυβέρνηση, η οποία σήμερα είναι υπεύθυνη να δεχθεί την ιδιαιτερότητα της αποστολής των Eνόπλων Δυνάμεων.

Η πρόβλεψη, η οποία υπάρχει στο Σύνταγμα για τους δικαστικούς, κανονικά θα πρέπει να επεκταθεί και στους στρατιωτικούς και στα Σώματα Ασφαλείας, άνευ των οποίων δεν μπορεί πλέον ο Τόπος να βαδίσει ομαλή πορεία, την οποία ευχόμεθα όλοι μας.

'Αρα, από πλευράς Κυβερνήσεως μια δήλωση θα ήταν πάρα πολύ χρήσιμη, ότι αναγνωρίζει την ιδιαιτερότητα της αποστολής των Ενόπλων Δυνάμεων.

Στο μισθολογικό νομοσχέδιο, αλλά και στο συνταξιοδοτικό, τα οποία βεβαίως, συνδέονται, η Κυβέρνηση η οποία ανέφερε

Σελίδα 7544 

τη φιλοσοφία της εν προκειμένω, είπε ότι καταργούνται τα πολλά επιδόματα, τα οποία εν συνεχεία ενσωματώνονται στο βασικό μισθό και ότι από εδώ και πέρα βεβαίως, δε θα ακολουθούμε επιδοματική πολιτική.

'Ομως, αυτό δεν είναι αληθές, γιατί ακριβώς, λόγω των επιδομάτων, τα οποία υπάρχουν στους εν ενεργεία και τα οποία δε λαμβάνονται υπόψη στις συντάξεις, δημιουργείται ακριβώς, αυτή η μεγάλη απόσταση μεταξύ αποδοχών εν ενεργεία και συντάξεων.

Πρέπει να δεχθούμε όλοι, για να μην ασχοληθούμε με τις λεπτομέρειες των ποσοστών, ότι οι συντάξεις είναι της τάξεως του 50%, εάν θέλετε, μέχρι 54% των συνολικών αποδοχών των εν ενεργεία.

Οι κύριοι συνάδελφοι και ο ομιλών, έχουμε τονίσει ότι η ηλικία των αποστρατευομένων στις 'Ενοπλες Δυνάμεις είναι τέτοια και οι οικογενειακές υποχρεώσεις που έχουν δημιουργηθεί από απόψεως παιδιών, εκπαιδεύσεώς τους και ούτω καθ'εξής είναι τέτοιες, που οι συντάξεις δεν επαρκούν. Και όχι μόνο δεν επαρκούν, αλλά θα έλεγα ότι εντάσσουν τους αξιωματικούς, τα στελέχη γενικότερα, των Ενόπλων Δυνάμεων και τις οικογένειές τους στα όρια της φτώχειας.

Θα πω και εγώ ένα παράδειγμα, όπως είπε και ο συνάδελφος ο κ. Σπυριούνης. H σύνταξη η δική μου με τον καταληκτικό βαθμό του Αντιναυάρχου και δεκαοκτώ εξάμηνα υποβρυχίων είναι της τάξεως των τριακοσίων χιλιάδων.

Εάν δηλαδή, ένας συνάδελφός μου δεν έχει κανένα άλλο έσοδο, δεν μπορεί να αντεπεξέλθει. Γι'αυτό είδαμε το θέαμα -το επαναλαμβάνω αυτό γιατί πονάει- των συνταξιούχων αξιωματικών, οι οποίοι πήγαν έξω από το Υπουγείο Εθνικής Αμύνης για να διαμαρτυρηθούν και πολλοί από αυτούς ήταν πραγματικά ρακένδυτοι ή εν πάση περιπτώσει, δεν ήσαν ενδεδυμένοι κατά τρόπο ο οποίος αρμόζει σε αυτούς οι οποίοι ανάλωσαν τη ζωή τους στις 'Ενοπλες Δυνάμεις.

'Ετσι πρέπει να φθάσουμε πλέον στην ουσία των πραγμάτων και να κάνουμε μια τελευταία επίκληση στην Κυβέρνηση για το τι δέον γενέσθαι. Πώς αυτό το 50%-54% μπορεί να βελτιωθεί.

Μπορεί να βελτιωθεί με δύο τρόπους. Η ρύθμιση στο άρθρο 8 με τα καινούρια ποσά, τα οποία βλέπω εδώ, δώδεκα χιλιάδες, δεκαέξι χιλιάδες και είκοσι χιλιάδες -αναφέρομαι στο επίδομα εξομαλύνσεως- αντί η σύνταξη να υπολογίζεται επί του βασικού μισθού και του χρονοεπιδόματος, να συνυπολογισθεί επιτέλους, το έχουμε πει κατά κόρον και το επίδομα εξομαλύνσεως, ούτως ώστε να υπάρξει μια βελτίωση, η οποία βεβαίως, δε θα είναι ούτε η επιθυμητή ούτε επαρκής, αλλά εν πάση περιπτώσει, θα δείξει τη θέληση της Πολιτείας, για να αναγνωρίσει ακριβώς, το έργο, το οποίο επιτελούν οι 'Ενοπλες Δυνάμεις.

Μία άλλη ατέλεια της νομοθεσίας και για την οποία εγώ εξακολουθώ να ενίσταμαι, είναι ότι και στους μισθούς και στις συντάξεις δεν υπάρχει μηχανισμός αναπροσαρμογής των. Νομίζω ότι πρέπει να συζητηθεί πάλι το θέμα αυτό, ούτως ώστε η εκάστοτε εισοδηματική πολιτική της Κυβερνήσεως να μπαίνει και στις συντάξεις. Οι δύο νόμοι που αφορούν το μισθολογικό και το συνταξιοδοτικό, ήρθαν, με τυμπανοκρουσίες στη Βουλή ότι αυξάνουν τις συντάξεις και τους μισθούς. 'Ολοι ενόμισαν ότι αυτό δεν είναι μία τιμαριθμική αποκατάσταση, ή ο,τιδήποτε άλλο, αλλά ότι αυτό που επιθυμούσατε ήταν μία γενναία πράξη αυξήσεως μισθών και συντάξεων. Δεν πρόκειται περί αυτού.

Εάν από τα ποσοστά τα οποία δίδονται στις συντάξεις, αφαιρέσουμε την εισοδηματική πολιτική της Κυβερνήσεως του άρθρου 1, θα δούμε ότι το εναπομένον ποσοστό αυξήσεων είναι της τάξεως του 1,5%. Δηλαδή με λίγα λόγια, από τη μια μεριά παγώνουμε το σύστημα της εισοδηματικής πολιτικής για τα δύο χρόνια μέχρι 1.7.1998 και από την άλλη μεριά, εν σχέσει με άλλες τάξεις, οι οποίες δικαιούνται την εισοδηματική πολιτική -και θα τη δικαιούνται, λόγω αυτομάτων μηχανισμών εντάξεως της εισοδηματικής πολιτικής μέσα σε μισθούς και συντάξεις- υστερούν οι 'Ενοπλες Δυνάμεις και τα Σώματα Ασφαλείας, διότι δεν μπορεί να μπει η εισοδηματική πολιτική της Κυβερνήσεως.

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Παπαδόγγονα, ολοκληρώστε, άν θέλετε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Τελειώνω σε μισο λεπτό, κύριε Πρόεδρε, αν είναι δυνατόν.

'Ηθελα επίσης να πω για το μέτρο το οποίο λαμβάνετε για τα στελέχη των Σωμάτων Ασφαλείας και σχετικά με τα Μετοχικά Ταμεία Στρατού και Ναυτικού. Ουδείς εξ ημών έχει αντίρρηση για τις αυξήσεις, οι οποίες παρέχονται. Αλλά θα πρέπει να γίνει μία αναλογιστική μελέτη και εν συνεχεία, να επωμισθεί ο κρατικός Προϋπολογισμός το επιπλέον έξοδο. Διότι εάν δεν επιδοτηθούν τα Μετοχικά Ταμεία Στρατού και Ναυτικού, για τις δικαιολογημένες, όπως σας είπα, αυξήσεις, τότε θα πέσουν έξω. Δε θα είναι πλέον βιώσιμα.

Και το τελευταίο -και κλείνω, κύριε Πρόεδρε: 'Εχει υποσχεθεί η Κυβέρνηση στην προηγούμενη συζήτηση ότι θα αποκατασταθούν τα θύματα της Κύπρου. Δεν μπορεί να ισχυριζόμεθα επί μακρά σειρά ετών όλες οι κυβερνήσεις, ότι την εποχή εκείνη το 1974, η Ελλάδα δεν ήταν σε εμπόλεμη κατάσταση και συνεπώς, οι συντάξεις, δεν είναι αυτές οι οποίες πρέπει να είναι γι' αυτούς οι οποίοι πίπτουν εν πολέμω.

Περί πολέμου επρόκειτο και η αδικία η οποία παρατείνεται νομίζω ότι εκθέτει και την Πολιτεία και όλους εμάς. 

Θα μιλήσουμε και επί των τροπολογιών. Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, κατ' αρχήν, τα όσα είχαμε να πούμε στο νομοσχέδιο αυτό, τα είπαμε στην Διαρκή Επιτροπή διεξοδικώς. Οφείλω να πω ότι κάποιες βελτιώσεις ήρθαν. Μια από τις βελτιώσεις αυτές είναι λόγου χάριν αυτή που αναφέρθηκε προ ολίγου ο κύριος συνάδελφος, η συνταξιοδότηση των ανδρών της Αστυνομίας, δίνοντάς τους μισθολογικούς βαθμούς.

'Ομως, είναι πάρα πολύ σημαντικό, κύριε Υπουργέ, να προσέξετε την ευρωστία των Μετοχικών Ταμείων. Διότι δεν μπορούμε να ψηφίζουμε εδώ διατάξεις που θα αφορούν τα Μετοχικά τους Ταμεία και προβλέπουν πληρωμές από τα Ταμεία αυτά, των οποίων οι πόροι είναι έξω από διατάξεις που θεσπίζει το Κοινοβούλιο. Αυτή την παρατήρηση θα παρακαλέσω πολύ να την προσέξετε.

Επανέρχομαι στο άρθρο 3. Είχα μιλήσει διεξοδικώς στην Επιτροπή. Σχετικά με την αυθεντική ερμηνεία, κύριε Υπουργέ, πρώτα από τα λίγα νομικά που ξέρω, γνωρίζω ότι αυθεντική ερμηνεία μόνο τα δικαστήρια κάνουν, διότι το Ανώτατο Δικαστήριο δίνει την ερμηνεία.

Δεν είναι δουλειά της Βουλής να κάνει αυθεντική ερμηνεία των διατάξεων. Ανοίγεται πάλι η πόρτα για εντάσεις, διενέξεις στα δικαστήρια, γιατί όλοι αυτοί οι δικαστικοί λειτουργοί θα προσφύγουν στα Δικαστήρια. Φοβούμαι ότι πάλι θα έχουμε εντάσεις και πάλι θα επανέλθει η κατάσταση εκεί που ήταν, όπως την υποδεικνύαμε.

Τέλος,υπάρχει μία αδικία στο άρθρο 5. Λέτε στην παρ. 4 "ανεξαρτήτως προς τον χρόνο πρόσληψης ή κατάταξης" -προ ολίγου ο κ. Σπυριούνης διεξοδικά σας είπε για ορισμένα πράγματα, τα οποία υιοθετώ απολύτως, σας είπε ακόμη και γι' αυτό και γι'αυτό επανέρχομαι, επειδή το θεωρώ αδικία-"το επί του συνταξίμου μηνιαίου μισθού ποσοστό σύνταξης για όσους παραμένουν στην υπηρεσία μετά τη συμπλήρωση του κατά περίπτωση 35ετούς συνταξίμου και πράγματι διανυθέντος χρόνου, μη συμπεριλαμβανομένων σε αυτό των υπηρεσιών των άρθρων 41 και 41 του προεδρικού διατάγματος 1041/1979, αυξάνεται κατά 1/50 για κάθε έτος υπηρεσίας, πέραν του 35ου και συνεχίζεται και μέχρι του 40ου".

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Θα παρακαλέσω το "μέχρι και 40ου" να διαγραφεί, διότι πέραν του 40ου με απόφαση της Πολιτείας, κύριε Υφυπουργέ, αφορά ποιοτικώς ανώτερα στελέχη, τα οποία ήθελε η Πολιτεία και τα χρησιμοποίησε και κατά το χρόνο αυτό, τους παρακρατούντο όλες οι κρατήσεις. Δεν μπορεί να έχουμε έναν αξιωματικό , που είναι ποιοτικώς ανώτερος, τον κρατάει η 

Σελίδα 7545 

Πολιτεία 42 ή 43 ή 38 χρόνια, του κρατεί όλες τις εισφορές που χρειάζεται για να έχει μία σύνταξη και ερχόμαστε εμείς εδώ και κάνουμε μία διάταξη και τον αδικούμε λέγοντάς του "κύριε, μόνο για τα πέντε χρόνια θα σου δώσουμε, τα υπόλοιπα τα αφαιρούμε". Θα παρακαλέσω επ'αυτού να έχω και την τοποθέτησή σας, γιατί είναι μία διάταξη άδικη.

Κατά τα άλλα, οφείλω, κύριε Πρόεδρε, πως πρέπει να πω να έχουμε όλοι μας υπόψη ότι η απόσταση μεταξύ σύνταξης και μισθού στη σημερινή διαμόρφωση των ηλικιών και των καταστάσεων, οδηγεί σε κοινωνικές εντάσεις.'Οταν σε μία οικογένεια πέφτει κατακόρυφα το εισόδημα -τη μία ώρα ο άνθρωπος είναι σε ενέργεια, την επόμενη χρονιά είναι σε σύνταξη και κατά κανόνα οι ηλικίες είναι τέτοιες που είναι στην περίοδο των μεγάλων εξόδων- αυτό οδηγεί σε κοινωνικές εντάσεις. Δεν οδηγούν σε κοινωνικές ηρεμίες οι οικονομικές αποστάσεις.

Είναι αντικοινωνικό το μέτρο της μεγάλης απόστασης μεταξύ μισθού-σύνταξης. Και στους στρατιωτικούς είναι μεγάλη η απόσταση μεταξύ αμοιβών, μισθών που εισπράττουν καθ'όν χρόνο είναι εν ενεργεία και μισθών που εισπράττουν ευθύς ως εξέλθουν στη σύνταξη. Αυτό να το λάβουμε υπόψη μας.

'Ηταν πολύ εύστοχα τα παραδείγματα που έφεραν οι συνάδελφοι και της Αντιπολίτευσης και της Συμπολίτευσης. Αυτό πρέπει να σας απασχολήσει κύριε Υπουργέ ότι ξανά πάλι πρέπει ν'ασχοληθούμε με το ζήτημα των συντάξεων και των αμοιβών των ανδρών των Ενόπλων Δυνάμεων διότι είμεθα σε μία περίοδο που με τη δύναμη κυρίως αυτών, απαντούμε στις διάφορες πιέσεις που έχουμε ως Χώρα γενικώς. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο. Θα σας παρακαλέσω όσο το δυνατόν πιο σύντομα, γιατί ήδη η 14.00' πέρασε και είχαμε δεσμευθεί να έχουμε ολοκληρώσει. 'Εχουμε και τροπολογίες στη συνέχεια.

ΗΛΙΑΣ ΒΕΖΔΡΕΒΑΝΗΣ: Παραχώρησα τη σειρά μου σε άλλο συνάδελφο, κύριε Πρόεδρε, επομένως αφήστε με να ομιλήσω και ύστερα αν χρειαστεί, θα τα πούμε.

Κύριε Υπουργέ, δεν μπορώ να συμμεριστώ την αισιοδοξία σας,ότι λύσατε το πρόβλημα που συζητούμε, το συνταξιοδοτικό. Αυτήν την αισιοδοξία σαφώς δεν τη συμμερίζονται οι ενδιαφερόμενοι. Και απ'όλες τις Πτέρυγες της Βουλής, ακούστηκε αυτή η άποψη. Εγώ δεν είμαι άδικος, θα σας αναγνωρίσω ότι κάνατε σοβαρές προσπάθειες από του χρόνου της συζητήσεως στη Διαρκή Επιτροπή μέχρι τώρα της συζητήσεως στην Ολομέλεια. Γιατί πράγματι, κάνατε σοβαρές βελτιώσεις, τις οποίες σας τις αναγνωρίζω και σας τιμούν. Ωστότο, το πρόβλημα παραμένει και μην εμφανίζεσθε, ότι το λύσατε.

Η δημοσιονομική πολιτική της Πατρίδας μας είναι δεδομένη. Τα οικονομικά είναι δεδομένα. Είναι όμως και κάτι άλλο δεδομένο, κύριε Υπουργέ των Οικονομικών. Το 60% του ΑΕΠ διαφεύγει της φορολογίας. Τι κάνατε σ' αυτόν τον τομέα, για να μπορέσετε να εξασφαλίσετε πόρους, έτσι ώστε να παύσουμε να λέμε ότι τα δημοσιονομικά της πατρίδας μας δεν επιτρέπουν να δώσουμε συντάξεις επιβιώσεως των ανθρώπων, που στηρίζουν αυτήν τη πατρίδα.

Προς αυτήν την κατεύθυνση, κύριε Υπουργέ, θα έπρεπε να είχατε στραφεί προηγουμένως και ύστερα να έρθετε να νομοθετήσετε για τις συντάξεις των ανδρών των Ενόπλων Δυνάμεων και των Σωμάτων Ασφαλείας. Ωστόσο, κύριε Υπουργέ, επειδή σας είπα, ότι δεν υπήρξα ποτέ σ' αυτήν την Αίθουσα ενσυνείδητα άδικος και ανεγνώρισα της προσπαθειές σας, θα σταθώ σε τρια μόνο σημεία, συμφωνώντας με την παρατηρήσεις που έκανε ο Εισηγήτης μας κ. Ρεγκούζας και ο κ. Παπαδόγγονας.

Στην παρ. 4 του άρθρου 5 έχουμε αυτό που είπε ο κ. Κεδίκογλου και νομίζω και ο κ. Σπυριούνης, ότι εκείνο το "μέχρι του τεσσαρακοστού" θα πρέπει να το σβήσετε. Είναι οι άνθρωποι τους οποίους η Πολιτεία τους κράτησε εκτιμώντας τις υπηρεσίες τους και τη χρησιμότητά τους. Κατά το χρονικό διάστημα που ήταν εκεί, γινόντουσαν οι σχετικές κρατήσεις. Κατά συνέπεια, κύριε Υπουργέ, θα σας παρακαλέσω να το διαγράψετε, γιατί είναι άδικο.

Δεύτερον, στη παρ. 8 του ιδίου άρθρου -συγχωρείστε μου τη λέξη, κύριε Υπουργέ- είναι ντροπή, όταν αποτιμούμε τη ζωή ενός ανθρώπου με τρία εκατομμύρια. Και μάλιστα ποίου ανθρώπου; Τριών παλικαριών που έχασαν τη ζωή τους για την πατρίδα εν ώρα υψίστου εθνικού κινδύνου. Δεν μπορώ να πω κάποιο νούμερο, γιατί θα είναι ντροπή για μένα να υπολογίσω τη ζωή του ανθρώπου σε χρήματα. 'Ομως, τα τρία εκατομμύρια είναι ντροπή. Θα σας παρακαλέσω να λάβετε υπόψη σας και τις ηθικές αξίες και να αλλάξετε αυτό το νούμερο. Δεν μπορώ να το προσδιορίσω, διότι δεν τολμώ να το προσδιορίσω.

Τρίτον, είναι ένα θέμα που αφορά τους πυροσβέστες. Το συνδικαλιστικό τους όργανο είχε έρθει σε επαφή μαζί σας, κύριε Υπουργέ, ή με τον κύριο Υπουργό Δημοσίας Τάξεως -νομίζω ότι συναντήθηκαν με τον Υπουργό Δημόσιας Τάξης, αλλά δεν είναι εδώ για να το επιβεβαιώσει- και πήραν διαβεβαίωση, ότι θα ελαμβάνοντο υπόψη και τα δυο χρόνια της στρατεύσεως.

Πρέπει να εξηγήσω, κύριε Υπουργέ, ότι στα Σώματα Ασφαλείας, εισέρχονται από ηλικίας δεκαοκτώ, δεκαεννιά μέχρι και είκοσι δύο ετών. Στο Πυροσβεστικό Σώμα εισέρχονται μέχρι της ηλικίας των τριάντα ετών. Αυτό με το είκοσι εννιά που τους δίνετε εσείς σημαίνει, ότι κανένας δεν θα κάνει χρήση, διότι υπάρχει μια διαφορά -ας με συγχωρήσουν οι στρατιωτικοί που είναι μέσα στην Αίθουσα- μεταξύ των αξιωματικών των Ενόπλων Δυνάμεων και των απλών πυροσβεστών. 'Οταν κάποιος ανέρχεται στη βαθμίδα στις 'Ενοπλες Δυνάμεις, πηγαίνει σε κάποιο επιτελικό γραφείο, ενώ ο πυροσβέστης μέχρι της συνταξιοδοτήσεώς του είναι εις την πυρά. Κατά συνέπεια, κύριε Υπουργέ, θα σας παρακαλέσω αυτό το είκοσι εννιά να το κάνετε είκοσι εφτά ή το απλούστερο, να σβήσετε εκεί που λέτε "συνολική πραγματική υπηρεσία στο Σώμα" το "υπηρεσία στο Σώμα". Αυτό φτάνει, να είναι συνολική πραγματική υπηρεσία. Υπηρεσία στο Σώμα σημαίνει, ότι δεν αναγνωρίζετε τα δυο χρόνια της στρατεύσεως, που τα υπηρέτησαν στις 'Ενοπλες Δυνάμεις οι πυροσβέστες. Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, έχετε το λόγο και παράκληση να τηρηθεί ο χρόνος.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικων): Σας ευχαριστώ πολύ, κύριε Πρόεδρε. Θα είμαι σύντομος,γιατί νομίζω, ότι σε πάρα πολλά θέματα, τα οποία ελέχθησαν και σήμερα, η Κυβέρνηση ήδη προχώρησε να ρυθμίσει και να ενσωματώσει στις τελικές διατάξεις, που έχει, όσα έκρινε σκόπιμο και πιστεύω, ότι και με ορισμένες αναφορές, που θα κάνω, θα αντιμετωπισθούν και άλλα θέματα.

Επισημαίνω τα εξής: Ετέθη από πολλούς ομιλητές το ζήτημα της διανομής των μερισμάτων από το Μετοχικό Ταμείο Στρατού με βάση τις προσαρμογές που αναπόφευκτα θα πρέπει να γίνουν λόγω της τομής, που επιχειρεί η Κυβέρνηση σήμερα,δίνοντας τη δυνατότητα μισθολογικών προαγωγών στα στελέχη των Σωμάτων Ασφαλείας, Πυροσβεστικού και Λιμενικού. Το θέμα είναι όντως πολύ σοβαρό, ετέθη από όλες τις πλευρές και η Κυβέρνηση έχει επίγνωση αυτού του θέματος.

'Επειτα από στενή συνεργασία που υπήρξε μεταξύ των εποπτευόντων Υπουργείων Αμύνης, Δημοσίας Τάξεως και έλαβε μέρος σ'αυτήν τη συνεργασία και το Υπουργείο Οικονομικών, προτείνουμε -και αναφέρομαι στο άρθρο 8 παράγραφο 2 εδάφιο ε'- το εξής:Το εδάφιο ε' της παραγραφου 2 του άρθρου 8 αντικαθίσταται ως εξής. Σας το διαβάζω και ταυτόχρονα θα διανείμω το κείμενο αυτό για να λάβετε γνώση.

"ε. Οι μισθολογικές προαγωγές, που προβλέπονται από τις διατάξεις του παρόντος άρθρου, δεν λαμβάνονται υπόψη ως προς τις υποχρεώσεις και τα δικαιώματα εν γένει για το Μετοχικό Ταμείο Στρατού και το Μετοχικό Ταμείο Ναυτικού.

Με κοινή απόφαση των Υπουργών Εθνικής 'Αμυνας, Οικονομικών, Δημόσιας Τάξης και Εμπορικής Ναυτιλίας καθορίζονται ο χρόνος, ο τρόπος, η διαδικασία και κάθε άλλη αναγκαία λεπτομέρεια για την ενεργοποίηση των προαναφερομένων 

Σελίδα 7546 

δικαιωμάτων και υποχρεώσεων".

(Στο σημείο αυτό κατατίθεται στα Πρακτικά η σχετική τροποποίηση, που έχει ως εξής:

"Το εδάφιο ε' της παραγράφου 2 του άρθρου 8 αντικαθίσταται ως εξής:

ε. Οι μισθολογικές προαγωγές που προβλέπονται από τις διατάξεις του παρόντος άρθρου δεν λαμβάνονται υπόψη ως προς τις υποχρεώσεις και τα δικαιώματα εν γένει για το Μ.Τ.Σ. και Μ.Τ.Ν.

Με κοινή απόφαση των Υπουργών Εθνικής 'Αμυνας Οικονομικών, Δημόσιας Τάξης και Εμπορικής Ναυτιλίας, καθορίζονται ο χρόνος, ο τρόπος, η διαδικασία και κάθε άλλη αναγκαία λεπτομέρεια για την ενεργοποίηση των προαναφερομένων δικαιωμάτων και υποχρεώσεων.)

ΒΑΣΙΛΗΣ ΚΕΔΙΚΟΓΛΟΥ: Τι σημαίνει αυτό;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σημαίνει ότι θα υπάρξουν όλες οι αναγκαίες μελέτες, επιμερισμοί δικαιωμάτων και υποχρεώσεων, έτσι ώστε να μη θιγεί η βιωσιμότητα των ταμείων. Αποτελεί ένα κοινό σημείο, μία σύμπτωση απόψεων των εποπτευόντων Υπουργείων κατ'επέκταση, υποθέτω, και των ενδιαφερομένων κατηγοριών των Ενόπλων Δυνάμεων και των Σωμάτων Ασφαλείας και νομίζω, ότι με τον τρόπο αυτό θα επιχειρηθεί να βρεθεί η αποτελεσματικότερη λύση, η οποία δεν επηρεάζει τη βιωσιμότητα.

'Ερχομαι τώρα σε ένα δεύτερο θέμα, που ετέθη από πολλές πλευρές του Κοινοβουλίου, σχετικά με το άρθρο 5 παράγραφο 4, όσον αφορά την πρόσθεση πεντηκοστών ανάλογα με τα έτη υπηρεσίας.

Πρέπει να σας πω, ότι η αναφορά που γίνεται σ'αυτό το άρθρο αντανακλά μία διάταξη, η οποία είναι διατυπωμένη με σαφήνεια, του συνταξιοδοτικού νόμου. Λαβαίνω σοβαρότατα υπόψη τις παρατηρήσεις που έγιναν, πλην όμως δεν δύναμαι αυτήν τη στιγμή να κάνω δεκτή την πρόταση-τροποποίηση που κάνετε, γιατί είναι μείζονος σημασίας ζήτημα, του οποίου θα πρέπει να επιληφθεί το Ελεγκτικό Συνέδριο. 'Οταν θα ξανάρθει, λοιπόν, συνταξιοδοτικό νομοσχέδιο, θα έχει μεσολαβήσει η αίτηση γνωμοδοτήσεως του Ελεγκτικού Συνεδρίου και θα είμαστε σε θέση να προβούμε στην αναγκαία ρύθμιση. Επιτρέψτε μου να πω με την ευκαιρία αυτή, ότι, όπως βλέπετε, η Εκτελεστική Εξουσία, όταν υπάρχουν θέματα που άπτονται και άλλων εξουσιών, όπως είναι το Ελεγκτικό Συνέδριο, τηρεί με ευλαβική συνέπεια τις υποχρεώσεις της.

ΒΑΣΙΛΗΣ ΚΕΔΙΚΟΓΛΟΥ: Κύριε Υφυπουργέ, θα το παραπέμψετε;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μάλιστα, αυτό είπα, κύριε Κεδίκογλου.

'Ερχομαι τώρα σε ορισμένα άλλα θέματα. Κατ'αρχήν έγινε πολύς λόγος, ιδιαίτερα από τον ομιλητή του Συνασπισμού, για το θέμα του επιδόματος εξομάλυνσης και έγινε προσπάθεια να ερμηνευτεί αυτό ως μία αποτυχία των υπολογισμών της Κυβέρνησης στα θέματα του μισθολογίου.

Λυπάμαι, θα αναγκαστώ να σας διαψεύσω κατηγορηματικά. Το ζήτημα δημιουργήθηκε όταν η Κυβέρνηση, συζητουμένου του μισθολογίου των στρατιωτικών, έκρινε σκόπιμο, ότι δεν θα πρέπει να συνεχιστεί η ύπαρξη φοροαπαλλαγών για ορισμένα επιδόματα. Απέσυρε λοιπόν την πρόβλεψη την οποία είχε το αρχικό σχέδιο, το οποίο συνετάχθη πριν την απόφασή της για την κατάργηση των φοροαπαλλαγών και δεσμεύθηκε η Κυβέρνηση -και πιο συγκεκριμένα δια του ομιλούντος- ότι την απόσυρση του συγκεκριμένου άρθρου θα την ακολουθούσε μία αντιστάθμιση δια της χορηγήσεως επιδομάτων εξομάλυνσης.

Αυτό ακριβώς κάνει και ισχύουν επ'ακριβώς όλα τα επιχειρήματα με τα οποία είχε ανασκευαστεί ο ισχυρισμός και του δικού σας Κόμματος την εποχή εκείνη, κύριοι Βουλευτές, ότι δήθεν θα έφερνε μειώσεις το νέο μισθολόγιο. Επέφερε αυξήσεις εκτός από αυτήν την περίπτωση, η οποία υπήρξε με την κατάργηση των φοροαπαλλαγών, πράγμα το οποίο αντισταθμίστηκε.

Θα μου επιτρέψετε τώρα να αναφερθώ στα θέματα, τα οποία γεννήθηκαν αναφορικά με το άρθρο 3. Είναι ένα θέμα το οποίο είναι σημαντικό: Η Κυβέρνηση έχει διακηρύξει και πραγματοποιεί μέσω του νομοσχεδίου αυτού την πρόθεσή της να θεσπιστεί επιτέλους μία συντεταγμένη ρύθμιση μισθολογικών και συνταξιοδοτικών θεμάτων όλων των κατηγοριών. Υποχρεούται να προβεί στις διευκρινίσεις, τις οποίες προβλέπει το άρθρο 3, έτσι ώστε να αποδοθεί και να εφαρμοστεί η βούληση της ίδιας της Νομοθετικής Εξουσίας περί του θέματος αυτού.

Σας υπενθυμίζω, αξιότιμοι κύριοι Βουλευτές, ότι το Κοινοβούλιο μόλις προ δύο ετών, είχε ψηφίσει μία διάταξη για το πώς ρυθμίζονται οι συντάξιμες αποδοχές και ρητώς προέβλεπε, ότι "αποδοχές οι οποίες χορηγούνται, είτε υπό μορφή επιδόματος, είτε υπό μορφή εξόδων παράστασης είτε υπό μορφή εξόδων κινήσεων είτε υπό οποιαδήποτε άλλη μορφή, ανεξάρτητα από τον τρόπο υπολογισμού τους, δεν αποτελούν αύξηση του βασικού αυτού μισθού και δεν λαμβάνονται υπ'όψη για τον Κανονισμό ή την αύξηση της σύνταξης, εκτός αν αυτό προβλέπεται από ειδική συνταξιοδοτική διάταξη". Αυτός είναι νόμος, νωπός νόμος, τον οποίο το Κοινοβούλιο αυτό ψήφισε. Είναι ο ν.2320 και είναι το άρθρο 2 αυτό το οποίο σας διάβασα. Είναι ευκρινέστατες οι προβλέψεις του άρθρου αυτού.

'Οταν λοιπόν δεν εφαρμόζονται αυτές οι ρητές προβλέψεις, η Κυβέρνηση για να διατηρήσει μέσα σε ένα συντεταγμένο πλαίσιο τα συνταξιοδοτικά ζητήματα και τα μισθολογικά, νομίζω, ότι έχει υποχρέωση να προβεί σε περαιτέρω αποσαφήνιση και υπενθύμιση για το πώς θα πρέπει αυτά τα ζητήματα να επιλύονται. Διαφορετικά δεν είναι μόνο θέμα τάξεως, είναι και θέμα βιωσιμότητος.

Ανεφέρθη από αρκετούς ομιλητές και από το Κομμουνιστικό Κόμμα Ελλάδος ιδιαιτέρως, ότι θα πρέπει να προστατεύσουμε και τα Ταμεία Πρόνοιας, στα οποία έχουν εισέλθει οι αποταμιεύσεις των υπαλλήλων και δεν θα πρέπει να δημιουργούμε προϋποθέσεις ή δυνατότητες ή ευκαιρίες να αυξάνονται και δη αναδρομικώς οι δυνατότητες απόληψης από τα ταμεία αυτά, διότι τι θα κάνουμε; Θα καταρρεύσουν τα ταμεία, τα οποία στηρίχθηκαν σε μακροχρόνιες αποταμιεύσεις των δημοσίων υπαλλήλων.

Και η Κυβέρνηση έχει δεσμευθεί -και είχα την ευκαιρία να το τονίσω πολλές φορές- ότι σ' αυτήν την πρόθεσή της να θεσπίσει ένα συντεταγμένο τρόπο επιλύσεως των θεμάτων, έφερε, κατέθεσε ήδη το μισθολόγιο των δικαστικών, το οποίο βρίσκεται στη Νομοπαρασκευαστική Επιτροπή και επίσης προχωρεί στη θέσπιση αντιστοίχου συνταξιοδοτικού νομοθετήματος για τους δικαστικούς, πράγμα το οποίο θα λύει οριστικώς αυτό το θέμα.

'Οσον δε αφορά τα θέματα της παρεμβάσεως, επιτρέψτε μου να πω και από αυτό το οποίο διάβασα, ότι είναι σαφέστατο από πού προέρχεται η παρέμβαση. Η δε Νομοπαρασκευαστική Επιτροπή ανεγνώρισε με την έκθεση, την οποία έχετε τη δυνατότητα να αναγνώσετε, ότι αυτό το οποίο επιχειρείται με το νομοθέτημα, αποτελεί αυθεντική και όχι ψευδεπίγραφη ερμηνεία του πώς θα πρέπει να εφαρμοστεί ο ν. 2320, τον οποίο ψήφισε το Κοινοβούλιο. Και θα πρέπει να πω, ότι όταν ήρθε το θέμα της παρεκβάσεως από τις προβλέψεις αυτού του νομοθετήματος, πλείονα Κόμματα -προς τιμήν τους- είχαν αναρωτηθεί έως πού μπορεί να φθάνει η δυνατότητα ερμηνείας θεμάτων, τα οποία ρητώς ήθελε να ρυθμίσει η Νομοθετική Εξουσία.

Κατόπιν αυτού νομίζω, ότι δεν είναι η Εκτελεστική Εξουσία αυτή η οποία παρεμβαίνει, ως μη όφειλε, σε τέτοια ζητήματα, αλλά υποχρεούται να κάνει τις ρυθμίσεις αυτές, έτσι ώστε να μην αφήσει να υπάρξουν παρεμβάσεις, οι οποίες δεν δικαιολογούνται.

Τέλος, θα ήθελα να πω για κάτι, που αναφέρθηκε, για το αγροτικό εισόδημα. Αυτό αποτελεί μέριμνα της Κυβέρνησης. Και μάλιστα ο ίδιος ο Πρωθυπουργός προ δύο ημερών ανέφερε, ότι στο πλαίσιο του κοινωνικού διαλόγου ένα μεγάλο ζήτημα το οποίο θα τεθεί, θα είναι και η πορεία της αγροτικής οικονομίας, του αγροτικού κόσμου και η διασφάλιση του μέλλοντός τους.

Σελίδα 7547 

Πιστεύω, κυρίες και κύριοι, για να κλείσω και για να μην καταχραστώ το χρόνο, ότι με το νομοσχέδιο αυτό η Κυβέρνηση ανοίγει το δρόμο. Είναι το πρώτο βήμα το οποίο κάνει για μια συνολική ρύθμιση συνταξιοδοτικών θεμάτων, που θα ακολουθηθούν από αντίστοιχα νομοσχέδια για τους πολιτικούς υπαλλήλους, τους δικαστικούς και άλλους κλάδους, έτσι ώστε να έχουμε ένα εκσυγχρονισμένο μισθολογικό και συνταξιοδοτικό καθεστώς.

Σας ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ο κ. Φαρμάκης έχει το λόγο για ένα λεπτό.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, επιτρέψτε μου να προσθέσω ελάχιστα στα όσα είπε ο συνάδελφος κ. Χριστοδουλάκης. Και να αναφερθώ μόνο στο άρθρο 9, που έγινε αντικείμενο έντονης κριτικής και σήμερα αλλά και χθες εδώ, αλλά και στη Διαρκή Επιτροπή και στα Μέσα Μαζικής Ενημέρωσης.

Το Ταμείο Πρόνοιας Δημοσίων Υπαλλήλων, όπως και όλα τα Ταμεία Πρόνοιας, είναι Ταμεία που λειτουργούν πλήρως ανταποδοτικά. Και αυτό πρέπει να το έχουμε υπόψη μας, για να κατανοήσουμε τη ρύθμιση. Και τα προβλήματά τους δεν επηρεάζουν το ασφαλιστικό σύστημα, ούτε αναφέρονται, ή μπορεί να αναφέρονται, ως προβλήματα του ασφαλιστικού συστήματος. 'Εχει πόρους μόνο τις εισφορές των ασφαλισμένων του. Δεν υπάρχει συμμετοχή του κρατικού προϋπολογισμού και δεν υπάρχει και άλλος θεσπισμένος κοινωνικός πόρος. 

Δεν είχε και δεν έχει κανένα λόγο η Κυβέρνηση αυτή ή και καμία κυβέρνηση, να "βάλει χέρι" στα οικονομικά ενός Ταμείου Πρόνοιας, συνεπώς και στο Ταμείο Πρόνοιας των δημοσίων υπαλλήλων. Γιατί ακούσαμε πολλά. Ανακατέψατε τα Ταμεία Κύριας Ασφάλισης με τα Επικουρικά Ταμεία, με τα Ταμεία της Πρόνοιας και με τα προβλήματα του ασφαλιστικού συστήματος.

Από τη σημαντική αύξηση του βασικού μισθού των δημοσίων υπαλλήλων με το νέο μισθολόγιο προέκυπταν με τον παλαιό τρόπο υπολογισμού, με αυτόν που ισχύει δηλαδή μέχρι σήμερα, εφάπαξ ποσά πολύ μεγάλα για τις αντοχές του Ταμείου Πρόνοιας των Δημοσίων Υπαλλήλων. Η ΑΔΕΔΥ και το Ταμείο ανησύχησαν, συσκέφθηκαν και μας εισηγήθηκαν -το επαναλαμβάνουμε πολλές φορές- και συνεργάστηκαν μαζί μας γι' αυτήν τη ρύθμιση. Είναι προϊόν εισήγησης και συνεργασίας με την ΑΔΕΔΥ και το Ταμείο αυτή η ρύθμιση που φέρνουμε. Δεν έχει καμία σχέση με πρωτοβουλία της Κυβέρνησης. Απαντούν κάποιοι και λένε, είναι εισήγηση της πλειοψηφίας της ΑΔΕΔΥ, που είναι και κυβερνητική κ.λπ. Να πάμε, λοιπόν, με τη μειοψηφία; Αυτό μας λέτε; 'Οταν εδώ στη Βουλή λέμε, ότι αποφάσισε η Βουλή, τι εννοούμε;

Γίνεται, λοιπόν, αυτή η ρύθμιση, η κυβέρνηση δεν είχε κανένα λόγο να εισαγάγει προς ψήφιση χωρίς τη σύμφωνη γνώμη των ασφαλισμένων τέτοια ρύθμιση και δεν έχει καμία σχέση, κύριε Κωστόπουλε, με το Μάαστριχτ αυτό το θέμα -γιατί το ακούσαμε και αυτό σήμερα εδώ. Θεωρώ, όμως, ότι είχε υποχρέωση η Κυβέρνηση, σε συνεργασία με την ΑΔΕΔΥ, να προστατεύσει τα οικονομικά του Ταμείου και τη βιωσιμότητα του, για να μπορούν στο μέλλον και όσοι έλθουν αργότερα στη σύνταξη δημόσιοι υπάλληλοι να βρίσκουν ποσά για το εφάπαξ και να έχουν και εκείνοι αυτές τις αποδοχές. Αυτός είναι ο λόγος της θέσπισης αυτής της διάταξης και κανένας άλλος. Μπορούσαμε να την πάμε πάρα πέρα. Μπορούσαμε να πάμε στα πλαίσια...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υφυπουργού)

Κύριε Πρόεδρε, με ενοχλείτε ιδιαιτέρως. Περιμένω δυόμισι ώρες, για να υποστηρίξω σε δύο λεπτά μια διάταξη. Σας ευχαριστώ πολύ! Τι να πω; Περιμένω από τις 12.00' για να πω δύο λόγια και με διακόπτετε στο τρίτο λεπτό, όταν έφθασαν συνάδελφοι εδώ από τα πέντε λεπτά που τους δίνετε, να ομιλούν είκοσι έξι. Τι να σας πω;

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, έχετε δίκιο να διαμαρτύρεστε, σας το λέω δημόσια...

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεν χρειάζεται λοιπόν να υποστηρίξω παραπάνω τη διάταξη και σταματώ.

ΠΡΟΕΔΡΕΥΩΝ (Λουκάς Αποστολίδης): Κοιτάξετε. 'Οταν είπαμε ότι θα μιλήσει ο κύριος Υφυπουργός, για να καλύψει...

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας ζητώ συγγνώμη για την κατάχρηση του ενός λεπτού και την ταλαιπωρία της Βουλής για ένα λεπτό.

ΠΡΟΕΔΡΕΥΩΝ (Λουκάς Αποστολίδης): Δεν νομίζω, κύριε Φαρμάκη, ότι είναι αυτός λόγος, για να εκφράζεστε κατ' αυτόν τον τρόπο.

ΕΥΑΓΓΕΛΟΣ ΜΕΪΜΑΡΑΚΗΣ:: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, κοιτάξτε, πήρε μία απόφαση το Σώμα, να ολοκληρωθεί μέχρι τις 14.00 η διαδικασία. Εάν δώσω σε σας το λόγο, θα πρέπει να δώσω σε όλους τους συναδέλφους το λόγο. Είδατε ότι τον κ. Φαρμάκη στην πρωτολογία του -δεν ήταν δευτερολογία- τον άφησα να μιλήσει δύο λεπτά. Εάν πραγματικά παίρνονται αποφάσεις για να έρχεται το Προεδρείο να τις εφαρμόζει, όπως αυτό νομίζει, δεν νομίζω ότι είναι στη διακριτική ευχέρεια.

Θα σας παρακαλέσω να δείξετε αυτήν την κατανόηση, γιατί διαφορετικά δεν νομίζω ότι μπορούμε να συνεχίσουμε.

ΑΔΑΜ ΡΕΓΚΟΥΖΑΣ: Δύο λεπτά, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Εάν μιλήσετε εσείς δύο λεπτά, ο κ. Μεϊμαράκης θα μιλήσει για περισσότερο από δύο λεπτά. Με ποια λογική δεν θα δώσω στους άλλους συναδέλφους χρόνο να μιλήσουν;

ΕΥΑΓΓΕΛΟΣ ΜΕΪΜΑΡΑΚΗΣ: Με συγχωρείτε πολύ, κύριε Πρόεδρε. Καταρχήν αν έχετε ενημερωθεί από τον κύριο Πρόεδρο της Βουλής, στη συζήτηση που κάναμε ...

ΠΡΟΕΔΡΕΥΩΝ (Λουκάς Αποστολίδης): Θέλετε να σας διαβάσω τα Πρακτικά, κύριε Μεϊμαράκη; Γιατί ήμουν εδώ.

ΕΥΑΓΓΕΛΟΣ ΜΕΪΜΑΡΑΚΗΣ: Θα μου επιτρέψετε ένα λεπτό;

ΠΡΟΕΔΡΕΥΩΝ (Λουκάς Αποστολίδης): Μα, μου λέτε, αν έχω ενημερωθεί. Σας λέω, ότι ήμουν εδώ.

ΕΥΑΓΓΕΛΟΣ ΜΕΪΜΑΡΑΚΗΣ: Μα χάνουμε το χρόνο μας χωρίς λόγο, κύριε Πρόεδρε.

Είπα λοιπόν από την αρχή, ότι η Νέα Δημοκρατία έχει Κοινοβουλευτική Ομάδα και ως εκ τούτου δεν θα είναι πολλοί ομιλητές από τη Νέα Δημοκρατία. Αν πάρετε τα Πρακτικά, που λέτε, θα δείτε ότι μίλησε μόνο ο Εισηγητής μας, ο κ. Ρεγκούζας και ο κ. Παπαδόγγονας. Αν δεν μιλήσει και ο Κοινοβουλευτικός Εκπρόσωπος, τότε πώς συμμετέχει η Νέα Δημοκρατία; Δεν το καταλαβαίνω αυτό, κύριε Πρόεδρε. Και επειδή δηλαδή ο κύριος Υπουργός πήρε το λόγο στις 14.10', θα μείνει αναπάντητη η οποιαδήποτε κουβέντα είπε; Η Νέα Δημοκρατία, η Αξιωματική Αντιπολίτευση δια του Κοινοβουλευτικού της Εκπροσώπου δεν δικαιούται να απαντήσει;

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, δεν χρειάζεται να επιχειρηματολογήσετε. Δηλαδή, δεν πρωτολογήσατε καθόλου;

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι βέβαια δεν μίλησα καθόλου. 

ΠΡΟΕΔΡΕΥΩΝ (Λουκάς Αποστολίδης): Ορίστε, αν δεν πρωτολογήσατε, έχετε το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, κατ' αρχήν επί της διαδικασίας. 'Οταν είπε 14.00 ο κύριος Πρόεδρος της Βουλής, εγώ του είπα για τις 15.00. Και μου είπε, στις 15.00 θα τελειώσουμε, αλλά μέχρι τις 14.00 να τελειώσουμε το νομοσχέδιο και από εκεί και πέρα να συζητήσουμε τις τροπολογίες.

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, τοποθετηθείτε, δεν χρειάζεται ...

ΕΥΑΓΓΕΛΟΣ ΜΕΪΜΑΡΑΚΗΣ: Μισό λεπτό, κύριε Πρόεδρε.

Οι τροπολογίες είναι τρεις. Δεν πρόκειται να τις κουβεντιάζουμε εδώ μία ώρα. 'Αλλωστε συμφωνούμε με τις περισσότερες. Κατά συνέπεια πιστεύω, ότι έχουμε τα περιθώρια και 

Σελίδα 7548 

ο Υπουργός να απαντήσει και ο κύριος Φαρμάκης να μας έδινε περισσότερες εξηγήσεις ...

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: ... διότι κι χθες και σήμερα αναφερθήκαμε σε αυτόν.

'Οπως εξελλίσεται, όμως, έτσι η συζήτηση κύριε Πρόεδρε, δεν μπορεί να νομοθετήσει η Βουλή και μάλιστα σε ένα τόσο σοβαρό νομοσχέδιο, που είναι το συνταξιοδοτικό.

Επί του άρθρου 1, κύριε Υπουργέ, καταλαβαίνω ότι δεν μπορείτε να αυξήσετε τα όρια και τα ποσοστά και δεν μπορείτε να αυξήσετε και τις συντάξεις. Κατά τη γνώμη μας υπάρχει ουσιαστική μείωση των συντάξεων. Σας το είπε ο Εισηγητής μας, σας το είπαμε και χθες και θα πρέπει να σας πω εδώ, κύριε Υπουργέ, ότι δυστυχώς -εσείς μπορεί να μην το έχετε καταλάβει, αλλά θα το νιώσετε αργότερα- ο Υπουργός των Οικονομικών είναι ο κακός του Υπουργικού Συμβουλίου. Είναι ο άνθρωπος ο οποίος έρχεται εδώ, ακούει απ' όλε τις Παρατάξεις ακόμα και από τους κυβερνητικούς συναδέλφους, δώστε αυτό, δώστε εκείνο. Είμαι σίγουρος, ότι εσείς μπορεί να θέλετε να δώσετε, αλλά η πολιτική σας δεν σας το επιτρέπει. Είστε και εσείς θύμα αυτής της πολιτικής. 'Εχετε μπλοκάρει σε αυτές τις αγκυλώσεις αυτής της πολιτικής και γι αυτό συνήθως, όταν υπάρχει δύσκολη οικονομική πολιτική, βάζουν εξωκοινοβουλευτικούς.

'Οταν άκουσα, λοιπόν, ότι τοποθετήθηκε ο Υφυπουργός, κατάλαβα κιόλας και την οικονομική πολιτική την οποία θα ακολουθήσει η Κυβέρνηση. 'Ισως οι συνάδελφοι της Πλειοψηφίας δεν το έχουν καταλάβει ακόμα, αλλά θα το καταλάβουν, διότι με τη δική τους ψήφο στηρίζουν και ψηφίζουν αυτά για τα οποία διαμαρτύρονται. Οι ίδιοι έχουν καταθέσει τις τροπολογίες που ζητάνε αυτές τις αυξήσεις, οι ίδιοι σας είπαν ο μεν ένας για το ένα επίδομα, ο δε άλλος για το άλλο επίδομα, ότι δεν επαρκεί, αλλά εν τούτοις το ψηφίζουν.

ΚΥΡΙΑΚΟΣ ΣΠΥΡΙΟΥΝΗΣ: Μην προκαταλαμβάνετε το αποτέλεσμα. Μπορεί να μην ψηφίσουμε.

ΕΥΑΓΓΕΛΟΣ ΜΕΪΜΑΡΑΚΗΣ: Εσείς κύριε Υπουργέ, όμως, βρίσκεστε σε αυτήν τη δυσάρεστη θέση και θα έλεγα, ότι είστε σε πιο δυσάρεστη θέση από τον Υπουργό Οικονομικών του 1990-1993, ο οποίος, κύριε Υπουργέ, είχε τουλάχιστον και τη συμπαράσταση των άλλων συναδέλφων.

Μου κάνει εντύπωση, ότι ο Υφυπουργός της Εθνικής 'Αμυνας ή έστω ο σύντροφος Τσοχατζόπουλος, δεν παρευρέθη στο Κοινοβούλιο για ένα θέμα, το οποίο τον αφορά άμεσα. 'Εχει υπογράψει βέβαια το νομοσχέδιο, αλλά πούντος να μας πει δυο κουβέντες; Να μας πει τι γίνεσαι με τους απόστρατους, να μας πει τι γίνεται ...

ΚΥΡΙΑΚΟΣ ΣΠΥΡΙΟΥΝΗΣ: Είναι στο εξωτερικό. 

ΕΥΑΓΓΕΛΟΣ ΜΕΪΜΑΡΑΚΗΣ: Είναι και ο κ. Αποστολάκης. Δεν είναι ανάγκη να έρθει ο κ. Τσοχατζόπουλος. Μην ανησυχείτε. Ο κύριος Υπουργός θα μας τιμούσε πολύ δια της παρουσίας του.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, παρακαλώ το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Ο κύριος Υφυπουργός αισθάνεται την ανάγκη να μου πει, ότι δεν είναι μόνος και είναι και άλλοι από την Κυβέρνηση που το υποστηρίζουν. Εν πάση περιπτώσει, εγώ έχω να σας πω, κύριε Υπουργέ...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, μου επιτρέπετε μία παρέμβαση;

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αν μου επιτρέπετε, κύριε Μεϊμαράκη, θα ήθελα να σας πω, ότι είναι άλλο πράγμα να κάνουμε ορισμένες γλαφυρές αναφορές σε διάφορα θέματα, καμία φορά είναι και ευπρόσδεκτες, και άλλο πράγμα είναι, όμως, να αποδίδουμε προθέσεις εκεί που δεν υφίστανται. Ο Υπουργός 'Αμυνας και ο Υφυπουργός 'Αμυνας απουσιάζουν στο εξωτερικό.

ΕΥΑΓΓΕΛΟΣ ΜΕΪΜΑΡΑΚΗΣ: Ο Υφυπουργός 'Αμυνας ήταν εδώ χθες, κύριε Υπουργέ.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας παρακαλώ, απουσιάζουν και οι δύο εκτός Αθηνών και δεν μπορούν να παρίστανται. 

ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Υφυπουργέ.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εγώ δεν θα σας διέκοπτα για τις άλλες, τις γλαφυρές αναφορές...

ΕΥΑΓΓΕΛΟΣ ΜΕΪΜΑΡΑΚΗΣ: Επαρκής η δικαιολογία για τη μοναξιά που αισθάνεται ο κύριος Υπουργός υπερασπιζόμενος το συγκεκριμένο νομοσχέδιο. 

ΠΡΟΕΔΡΕΥΩΝ (Λουκάς Αποστολίδης): Μα, κύριε Μεϊμαράκη, δεν αισθάνεται καθόλου μοναξιά.

ΕΥΑΓΓΕΛΟΣ ΜΕΪΜΑΡΑΚΗΣ: Εν πάση περιπτώσει, εμείς είμαστε εδώ, κύριε Υπουργέ.

Είμαι περίεργος, κύριε Πρόεδρε, να ακούσω τελικά τη φωνή του Υφυπουργού της Εθνικής 'Αμυνας, να δούμε αν συμφωνεί με αυτά. Τι βλέπει για τους απόστρατους; Δεν ακούει αυτά, που με πόνο ψυχής είπε ο κ. Σπυριούνης, ο κ. Παπαδόγγονας, όλοι οι συνάδελφοι εδώ, που πραγματικά έδειξαν, ότι εν τέλει τους απόστρατους τους έχει σαν απόκληρους της ελληνικής κοινωνίας η σημερινή Κυβέρνηση; Ουσιαστικά υφίστανται μείωση. Και τα είπαμε όλα αυτά, εσείς δεν μας απαντήσατε.

Δεν μας απαντήσατε και στα θέματα, τα οποία ετέθησαν. Ετέθη θέμα, κύριε Υπουργέ, για το αν κάθε χρόνο θα θέλουμε νόμο για να αυξήσουμε τις συντάξεις των αποστράτων, ναι ή όχι; Δεν απαντήσατε. Ετέθη θέμα, γιατί δεν προβλέπεται το επίδομα εορτών και αν αυτό συνδυάζεται και με την κατάργηση του δέκατου τρίτου μισθού, το οποίο ακούσαμε.

Ετέθη θέμα για τη διάταξη του άρθρου 3. Στο άρθρο 3, κύριε Υπουργέ, παρόλο που εσείς το φτιάξατε, θα έλεγα, ακόμη καλύτερα, προς τη σωστή κατεύθυνση το άρθρο, εν τούτοις σας είπα, ότι σε περίπτωση που έχουμε αποφάσεις, που δεν έχουν καταστεί αμετάκλητες, δημιουργείται πρόβλημα και μάλιστα πρόβλημα συνταγματικότητας, διότι για το ίδιο αντικείμενο δίκης, προσφυγής, που για μία, λόγω χρόνου, υπόθεση η απόφασή της έχει γίνει αμετάκλητη και η άλλη δεν έχει γίνει, έχετε διαφορετική και άνιση μεταχείριση. Θα ανοίξετε νέο κύκλο προσφυγών, ο οποίος δεν θα καταλήξει πουθενά.

Τέλος, δεν μας είπατε για την παράγραφο 4 του άρθρου 5. Παρόλο που η δήλωσή σας είναι δεσμευτική, θα λέγαμε, ότι πρέπει να την δείτε και διαφορετικά. Σχετικά με το Πυροσβεστικό Σώμα, κύριε Υπουργέ, θα αφαιρεθεί το "υπηρεσία στο Σώμα" εν τέλει ή όχι; Είναι κάτι το οποίο μας ζήτησαν όλοι, μας είπαν ότι ήρθαν και σας είδαν, μας είπαν μάλιστα, ότι τους το είπατε, εσείς λέτε "δεν τους το είπα". Δεκτό, ίσως έγινε μία παρανόηση την ώρα που συζητούσατε, αλλά για το "υπηρεσία στο Σώμα", αν τελικά απαλειφθεί, θα είναι δυνατόν να μπορέσουμε να συνεννοηθούμε καλύτερα με αυτούς.

Τέλος, ο Υπουργός κ. Φαρμάκης, κύριε Πρόεδρε, δεν μας εξήγησε τη διαφορά της αλλαγής που έκανε στο "συντάξεις" με "μισθούς", σχετικά με το εφάπαξ. Αντιθέτως, μόλις άρχισε να μας λέει, ότι η ίδια η ΑΔΕΔΥ του ζήτησε και άρχισε να δικαιολογεί το αν είναι μονοπαραταξιακή ή όχι η θέση αυτή της ΑΔΕΔΥ, διακόψατε και έφυγε.

Για μας παραμένει το θέμα, για μας παραμένει ο παραλογισμός να έρχονται οι εργαζόμενοι να ζητούν μείωση του δικού τους εφάπαξ και μάλιστα να έχουν και άγχος αν θα το περάσει η Κυβέρνηση ή δεν θα το περάσει. Δηλαδή άγχεται αυτήν τη στιγμή η ηγεσία της ΑΔΕΔΥ, μήπως και πάρει περισσότερο εφάπαξ και τι θα κάνει τα λεφτά που θα πάρει.

Εδώ, όμως, έκανε μία διόρθωση ο κύριος Υπουργός. Δεν πρέπει να μας την εξηγήσει αν είναι προς τα πάνω ή προς τα κάτω, εάν το εφάπαξ μειώνεται τόσο όσο νομίζουμε ή όχι; 'Εχω την αίσθηση, ότι η Κυβέρνηση ίσως και λόγω της βιασύνης, που υπάρχει σήμερα, δεν έχει πείσει τη Βουλή για τη χρησιμότητα της διάταξης, όπως και για τις προηγούμενες, τις οποίες συζητήσαμε.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε

Σελίδα 7549 

συνάδελφε.

Κύριοι συνάδελφοι...

ΑΔΑΜ ΡΕΓΚΟΥΖΑΣ: Θα ήθελα να πω δύο λόγια, κύριε Πρόεδρε.

ΚΟΣΜΑΣ ΣΦΥΡΙΟΥ: Κύριε Πρόεδρε, θα ήθελα το λόγο.

ΠΡΟΕΔΡΕΥΩΝ (Λουκάς Αποστολίδης): Κύριε Σφυρίου, είπα προηγουμένως στον κ. Μεϊμαράκη -και θα σας πω και σας- ότι ...

ΚΟΣΜΑΣ ΣΦΥΡΙΟΥ: Δεν θέλω να κάνω τοποθέτηση επί της ουσίας. Αναγνωρίζουμε, κύριε Πρόεδρε, ότι όταν η Ολομέλεια της Βουλής λάβει μία ομόφωνη απόφαση, η ομόφωνη αυτή απόφαση δεσμεύει τους πάντες. Δεσμεύει και το Προεδρείο, δεσμεύει και τους Υπουργούς, δεσμεύει και τους Βουλευτές.

Η ομόφωνη απόφαση ήταν, ότι ολοκληρώνεται και κηρύσσεται περαιωμένη η συζήτηση τις 14.00' η ώρα και ερωτώ το Προεδρείο, αν άλλαξε αυτή η απόφαση και από ποιον;

ΠΡΟΕΔΡΕΥΩΝ (Λουκάς Αποστολίδης): Κύριε Σφυρίου, δεν άλλαξε αυτή η και ο κ. Φαρμάκης στη διακοπή μου προηγούμενα.

Θα σας διαβάσω, όμως, τα Πρακτικά, όταν προήδρευε ο κ. Κακλαμάνης: "Να πούμε, λοιπόν, δύο ώρες για τη συζήτηση των άρθρων και στις 14.00' η ώρα, όπου και αν είναι η συζήτηση, θα διακοπεί και θα γίνουν ψηφοφορίες επί των άρθρων και εν συνεχεία θα συζητηθούν, με τοποθέτηση μόνο ενός από κάθε Κόμμα, αυτές οι δύο τροπολογίες του Υπουργείου Γεωργίας".

Μ' αυτό, λοιπόν, κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων από 1 έως 10 και τίθενται τα άρθρα σε ψηφοφορία, χωριστά.

ΑΔΑΜ ΡΕΓΚΟΥΖΑΣ: Κύριε Πρόεδρε, το λόγο για ένα λεπτό μόνο.

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Ρεγκούζα. Το διαβάσατε, είδατε τι είπα προηγούμενα. Σας παρακαλώ, βοηθήστε λίγο τη διαδικασία. Σας άφησα μιλήσατε είκοσι λεπτά. Εδώ δεν άφησα τον Υφυπουργό ούτε τρία λεπτά να μιλήσει. Σας παρακαλώ, λίγη κατανόηση.

ΑΔΑΜ ΡΕΓΚΟΥΖΑΣ: Δεν ήθελε να μιλήσει ο κύριος Υφυπουργός.

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτό το άρθρο 1, ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής):Κατά πλειοψηφία.

ΙΩΑΝΝΗΣ ΚΑΡΑΚΩΣΤΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό ως έχει, κατά πλειοψηφία.

Ερωτάται το Σώμα: Γίνεται δεκτό το άρθρο 2, ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής):Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό ως έχει, κατά πλειοψηφία.

Ερωτάται το Σώμα: Γίνεται δεκτό το άρθρο 3 με τις τροποποιήσεις που έκανε ο κύριος Υφυπουργός;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΙΩΑΝΝΗΣ ΚΑΡΑΚΩΣΤΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό με τις τροποποιήσεις που έκανε ο κύριος Υφυπουργός, κατά πλειοψηφία.

Ερωτάται το Σώμα: Γίνεται δεκτό το άρθρο 4, όπως τροποποιήθηκε;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό, όπως τροποποιήθηκε, κατά πλειοψηφία.

Ερωτάται το Σώμα: Γίνεται δεκτό το άρθρο 5, όπως τροποποιήθηκε;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό, όπως τροποποιήθηκε, κατά πλειοψηφία.

Ερωτάται το Σώμα: Γίνεται δεκτό το άρθρο 6, ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό, ως έχει, κατά πλειοψηφία.

Ερωτάται το Σώμα: Γίνεται δεκτό το άρθρο 7, ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό ως έχει, κατά πλειοψηφία.

Ερωτάται το Σώμα: Γίνεται δεκτό το άρθρο 8 με τις τροποποιήσεις που έκανε ο κύριος Υφυπουργός;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό με τις τροποποιήσεις που έκανε ο κύριος Υφυπουργός, κατά πλειοψηφία.

Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υφυπουργό.

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό, όπως τροποποιήθηκε από τον κύριο Υφυπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 10, ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό, ως έχει, κατά πλειοψηφία.

Κύριοι συνάδελφοι, εισερχόμαστε στη συζήτηση των τροπολογιών. 

Πρώτη είναι η τροπολογία με γενικό αριθμό 614 και ειδικό 240 της 11.6.1997 του κ. Παπαντωνίου και του κ. Τζουμάκα, που αφορά την παροχή ευχέρειας στον Υπουργό Γεωργίας να χρηματοδοτεί από το πρόγραμμα Δημοσίων Επενδύσεων την Αγροτική Τράπεζα της Ελλάδος.

Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Μόνο μία κουβέντα, κύριε Πρόεδρε.

Κατ' αρχήν η προτεινόμενη ρύθμιση, που ζητούμε να ψηφιστεί από το Ελληνικό Κοινοβούλιο, είναι αναγκαία, διότι οι πιστώσεις για την καταβολή των οικονομικών ενισχύσεων σε προγράμματα δράσης, ενέργειας, που χρηματοδοτούνται από την Ευρωπαϊκή 'Ενωση στα πλαίσια του Ευρωπαϊκού Γεωργικού Ταμείου και Εγγυήσεων, με το νέο προϋπολογισμό οικονομικού έτους 1997 έχουν μεταφερθεί στον Τακτικό Προϋπολογισμό Δημοσίων Επενδύσεων με σκοπό την ταχύτερη χρηματοδότηση και καλύτερη παρακολούθηση της υλοποίησης τους.

Υπάρχει λοιπόν πρόβλημα, γι' αυτό ζητούμε να δοθεί η δυνατότητα στον Υπουργό Γεωργίας να χρηματοδοτεί απ' αυτές τις πιστώσεις την Αγροτική Τράπεζα, καθώς και Νομικά Πρόσωπα Δημοσίου Δικαίου, Ιδιωτικού Δικαίου κ.λπ. και όλους τους λοιπούς Οργανισμούς εφαρμογής και υλοποίησης των μέτρων αγροτικής πολιτικής, για να μπορέσουμε πράγματι να προχωρήσουμε στην πληρωμή των οικονομικών ενισχύσεων σε δικαιούχους των προγραμμάτων.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Αποστόλου.

ΕΥΑΓΓΕΛΟΣ ΑΠΟΣΤΟΛΟΥ: Βέβαια, θα συμφωνήσουμε με την τροπολογία από την πλευρά του ότι υπάρχει ένα κοινωνικό πρόβλημα στην επαρχία. Υπάρχουν πάρα πολλοί άνθρωποι, οι οποίοι έχουν κάνει διάφορα έργα με βάση τους κανονισμούς της Ευρωπαϊκής 'Ενωσης, όπως είναι ο 2080 και άλλοι κανονισμοί και έχουν υλοποιηθεί σχέδια, τα οποία δεν έχουν χρηματοδοτηθεί. Απ' αυτήν την άποψη συμφωνούμε.

Αλλά, όμως, δεν θα πρέπει να τονίσουμε την ανικανότητα της Κυβέρνησης, να μην μπορεί έγκαιρα να απορροφήσει αυτές τις πιστώσεις και να στηρίζονται αυτές οι επενδύσεις στη χρηματοδότηση ορισμένων ανθρώπων, ή στην υστέρηση,

Σελίδα 7550 

μπορώ να πω, γιατί πάρα πολλά προγράμματα αφορούν ανθρώπους του μόχθου, ανθρώπους της εργασίας, αγρότες.

Επιτέλους, κάποια στιγμή αυτά τα πράγματα θα πρέπει να μπουν σε μία σωστή σειρά.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Ο κ.Νάκος έχει το λόγο.

ΑΘΑΝΑΣΙΟΣ ΝΑΚΟΣ: Τόσο αυτή η προσθήκη,κύριε Πρόεδρε, όσο και η άλλη για τον Εθνικό Οργανισμό Καπνού,αποδεικνύουν,ότι το Υπουργείο Γεωργίας δεν είχε κάνει τις προβλέψεις,που έπρεπε,λες και δεν ήξεραν ότι έχουν σταματήσει οι επιδοτήσεις, ότι θα έπρεπε να χρηματοδοτηθεί ο Εθνικός Οργανισμός Καπνού ή αντίστοιχα να δοθούν αυτές οι ενισχύσεις στη γεωργική, κτηνοτροφική, δασική και αλιευτική παραγωγή.

Βέβαια,θα τις ψηφίσουμε τις τροπολογίες,αλλά είμαστε υποχρεωμένοι να επισημάνουμε,ότι κατά τη σύνταξη του προϋπολογισμού, ο κ. Τζουμάκας και η πολιτική ηγεσία προφανώς ήταν απόντες , λες και δεν ήξεραν ότι θα βρίσκονταν μπροστά σ' αυτά τα θέματα, που θα έπρεπε να ρυθμιστούν.

'Αρα υπήρξε απρονοησία, κύριε Πρόεδρε, και απλώς τακτοποιείται μία έλλειψη που υπάρχει.

ΠΡΟΕΔΡΕΥΩΝ (Λουκάς Αποστολίδης):Σας ευχαριστώ, κύριε Νάκο.

Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Τη ψηφίζουμε την τροπολογία, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης):Ευχαριστώ, κύριε Καρακώστα.

Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μια κουβέντα μόνο, κύριε Πρόεδρε.

Δεν θα είχαμε και εμείς αντίρρηση να τις ψηφίσουμε και τις δύο τροπολογίες, εκφράζουμε όμως μια επιφύλαξη στο ότι δίνεται αυτή η δυνατότητα, το εν λευκώ που λέμε, στον Υπουργό να τακτοποιεί αυτά τα ζητήματα. ' Εχουμε όλοι πιστεύω τις ευαισθησίες μας , αλλά εγώ από τη μεριά μου θέλω να καταθέσω τις δικές μας ευαισθησίες γύρω από αυτά τα ζητήματα. Δεν υπάρχει ελεγκτικός οργανισμός που να μπορεί να παρεμβαίνει και να λέει το λόγο του, είτε σαν καθοριστικό λόγο είτε σαν γνωμοδοτικό λόγο, γι' αυτές τις ρυθμίσεις.

Οι τροπολογίες κινούνται σε θετική κατεύθυνση και οι δυο γύρω από τον ίδιο στόχο κινούνται αλλά έχουμε αυτήν την επιφύλαξη και ήθελα να την καταθέσω για να γραφτεί στα Πρακτικά.

ΠΡΟΕΔΡΕΥΩΝ(Λουκάς Αποστολίδης):Ευχαριστώ, κύριε Κωστόπουλε.

Δεν υπάρχει έτερος συνάδελφος για να πάρει το λόγο.

Ερωτάται το Σώμα: Γίνεται δεκτή η τροπολογία με γενικό αριθμό 614 και ειδικό 240;

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΕΥΩΝ (Λουκάς Αποστολίδης):Συνεπώς, η τροπολογία με γενικό αριθμό 614 και ειδικό 240 έγινε δεκτή ομοφώνως.

Εισερχόμεθα στη συζήτηση της τροπολογίας με γενικό αριθμό 615 και ειδικό 241. 

Κύριε Υφυπουργέ, αν δεν έχετε κάτι να πείτε -απ' ό,τι φάνηκε και από το Σώμα γίνεται δεκτή και αυτή η τροπολογία- να την ψηφίσουμε.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Δεν έχω να πω τίποτε, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτή η τροπολογία με γενικό αριθμό 615 και ειδικό 241;

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Δεκτή, με τις επιφυλάξεις που εκφράσαμε, κύριε Πρόεδρε, και σ' αυτή και στις προηγούμενες.

ΠΡΟΕΔΡΕΥΩΝ(Λουκάς Αποστολίδης):Συνεπώς η τροπολογία με γενικό αριθμό 615 και ειδικό 241 έγινε δεκτή ομοφώνως, με τις επιφυλάξεις που κατέθεσε ο κ. Κωστόπουλος.

Κύριε Υφυπουργέ, υπάρχει περίπτωση να δεχθείτε άλλη τροπολογία;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): ' Οχι, κύριε Πρόεδρε.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, να μας απαντήσετε για το θέμα με το Πυροσβεστικό Σώμα, αν θα κάνετε δεκτή εκείνη την τροποποίηση , τη γ' περίπτωση.

ΠΡΟΕΔΡΕΥΩΝ (Λουκάς Αποστολίδης):Κύριε Καρακώστα, τώρα ψηφίστηκε. ' Οτι και να σας πει ο κύριος Υφυπουργός, θα είναι μόνο διευκρινιστικό.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Λουκάς Αποστολίδης):Ορίστε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ανεξαρτήτως αν η Κυβέρνηση δέχεται ή όχι τις τροπολογίες, νομίζω ότι οι τροπολογίες κάποιων συναδέλφων κυρίως που έμειναν όλη την ώρα εδώ για να πάρουν το λόγο επί των τροπολογιών, θα πρέπει να συζητηθούν. Από εκεί και πέρα η Κυβέρνηση, ας αναλάβει την ευθύνη της να τις απορρίψει.

ΑΘΑΝΑΣΙΟΣ ΝΑΚΟΣ: Τότε τι τις γράφουμε, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Κύριε Νάκο, αν κάποιος από τους συναδέλφους επιθυμεί να συζητηθεί εμπρόθεσμη τροπολογία, την οποία έχει καταθέσει, να συζητηθεί. Δεν έχει αντίρρηση το Προεδρείο.

Πείτε μας τον αριθμό της τροπολογίας, κύριε Νάκο.

ΑΘΑΝΑΣΙΟΣ ΝΑΚΟΣ: Είναι η τροπολογία με γενικό αριθμό 605 και ειδικό 235.

ΠΡΟΕΔΡΕΥΩΝ (Λουκάς Αποστολίδης):Εισερχόμαστε στη συζήτηση της τροπολογίας με γενικό αριθμό 605 και ειδικό 235.

Ο κ. Νάκος έχει το λόγο.

ΑΘΑΝΑΣΙΟΣ ΝΑΚΟΣ: Κύριε Πρόεδρε, είναι μία ρύθμιση η οποία αποκαθιστά μία αδικία ετών. Υπήρχαν υπαξιωματικοί κατά την διάρκεια της επταετίας, οι οποίοι αποκλείστηκαν των εξετάσεων για να εισέλθουν στη Σχολή Αξιωματικών Χωροφυλακής, επειδή υπερέβησαν το 26ο έτος.

'Ηταν η χρονιά που πολίτες μπήκαν στη Σχολή Αξιωματικών της Χωροφυλακής. Και ενώ έγιναν διάφορες ρυθμίσεις, μετά οι άνθρωποι φοίτησαν στις σχολές αξιωματικών, αλλά βεβαίως έχασαν πέντε-έξι χρόνια από την εξέλιξή τους.

Γιατί λοιπόν αυτοί οι άνθρωποι τώρα που συμπληρώνουν το όριο συνταξιοδότησης και πρόκειται να βγούν στη σύνταξη πρέπει για μια προσωρινή διάταξη να στερηθούν των ωφελημάτων που αποκτώνται απ'αυτήν τη διαδικασία; Είναι σαράντα άτομα και δεν μπορώ να καταλάβω γιατί δεν μπορούν να δικαιωθούν. Ούτε δαπάνη πρόσθετη είναι. Περισσότερη τιμή τους δίδουμε να φύγουν με το βαθμό που έφυγαν οι άλλοι συνάδελφοί τους, που δεν έτυχαν των ρυθμίσεων αυτής της μεταβατικής διάταξης.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Καρακώστα, έχετε το λόγο.

ΙΩΑΝΝΗΣ ΚΑΡΑΚΩΣΤΑΣ: Είναι δίκαιο αίτημα, κύριε Πρόεδρε, ολίγων ανθρώπων, οι οποίοι πρέπει κύριε Υπουργέ και αυτοί να αποκατασταθούν.

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της τροπολογίας του κ. Νάκου με γενικό αριθμό 605 και ειδικό 235.

Παρακαλώ, οι αποδεχόμενοι την τροπολογία να εγερθούν.

(Ηγέρθησαν οι αποδεχόμενοι την τροπολογία)

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Υποστηρίζουμε την τροπολογία, φαίνεται ότι υπάρχει ομοφωνία στη Βουλή.

ΠΡΟΕΔΡΕΥΩΝ (Λουκάς Αποστολίδης): Δεν είναι ομόφωνα, κύριε Κωστόπουλε, γιατί δεν συγκέντρωσε τον απαιτούμενο κατά τον Κανονισμό και το Σύνταγμα αριθμό Βουλευτών -το γνωρίζετε- και συνεπώς, η τροπολογία με γενικό αριθμό 605 και ειδικό 235 απορρίπτεται.

Κύριε Παπαδόγγονα, εσείς ποιες τροπολογίες έχετε;

Σελίδα 7551 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, έχω τις υπ'αριθμ. 522/212, 523/213, 524/214, 525/215 και 526/216 εμπρόθεσμες τροπολογίες.

ΠΡΟΕΔΡΕΥΩΝ (Λουκάς Αποστολίδης): Κύριε Παπαδόγγονα, θα σας δώσω το λόγο για τρία-τέσσερα λεπτά για να επιχειρηματολογήσετε σε όλες τις τροπολογίες που έχετε καταθέσει και οι οποίες είναι οι υπ'αριθμ. 522/212, 523/213, 524/214, 525/215 και 526/216.

Ορίστε, κύριε Παπαδόγγονα, έχετε το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, στο προς ψήφιση νομοσχέδιο είναι γεγονός, ότι δεν ικανοποιείται το ποσοστό το οποίο θα πρέπει να παίρνουν οι συνταξιούχοι έναντι των μισθών των εν ενεργεία. Μετά από δημοσιεύσεις και δηλώσεις κρατικών λειτουργών για το συνταξιοδοτικό ότι θα παίρνουν το 80% κλπ., πράγμα το οποίο δεν έχει γίνει, δημιουργείται εύλογη πικρία στους συνταξιούχους αξιωματικούς αλλά βεβαίως είναι και το πραγματικό θέμα υπάρχει μεγάλη απόσταση των συντάξεων από τους μισθούς.

Η τροπολογία την οποία προτείνω είναι να: "Χορηγείται έκτακτο βοήθημα στους αποστράτους στρατιωτικούς των Ενόπλων Δυνάμεων οι οποίοι είναι μέτοχοι των Μετοχικών Ταμείων Στρατού, Ναυτικού και Αεροπορίας και στους δικαιούχους μερίσματος εκ μεταβιβάσεως από αυτό, υπολογιζόμενο στο βαθμό επί του οποίου υπολογίζεται το μέρισμα από πιστώσεις του κρατικού προϋπολογισμού του Υπουργείου Εθνικής 'Αμυνας με μέριμνα των Γενικών Επιτελείων σε συνεργασία με τα οικεία ασφαλιστικά ταμεία όπως γίνεται μέχρι σήμερα με το βοήθημα "ετοιμότητος" και εις το προβλεπόμενο ύψος".

Αυτή είναι η τροπολογία με γενικό αριθμό 522 και γενικό 212. 

Η τροπολογία με γενικό αριθμό 523 και γενικό 213, αναφέρει "στην παράγραφο 2 εδάφιο 3 του άρθρου 4 του σχεδίου νόμου προβλέπεται όπως οι αυξήσεις του άρθρου 1, το διορθωτικό ποσό του 1996 συνψηφιστεί με τις διαφορές που προκύπτουν από την αναπροσαρμογή των στρατιωτικών συντάξεων του έτους 1997. Ο αναφερόμενος συμψηφισμός εκτός του ότι είναι δεοντολογικά μη ορθός, είναι και άδικος, γιατί αφορά διόρθωση εισοδηματικής πολιτικής του έτους 1996, που σύμφωνα με τις επιβαλλόμενες σχέσεις δικαιοσύνης της πολιτείας προς αυτούς που ανάλωσαν το μεγαλύτερο μέρος της ζωής τους στην υπηρεσία της πατρίδος πρέπει να αποτελέσει συντάξιμο μισθό έτους 1996 και να μη συμψηφιστεί".

Προς αποκατάσταση διαβάζω την τροπολογία: "Στο εδάφιο 3, παράγραφος 2 του άρθρου 4 του σχεδίου νόμου "ρύθμιση συνταξιοδοτικών θεμάτων" το διορθωτικό ποσό του έτους 1996 δεν συμψηφίζεται με τις διαφορές που προκύπτουν από την αναπροσαρμογή των στρατιωτικών συντάξεων και ως εκ τούτου διαγράφονται οι λέξεις "καθώς και το διορθωτικό ποσό του έτους 1996".

Οι επόμενες δύο τροπολογίες είναι συναφείς, οι οποίες έχουν σχέση με τους πεσόντας στην Κύπρο και γενικότερα με αυτούς οι οποίοι χάνουν τη ζωή τους και εν ειρήνη, εν διατεταγμένη υπηρεσία και ένεκεν ταύτης. Είναι γεγονός ότι σε καταστάσεις ακηρύκτου πολέμου ή αποστολών οι οποίες πραγματοποιούνται από τις ελληνικές 'Ενοπλες Δυνάμεις, αλλά ακόμα και από ατυχήματα που συντελούνται εν καιρώ ειρήνης, πολλοί στρατιωτικοί χάνουν τη ζωή τους.

Η τροπολογία που προτείνω επ'αυτού, η οποία καλύπτει και την περίπτωση της Κύπρου είναι η εξής: "Στις διατάξεις του αντιτρομοκρατικού ν. 1897/90 υπάγονται και οι οικογένειες των Ελλήνων στρατιωτικών οι οποίοι φονεύθησαν ή θα φονευθούν εντός ή εκτός Ελλάδος σε διατεταγμένη υπηρεσία και ένεκεν ταύτης".

Η τροπολογία με γενικό αριθμό 526 και ειδικό 216 αφορά την απονομή ανωτέρου βαθμού, τιμητικού στους συνταξιούχους υπαξιωματικούς Πολεμικού Ναυτικού, στην πλειοψηφία τους βετεράνων πολεμιστών του Β' Παγκόσμιου πολέμου. Tην περίπτωση αυτή καθώς και την επόμενη τροπολογία που αφορά τους πλωτάρχας του Λιμενικού Σώματος, δεδομένου ότι δεν έχει καμία οικονομική επίπτωση, επανειλημμένως η Κυβέρνηση έχει υποσχεθεί ότι θα τις κάνει αποδεκτές.

Θα διαβάσω την τροπολογία αυτή: "Στους συνταξιούχους αρχικελευστάς τους Πολεμικού Ναυτικού, πρώην κελευστάς και κάτω των αυτών ουσιαστικών και τυπικών προσόντων με τους αποκατασταθέντας συναδέλφους των Σωμάτων Χωροφυλακής-Αστυνομίας-Πυροσβεστικού και Λιμενικού, απονέμεται ο προβλεπόμενος βαθμός από τις ισχύουσες διατάξεις του άρθρου 32 του ν. 1202/81 άνευ χρονικού περιορισμού της εξόδου των από την υπηρεσία και ο βαθμός αυτός θα έχει την ειδική μορφή".

Δια της προτεινόμενης τροπολογίας περί απονομής βαθμού, προσθέτω ότι ουδεμία οικονομική επιβάρυνση επέρχεται εκ του κρατικού προϋπολογισμού.

Η τελευταία τροπολογία, η οποία μπορεί και να σας διέφυγε κύριε Πρόεδρε, έχει γενικό αριθμό 527 και ειδικό 217 και αφορά παρομοία περίπτωση αποκαταστάσεως, χωρίς καμιά οικονομική επίπτωση και είναι η εξής: "Οι διατάξεις του ν. 1375/83, όπως τροποποιήθηκαν και ισχύουν σήμερα, έχουν εφαρμογή και για τους μονίμους εν εφεδρία αξιωματικούς που αποστρατεύθηκαν πριν την εφαρμογή του με οποιοδήποτε τρόπο, πλην των περιπτώσεων αποτάξεως ή αποστρατίας λόγω καταδίκης ή πειθαρχικού παραπτώματος.

Η απονομή των βαθμών γίνεται άνευ κρίσεων, ύστερα από αίτηση των ενδιαφερομένων εντός αποκλειστικής ημερομηνίας τριών μηνών από της δημοσιεύσεως του νόμου αυτού και δεν δίνει δικαίωμα μισθολογικής προαγωγής".

Οι δύο τελευταίες τροπολογίες αποκαθιστούν αδικίες του παρελθόντος και δεν έχουν καμιά οικονομική επίπτωση στον κρατικό προϋπολογισμό. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Οι συνάδελφοι που αποδέχονται τις τροπολογίες που ανέπτυξε ο κ. Παπαδόγγονας παρακαλώ να εγερθούν.

(Εγείρονται οι αποδεχόμενοι τις τροπολογίες)

Οι τροπολογίες που ανέπτυξε ο κ. Παπαδόγγονας δεν συγκέντρωσαν τον απαιτούμενο κατά το Σύνταγμα και τον Κανονισμό αριθμό Βουλευτών και συνεπώς απορρίπτονται.

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, σηκωθήκαμε όλοι. Γιατί μας βάζετε τότε να σηκωθούμε;

ΠΡΟΕΔΡΕΥΩΝ (Λουκάς Αποστολίδης): Γιατί έτσι πρέπει να κάνω σύμφωνα με τον Κανονισμό. Το γνωρίζετε, είστε παλιοί συνάδελφοι.

Επομένως, οι τροπολογίες οι οποίες συζητήθηκαν απερρίφθησαν.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εμπαίζουμε εαυτούς και αλλήλους, κύριε Πρόεδρε, διότι εδώ οι τροπολογίες αυτές δεν έχουν καμία οικονομική επιβάρυνση.

ΠΡΟΕΔΡΕΥΩΝ (Λουκάς Αποστολίδης): Προχωρούμε, κύριοι συνάδελφοι, στη συζήτηση των τροπολογιών, πρώτον, με γενικό αριθμό 193 και ειδικό αριθμό 195 και δεύτερον με γενικό αριθμό 506 και 203 ειδικό αριθμό.

Το λόγο έχει ο κ. Βεζδρεβάνης.

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, εσείς δεν είσθε Βουλευτής και δεν έχετε συνοδό. 'Εχετε όμως άλλους συνοδούς αστυνομικούς και ασφαλώς γνωρίζετε κάτω από ποιες συνθήκες σας συνοδεύουν. Οι αστυνομικοί που συνοδεύουν τους Βουλευτές κάτω από αντίξοες συνθήκες και σε χρονικό διάστημα δεκαπέντε ωρών τουλάχιστον το 24ωρο παρέχουν τις υπηρεσίες τους στους Βουλευτές, είναι υποχρεωμένοι να διακινούνται ανά την Ελλάδα μακρυά από τα σπίτια τους, είναι υποχρεωμένοι να έχουν ευπρεπή εμφάνιση, διότι βρίσκονται σε τέτοιους κύκλους που δεν βρίσκονται οι ένστολοι συνάδελφοί τους και κατά συνέπεια έχουν ηυξημένες δαπάνες. Το βλέπετε άλλωστε στους ανθρώπους οι οποίοι σας συνοδεύουν.

Θα παρακαλέσω, λοιπόν, κύριε Υπουργέ, να επεκτείνετε αυτό το επίδομα, το οποίο έχει προβλεφθεί από την Πολιτεία για τους αποσπασμένους δημοσίους υπαλλήλους στα πολιτικά μας γραφεία και σ' αυτούς.

Δεν νομίζω ότι είναι άδικο, ή δεν είναι τεκμηριωμένα αυτά τα ελάχιστα, τα οποία είπα και τα οποία έχω την εντύπωση, ότι όλοι οι συνάδελφοι στην Αίθουσα τα αποδέχονται. 

Σελίδα 7552 

Απόδειξη τούτου είναι, ότι τις δύο αυτές τροπολογίες τις υπογράφουν πάνω από εξήντα Βουλευτές. Και αν με την ισχνοτάτη αυτή πλειοψηφία περάσατε ένα ολόκληρο νομοσχέδιο, πρέπει να σεβαστείτε τις εξήντα υπογραφές των Βουλευτών όλων των πολιτικών σχηματισμών. Η μία τροπολογία υπογράφεται από Βουλευτές της Νέας Δημοκρατίας και μία είναι των Βουλευτών του ΠΑ.ΣΟ.Κ.. Είμαι όμως σίγουρος, ότι και η γνώμη των άλλων Κομμάτων, που δεν έχουν καταθέσει τροπολογία, θα είναι θετική γι' αυτό το θέμα. 'Ηδη βλέπω το νεύμα το κ. Κωστόπουλου από το Κ.Κ.Ε. να είναι καταφατικό. Το ίδιο διαπιστώνω και από τους συναδέλφους που εκπροσωπούν το Συνασπισμό και το ΔΗ.Κ.ΚΙ..

Θα παρακαλέσω, κύριε Υπουργέ, να δώσετε λύση σε ένα δίκαιο αίτημα, το οποίο αυτή τη στιγμή το ζητάει όλη η Βουλή. Και στο κάτω-κάτω της γραφής, κύριοι συνάδελφοι, το είπε προηγουμενως ο κ. Παπαδόγγονας, το λέω και εγώ, ότι εδώ πρόκειται για ιλαροτραγωδία. Ποιος ψηφίζει εδώ πέρα και ποιος αποφασίζει; Εάν η Κυβέρνηση έρχεται, κατοχυρωμένη πίσω από τις εισηγήσεις των τεχνοκρατών της και μας λέει, όχι, ενώ εμείς εδώ όλη η Βουλή λέμε, ναι, τότε δεν νομοθετούμε εμείς, τότε αντιστρέφονται οι όροι, τότε παύει πια το Κοινοβούλιο να νομοθετεί.

Κύριε Υπουργέ, έχετε υποχρέωση ηθική, νομική, συνταγματική να δεχθείτε την πρότασή μας, γιατί το θέλει ολόκληρη η Βουλή.

ΠΡΟΕΔΡΕΥΩΝ (Λουκάς Αποστολίδης): Ο κύριος Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, είναι η τρίτη φορα που η τροπολογία αυτή έρχεται στη Βουλή. Και πρέπει να σας πω, κύριε Υπουργέ, ότι είχε έλθει και όταν στη δική σας 'Εδρα ήταν παρών ο ίδιος ο κύριος Υπουργός των Οικονομικών.

Θα παρακαλούσα, κύριε Υπουργέ, άν θέλετε, να έχω την προσοχή σας.

ΠΡΟΕΔΡΕΥΩΝ (Λουκάς Αποστολίδης):Και εγώ θα παρακαλέσω τους συναδέλφους αλλά και τους διάφορους παράγοντες, να μην ενοχλούν τον κύριο Υπουργό. 

'Ομως με την ευκαιρία, θα ήθελα να πω το εξής, κύριε Υπουργέ. Υπάρχει περίπτωση σε άλλο νομοσχέδιο τη συγκεκριμένη τροπολογία ...

ΕΥΑΓΓΕΛΟΣ ΜΕΪΜΑΡΑΚΗΣ: Με συγχωρείτε, κύριε Πρόεδρε, αλλά εγώ δεν ολοκλήρωσα τη σκέψη μου. 

ΠΡΟΕΔΡΕΥΩΝ (Λουκάς Αποστολίδης): Απλώς, κάνω αυτήν την παρέμβαση, κύριε Μεϊμαράκη, για να διευκολύνω τη διαδικασία.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, είχαμε συμφωνήσει να περάσει το παρόν νομοσχέδιο τώρα, έτσι ώστε να μπορέσουν οι οικογένειες των συνταξιούχων και οι συνταξιούχοι να έχουν τα ευνοϊκά αποτελέσματα τα οποία προβλέπονται από αυτό. 'Ετσι δεχθήκαμε ότι δεν θα υπάρχουν τροπολογίες, έτσι ώστε να μη χρειασθεί να παραταθεί η διαδικασία, διότι διαφορετικά θα έκανε αυτό το χρονικό περιθώριο να μη φθάνει για τη συζήτηση αυτού του νομοσχεδίου. Και εμείς είχαμε να θέσουμε υπόψη του Σώματος άλλες τροπολογίες και ο,τιδήποτε άλλο.

'Εχω πει, λοιπόν -και θα εμμείνω σ' αυτό- ότι δεν πρόκειται να κάνουμε δεκτές άλλες τροπολογίες κατά τη σημερινή συζήτηση.

Για το συγκεκριμένο θέμα, το οποίο θέτετε, είχα την ευκαιρία να τοποθετηθώ και σε προηγούμενες συζητήσεις που έχουν γίνει. Εξετάζεται το θέμα και ελπίζω να βρεθεί κάποια λύση.

ΠΡΟΕΔΡΕΥΩΝ (Λουκάς Αποστολίδης): Τότε ερωτώ εγώ, κύριε Μεϊμαράκη -και αμέσως έχετε το λόγο. Για να μη βάλουμε τις τροπολογίες σε ψηφοφορία και απορριφθούν, όπως βλέπετε εδώ, θεωρώ ότι καλό θα είναι να επανέλθουν αυτές οι τροπολογίες, μετά τη διαβεβαίωση που έκανε ο κύριος Υφυπουργός. Εάν συμφωνείτε βέβαια.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, εάν με είχατε αφήσει να μιλήσω, θα είχατε την απάντηση. Βέβαια η παρεξήγηση έγινε γιατί ο κύριος Υπουργός συνομιλούσε. Αλλά θέλω να σας πω το εξής: 

Πρώτον, η τροπολογία είναι η τρίτη φορά που κατατίθεται στη Βουλή. Και πρέπει να σας πω, ότι στην έδρα τη δική σας, κύριε Υφυπουργέ, ήταν ο ίδιος ο Υπουργός Οικονομικών και Εθνικής Οικονομίας, ο οποίος μου είπε τότε -μάλιστα ήταν λίγο μετά τις γιορτές σε νομοσχέδιο του Υπουργείου Οικονομικών- ότι δεν έχει 'Εκθεση του Γενικού Λογιστηρίου του Κράτους. Του είπα να δοθούν τα χρήματα από τον προϋπολογισμό της Βουλής, μου είπε θα το συζητήσει με τον Πρόεδρο της Βουλής και ότι θα το ρυθμίσει πριν το Πάσχα. Το Πάσχα πέρασε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Για ποιο Πάσχα μιλάμε;

ΕΥΑΓΓΕΛΟΣ ΜΕΪΜΑΡΑΚΗΣ: Για το Πάσχα του '97! 

Το Πάσχα πέρασε, είμαστε ήδη στην ολοκλήρωση της Ολομέλειας και μπαίνουμε στα Τμήματα. 

Συζητάμε, λοιπόν, ένα πολύ σοβαρό νομοσχέδιο πράγματι κύριε Υπουργέ και επανέρχεται χωρίς και να το θέλουμε να μπει στο συγκεκριμένο νομοσχέδιο. Αλλά αφού τελειώνει η Βουλή και είναι του Υπουργείου Οικονομικών, δεν έχουμε περιθώρια αλλού να το καταθέσουμε.

Σας ανέπτυξε ο κ. Βεζδρεβάνης τους λόγους και δεν χρειάζεται να τους αναπτύξω ούτε εγώ, ούτε κανείς άλλος συνάδελφος. Το καταλαβαίνετε.

Θα προσέθετα δε, ότι από τους απεσπασμένους υπαλλήλους στα γραφεία μας, πολύ περισσότερο φορτώνουμε τον αστυνομικό μας τον οποίο χρησιμοποιούμε 24 ώρες το 24ωρο, τον παίρνουμε σε ταξίδια, τον παίρνουμε βράδυ, πρωί, κινδυνεύει, οδηγεί, ότι θέλετε κάνει, όλα τα κάνει.

Λοιπόν, δεν νομίζω ότι επειδή μιλάμε για συγκεκριμένο αριθμό, ότι είναι τόσο μεγάλο θέμα.

Και ταυτόχρονα, κύριε Πρόεδρε, έστειλα την τροπολογία στο Γενικό Λογιστήριο. Απάντηση του Γενικού Λογιστηρίου: 

"Σε απάντηση της από τάδε επιστολής σας με την οποία μας διαβιβάσατε τροπολογία Βουλευτών στο παραπάνω σχέδιο νόμου, σας πληροφορούμε, ότι σύμφωνα με τις διατάξεις του άρθρου 75 παρ. 2 του Συντάγματος, το Γενικό Λογιστήριο του Κράτους, υποχρεούται να υποβάλει στη Βουλή τη σχετική έκθεσή του επί τροπολογιών, μόνο αν το ζητήσουν οι αρμόδιοι Υπουργοί".

Αυτό, κύριοι συνάδελφοι, πρέπει να κατατεθεί στα Πρακτικά για να σταματήσει και η κοροϊδία της Κυβέρνησης, ότι δεν το συζητάω, γιατί οι Βουλευτές δεν έχετε στείλει στο Γενικό Λογιστήριο και δεν έχετε έκθεση.

Αρνείται το Γενικό Λογιστήριο έκθεση σε τροπολογία Βουλευτού εφόσον τη στείλει ο Βουλευτής. Κατά συνέπεια, γεννάται το μείζον θέμα, το οποίο έθεσε και ο κ. Βεζδρεβάνης. Τελικά η Βουλή νομοθετεί; Η Βουλή έχει τα δικαιώματά της; Καλά η Κυβέρνηση έχει τη νομοθετική πρωτοβουλία. Θέλετε να λέμε και εντός εισαγωγικών, ότι η Κυβέρνηση νομοθετεί; Αλλά μην μας ξεφτιλίζει και εντελώς. Διότι εδώ πρόκειται περί ξεφτιλισμού πλέον.

Επειδή, λοιπόν, κύριε Υπουργέ, επιφυλαχθήκατε, θα ήθελα να σας πω, ότι το Υπουργείο Δημόσιας Τάξης μας διαβεβαιώνει ότι δεν έχει πρόβλημα όχι όμως υπό μορφή επιδόματος ή υπερωρίας, διότι θα έχει πρόβλημα με κάποιους που μπορεί να υπηρετούν παραμεθοριακά ή σε Σαββατοκύριακα κλπ.

Δεν έχει όμως πρόβλημα, αυτά να πληρωθούν από τον προϋπολογισμό της Βουλής. Δεύτερον, το Υπουργείο Οικονομικών δεν έχει πρόβλημα να θέλει να τα βγάλει από το Υπουργείο του να τα δώσει. Ο Πρόεδρος της Βουλής και το Προεδρείο κατ' επανάληψη το δέχονται και μας έχουν διαβεβαιώσει, ότι δεν έχουν κανένα πρόβλημα. Οι αστυνομικοί οι οποίοι έχουν αποσπασθεί στη Βουλή απ' ευθείας, αυτά τα παίρνουν. Οι συνεργάτες μας τα παίρνουν αυτά τα χρήματα, τα δικαιούνται. Οι αποσπασμένοι σε Υπουργούς και Υφυπουργούς και τους Προέδρους της Βουλής και σε όλους αυτούς, οι οποίοι είναι καμιά εβδομηνταριά απ' ό,τι υπολόγισαν οι ίδιοι οι αστυνομικοί, επίσης τα παίρνουν.

Μιλάμε, λοιπόν, για περίπου διακόσιους αστυνομικούς, οι οποίοι πραγματικά από το πρωί μέχρι το βράδυ τρέχουν και δεν παίρνουν αυτήν την αποζημίωση, η οποία δεν θα στοιχίσει 

Σελίδα 7553 

τίποτε σε σας.

Παρακαλώ, λοιπόν, κύριε Υπουργέ, ή να το δεχτείτε ή να μας πείτε συγκεκριμένα πότε θα μπορούσατε να το κάνετε αποδεκτό.

(Στο σημείο αυτό ο Βουλευτής κ. Ε. Μεϊμαράκης καταθέτει στα Πρακτικά το προαναφερθέν έγγραφο που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου)

ΠΡΟΕΔΡΕΥΩΝ (Λουκάς Αποστολίδης):Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, νομίζω ότι το κλίμα της συζήτησης αυτών των ημερών δεν επιτρέπει να καταφεύγουμε σε χαρακτηρισμούς σαν και αυτούς που έκανε πριν από λίγο ο Κοινοβουλευτικός Εκπρόσωπος της Νέας Δημοκρατίας, ούτε για εξευτελισμούς, ούτε για καταεξευτελισμούς. Αυτά δεν νομίζω ότι χωρούν στη συζήτηση, αν θέλουμε να την κρατήσουμε στο επίπεδο που θα έπρεπε να γίνεται η συζήτηση στο Κοινοβούλιο. Δεν θέλω να δώσω άλλη διάσταση, αλλά νομίζω ότι αυτά θα έπρεπε να ανακληθούν.

ΕΥΑΓΓΕΛΟΣ ΜΕ` Ι` ΜΑΡΑΚΗΣ: Εγώ αναφέρθηκα στο Γενικό Λογιστήριο...

ΚΟΣΜΑΣ ΣΦΥΡΙΟΥ: Θα έρθω σ' αυτό. 'Ομως, όπως σεβάστηκα την τοποθέτησή σας, παρακαλώ να σεβαστείτε και σεις τη δική μου.

Εσείς το ξέρετε κύριε Πρόεδρε σαν Προεδρείο, πώς ακριβώς διαβιβάζεται στο Γενικό Λογιστήριο μια τροπολογία. Αν θέλουμε να υπάρχει, πριν παρέλθει το δεκαπενθήμερο, η σχετική έκθεση που προβλέπει το Σύνταγμα, το γνωρίζουμε όλοι. Δεν γίνεται πάντως με αίτημα του Βουλευτή. Και αυτό δεν είναι κάτι το καινούριο. Είναι θέμα παλιό. Το ίδιο ίσχυε και επί Ν.Δ. 'Εχει απασχολήσει και την Ολομέλεια της Βουλής πολλές φορές και το Προεδρείο της Βουλής.

Επομένως, για μία διαδικασία με την οποία το Γενικό Λογιστήριο του Κράτους εκδίδει τις σχετικές βεβαιώσεις, γνωστή σε όλους μας, δεν μπορούμε να φέρνουμε και να κραδαίνουμε το χαρτί και να λέμε ότι είναι εξευτελισμός. Η διαδικασία επαναλαμβάνω είναι γνωστή σε όλους μας και δεν είναι θέμα που τίθεται για πρώτη φορά στην Εθνική Αντιπροσωπεία, αυτή η διαδικασία εφαρμοζόταν και επί Ν.Δ..

'Ομως, σ' ό,τι αφορά την ουσία κύριε Πρόεδρε, επειδή κύριε Υπουργέ, απ' ό,τι έχω διαπιστώσει, είναι κοινή η άποψη όλων των πολιτικών Κομμάτων, όλων ανεξαιρέτως, γι' αυτό το θέμα -εγώ κατανοώ τις επιφυλάξεις που μπορεί να έχει η Κυβέρνηση, η οποία έχει να αντιμετωπίσει το σύνολο των Αστυνομικών της Χώρας και έχει μία επιδοματική πολιτική στην οποία πιθανόν να μην θέλει να προκληθούν κάποιες στρεβλώσεις και να έχει επιπτώσεις και παρανέργειες γενικότερες- μια και υπάρχει συμφωνία όλων των πολιτικών Κομμάτων και μια και υπάρχει μία διαβεβαίωση και δυνατότητα και δέσμευση να καταβληθούν αυτά τα χρήματα από τον προϋπολογισμό της Βουλής -αναφέρομαι σε ετήσια βάση- θα μπορούσε να εξετασθεί, πράγματι σε συνεργασία με τη Βουλή, κατά πόσο αυτοί οι άνθρωποι θα πρέπει να αποσπώνται στη Βουλή και να διατίθενται στους Βουλευτές.

'Ολοι οι συνεργάτες μας δεν αποσπώνται στο γραφείο του Βουλευτή. Αποσπώνται στο Υπουργείο Εσωτερικών, Δημόσιας Διοίκησης και Αποκέντρωσης και το Υπουργείο τους διαθέτει στο άλφα ή στον βήτα Βουλευτή.

Γιατί, λοιπόν, να μην εφαρμόσουμε την ίδια ακριβώς διαδικασία; 'Οπως όλοι οι συνεργάτες των Βουλευτών αποσπώνται στο Υπουργείο Εσωτερικών, Δημόσιας Διοίκησης και Αποκέντρωσης και τους διαθέτει το Υπουργείο για τη γραμματειακή υποστήριξη του άλφα ή του βήτα Βουλευτή, και οι αστυνομικοί να αποσπώνται στη Βουλή, να έχουν όλα τα δικαιώματα όπως και όλοι οι αστυνομικοί που υπηρετούν στη Βουλή και βεβαίως να διατίθενται, σύμφωνα με αυτά τα οποία προβλέπονται, για την υποβοήθηση, την προστασία του άλφα ή του βήτα Βουλευτή.

Αυτή θα ήταν μία λύση η οποία, πρώτον, δεν δημιουργεί τις παρενέργειες αυτές τις οποίες φοβόμαστε και δεύτερον νομίζω, ότι μπορεί να βρει σύμφωνες όλες τις Πτέρυγες του Κοινοβουλίου.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΔΗ.Κ.ΚΙ, κ. Καρακώστας, έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ διστάζετε. Για ποιο λόγο; Είναι μια ειδική κατηγορία ανθρώπων που είναι απεσπασμένοι στους Βουλευτές. Δεν υπάγονται στο γενικό σύνολο αυτοί.

'Επειτα, όπως πολύ σωστά είπε και ο συνάδελφος της Συμπολίτευσης εάν ήταν παρόντες οι τριακόσιοι, ουδείς θα ηρνείτο. Είναι όλοι εκπεφρασμένοι υπέρ αυτής της άποψης.

Δεν καταλαβαίνω, που κολλάτε.

Εξομοιώνονται αυτοί με τους άλλους πολιτικούς υπαλλήλους που είναι απεσπασμένοι στα γραφεία μας και εκείνοι τα παίρνουν. Επομένως, γιατί όχι...

ΠΡΟΕΔΡΕΥΩΝ (Λουκάς Αποστολίδης): Κύριε Καρακώστα, απ' ό,τι βλέπω είναι κοινή η επιχειρηματολογία. Οικονομία στο χρόνο.

Ο κ. Αποστόλου, έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Δεσμευθείτε τουλάχιστον και πέστε μας ότι στο επόμενο νομοσχέδιο.....

ΕΥΑΓΓΕΛΟΣ ΜΕΪΜΑΡΑΚΗΣ: Δεν υπάρχει επόμενο νομοσχέδιο.

ΠΡΟΕΔΡΕΥΩΝ (Λουκάς Αποστολίδής): Ευχαριστούμε τον κ. Καρακώστα.

Ορίστε, κύριε Αποστόλου, σας έχει δοθεί ο λόγος.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, δεν είναι θέμα δέσμευσης. 'Εχει ξαναέρθει το θέμα. Το γνωρίζει η Κυβέρνηση. Είναι θέμα πώς το αντιλαμβάνεται η Κυβέρνηση και πώς το αντιλαμβάνονται οι Υπουργοί.

Δεν είναι δυνατόν για τους Βουλευτές να μην υπάρχει η μέριμνα, η οποία υπάρχει για ένα σωρό άλλους. Και είναι αδιανόητο αυτούς τους ανθρώπους που τους χρησιμοποιούμε πραγματικά μέρα-νύχτα, να στερούνται, αυτοί οι άνθρωποι, αυτά που οι άλλοι αποσπασμένοι τα παίρνουν.

ΠΡΟΕΔΡΕΥΩΝ (Λουκάς Αποστολίδης): Είναι κοινή γραμμή, κύριε Αποστόλου.

Ο Εισηγητής της Νέας Δημοκρατίας ο κ.Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, εγώ παίρνω το λόγο για να διευκολύνω.

Πραγματικά κατανοώ ότι όλες οι Πτέρυγες της Βουλής συμφωνούν. Υπάρχει, όμως, ένα κενό από άποψη πολιτικής ηγεσίας του Υπουργείου Οικονομικών και θα παρακαλούσα τον κύριο Υπουργό να γίνει δεκτή αυτή η τροπολογία με μία προσθήκη προϋποθέσεων και με εγκύκλιο του Υπουργείου Οικονομικών να ρυθμίζονται οι λεπτομέρειες και η εφαρμογή της ακόμη. Να μη χάσουμε αυτήν την ευκαιρία να γίνει νόμος αυτή η τροπολογία, αλλά με προϋποθέσεις που το Υπουργείο Οικονομικών θα καθορίσει.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, παρακαλώ το λόγο επί προσωπικού θέματος.

ΠΡΟΕΔΡΕΥΩΝ (Λουκάς Αποστολίδης): Σε τι συνίσταται το προσωπικό σας θέμα, κύριε Σπυριούνη;

ΚΥΡΙΑΚΟΣ ΣΠΥΡΙΟΥΝΗΣ: Θα σας το εξηγήσω,κύριε Πρόεδρε.

Παίρνω το λόγο για την αδικία που κάνετε εις βάρος των Βουλευτών. Ακούγονται μόνο οι Κοινοβουλευτικοί Εκπρόσωποι και οι Εισηγητές. Πέστε το μας, ότι οι Βουλευτές αποκλείονται, να πάρω την τσάντα μου, να σας χαιρετίσω και να φύγω. Ξέρετε ότι εγώ δεν απουσιάζω.

ΠΡΟΕΔΡΕΥΩΝ (Λουκάς Αποστολίδης): Κύριε Σπυριούνη, θα σας πω το εξής.

ΚΥΡΙΑΚΟΣ ΣΠΥΡΙΟΥΝΗΣ: Μία απλή κουβέντα θα έλεγα.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, παρακαλώ το λόγο.

(Θόρυβος στην Αίθουσα)

ΠΡΟΕΔΡΕΥΩΝ (Λουκάς Αποστολίδης): Μη το λέτε αυτό το πράγμα, γιατί δεν έχετε δίκιο, όπως και ο κ.Γαρουφαλιάς τώρα που σηκώνει το χέρι. Μιλάει ο Κοινοβουλευτικός Εκπρόσωπος, μιλάει ο συνάδελφος ο οποίος έφερε την τροπολογία, μιλάνε οι εισηγητές. Τι να πούμε κύριοι συνά-

Σελίδα 7554 

δελφοι; 'Ολο το Σώμα είναι σύμφωνο, κύριε Γαρουφαλιά, είναι γνωστό.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με συγχωρείτε πάρα πολύ. 'Η σταματάμε στις 15.00' η ώρα που ετέθη ή όσοι είμαστε εδώ μέσα, ζητούμε να αναγνωρισθεί ο ιδρώτας και ο κόπος που καταβάλλουμε εδώ.

ΠΡΟΕΔΡΕΥΩΝ (Λουκάς Αποστολίδης): Κύριε Σπυριούνη, ο Πρόεδρος της Βουλής, ο κ.Κακλαμάνης είχε πει, ότι οποιαδήποτε τροπολογία έχει κάποια οικονομική επιβάρυνση...

ΚΥΡΙΑΚΟΣ ΣΠΥΡΙΟΥΝΗΣ:Με αναγκάζετε να φύγω.

ΠΡΟΕΔΡΕΥΩΝ (Λουκάς Αποστολίδης): Ακούστε με, κύριε Σπυριούνη, γιατί δεν έχετε δίκιο.

(Στο σημείο αυτό ο κ.Σπυριούνης αποχωρεί από την Αίθουσα).

ΕΥΑΓΓΕΛΟΣ ΜΕΪΜΑΡΑΚΗΣ: 'Εχει δίκιο ο κ.Σπυριούνης.

ΠΡΟΕΔΡΕΥΩΝ (Λουκάς Αποστολίδης): Δεν είναι έτσι, κύριε Μεϊμαράκη και το γνωρίζετε.

Ορίστε, κύριε Υφυπουργέ έχετε το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, θα επαναλάβω αυτό που ανέφερα προηγουμένως.

Η Κυβέρνηση γνωρίζει το θέμα, έχουμε μάλιστα τοποθετηθεί και άλλες φορές πάνω σ'αυτό. Θα πρέπει να υπάρξουν ορισμένες συνεννοήσεις για να δούμε τι είδους λύση θα δώσουμε.

Θα μου επιτρέψετε τη στιγμή αυτή, να επαναλάβω ότι δεν είμαι σε θέση να δεχθώ καμία τροπολογία. Ευχαριστώ πολύ.

(Θορυβος στην Αίθουσα)

ΓΕΩΡΓΙΟΣ ΓΑΡΟΥΦΑΛΙΑΣ: Ο πολιτικός φαίνεται στην πράξη, κύριε Υπουργέ. 

ΓΕΩΡΓΙΟΣ ΟΡΦΑΝΟΣ: Τότε δεν θα είσθε Κυβέρνηση.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Πείτε τώρα εσείς πόσοι ....

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, σας παρακαλώ!

Κύριε Βεζδρεβάνη, θα αποσυρθεί η τροπολογία ή θα την βάλω σε ψηφοφορία. 'Οπως γνωρίζετε μπαίνοντας σε ψηφοφορία θα απορριφθεί. Σας ερωτώ, μετά τις διευκρινίσεις...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Δεν έγιναν διευκρινίσεις.

ΠΡΟΕΔΡΕΥΩΝ (Λουκάς Αποστολίδης): Κύριε Παπαδόγγονα, είσθε έμπειρος Κοινοβουλευτικός και είδατε ότι υπήρξαν διευκρινίσεις.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Βεζδρεβάνη, έχετε το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, το θέμα τίθεται σε πελώριες διαστάσεις: Εάν έχει το δικαίωμα η Βουλή να ψηφίζει ή το έχει απαλλοτριώσει αυτό και το έχει δώσει στην Κυβέρνηση.

ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, είδατε ότι έχει το δικαίωμα αυτό η Βουλή, παρόλο ότι προηγούμενα ο κ.Κακλαμάνης είπε ότι τροπολογίες σαν τη δική σας, που έχουν έστω και μία δραχμή επιβάρυνση, δεν θα έπρεπε να συζητηθούν. Εγώ το ξεπέρασα αυτό. Η τροπολογία συζητήθηκε. Και σας ερωτώ: Με αυτήν την κατάσταση θέλετε να μπει σε ψηφοφορία η τροπολογία;

ΗΛΙΑΣ ΒΕΖΔΡΕΒΑΝΗΣ: Αφού μου δώσατε το λόγο, κύριε Πρόεδρε, να σας δώσω κάποιες εξηγήσεις και εγώ.

'Εχω τη γνώμη ότι οι εξηγήσεις που δίνω είναι εξ ονόματος όλων των συναδέλφων, χωρίς να έχω καμία τέτοια εξουσιοδότηση και λυπάμαι πάρα πολύ που το λέω. Νομίζω όμως, ότι έχω την εξουσιοδότηση αυτή.

Σας λέω, λοιπόν, κύριε Πρόεδρε, ότι κατατέθηκαν δύο τροπολογίες εμπρόθεσμες. Η Κυβέρνηση είχε όλο το χρόνο να τις μελετήσει και να είναι έτοιμη να έρθει στη Βουλή να αντιμετωπίσει το πρόβλημα. Εάν η πλειοψηφία της Βουλής -γιατί η Βουλή ψηφίζει- αποδέχεται την τροπολογία, η Κυβέρνηση έχει υποχρέωση να τη δεχθεί.

Διότι η Κυβέρνηση είναι κυβέρνηση, δεν είναι νομοθετούσα κυβέρνηση. Εμείς είμαστε η νομοθετούσα εξουσία.

Αφού λοιπόν εξήντα Βουλευτές της Νέας Δημοκρατίας και του ΠΑ.ΣΟ.Κ., αλλά όπως προηγουμένως είπα συναινούν και τα υπόλοιπα τρία Kόμματα διά των εκπροσώπων τους αυτήν την ώρα εδώ μέσα και δέχονται την τροπολογία, δηλαδή ολόκληρη η Βουλή δέχεται το αίτημα, με ποιο ηθικό νομικό και συνταγματικό δικαίωμα η Κυβέρνηση αρνείται να δεχθεί την τροπολογία;

Αν η Βουλή αυτήν τη στιγμή δεν έχει την απαιτουμένη πλειοψηφία, για να ψηφίσει ή να καταψηφίσει την τροπολογία, να διακόψουμε. Και ακόμη, κύριε Πρόεδρε, αυτή τη στιγμή έχει καθιερωθεί η διαδικασία της υπογραφής της παρουσίας μας μέσα σ' αυτήν την Αίθουσα. Εάν πάρετε τους καταλόγους αυτήν τη στιγμή των παρόντων Βουλευτών, ή μάλλον αυτών οι οποίοι δήλωσαν παρόντες, έχουμε τον απαιτούμενο αριθμό, για να γίνει η ψηφοφορία.

Να γίνει λοιπόν η ψηφοφορία. Αλλιώς να διακόψετε τη συνεδρίαση της Βουλής, για να προσέλθουν οι Βουλευτές να ψηφίσουν ή να καταψηφίσουν την τροπολογία.

ΠΡΟΕΔΡΕΥΩΝ (Λουκάς Αποστολίδης): Δεν ξέρω, κύριε Βεζδρεβάνη, αν είσαστε νέος συνάδελφος, πραγματικά όλα αυτά που λέτε...

ΗΛΙΑΣ ΒΕΖΔΡΕΒΑΝΗΣ: 'Ηρθα με μαύρα μαλλιά και έχω αυτά που έχω. Από το 1981.

ΠΡΟΕΔΡΕΥΩΝ (Λουκάς Αποστολίδης): Μα άλλο πράγμα σας λέω και άλλο θέλετε να ακούσετε. Λέω αν ήσασταν νέος συνάδελφος, θα έλεγα ότι όλη αυτή η επιχειρηματολογία σας είναι κατανοητή. Γνωρίζετε πολύ καλύτερα από μένα τα ήθη και τα έθιμα μέσα σ' αυτήν την Αίθουσα.

Θα μπορούσα, κύριε συνάδελφε, όταν ήρθατε να σας πω, ότι δεν συζητιέται η τροπολογία με βάση αυτά που συνεφώνησε το Σώμα ομόφωνα προηγούμενα. 'Εκανα αυτήν την παραχώρηση, γιατί πραγματικά είναι ένα θέμα, που όλες οι Πτέρυγες της Βουλής το αποδέχονται. Υπήρξε αυτή η διευκρίνιση από τον Υπουργό. Υπάρχει μία διαβεβαίωση από τον Πρόεδρο της Βουλής.

Κύριοι συνάδελφοι, κάνω αυτήν την έκκληση στο Σώμα: Με βάση αυτήν τη συζήτηση και τον προβληματισμό που έχει κατατεθεί, η άποψή μου είναι -και αυτή την πρόταση κάνω προς τον κ. Βεζδρεβάνη, που έφερε την τροπολογία- να μην μπει σε ψηφοφορία η συγκεκριμένη τροπολογία και με τον προβληματισμό που ακούστηκε, ο κύριος Υφυπουργός να πάρει τα δέοντα μηνύματα από το σύνολο του Σώματος. Αυτή είναι η άποψή μου. Διαφορετικά, κύριοι συνάδελφοι, τίθενται οι δύο τροπολογίες σε ψηφοφορία.

ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μεϊμαράκη.

ΕΥΑΓΓΕΛΟΣ ΜΕΙΜΑΡΑΚΗΣ: Δεν έχει νόημα αυτή η επιμονή. Εγώ θέλω απλώς να σας πω, ότι κατ' αρχήν δεν θέλω να απαντήσω στον Κοινοβουλευτικό Εκπρόσωπο του ΠΑ.ΣΟ.Κ. για τα σχόλια που έκανε του εξευτελισμού ή όχι.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ.

ΕΥΑΓΓΕΛΟΣ ΜΕΪΜΑΡΑΚΗΣ: Αλλά είναι γεγονός, ότι οι τροπολογίες πρέπει να κατατίθενται εμπροθέσμως, για να τις στέλνει η Κυβέρνηση στο Γενικό Λογιστήριο του Κράτους. 'Ολοι γνωρίζουμε, κύριε Κοινοβουλευτικέ Εκπρόσωπε, τη διαδικασία.

Επειδή όμως την έχουμε καταθέσει για τρίτη φορά και ούτε τις δύο προηγούμενες τις έστειλε, θελήσαμε να τη στείλουμε μόνοι μας. Και πήραμε την απάντηση που πήραμε. Αυτή η απάντηση κατατέθηκε στα Πρακτικά, για να καταλάβει και το Προεδρείο, ότι θα υποχρεούται πλέον να εισάγει σε συζήτηση τροπολογίες...

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, έγινε κατανοητό.

ΕΥΑΓΓΕΛΟΣ ΜΕΪΜΑΡΑΚΗΣ: 'Ενα λεπτό, κύριε Πρόεδρε. Δεν έγινε καθόλου κατανοητό.

ΠΡΟΕΔΡΕΥΩΝ (Λουκάς Αποστολίδης): Μα πώς δεν έγινε.

ΕΥΑΓΓΕΛΟΣ ΜΕΪΜΑΡΑΚΗΣ: Διεστρεβλώθη και υβρίσθην κιόλας, ότι δεν θα απαντήσουμε σ' αυτούς τους ισχυρισμούς. Λες και του είπαμε να απαντήσει. Λες και θέλει συνήγορο το

Σελίδα 7555 

Προεδρείο.

ΚΟΣΜΑΣ ΣΦΥΡΙΟΥ: Δεν ανέφερα κύριε συνάδελφε...

ΕΥΑΓΓΕΛΟΣ ΜΕΪΜΑΡΑΚΗΣ: Σας παρακακλώ. Εξευτελίζετε το Κοινοβούλιο και αν εσείς το δέχεσθε, εγώ δεν το δέχομαι.

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, είναι μία δημιουργική συζήτηση.

ΕΥΑΓΓΕΛΟΣ ΜΕΪΜΑΡΑΚΗΣ: Το δεύτερο κύριε Πρόεδρε. Ακούστε να δείτε κάτι: Δεν ζητάει κανείς ελεημοσύνη από την Κυβέρνηση. Αυτά τα δικαιούνται οι άνθρωποι. Και εμείς εδώ μέσα δεν είμαστε για να τους δώσουμε κάτι παραπάνω, γιατί τους το δίνουμε και από την τσέπη μας. Αυτά να γίνουν γνωστά και στον ελληνικό λαό.

Δεν είναι συντεχνιακό το θέμα και μην περαστεί έτσι. Αυτό το λέω για να γίνει κατανοητό και από όσους εκτός της Αιθούσης...

ΠΡΟΕΔΡΕΥΩΝ (Λουκάς Αποστολίδης): Από όλες τις κυβερνήσεις, κύριε Μεϊμαράκη, υπήρξε αντιμετώπιση. 'Εχει ωριμάσει το θέμα.

ΕΥΑΓΓΕΛΟΣ ΜΕΪΜΑΡΑΚΗΣ: Επιμένω στο θέμα και ζητάω από τον κύριο Υπουργό, επειδή ο Υπουργός Οικονομικών είχε δεσμευθεί για το Πάσχα και το Πάσχα πέρασε -βεβαίως δεν μας είπε ποιο Πάσχα θα ήταν- να δεσμευθεί ότι στο πρώτο Τμήμα θα φέρει ο ίδιος την τροπολογία για να το περάσει.

Η Νέα Δημοκρατία θα ξανακαταθέσει την τροπολογία. Θέλετε να καταθέσει και πρόταση νόμου;

Το θέμα είναι τι θα γίνει. Παρακαλώ τον κύριο Υπουργό να δεσμευθεί ότι στο Α' τμήμα θα το φέρει, αλλιώς να μπει σε ψηφοφορία.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Απήντησα δύο φορές.

ΕΥΑΓΓΕΛΟΣ ΜΕΪΜΑΡΑΚΗΣ: Δεν δεσμευτήκατε,κύριε Υπουργέ.

ΠΡΟΕΔΡΕΥΩΝ (Λουκάς Αποστολίδης): Νομίζω, κύριε Μεϊμαράκη, ότι έγινε κατανοητό.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Λουκάς Αποστολίδης): Μην ξαναρχίζουμε.

Οι δύο τροπολογίες, η με γενικό αριθμό 506 και ειδικό 203 και η με γενικό αριθμό 493 και ειδικό 195 τίθενται σε ψηφοφορία.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, να μην τεθούν σε ψηφοφορία, διότι τότε θα έχουμε έναν εξευτελισμό της Βουλής. Διότι οι Βουλευτές είναι υπέρ της τροπολογίας.

ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Βεζδρεβάνη.

Εισερχόμαστε στην ψήφιση του ακροτελεύτιου άρθρου.

Ερωτάται το Σώμα: Γίνεται δεκτό το ακροτελεύτιο άρθρο;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς, το ακροτελεύτιο άρθρο έγινε δεκτό ομοφώνως.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): Με τις άλλες τροπολογίες τι θα γίνει, κύριε Πρόεδρε; Με τις δικές μας, του Κ.Κ.Ε., τροπολογίες;

ΠΡΟΕΔΡΕΥΩΝ (Λουκάς Αποστολίδης): Συνεπώς, το νομοσχέδιο " Ρύθμιση συνταξιοδοτικών θεμάτων στρατιωτικών και άλλες διατάξεις" έγινε δεκτό κατ'αρχήν και κατ'αρθρον.

Ζητώ τη συναίνεση του Σώματος για να ψηφιστεί το νομοσχέδιο και στο σύνολό του στην αυριανή συνεδρίαση.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Με τροποποίηση της ημερησίας διατάξεως.

ΠΡΟΕΔΡΕΥΩΝ (Λουκάς Αποστολίδης): Κύριε Παπαδόγγονα, με τροποποίηση της ημερησίας διατάξεως.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Εφόσον πριν από δευτερόλεπτα δεν μπορέσατε να δεχθείτε ψήφιση τροπολογιών, επειδή οι συνάδελφοι δεν ήταν παρόντες, δεν μπορείτε να δεχθείτε και ψήφιση επί του συνόλου.

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, νομίζω ότι είναι ένα τρυκ, που εσείς ως Κοινοβουλευτικό Εκπρόσωπος γνωρίζετε πολύ καλύτερα από πολλούς συναδέλφους. Και δε νομίζω ότι είναι θέμα τώρα αυτός ο ισχυρισμός σας, όταν μάλιστα ήδη ψηφίστηκε το νομοσχέδιο και ζήτησα τη συναίνεση του Σώματος για να ψηφιστεί και στο σύνολό του στην αυριανή συνεδρίαση.

ΕΥΑΓΓΕΛΟΣ ΜΕΪΜΑΡΑΚΗΣ: Κάνετε λάθος. Τη συναίνεσή μας τη δώσαμε πριν αρχίσει η συζήτηση των τροπολογιών, όχι τώρα.

ΠΡΟΕΔΡΕΥΩΝ (Λουκάς Αποστολίδης): Τη δώσατε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Γι'αυτό ακριβώς η Νέα Δημοκρατία είχε αποχωρήσει πριν την ψήφιση. 

ΠΡΟΕΔΡΕΥΩΝ (Λουκάς Αποστολίδης): Επαναλαμβάνω, λοιπόν, ότι ολοκληρώθηκε η συζήτηση επί του σχεδίου νόμου, το οποίο έγινε δεκτό κατ'αρχήν, κατ'άρθρον και εξουσιοδότησε το Σώμα το Προεδρείο για να ψηφιστεί στο σύνολό του στην αυριανή συνεδρίαση.

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.20' λύεται η συνεδρίαση για αύριο, ημέρα Παρασκευή 13 Ιουνίου 1997 και ώρα 10.00 με αντικείμενο εργασιών του Σώματος:

1.Νομοθετική εργασία, ψήφιση στο σύνολο του σχεδίου νόμου: "Ρύθμιση συνταξιοδοτικών θεμάτων στρατιωτικών και άλλες διατάξεις" και

2. Κοινοβουλευτικό 'Ελεγχο, α) συζήτηση επικαίρων ερωτήσεων και β) συζήτηση επερωτήσεων προς τους Υπουργούς Υγείας, Πρόνοιας, Δικαιοσύνης και Δημόσιας Τάξης, σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 7556 
