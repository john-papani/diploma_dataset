     
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΟΓ’

Δευτέρα 5 Φεβρουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται η συγκρότηση της Ειδικής Επιτροπής επί του Απολογισμού και του Γενικού Ισολογισμού του Κράτους, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 6 Φεβρουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Δικαιοσύνης:
i. σχετικά με τη βραδύτητα στην εκδίκαση των δικαστικών καταθέσεων κακουργηματικού χαρακτήρα από το Εφετείο Αθηνών, σελ.
ii. σχετικά με τον κίνδυνο που διατρέχουν κρατούμενοι από παρατεταμένη απεργία πείνας κ.λπ., σελ.
β) Προς τον Υπουργό Εμπορικής Ναυτιλίας σχετικά με την κάλυψη των ελλειμμάτων του ΝΑΤ από τον Κρατικό Προϋπολογισμό κ.λπ., σελ.
γ) Προς τον Υπουργό Απασχόλησης και Κοινωνικής Προστασίας σχετικά με την εκποίηση περιουσιακών στοιχείων του Οργανισμού Ασφάλισης Ελεύθερων Επαγγελματιών, σελ.
δ) Προς τον Υπουργό Εξωτερικών σχετικά με την ‘Εκθεση της Επιτροπής ‘Ερευνας του Ευρωπαϊκού Κοινοβουλίου για τις μυστικές πτήσεις της CIA κ.λπ., σελ.
5. Συζήτηση Επερώτησης Βουλευτών του ΠΑ.ΣΟ.Κ. προς τους Υπουργούς Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών σχετικά με τις προσλήψεις στον Ο.Τ.Ε., σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΑΛΑΝΑΚΗΣ Ι., σελ.
ΓΙΑΚΟΥΜΑΤΟΣ Γ., σελ.
ΚΑΝΕΛΛΗ Λ., σελ.
ΚΕΓΚΕΡΟΓΛΟΥ Β., σελ.
ΚΕΦΑΛΟΓΙΑΝΝΗΣ Ε. ,σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΝΙΚΟΛΑΙΔΟΥ Β., σελ.
ΠΑΠΑΛΗΓΟΥΡΑΣ Α., σελ.

Β.. Επί της Επερώτησης:
ΑΝΔΡΕΟΥΛΑΚΟΣ Α., σελ.
ΔΟΥΚΑΣ Π., σελ.
ΚΑΡΧΙΜΑΚΗΣ Μ., σελ.
ΚΟΣΜΙΔΗΣ Ε., σελ.
ΠΑΠΑΓΕΩΡΓΙΟΥ Γ. (N. Ευβοίας), σελ.
ΡΟΒΛΙΑΣ Κ., σελ.
ΣΚΟΥΛΑΚΗΣ Ε., σελ.
ΤΑΣΟΥΛΑΣ Κ., σελ.
ΦΛΩΡΙΔΗΣ Γ., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΟΓ΄
     Δευτέρα 5 Φεβρουαρίου 2007
     Αθήνα, σήμερα στις 5 Φεβρουαρίου 2007, ημέρα Δευτέρα και ώρα 18.15΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τη κ. Βέρα Νικολαϊδου, Βουλευτή Β΄ Πειραιώς, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμαρχος Οινιάδων Αιτωλοακαρνανίας ζητεί να ενταχθούν και οι βαμβακοπαραγωγοί του Νομού Αιτωλοακαρνανίας στο ίδιο καθεστώς στρεμματικής αποζημίωσης που εντάχθηκαν και οι περιοχές Θεσσαλίας και Βοιωτίας.
     2) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Μορφωτικός – Εξωραϊστικός Όμιλος Περδικακίου «ΤΟ ΣΑΚΑΡΕΤΣΙ»  ζητεί οικονομική ενίσχυση.
     3) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου διαμαρτύρεται για την αναπροσαρμογή των προστίμων του ΚΟΚ.
     4) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στην ανάγκη αύξησης των οργανικών θέσεων της Γραμματείας του Εφετείου Λάρισας.
     5) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στο αίτημα  της απογευματινής λειτουργίας του 2ου ΤΕΕ – ΕΠΑΛ.
     6) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Πανελλήνιος Σύνδεσμος Γονέων Τριών Παιδιών ζητεί να ενημερωθεί εν όψει των Πανελληνίων  Εξετάσεων για ποιους λόγους τα παιδιά των τρίτεκνων οικογενειών εξαιρέθηκαν των προνομίων της πολυτεκνίας για τις Στρατιωτικές Σχολές.
     7) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία ο Προϊστάμενος ΓΑΚ – Αρχείων Νομού Λάρισας  ζητεί τη μεταστέγαση των Γενικών Αρχείων της Λάρισας στο κτηριακό συγκρότημα του 9ου Δημοτικού Σχολείου στη Φιλιππούπολη Λάρισας.
     8) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Ελληνικό Ταμείο Μέριμνας Ζώων διαμαρτύρεται για την παράνομη εγκατάσταση και λειτουργία του ιταλικού τσίρκο MUNDIAL σε έκταση της εταιρείας «Ολυμπιακά Ακίνητα Α.Ε.» στην παραλία Μοσχάτου.
     9) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Σύλλογος Γεωπόνων Νομού Αιτωλοακαρνανίας ζητεί να καταργηθεί κάθε διάθεση προσωπικού από τον ΕΛ.Γ.Α. στον Ο.Π.Ε.Κ.Ε.Π.Ε. κ.λπ.
     10) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Δημοτικό Συμβούλιο του Δήμου Αγίου Δημητρίου ζητεί τον εκσυγχρονισμό του Ασκληπιείου Βούλας το οποίο μπορεί και πρέπει να αποτελέσει σημαντικό πυλώνα του δημόσιου συστήματος υγείας για όλη τη νοτιοανατολική Αττική.
     11) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο κ. Φίλιππος Τερζάκης, συνταξιούχος αναπηρίας, ζητεί να του χορηγηθεί το Ε.Κ.Α.Σ. από το Ι.Κ.Α..
     12) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία το Σωματείο Καθαριστριών Δημόσιων Εκπαιδευτικών Ιδρυμάτων Ν. Χανίων ζητεί την πλήρη εφαρμογή του Π.Δ./γματος 164/2004.
     13) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία οι Σύνδεσμοι Βιομηχάνων – Βιοτεχνών Έβρου – Ροδόπης και Ξάνθης ζητούν την έγκαιρη επιδότηση του κόστους εργασίας στις επιχειρήσεις της Θράκης.
     14) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι αγρότες της επαρχίας Αγιάς Νομού Λάρισας ζητούν την άμεση εγκατάσταση Σταθμού Γεωργικών Προειδοποιήσεων στην Αγιά κ.λπ.
     15) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι αγρότες της Καρδίτσας ζητούν την  έγκαιρη διάθεση της αγροτικής παραγωγής με τιμές και επιδοτήσεις που θα εξασφαλίζουν βιώσιμο εισόδημα στους μικρομεσαίους αγρότες κ.λπ..
     16) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στη διαμαρτυρία των παραγωγών της Αγιάς για τη μη συμμετοχή του μήλου στα προϊόντα με υψηλό συντελεστή επιστροφής Φ.Π.Α..
     17 Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμαρχος Μελιβοίας Λάρισας ζητεί οικονομική ενίσχυση για την αντιμετώπιση ζημιών από πυρκαγιές.
     18) Ο Βουλευτής Αιτωλοακαρνανίας κ. ΑΠΟΣΤΟΛΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμαρχος Οινιάδων Αιτωλοακαρνανίας ζητεί την καταβολή στρεμματικής αποζημίωσης και στους βαμβακοπαραγωγούς  του Νομού Αιτωλοακαρνανίας.
     19) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Αγροτικών Συνεταιρισμών Αμφίκλειας ζητεί την ένταξη περιοχών του άνω ρου του Βοιωτικού Κηφισού που ανήκουν στο Νομό Φθιώτιδας στο πρόγραμμα μείωσης της Νιτρορύπανσης.
     20) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Γενικός Γραμματέας της Περιφέρειας Στερεάς Ελλάδας ζητεί την έγκριση πίστωσης για το έργο «Βελτίωση λειτουργικότητας αποστραγγιστικών αποχετευτικών τάφρων και οδικού αγροτικού δικτύου του αρδευτικού έργου Βίστριζας».
     21) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε δημοσίευμα εφημερίδας το οποίο αναφέρεται στην αντικατάσταση των στεγών του ΚΕΤΧ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2683/22-12-06 ερώτηση του Βουλευτή κ. Αριστείδη Μουσιώνη δόθηκε με το υπ’ αριθμ. Α.Π.Φ.21/187/ΑΣ 4δις/16-1-07 έγγραφο από την Υπουργό Εξωτερικών η ακόλουθη απάντηση:
    «Για τη συμπεριφορά του Πακιστανού Πρέσβεως για την οποία γίνεται λόγος στην ερώτηση, σχετική είναι η διάταξη του άρθρου 41, παράγραφος 1 της Σύμβασης της Βιέννης «περί διπλωματικών σχέσεων» (Ν.Δ 573/ ΦΕΚ 108 Α) σύμφωνα με την οποία «μη θιγομένων των προνομίων και ασυλιών των, πάντα τα πρόσωπα τα απολαύοντα τούτων, έχουσι την υποχρέωση να σέβονται τους Νόμους και κανονισμούς του παρ’ ω η διαπίστευσης κράτους.»
    Από τη διάταξη αυτή, συνάγεται ότι το εύλογο ενδιαφέρον των διπλωματικών αρχών για τους ομογενείς τους οι οποίοι διαβιούν στο κράτος διαπίστευσής τους, καθώς και για τις κοινότητες τις οποίες τυχόν έχουν εγκαθιδρύσει και οι οποίες λειτουργούν ως σωματεία ή νομικά πρόσωπα ιδιωτικού δικαίου του Κράτους διαπίστευσης, θα πρέπει να εκδηλώνεται με ενέργειες οι οποίες δεν θα θίγουν την εσωτερική νομοθεσία του Κράτους διαπίστευσης, δηλαδή τόσο την ανεξαρτησία της δικαιοσύνης όσο και τη νομοθεσία η οποία αφορά στην ίδρυση, λειτουργία και εκλογή οργάνων των κοινοτήτων αυτών.
    Πάντως, η υπόθεση στην οποία αναφέρεται η ερώτηση αφορά αίτημα εκδόσεως Πακιστανού για το οποίο έχει ήδη επιληφθεί η Ελληνική Δικαιοσύνη.
    Η Υπουργός
    ΝΤΟΡΑ ΜΠΑΚΟΓΙΑΝΝΗ»
     2. Στην με αριθμό 2705/27-12-06 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 1393/18-1-07 έγγραφο από τον Υπουργό Δικαιοσύνης η ακόλουθη απάντηση:
    «Σε απάντηση της παραπάνω ερώτησης, παρακαλώ να ενημερώσετε την κυρία Βουλευτή για τα εξής:
    Για την αντιμετώπιση των προβλημάτων που ανακύπτουν από τις κενές οργανικές θέσεις δικαστικών υπαλλήλων σε ορισμένες δικαστικές υπηρεσίες της χώρας, προωθούνται με ταχείς ρυθμούς προσλήψεις, πληρούνται θέσεις και ολοκληρώνονται οι διαδικασίες διορισμών δικαστικών υπαλλήλων.
    Ειδικότερα, από το Μάρτιο του 2004 έως σήμερα διορίσαμε ανά την Επικράτεια 123 νέους δικαστικούς επιμελητές και ολοκληρώσαμε τη διαδικασία μετάταξης 400 επιπλέον σε θέσεις γραμματέων. Ακόμη, έχουν διορισθεί 26 νέοι γραμματείς. Επιπλέον, από τις αρχές του έτους αναλαμβάνουν καθήκοντα 40 δακτυλογράφοι και άλλοι 25 γραμματείς, εκ των οποίων 1 ήδη υπηρετεί στο Πρωτοδικείο Λαμίας από τις 4-1-2006.
    Για την περαιτέρω ενίσχυση του προσωπικού των δικαστικών υπηρεσιών, μεταξύ των οποίων και αυτών του Νομού Φθιώτιδας, έχουμε ήδη δρομολογήσει την κατ' εξαίρεση πρόσληψη με διαγωνισμό 465 δικαστικών υπαλλήλων εντός του 2007. Από τις θέσεις αυτές, 4 έχουν κατανεμηθεί στην Εισαγγελία Πρωτοδικών Λαμίας και 1 στο Πρωτοδικείο Λαμίας. Έτσι, οι δικαστικές υπηρεσίες της περιφέρειας της Λαμίας καθίστανται από τις πλέον στελεχωμένες της χώρας, καθώς περιορίζονται στο ελάχιστο τα υφιστάμενα κενά. Ειδικότερα, στην Εισαγγελία Πρωτοδικών Λαμίας θα καλύπτονται πλέον οι 17 από τις 20 οργανικές θέσεις και στο Πρωτοδικείο Λαμίας οι 24 από τις 27. Σημειώνεται ότι στο Εφετείο και στην Εισαγγελία Εφετών Λαμίας όλες οι οργανικές θέσεις είναι καλυμμένες.
    Η οικεία Διεύθυνση του Υπουργείου Δικαιοσύνης θα διαβιβάσει στο Α.Σ.Ε.Π. εντός των προσεχών ημερών τη συνολική κατανομή των παραπάνω θέσεων, προκειμένου να προκηρύξει το σχετικό διαγωνισμό το συντομότερο δυνατό.
    Επισημαίνεται ότι έως την πρόσληψη των παραπάνω υπαλλήλων, οι δικαστικές υπηρεσίες της χώρας ενισχύονται άμεσα με την τοποθέτηση 397 εκπαιδευομένων υπαλλήλων, οι οποίοι ήδη διατίθενται από τον Ο.Α.Ε.Δ. Ειδικότερα, 4 εκπαιδευόμενοι υπάλληλοι τοποθετούνται στο Πρωτοδικείο Λαμίας, 2 στην Εισαγγελία Πρωτοδικών Λαμίας, 2 στο Εφετείο Λαμίας και 2 στην Εισαγγελία Εφετών Λαμίας.
    Επιπλέον, με Απόφασή μου έχει συσταθεί Ειδική Νομοπαρασκευαστική Επιτροπή με αντικείμενο αφενός τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, με βάση τα επικαιροποιημένα σχετικά στατιστικά στοιχεία και αφετέρου τη σύσταση-αύξηση των οργανικών θέσεων λόγων της αύξησης της δικαστηριακής ύλης. Με αυτόν τον τρόπο θα διασφαλισθεί η ορθολογικότερη κατανομή των υπηρετούντων δικαστικών υπαλλήλων, σύμφωνα με τις πραγματικές ανάγκες της κάθε υπηρεσίας. Η Επιτροπή θα παραδώσει το έργο της εντός των προσεχών ημερών, καθώς οξύ πρόβλημα υγείας του κρίσιμου εκπροσώπου και Προέδρου της Ομοσπονδίας των δικαστικών υπαλλήλων στην Επιτροπή επέβαλε τρίμηνη παράταση στην έκδοση του σχετικού πορίσματός της.
    Με τις παραπάνω ενέργειες θα καλυφθεί σημαντικό μέρος των αναγκών που παρουσιάζουν οι δικαστικές υπηρεσίες της χώρας, μεταξύ των οποίων και της περιφέρειας της Λαμίας.
    Ο Υπουργός
    ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      3. Στην με αριθμό 917/7-11-06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 137202/12-1-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
    «Απαντώντας στην με αρ. 917/7.11.2006 ερώτηση, που κατατέθηκε στη Βουλή από τους Βουλευτές κυρίους Α. Τζέκη και Γ. Χουρμουζιάδη, με θέμα: «Εκχώρηση των υπηρεσιών σίτισης του Νοσοκομείου «Παπανικολάου» Θεσσαλονίκης σε ιδιώτες», σας γνωρίζουμε τα εξής:
    Καμία απόφαση δεν έχει λάβει η Διοίκηση του Γ.Ν. Θεσσαλονίκης «Γ. Παπανικολάου» για εκχώρηση των υπηρεσιών σίτισης σε ιδιώτες.
    Το Γ.Ν. Θεσσαλονίκης «Γ. Παπανικολάου», δυναμικότητας 800 αναπτυγμένων κλινών, είναι αναπτυγμένο σε 18 ανεξάρτητα μεταξύ τους κτίρια, τα οποία είναι διάσπαρτα στο ιδιόκτητο οικόπεδό του, επιφάνειας 433.753 τ.μ. και συνολικής δομημένης επιφάνειας 49.000 τ.μ.. Στο Νοσοκομείο σήμερα υπηρετούν έξι (6) Μάγειροι, έναντι εννέα (9) οργανικών θέσεων και πενήντα δύο (52) Τραπεζοκόμοι, έναντι εκατόν δεκατεσσάρων (114) οργανικών θέσεων.
    Το Νοσοκομείο ζήτησε την πλήρωση είκοσι πέντε (25) κενών θέσεων Τραπεζοκόμων, προκειμένου να καλύψει τις ανάγκες σίτισης των ασθενών του.
    Το Διοικητικό Συμβούλιο του Νοσοκομείου, κατά την 15η/24.10.2006 συνεδρίασή του, αφού έλα ε υπόψη τα ως άνω αναφερόμενα και ότι εντός των ετών 2006 και 2007 συμπληρώνουν το 60ο έτος της ηλικίας τους επτά (7) Τραπεζοκόμοι και ένας (1) Μάγειρας και υπάρχει σοβαρό ενδεχόμενο να αποχωρήσουν από την υπηρεσία, λόγω συνταξιοδότησης, αποφάσισε να αποδεχθεί την έγγραφη εισήγηση της Υπηρεσίας, η οποία υπογράφεται από την Προϊσταμένη του Τμήματος Διατροφής, τον Υποδιευθυντή Οικονομικού και το Διευθυντή της Διοικητικής Υπηρεσίας και να ζητηθεί από τη Β΄ Δ.Υ.ΠΕ. Κεντρικής Μακεδονίας η έγκριση για την προκήρυξη διαγωνισμού ανάδειξης εργολάβου με σύμβαση έργου, στον οποίο θα ανατεθεί μέρος των υπηρεσιών εστίασης των ασθενών και ο οποίος θα υποχρεούται να απασχολεί δώδεκα (12) Τραπεζοκόμους και τρεις (3) Μαγείρους καθημερινά, με πεντάωρη απασχόληση.
    Ο Υφυπουργός
    Α. ΓΙΑΝΝΟΠΟΥΛΟΣ»
    4. Στην με αριθμό 2426/15-12-06 ερώτηση του Βουλευτή κ. Ιωάννη Μπουγά δόθηκε με το υπ’ αριθμ. 441/9-1-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ι. Μπούγας, σας πληροφορούμε τα εξής:
     Μετά την έκδοση της πρόσκλησης εκδήλωσης ενδιαφέροντος, οι ελαιοπαραγωγοί του ελαιώνα της, Άμφισσας υπέβαλαν αιτήσεις ένταξης στο μέτρο.
     Υποβλήθηκαν 2.441 αιτήσεις στη Δ/νση Αγροτικής Ανάπτυξης Φωκίδας και 283 στη Δ/νση Αγροτικής Ανάπτυξης Βοιωτίας.
     Μετά τη διενέργεια των προβλεπόμενων ελέγχων από τις ανωτέρω Δ/νσεις Αγροτικής Ανάπτυξης εγκρίθηκαν 2.434 αιτήσεις στη Φωκίδα και 280 στη Βοιωτία.
     Υπεγράφησαν οι αριθμ. 224274/19-12-2006 και 224273/19-12-2006 Υπουργικές αποφάσεις ένταξης για τη Φωκίδα και τη Βοιωτία αντίστοιχα με τις οποίες εντάσσονται οι παραγωγοί των οποίων οι αιτήσεις εγκρίθηκαν.
     Η διαδικασία ένταξης βρίσκεται στο τελικό στάδιο, δηλαδή αυτό της υπογραφής των συμβάσεων και πρόκειται να ολοκληρωθεί μέχρι τις 31-12-2006.
     Δεδομένου ότι όλες οι συμβάσεις θα έχουν ημερομηνία υπογραφής από 19-12-2006 έως 31-12-2006, οι δικαιούχοι θα υποβάλλουν αιτήσεις πληρωμής για το πρώτο έτος εφαρμογής στο διάστημα από 20-12-2007 έως 20-1-2008 όπως προβλέπεται στο άρθρο 16 της αριθμ. 282328/3-5-2006 εφαρμοστικής ΚΥΑ.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
      5. Στην με αριθμό 1134/13-11-06 ερώτηση των Βουλευτών κ.κ. Χρήστου Πρωτόπαππα, Τόνιας Αντωνίου και Δημητρίου Πιπεργιά δόθηκε με το υπ’ αριθμ. Β13-548/23-11-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσαν στη Βουλή των Ελλήνων οι Βουλευτές κ.κ. Χρ.Πρωτόπαπας, Τ. Αντωνίου, Δ. Πιπεργιάς με θέμα «Ανάκληση επιδορπίων γιαουρτιών», σας επισυνάπτουμε το με αριθ. πρωτ. 20610/17-11-2006 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.)
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     6. Στην με αριθμό 2475/17-12-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 283/2006/9-1-07 έγγραφο από την Υπουργό Τουριστικής Ανάπτυξης η ακόλουθη απάντηση:
     «Σε απάντηση στο ανωτέρω σχετικό, σας γνωρίζουμε τα παρακάτω:
     Τα μέτρα και οι δράσεις του Υπουργείου Τουριστικής Ανάπτυξης στο Νομό Καρδίτσας για την συγκεκριμένη χρονική περίοδο και σύμφωνα με στοιχεία του Ενδιάμεσου Φορέα Διαχείρισης «ΑΕΔΕΠ ΘΕΣΣΑΛΙΑΣ ΚΑΙ ΣΤΕΡΕΑΣ ΕΛΛΑΔΑΣ» έχουν ως εξής:
     Μέτρο 2.2: Αναβάθμιση καταλυμάτων και ενίσχυση μικρομεσαίων τουριστικών επιχειρήσεων. Δράση 2.2.2: Ποιοτικός εκσυγχρονισμός Ξενοδοχείων και τουριστικών οργανωμένων κατασκηνώσεων (camping) και ενοικιαζόμενων επιπλωμένων δωματίων και διαμερισμάτων, που δεν υπάγονται στον Ν.2601/98.
     Δράση 2.2.3 Επιχειρηματικά σχέδια ΜΜΕ όλων των κλάδων.
     Μέτρο 5.3: Ενίσχυση επιχειρήσεων για επενδύσεις αξιοποίησης εναλλακτικών μορφών τουρισμού.
     Δράση 5.3.1.1: Διάδοση και καθιέρωση Ελληνικής Κουζίνας και ενίσχυση επιχειρήσεων για την απόκτηση σήματος Ε.Ο.Τ για την Ελληνική Κουζίνα.
     Μέτρο 8.1: Εκπαίδευση και κατάρτιση στον τομέα του Τουρισμού.
     Δράση 8.1.3.3: Καινοτόμα προγράμματα συμπληρωματικής κατάρτισης και εξειδίκευσης για απόφοιτους τουριστικής εκπαίδευσης.
     Δράση 8.1.5.1: Ανάπτυξη και υλοποίηση προγραμμάτων κατάρτισης σε μείζονος σημασίας παρεμβάσεις στο πλαίσιο δικτύων τουριστικού ενδιαφέροντος,.
     Δράση 8.1.6.1: Ενδοεπιχειρησιακή κατάρτιση μέσω ενεργειών ιδιωτικών επενδύσεων. Δράση 8.1.6.2: Συνεχιζόμενη κατάρτιση "εργαζομένων σε μικρότερες ΜΜΕ και ΠΜΕ (Τοπικά σύμφωνα κατάρτισης).
     Τέλος, σας επισυνάπτουμε 10 κάτωθι σχετικά με το ερώτημα έγγραφα των εποπτευομένων από το Υπουργείο Τουριστικής Ανάπτυξης φορέων:
     ΕΟΤ: ΑΠ. 504001/05-01-2007
     ΟΤΕΚ: ΑΠ Φ/80/2/13292/04-01-2007
     ΕΤΑ: Α.Π 7020/28-12-2006
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      7. Στην με αριθμό 1764/28-11-06 ερώτηση του Βουλευτή  κ. Θεόδωρου Καράογλου δόθηκε με το υπ’ αριθμ. 128112/ΙΗ/18-12-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1764/28-11-06, την οποία κατέθεσε ο Βουλευτής κ. Θεόδωρος Καράογλου, σας γνωρίζουμε τα ακόλουθα:
      Σύμφωνα με τις διατάξεις της παραγράφου 9 του άρθρου 15 του ν. 1566/1985 Οι κάτοχοι πτυχίων αναγνωρισμένων μη πανεπιστημιακών μουσικών ιδρυμάτων της ημεδαπής ή ισότιμων της αλλοδαπής διορίζονται ως εκπαιδευτικοί του κλάδου ΠΕ 16 Μουσικής, ύστερα από διαγωνισμό στις θέσεις που απομένουν, όπως ορίζεται με απόφαση του Υπουργού Εθνικής Παιδείας και Θρησκευμάτων.
      Με βάση την εξουσιοδοτική αυτή διάταξη εκδόθηκε η αρ. Δ2/23440/29-8-1988 απόφαση του ΥΠΕΠΘ (τ. Παράρτημα φ.50/1988) στο άρθρο 1 της οποίας ορίζεται ότι : «Για την πλήρωση θέσεων καθηγητών μουσικής του κλάδου ΠΕ16 του άρθρου 14 του ν. 1566/1985 από υποψηφίους που έχουν πτυχίο μη αναγνωρισμένου πανεπιστημιακού μουσικού ιδρύματος της ημεδαπής ή ισότιμο της αλλοδαπής, εκδίδεται σχετική προκήρυξη διεξαγωγής διαγωνισμού από το Υπουργείο Εθνικής Παιδείας και Θρησκευμάτων κατά μήνα Ιανουάριο κάθε δεύτερου έτους με αφετηρία τον Ιανουάριο 1989…» Στο άρθρο 16 της ανωτέρω κανονιστικής απόφασης προβλέπεται ότι: «1. Μετά τον καθορισμό της σειράς επιτυχόντων, σύμφωνα με το προηγούμενο άρθρο, η εξεταστική επιτροπή υποβάλλει τον πίνακα στη Διεύθυνση Προσωπικού Δευτεροβάθμιας Εκπαίδευσης. Ο πίνακας κυρώνεται με απόφαση του Υπουργού Εθνικής Παιδείας και Θρησκευμάτων, δημοσιεύεται στην Εφημερίδα της Κυβέρνησης και ισχύει από την 1η Αυγούστου του έτους διεξαγωγής του διαγωνισμού μέχρι την 31η Ιουλίου του μεθεπόμενου έτους.
      2. Οι κενές και κενούμενες ή προβλεπόμενες από τα ανάλογα προγράμματα των δημοσίων σχολείων Α/θμιας ή Β/θμιας εκπαίδευσης θέσεις καθηγητών μουσικής πληρώνονται με διορισμό υποψηφίων που περιλαμβάνονται στον πίνακα αυτόν και κατά την σειρά επιτυχίας τους...»
      Σύμφωνα με τα ανωτέρω προβλεπόμενα, με την αριθμ. Δ2/3245/28-2-1992 απόφαση του ΥΠΕΠΘ προκηρύχθηκε διαγωνισμός για την πλήρωση θέσεων καθηγητών μουσικής στα σχολεία της Α/θμιας και Β/θμιας Εκπαίδευσης. Ο πίνακας επιτυχόντων του ανωτέρω διαγωνισμού κυρώθηκε με την αρ. Δ2/17388/18/8/1992 απόφαση του ΥΠΕΠΘ, που δημοσιεύτηκε στην Εφημερίδα της Κυβέρνησης (τ. Παράρτημα, φ. 24/28-8-1992). Με βάση τον ανωτέρω πίνακα διορίσθηκαν 288 καθηγητές του κλάδου ΠΕ16-Μουσικής.
      Η ισχύς του πίνακα επιτυχίας του ανωτέρω διαγωνισμού έληξε την 31η Ιουλίου του έτους 1994. Μέχρι την ημερομηνία αυτή πληρώθηκαν όλες οι κενές και κενωθείσες οργανικές θέσεις καθηγητών της ειδικότητας αυτής. Μετά την λήξη ισχύος του πίνακα επιτυχόντων του ανωτέρω διαγωνισμού δεν δύνανται να γίνουν από το ΥΠΕΠΘ διορισμοί μονίμων εκπαιδευτικών του κλάδου ΠΕ16-Μουσικής. Ο διορισμός των λοιπών επιτυχόντων του ανωτέρω πίνακα επιτυχίας θα ήταν τυπικά δυνατός μόνο με παράταση της ισχύος του μετά από νομοθετική ρύθμιση. Άλλωστε ο διορισμός όλων των επιτυχόντων στο διαγωνισμό αυτό ανεξάρτητα από την ύπαρξη κενών οργανικών θέσεων, αποτελεί παραβίαση και των διατάξεων του άρθρου 103 παρ. 2 του Συντάγματος:
      Τέλος, επισημαίνεται ότι σύμφωνα με το άρθρο 7 του Ν. 3027/2002 και το άρθρο 6 του ν.3255/2004, οι κενές οργανικές θέσεις καλύπτονται αντίστοιχα από το διαγωνισμό του ΑΣΕΠ και τον Ενιαίο Πίνακα Αναπληρωτών και Ωρομισθίων και ο αριθμός τους είναι συγκεκριμένος κάθε χρόνο και σε κάθε ειδικότητα.
      Ο Υφυπουργός
      ΓΕΩΡΓΙΟΣ ΚΑΛΟΣ»
      8. Στην με αριθμό 1811/29-11-06 ερώτηση του Βουλευτή  κ. Απόστολου Κωστόπουλου δόθηκε με το υπ’ αριθμ. Φ900α/5295/8876/19-12-06 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1811/29-11-2006 ερώτησης που κατέθεσε ο Βουλευτής κ. Απόστολος Κωστόπουλος στη Βουλή των Ελλήνων, με θέμα τη λειτουργία του αεροδρομίου Αγρινίου, σας γνωρίζουμε τα ακόλουθα:
      Η αρμοδιότητα για την ίδρυση και λειτουργία αερολιμένων για την εξυπηρέτηση των πολιτικών αεροσκαφών ανήκει στο Υπουργείο Μεταφορών και Επικοινωνιών, το οποίο την ασκεί μέσω της Υπηρεσίας Πολιτικής Αεροπορίας (ΥΠΑ).
      Σε περίπτωση που η ΥΠΑ, ως αρμόδιος κρατικός φορέας, κρίνει σκόπιμο να χρησιμοποιηθεί το αεροδρόμιο Αγρινίου από πολιτικά αεροσκάφη, τότε θα πρέπει να εκπονήσει σχετική μελέτη για τη δυνατότητα ενεργοποίησης του εν λόγω αεροδρομίου, όπου θα εξετάζει αν υπάρχουν η αναγκαία υποδομή και οι απαιτούμενες, σύμφωνα με τα προβλεπόμενα από τους αρμόδιους διεθνείς οργανισμούς, υπηρεσίες.
      Το ΓΕΑ εξετάζει ευνοϊκά σχετικά αιτήματα της ΥΠΑ στο πλαίσιο της εξυπηρέτησης των πολιτικών και στρατιωτικών αεροσκαφών και γενικότερα του κοινωνικού συνόλου.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      9. Στην με αριθμό 957/8-11-06 ερώτηση του Βουλευτή  κ. Φίλιππου Πετσάλνικου δόθηκε με το υπ’ αριθμ. 1410/93/ΑΣ/2494/16-11-06 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της υπ’ αριθμ. 957/08/11/2006 ερώτησης του Βουλευτού κ. Φίλιππου Πετσάλνικου, σας γνωρίζουμε τα εξής:
      Η Κυβέρνηση, μέσω των αρμοδίων Υπηρεσιών του Υπουργείου Εξωτερικών, επικοινώνησε από την πρώτη στιγμή με την Πρεσβεία μας στη Μόσχα, προκειμένου να διερευνηθεί το πρόβλημα του εκτελωνισμού ελληνικών γουναρικών στη Ρωσία.
      Εκπρόσωπος της Πρεσβείαs Μόσχας συνάντησε στις 20.09 τρέχοντος έτους τον εκπρόσωπο της εταιρείας επικοινωνίας που έχει αναλάβει τα θέματα προβολής του Συνδέσμου Γουνοποιών Καστοριάς και την 01.11 τ.έ. τον Πρόεδρο του ιδίου Συνδέσμου.
      Από τις συναντήσεις αυτές προκύπτουν τα εξής:
      Το πρόβλημα αφορά κυρίως τον εκτελωνισμό γουναρικών που μεταφέρονται στη Ρωσία με μισθωμένα αεροπλάνα που διακινούν, επίσης, Ρώσους τουρίστες, προς και από τη Θεσσαλονίκη, με τελικό προορισμό την Καστοριά.
      Από τις συναντήσεις του εκπροσώπου της ελληνικής Πρεσβείας Μόσχας με εκπροσώπους Συνδέσμων Γουνοποιών, που εδρεύουν τόσο στην Ελλάδα όσο και στο εξωτερικό, διαπιστώθηκε ότι, όσες εταιρείες  τηρούν τη σχετική κανονική διαδικασία, δεν αντιμετωπίζουν κανένα πρόβλημα. Επιβεβαιώθηκε ωστόσο, ότι το πρόβλημα δεν είναι γενικευμένο, καθώς υπάρχει ικανός αριθμός εισαγωγικών εταιρειών, οι οποίες δεν αντιμετωπίζουν κανένα απολύτως πρόσκομμα κατά τον εκτελωνισμό γουναρικών στη Ρωσία, μέσω της δασμολόγησής τους, βάσει της αξίαs των προϊόντων τους.
      Άλλη παράμετρο του προβλήματος συνιστά το γεγονός ότι, ορισμένες φορές, οι παραλήπτες των εμπορευμάτων δεν διαθέτουν τις τυπικές προϋποθέσεις που απαιτεί η νομοθεσία (ύπαρξη εμπορικής εταιρείας με άδεια διενέργειας εισαγωγικών εργασιών), συνεπώς, δεν μπορούν να προχωρήσουν στον εκτελωνισμό των εμπορευμάτων.
      Το Υπουργείο Εξωτερικών καταβάλλει συνεχείς προσπάθειες για την επίλυση του προβλήματος  και οι Υπηρεσίες του βρίσκονται σε διαρκή επικοινωνία με τους αρμόδιους φορείς γουνοποιών Καστοριάs. Από πλευράς μου, ωs καθ’  ύλην αρμόδιος Υφυπουργός, είχα την ευκαιρία να συναντηθώ σε δύο επισκέψεις μου στην Καστοριά με τουs εκπροσώπους του Κλάδου.
      Τέλος, ο κ. Βουλευτής μπορεί να βεβαιωθεί ότι παρακολουθούμε το θέμα στενά, σε συνεργασία κα με την ελληνική Πρεσβεία Μόσχας, ευρισκόμενοι πάντοτε στη διάθεση όλων των φορέων του συγκεκριμένο κλάδου.
      Ο Υφυπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
    10. Στις με αριθμό 2214/11.12.06 και 2424/15.12.06 ερώτησεις των Βουλευτών κυρίων Ιωάννου Βλατή και Μιχάλη Καρχιμάκη δόθηκε με το υπ’ αριθμ. 404/9.1.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Ι. Βλατής, Μ. Καρχιμάκης, σας πληροφορούμε τα εξής: Σε όλα τα νωπά γεωργικά προϊόντα φυτικής προέλευσης τα οποία εισάγονται στη χώρα μας από Τρίτες χώρες, διακινούνται από χώρες της Ε.Ε. καθώς και σ' αυτά που διακινούνται στην εγχώρια αγορά, πραγματοποιούνται έλεγχοι, όπως προβλέπουν οι κοινοτικοί κανονισμοί και οι εθνικές διατάξεις, που εξασφαλίζουν τις εμπορικές προδιαγραφές ποιότητας καθώς και την καταλληλότητα των προϊόντων για την προστασία του καταναλωτή. Στις εμπορικές ποιοτικές προδιαγραφές περιλαμβάνεται και η αναγραφή στη σήμανση της χώρας προέλευσης των εισαγομένων προϊόντων, ώστε το καταναλωτικό κοινό να γνωρίζει τη χώρα προέλευσης των προϊόντων που αγοράζει και να μη διατίθενται στην αγορά εισαγόμενα προϊόντα ως ελληνικά.
      Το Υπουργείο Αγροτικής Ανάπτυξης και Τροφίμων με δεδομένη τη συνεχώς αυξανόμενη τάση των αγορών να επιζητούν προϊόντα που ανταποκρίνονται στις προδιαγραφές ποιότητας, έχει προωθήσει την τυποποίηση των νωπών οπωροκηπευτικών και στην εγχώρια αγορά σε ικανοποιητικό βαθμό. Η τυποποίηση βοηθάει στην ομαλοποίηση της εγχώριας αγοράς των νωπών οπωροκηπευτικών, αφού έχουμε σαφή διάκριση των ποιοτικών κατηγοριών, προς όφελος τόσο του παραγωγού όσο και του καταναλωτή, εξασφαλίζοντας παράλληλα τις προϋποθέσεις για την ανταγωνιστικότερη ανάπτυξη της αγοράς των εγχώριων ποιοτικώς αναβαθμισμένων γεωργικών προϊόντων.
      Οι Υπηρεσίες Ποιοτικού ελέγχου του Υπουργείου Αγροτικής Ανάπτυξης & Τροφίμων μέσω των Περιφερειακών Κέντρων Προστασίας Φυτών και Ποιοτικού Ελέγχου και των Δ/νσεων Γεωργίας - Αγροτικής Ανάπτυξης των Νομαρχιακών Αυτοδιοικήσεων διενεργούν τους απαραίτητους ποιοτικούς ελέγχους κατά την εισαγωγή και διακίνηση γεωργικών προϊόντων φυτικής προέλευσης όπως αυτοί προβλέπονται από την Κοινοτική και Εθνική νομοθεσία.
      Στις περιπτώσεις που διαπιστώνονται παραβάσεις της Εθνικής και Κοινοτικής νομοθεσίας δεν επιτρέπεται η εισαγωγή και η διακίνηση των εν λόγω προϊόντων και οι υπεύθυνοι παραπέμπονται στην Επιτροπή Επιβολής Κυρώσεων σύμφωνα με την υπ' αριθμ. 313312/94 απόφαση του Υπουργού Γεωργίας «κυρώσεις και διαδικασία επιβολής τους στα πλαίσια άσκησης ποιοτικού ελέγχου επί των νωπών οπωροκηπευτικών».
      Επίσης σύμφωνα με τη φυτοϋγειονομική νομοθεσία της χώρας μας, Οδηγία 2000/29/ΕΚ η οποία έχει ενσωματωθεί στο Eλληνικό δίκαιο με το Π. Δ/γμα 365/2002, όλα τα φυτά, φυτικά προϊόντα και άλλα αντικείμενα τρίτων χωρών, για να εισαχθούν στη χώρα μας και στην Ε.Ε. υπόκεινται σε όλους τους προβλεπόμενους ελέγχους στα σημεία εισόδου ή προορισμού, η δε απελευθέρωση των φορτίων γίνεται εφ' όσον τα αποτελέσματα των ελέγχων είναι αρνητικά ως προς την παρουσία επιβλαβών οργανισμών. Καμία παρέκκλιση από τα παραπάνω δεν είναι δυνατόν να γίνει σε διμερές επίπεδο, παρά μόνο σε επίπεδο κοινότητας και αυτή θα πρέπει να ληφθεί στα αρμόδια κοινοτικά όργανα.
      Ο Υφυπουργός
      Α. ΚΟΝΤΟΣ
     11. Στην με αριθμό 2553/19.12.06 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 2287/9.1.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 2553/19-12-2006 ερώτηση, που κατατέθηκε στη Βουλή από το Βουλευτή κ. .Ιωάννη Ν.  Βλατή, σχετικά με τις νέες εργατικές κατοικίες της Ζώνης Ενεργού Πολεοδομίας (ΖΕΠ) Κοζάνης, σας πληροφορούμε τα εξής:
      Η κατασκευή των εργατικών κατοικιών ΖΕΠ Κοζάνης ξεκίνησε την Άνοιξη του 2003 και περιλαμβάνει 278 κατοικίες, η παράδοση των οποίων άρχισε στις 20/08/2006. Κατά τη διοικητική παράδοση αυτών (παράδοση για χρήση) συντάχθηκαν 30 εργοταξιακά σημειώματα με παρατηρήσεις τρέχοντος χαρακτήρα, ενώ υπήρξαν δύο από αυτά, στα οποία αναφέρονταν σοβαρότερα προβλήματα στην κατασκευή των κατοικιών, κυρίως κακοτεχνίες στις δαπεδοστρώσεις με πλακίδια.
      Ο Οργανισμός Εργατικής Κατοικίας (ΟΕΚ) και πριν από τις 20/08/2006, αλλά και καθ' όλη τη διάρκεια της παράδοσης των κατοικιών, που συντελέστηκε μέχρι τα τέλη Σεπτεμβρίου, είχε ενημερώσει τους δικαιούχους, ότι μπορούσαν και έπρεπε να καταθέσουν κείμενο με τα προβλήματα που αντιμετώπιζαν κατά την παραλαβή, ώστε αυτά να αποκατασταθούν άμεσα από τους εργολάβους. Η διαδικασία αυτή ακολουθήθηκε και οδήγησε σε επίλυση των προβλημάτων.
      Συνεπώς,
      1. Υφίστανται ελεγκτικοί μηχανισμοί, που διασφαλίζουν την ποιότητα των κατασκευών του ΟΕΚ, γι' αυτό άλλωστε οι διαμαρτυρίες για κακοτεχνίες σε κατασκευές ανάγονται σε κατασκευές που έγιναν σε προγενέστερες εποχές έως αρκετά προγενέστερες της σημερινής διοίκησης του ΟΕΚ.
      2. Η επίβλεψη στο συγκεκριμένο έργο, ασκήθηκε από μικτό κλιμάκιο και από το κέντρο και από την περιφέρεια.
      3. Όπως έχουμε ενημερωθεί από τις υπηρεσίες μας, έχει αποκατασταθεί το 99% των προβλημάτων από τους αναδόχους του έργου.
      4. Οικιστές οι οποίοι προχώρησαν  σε επεμβάσεις στο διαμέρισμά στο οποίο εγκαταστάθηκαν, χωρίς την άδεια του ΟΕΚ, ο οποίος, σημειωτέον, παραμένει ιδιοκτήτης του διαμερίσματος μέχρι και την εξόφληση του τιμήματός του, έχουν παραβιάσει βασικό όρο του παραχωρητηρίου τους. Άλλωστε, δε νοείται να μην αναφέρονται οι δικαιούχοι στον ΟΕΚ, όταν υπάρχει κλιμάκιο της υπηρεσίας εγκατεστημένο από τα τέλη lουλίου στο χώρο των κατοικιών της ΖΕΠ για την εξυπηρέτηση των κατοίκων.
      5. Η διαρκής βελτίωση της ποιότητας στην κοινωνική κατοικία και μάλιστα με συγκράτηση του κόστους, είναι στόχος του ΟΕΚ και η ποιοτική αναβάθμιση των σημερινών κοινωνικών κατοικιών σε σχέση ακόμα και με τις προ 3ετίας κατασκευασμένες είναι εμφανής.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 6 Φεβρουαρίου 2007.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 998/8-11-2006 ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τον βαθμό εφαρμογής του ν. 3305/05 για μεθόδους Ιατρικώς Βοηθούμενης Αναπαραγωγής.
     2. Η με αριθμό 1190/14-11-2006 ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Οικονομίας και Οικονομικών, σχετικά με το ύψος της προμήθειας των τραπεζών στα εμβάσματα εξωτερικού. 
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό1806/29-11-2006 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την δημιουργία διαπιστευμένων εργαστηρίων ανάλυσης νερού στο Ηράκλειο Κρήτης. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η επίκαιρη ερώτηση με αριθμό 243/29-1-2007 του Βουλευτή του Πανελληνίου Σοσιαλιστικού Κινήματος, κ. Γεωργίου Παπαγεωργίου, προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποκατάσταση των ζημιών στο λιμάνι της Κύμης κ.λπ. διαγράφεται λόγω αναρμοδιότητας.
     Θα συζητηθεί η τρίτη με αριθμό 262/30-1-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Δικαιοσύνης, σχετικά με τη βραδύτητα στην εκδίκαση των δικαστικών υποθέσεων κακουργηματικού χαρακτήρα από το Εφετείο Αθηνών. 
     Συγκεκριμένα το περιεχόμενο της επίκαιρης ερώτησης του κ. Κουβέλη έχει ως εξής:
     «Αναφέρεται ότι περισσότερες από τέσσερις χιλιάδες δικαστικές υποθέσεις που αφορούν σε κακουργήματα παραμένουν σε εκκρεμότητα εκδίκασης για επτά-δέκα χρόνια, μετά το χρόνο τέλεσής τους. Η κατάσταση αυτή έχει ουσιαστικές επιπτώσεις στην απονομή του δικαίου, με εμφανή την κίνδυνο της παραγραφής αυτών. 
     Επειδή το πρόβλημα αυτό δημιουργεί δυσοίωνες προοπτικές για την απονομή της δικαιοσύνης και συμβάλλει στην καλλιέργεια αρνητικού κλίματος για την παρεχόμενη δικαστική προστασία των πολιτών, καθώς και εικόνα μη έγκαιρης απονομής της δικαιοσύνης και ομαλής λειτουργίας αυτής. 
     Ερωτάται ο κύριος Υπουργός: 
     Ποια συγκεκριμένα μέτρα προτίθεται να προωθήσει άμεσα, προκειμένου να αντιμετωπισθεί το οξυμένο πρόβλημα της μη έγκαιρης απονομής της δικαιοσύνης από το Εφετείο Αθηνών;»
     Στην επίκαιρη ερώτηση του κ. Κουβέλη θα απαντήσει ο Υπουργός Δικαιοσύνης, κ. Παπαληγούρας. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριοι συνάδελφοι, η επιτάχυνση της απονομής της δικαιοσύνης και ο εκσυγχρονισμός συνολικότερα της λειτουργίας της αποτελούν πρώτιστη προτεραιότητα της πολιτικής που έχουμε χαράξει και που συστηματικά και απαρέγκλιτα εφαρμόζουμε. Στο πλαίσιο αυτό εντάσσονται οι νόμοι μας για την επιτάχυνση της διαδικασίας ενώπιον των ποινικών δικαστηρίων, δηλαδή, οι νόμοι  3346/2005 και 3327/2005 που προέβλεψαν μέτρα, που εξασφάλισαν ταχύτερη περαίωση των υποθέσεων, αισθητή βελτίωση της λειτουργίας των δικαστηρίων, επίσπευση και απλούστευση της ποινικής προδικασίας. 
     Τα αποτελέσματα είναι απτά. Το σημαντικότερο από αυτά αφορά στις άμεσες ευνοϊκές συνέπειες που επέφερε η παραγραφή για το αξιόποινο, η παύση της ποινικής δίωξης για τα πλημμελήματα, με μικρή, με ασήμαντη κοινωνική απαξία και η μη εκτέλεση δικαστικών αποφάσεων λόγω της υφ’ όρον παραγραφής των επιβεβλημένων ποινών. ‘Έτσι τέθηκαν στο αρχείο οι μισές από τις εκκρεμείς τότε υποθέσεις. Επί συνόλου δηλαδή ενός εκατομμυρίου υποθέσεων που είχαν σωρρευθεί και περίμεναν την εκδίκασή τους, τέθηκαν στο αρχείο πεντακόσιες χιλιάδες, δηλαδή οι μισές. Κι έτσι επιτεύχθηκε αμέσως μετά την εφαρμογή των νόμων μας αυτών μέση επιτάχυνση του προσδιορισμού των ποινικών υποθέσεων κατά δέκα μήνες σε ολόκληρη την επικράτεια και κατά δεκατέσσερις στο Πρωτοδικείο Αθηνών, τον μεγαλύτερο και κρισιμότερο δικαστικό σχηματισμό της χώρας. Και βέβαια ανάλογη ήταν και η επιτάχυνση στο δεύτερο βαθμό. 
     Ειδικότερα από τα πινάκια του Τριμελούς Εφετείου Πλημμελημάτων Αθηνών αποσύρθηκαν δεκατέσσερις χιλιάδες υποθέσεις κι έτσι άρχισαν να προσδιορίζονται οι υποθέσεις σε σύντομες δικασίμους και οι υποθέσεις αυτές να είναι τελικά και πολύ λιγότερες αριθμητικά κάθε μέρα από τον αριθμό προς εκδίκαση ημερησίως που είχε οριστεί από την ολομέλεια του Εφετείου Αθηνών. Δεκαπέντε είχε προσδιοριστεί ότι θα δικάζονται ημερησίως. 
     Με αυτό το δεδομένο με πρόσφατη απόφαση της ολομέλειας του Εφετείου Αθηνών πριν από δύο-τρεις εβδομάδες δύο από τα τμήματα που εκδικάζουν σήμερα πλημμελήματα θ’ αρχίσουν συντομότατα να εκδικάζουν πια κακουργήματα. Δύο ολόκληρα τμήματα. Έτσι πιστεύουμε ότι δραστικότατα θα συντομευθεί ο χρόνος εκδίκασης των κακουργημάτων και βεβαίως θα αποτραπεί ο κίνδυνος παραγραφής. 
     Σημειώνω ότι δεν θα είχε τη δυνατότητα η Ολομέλεια να πάρει αυτήν την κρίσιμη απόφαση αν δεν είχαμε περάσει τον ν. 3346 πριν από ενάμιση χρόνο. 
     Δεν ισχυρίζομαι βέβαια ότι η πρωτοβουλία μας αυτή έλυσε τα προβλήματα βραδύτητας της δικαιοσύνης. Αλλά θέλω ακριβώς να σημειώσω ότι τα προβλήματα αυτά είναι μικρότερα. Θέλω να σημειώσω ότι πράγματι ήταν σημαντική η παρέμβασή μας στο επίπεδο της επιτάχυνσης της απονομής της δικαιοσύνης. 
     ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο. 
     ΦΩΤΗΣ ΚΟΥΒΕΛΗΣ: Κύριε Υπουργέ, δεν αναφέρομαι στα γενικότερα ζητήματα της καθυστέρησης στην εκδίκαση των υποθέσεων στον πρώτο και δεύτερο βαθμό. Επιλέγω να αναφερθώ με την επίκαιρη ερώτηση σε ένα εξαιρετικά κρίσιμο μέγεθος της λειτουργίας του Ποινικού Εφετείου Αθηνών και μάλιστα για τα κακουργήματα. 
     Η καθυστέρηση είναι απαράδεκτη. Βεβαίως, σπεύδω να πω ότι η καθυστέρηση δεν προέκυψε εδώ και ένα χρόνο, η καθυστέρηση είναι το αποτέλεσμα δυσλειτουργιών εδώ και πάρα πολλά χρόνια. Απλώς σήμερα έχει κορυφωθεί αυτό το ζήτημα, κύριε Πρόεδρε. Τέσσερις χιλιάδες υποθέσεις περίπου αναμένουν επτά ως δέκα χρόνια να εκδικαστούν και είναι υποθέσεις που αφορούν σε πράξεις κακουργηματικού χαρακτήρα. 
     Η παραγραφή είναι προ των πυλών, το γνωρίζετε πάρα πολύ καλά. Κατά συνέπεια πέρα από την απόφαση που πήρε η ολομέλεια του Εφετείου Αθηνών για την κατά προτεραιότητα πλέον εκδίκαση πράξεων κακουργηματικού χαρακτήρα, μήπως θα πρέπει να ενισχυθεί το Εφετείο Αθηνών με δικαστές, να ενισχυθούν οι γραμματείες του, προκειμένου να υπάρξει η αντιμετώπιση ενός τόσο κρίσιμου ζητήματος; 
      Κύριε Υπουργέ, έχω την άποψη ότι εάν δείτε το χάρτη κατανομής των δικαστών ανά την Ελλάδα θα διαπιστώσετε ότι ίσως είναι αναγκαίο να γίνει μία ανακατανομή του έμψυχου δυναμικού των δικαστών προκειμένου να ενισχυθεί ο σχηματισμός των δικαστηρίων της πρωτεύουσας. Αυτά τα δικαστήρια στενάζουν. Αυτά τα δικαστήρια, παρά τη ρύθμιση στην οποία αναφερθήκατε και η οποία έγινε –και είναι θετικό στοιχείο- δεν μπορούν να απονείμουν εγκαίρως δικαιοσύνη, με αποτέλεσμα να δικαιολογείται απόλυτα αυτό που ισχυρίζεται ένας μεγάλος αριθμός ειδικών και μη ειδικών, ότι δηλαδή η τόσο καθυστερημένη απονομή της δικαιοσύνης ισοδυναμεί πλέον με αρνησιδικία.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Κουβέλη, όχι απλώς η καθυστέρηση δεν προέκυψε κατά τη διάρκεια των τελευταίων χρόνων όπως είπατε, αλλά αντίθετα θα έλεγα ότι η επιτάχυνση επιτεύχθηκε κατά τη διάρκεια των τελευταίων δύο χρόνων. Ναι, είναι πρόβλημα. Σας είπα ότι νομίζω πως είναι πολύ σημαντικό το μέτρο που λήφθηκε με τα δύο αυτά τμήματα τα οποία πλέον θα ασχολούνται μόνο με τα κακουργήματα. 
      Θέλω ακόμα να σας ενημερώσω ότι έχει ήδη προγραμματιστεί η ενίσχυση του Εφετείου αλλά και όλων των δικαστικών σχηματισμών της Αθήνας με δικαστικό προσωπικό, με υπαλλήλους των δικαστηρίων, με γραμματείς κυρίως και με επιμελητές. Πιστεύουμε ότι θα υπάρξει και ως εξ αυτού του λόγου επιτάχυνση της απονομής της δικαιοσύνης.
      Τέλος, θα ήθελα να σας ενημερώσω ότι εδώ και ένα χρόνο –τελειώνει όμως πια- λειτουργεί μία σημαντική υψηλόβαθμη νομοπαρασκευαστική Επιτροπή στο Υπουργείο Δικαιοσύνης η οποία έχει ως βασικό στόχο να επιχειρήσει να προτείνει νέα κατανομή των δικαστών ανά δικαστικό σχηματισμό λαμβάνοντας υπ’ όψιν όλα τα στατιστικά στοιχεία στη διάθεσή τους, τον αριθμό των υποθέσεων, την τάση αύξησης ή μείωσής τους και όλα τα σχετικά έτσι ώστε να επιτύχουμε μία ορθολογικότερη κατανομή των δικαστών. Μία άλλη Επιτροπή ήδη επιχειρεί τα αντίστοιχα σε σχέση με την κατανομή των δικαστικών υπαλλήλων. Αυτά όλα σε συνεργασία με τον Άρειο Πάγο κ.λπ.. Έχω την ελπίδα ότι και οι δύο αυτές Επιτροπές με τα πορίσματά τους θα συμβάλουν και αυτές στην επιτάχυνση της απονομής της δικαιοσύνης. 
      Ναι, είναι πρώτο μας μέλημα. Έχουμε πολλά ακόμα να κάνουμε. Κανείς δεν ισχυρίζεται ότι είναι ευτυχής από τη βραδύτητα της απονομής της δικαιοσύνης, όμως σας βεβαιώνω –και μπορώ να το στοιχειοθετήσω με σωρεία άλλων πρόσφατων μάλιστα και φετινών ακόμα, αν θέλετε, στοιχείων- ότι είναι σημαντική η βελτίωση σε σχέση με το παρελθόν.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Θα προταχθεί η τρίτη δευτέρου κύκλου με αριθμό 263/30-1-2007 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Δικαιοσύνης και Υγείας και Κοινωνικής Αλληλεγγύης, σχετικά με τον κίνδυνο που διατρέχουν κρατούμενοι από παρατεταμένη απεργία πείνας κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής: 
      «Άμεσο κίνδυνο διατρέχει η υγεία και η ζωή των κρατουμένων Τ. Ζαντορόσνι και Γ. Κυριακόπουλου οι οποίοι κάνουν παρατεταμένη απεργία πείνας (εξήντα μέρες και σαράντα πέντε μέρες αντίστοιχα) και νοσηλεύονται φρουρούμενοι στο Κρατικό Νίκαιας. Διαμαρτύρονται με τον τρόπο αυτό γιατί παραμένουν προφυλακισμένοι χωρίς δίκη από το Μάιο του 2006, όταν συνελήφθησαν για συμμετοχή σε διαδήλωση και για πράξεις με τις οποίες υποστηρίζουν ότι δεν έχουν σχέση.
      Επισκεφθήκαμε τους απεργούς πείνας και ενημερωθήκαμε από τους θεράποντες ιατρούς τους για την κρίσιμη κατάστασή τους. Εμφανίζουν έντονη απίσχνανση, πολύ χαμηλό επίπεδο σακχάρου με συχνές υπογλυκαιμικές κρίσεις, συγχυτικά φαινόμενα, αιμωδίες, ρινορραγίες, ουλορραγίες.
      Στις 24-1-2007 ενημερώσαμε προσωπικώς τον Υπουργό Δικαιοσύνης και τον εισαγγελέα του Αρείου Πάγου, τηλεφωνικώς δε τον Υπουργό Υγείας για τον κίνδυνο μη αναστρέψιμων βλαβών για την υγεία και την ίδια τη ζωή τους. Ζητήσαμε την άμεση αποφυλάκισή τους μέχρι την εκδίκαση της υπόθεσης για να μη θρηνήσουμε θύματα όπως σε άλλες γειτονικές χώρες, χωρίς δυστυχώς αποτέλεσμα έως σήμερα.
      Κατόπιν των ανωτέρων, ερωτάστε, κύριοι Υπουργοί:
      Εφόσον η κατάστασή τους είναι τόσο επιβαρημένη, γιατί δεν επιτρέπεται η άμεση αποφυλάκιση για αποφυγή ανηκέστου βλάβης της υγείας και κινδύνου της ζωής τους, όπως συχνά συμβαίνει ακόμη και για βαρέα κακουργήματα;
      Γιατί καθυστερούν τόσο οι διαδικασίες διεξαγωγής της δίκης και οι κρατούμενοι παραμένουν στις φυλακές χωρίς να έχει αποδειχθεί η ενοχή τους στο δικαστήριο;».
      Ο κύριος Υπουργός έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε συνάδελφε,  οι δύο κρατούμενοι που αναφέρετε στην επίκαιρη ερώτησή σας συνελήφθησαν στις 6-5-2006 μαζί με άλλα δεκαπέντε άτομα. Αυθημερόν ασκήθηκε η ποινική δίωξη σε βάρος τους για τέσσερα κακουργήματα και επτά πλημμελήματα (στάση, διακεκριμένη φθορά, κατασκευή-προμήθεια -κατοχή εκρηκτικών υλών, έκρηξη κατά συρροή και με κίνδυνο ανθρώπινης ζωής, εμπρησμό κατά συρροή και με κίνδυνο ανθρώπινης ζωής, ληστεία, επικίνδυνη σωματική βλάβη, παράνομη οπλοφορία, οπλοχρησία και άλλα).
      Λόγω του πλήθους των κατηγοριών, -έντεκα τον αριθμό- της σοβαρότητάς τους –κακουργήματα πολλά- και του αριθμού των κατηγορουμένων -δεκαεπτά συνολικά- η κύρια ανάκριση διήρκεσε κάτι περισσότερο από έξι μήνες. Εύλογο χρονικό διάστημα για τέτοια δικογραφία. 
      Αμέσως μετά την περάτωση της ανάκρισης –βλέπω εδώ στο σημείωμα της εισαγγελίας- στις 12-1-2007 η δικογραφία χρεώθηκε σε εισαγγελικό λειτουργό και στις 23-1-2007 διαβιβάστηκε στο Συμβούλιο Πλημμελειοδικών Αθηνών, που είναι το καθ’ ύλην αρμόδιο δικαστικό όργανο να αποφανθεί για την παραπομπή, ή μη, των κατηγορουμένων ενώπιον του Μεικτού Ορκωτού Δικαστηρίου, καθώς και για την παράταση, ή μη, της προσωρινής τους κράτησης. Γνωρίζετε ότι το ζήτημα της προσωρινής αποφυλάκισης των δύο κρατουμένων ανάγεται αποκλειστικά -όχι στη δική μου αρμοδιότητα, εγώ δεν έχω τέτοια- στην αρμοδιότητα και στην κρίση του δικαστικού συμβουλίου. Ωστόσο, εξαιτίας της σοβαρότητας της υπόθεσης, ενημέρωσα τον εισαγγελέα του Αρείου Πάγου για τον κίνδυνο της υγείας, της ζωής ενδεχομένως των δύο κρατουμένων, και ζήτησα τις ενέργειές του στο πλαίσιο των αρμοδιοτήτων του. Εγώ μία αρμοδιότητα είχα και αυτήν την άσκησα. Ποια; Σύμφωνα με το άρθρο 30 παράγραφος 3 του Κώδικα Ποινικής Δικονομίας ζήτησα από τον εισαγγελέα του Αρείου του Πάγου να παραγγείλει την κατά προτεραιότητα επιτάχυνση της διαδικασίας ενώπιον του δικαστικού συμβουλίου και την εισαγωγή της υπόθεσης κατά προτεραιότητα στο ακροατήριο. Και πράγματι ανταποκρίθηκε αμέσως, την ίδια ημέρα που το ζήτησα, στις 1-2-2007 ο εισαγγελέας του Αρείου Πάγου και συνήλθε πράγματι το δικαστικό συμβούλιο. Επειδή, όμως, ο ένας εκ των δυο κατηγορουμένων δεν παρέστη στη συνεδρίαση της περασμένης Πέμπτης, ορίστηκε νέα συνεδρίαση μετά από πέντε ημέρες, δηλαδή αύριο που έχει προγραμματισθεί η δεύτερη σχετική συνεδρίαση, στις 6-2-2007. Και έτσι, εφόσον η διαδικασία εξελιχθεί κανονικά, άμεσα θα εκδοθεί το βούλευμα για την ουσία της υπόθεσης και την άρση ή τη μη άρση, της προσωρινής κράτησης των δύο κρατουμένων. Αν το βούλευμα είναι παραπεμπτικό -και εφόσον οι κατηγορούμενοι δεν ασκήσουν ένδικα μέσα κατά του βουλεύματος- η υπόθεση θα εκδικασθεί κατά την εκτίμηση του εισαγγελέα του Αρείου Πάγου, όπως μου τη γνώρισε, εντός του Μαρτίου ή του Απριλίου.
      Ελπίζω να καθίσταται σαφές, κύριε συνάδελφε –και επιτρέψτε μου με αυτό να τελειώσω, κύριε Πρόεδρε- πρώτον ότι κάθε ζήτημα σχετικό με την υγεία των δύο κρατουμένων απεργών πείνας ανάγεται στην αρμοδιότητα της εισαγγελίας και του δικαστικού συμβουλίου -απαγορεύεται κάθε δική μου παρέμβαση- και δεύτερον, ότι με τη δικαστική επιτάχυνση εξήντλησα, όπως σας εξήγησα, τη θεσμική μου αρμοδιότητα, κάνοντας χρήση του δικαιώματος που μου δίνει ο Κώδικας Ποινικής Δικονομίας και ανταποκρίθηκε στην παραγγελία αυτή άμεσα η εισαγγελία του Αρείου Πάγου.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Εγώ δεν υπεισέρχομαι στην ουσία της υπόθεσης, παρά το ότι λέτε επτά κακουργήματα και δεν ξέρω εγώ πόσα πλημμελήματα, εκρηκτικά, ληστείες κ.λπ.. Δύο νέοι άνθρωποι, οι οποίοι έως τώρα έχουν λευκό ποινικό μητρώο, δεν ξέρω πώς τα κατάφεραν όλα αυτά, τη στιγμή μάλιστα που, όπως  φαίνεται από τα στοιχεία, πολλά για τα οποία κατηγορούνται, έγιναν μετά τη σύλληψή τους ή σε χώρους άλλους από αυτούς στους οποίους εκινούνταν και συνελήφθησαν. 
      Το πρόβλημα, κύριε Πρόεδρε και κύριε Υπουργέ, είναι ότι οι άνθρωποι αυτοί κάνουν μία παρατεταμένη απεργία πείνας. Πίνουν μόνο νερό, ούτε καν βιταμίνες και διατρέχει άμεσο κίνδυνο η υγεία τους. Διαμαρτύρονται γιατί έχει καθυστερήσει τόσο πολύ η εκδίκαση της υπόθεσης. 
      Το ζήτημα είναι, προκειμένου να μην έχουμε ανήκεστο βλάβη της υγείας τους ή και κίνδυνο για τη ζωή τους, να απολυθούν. Δεν υπάρχει περίπτωση ούτε να φύγουν ούτε να διαπράξουν κανένα αδίκημα, γιατί θέλουν τουλάχιστον μερικούς μήνες –και το λέω σαν γιατρός αυτό- για να σταθούν στα πόδια τους και να γίνει η δίκη. Και εφόσον αποδειχθεί η ενοχή τους, ασφαλώς τότε να αποφασίσουν τα αρμόδια δικαστήρια τι θα πρέπει να γίνει για την τύχη τους. 
      Τουλάχιστον, όμως, να μην τους αφήσουμε, σε μία χώρα που έχει καταργήσει τη θανατική ποινή, να οδηγηθούν στο θάνατο, όπως έχει συμβεί σε άλλες χώρες –για παράδειγμα στην Τουρκία- όπου η θανατική ποινή είναι ακόμα σε ισχύ. Πιστεύω ότι αυτό η δημοκρατία μας δεν το αντέχει και κανένας δεν θα ήθελε να δει μία τέτοια δυσάρεστη εξέλιξη. 
      Καταλαβαίνω ότι οι αρμοδιότητές σας είναι αυτές που είπατε. Καταλαβαίνω, επίσης, ότι η αρμοδιότητα της εισαγγελίας κινείται σε ορισμένο πλαίσιο. Ξέρω, όμως, ότι αν υπάρχει κίνδυνος ανηκέστου βλάβης της υγείας, τότε κινούνται άλλες διαδικασίες. Μπορεί να αφεθεί προσωρινά ελεύθερος ο άνθρωπος. Εδώ, κύριε Υπουργέ, αφέθηκε ελεύθερος ο αρχηγός της συμμορίας που δολοφονούσε τους γέροντες, τον οποίο ψάχνουν να βρουν, ή δεν ξέρω εγώ κάποιοι άλλοι. Γιατί, δηλαδή, εδώ δεν μπορούμε δύο νέους ανθρώπους να μην τους αφήσουμε να πεθάνουν από αυτήν την απεργία, μέχρις ότου γίνει η δίκη και ανάλογα από εκεί και πέρα ακολουθηθούν οι απαιτούμενες διαδικασίες;
      Θέλω να πιστεύω δηλαδή –δεν ξέρω κατά πόσο αυτά παρακολουθούνται και από άλλους- ότι θα υπάρξει αυτή η ευαισθησία, ώστε να μην υπάρξει ανήκεστος βλάβη για την υγεία ή κίνδυνος για τη ζωή τους, να μη θρηνήσουμε θύματα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Ο κύριος Υπουργός έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε συνάδελφε, σε ιδιαίτερες περιπτώσεις –όπως πράγματι είναι αυτή που συζητούμε- το Υπουργείο Δικαιοσύνης εξαντλεί πράγματι όλα τα περιθώρια, που επιτρέπει το θεσμικό πλαίσιο και η υφιστάμενη κατάσταση του δικαστικού μας συστήματος. Το πράξαμε, όπως εξήγησα στην πρωτομιλία μου, όπως το πράττουμε άλλωστε και για κάθε αντίστοιχη ευαίσθητη υπόθεση, ευαίσθητη στο μέτρο που οφείλουμε να διασφαλίσουμε την τήρηση των όρων προάσπισης της ανθρώπινης ζωής, της αξιοπρέπειας, των δικαιωμάτων των κρατουμένων κ.λπ..
      Στις ευνομούμενες, όμως, πολιτείες υπάρχουν διακριτές αρμοδιότητες. Εγώ ως Υπουργός Δικαιοσύνης δεν είμαι δικαστής. Δεν μετέχω του αρμοδίου συμβουλίου. Τι μπορώ να κάνω; Μπορώ, όπως σας εξήγησα, να επιστήσω την προσοχή των εισαγγελικών αρχών, που μόνες αυτές μπορούν να παρέμβουν για την αντιμετώπιση εκτάκτων θεμάτων, τα οποία έχουν να κάνουν με την υγεία των κρατουμένων και να ενημερώσουν τα δικαστικά συμβούλια για το σχετικό ζήτημα της προσωρινής κράτησης. Το έκανα. Το έκαναν και οι εισαγγελικές αρχές.
      Το δεύτερο που μπορούσα, όπως είπα, να κάνω είναι να επιτύχω την κατά προτεραιότητα εκδίκαση της υπόθεσης. Και το πετύχαμε αυτό. 
      Είναι αυτονόητο ότι μας ενδιαφέρει η υγεία των δύο κρατουμένων, όπως μας ενδιαφέρει και η υγεία κάθε κρατουμένου. 
      Επισημαίνω ότι ο εισαγγελέας του Αρείου Πάγου έχει ήδη αποστείλει έγγραφο προς τη διοίκηση του νοσοκομείου, που νοσηλεύονται οι δύο κρατούμενοι, με το οποίο εφιστά την προσοχή στους θεράποντες ιατρούς, ως εκ της υποχρέωσής τους να επέμβουν αποτρεπτικά σε περίπτωση κινδύνου ζωής ή σοβαρής βλάβης της υγείας των ασθενών τους βάσει του άρθρου 31 του Σωφρονιστικού Κώδικα και του Κώδικα Ιατρικής Δεοντολογίας, του 3418/2005.
      Σε κάθε περίπτωση -σας βεβαιώ, κύριε συνάδελφε- επιχειρώ, εξαντλώντας -αν όχι και υπερβαίνοντας- τα όρια των αρμοδιοτήτων μου, να συμβάλω στην αποτροπή του κινδύνου για την υγεία, ακόμα και για τη ζωή των απεργών πείνας. Μπορώ να σας το βεβαιώσω.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επόμενη είναι η δεύτερη με αριθμό 259/30.1.2007 επίκαιρη ερώτηση πρώτου κύκλου της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, σχετικά με την κάλυψη των ελλειμμάτων του Ν.Α.Τ. από τον κρατικό προϋπολογισμό κ.λπ..
      Η επίκαιρη ερώτηση της κ. Νικολαϊδου έχει ως εξής:
      «Ο προϋπολογισμός του Ν.Α.Τ. για το 2007 αποτελεί συνέχεια του αντιλαϊκού κρατικού προϋπολογισμού και της διαλυτικής εικόνας που παρουσιάζουν τα ασφαλιστικά ταμεία των ναυτεργατών, προκειμένου να εξυπηρετηθούν τα συμφέροντα των εφοπλιστών. Σύμφωνα με τα επίσημα στοιχεία του προϋπολογισμού του Ν.Α.Τ., το οργανικό έλλειμμα του Ταμείου είναι 1.050.491.251 ευρώ και παρά την κρατική επιχορήγηση που προβλέπεται από τον προϋπολογισμό ότι θα είναι 925.000.000 ευρώ, παραμένει έλλειμμα 125.491.251 ευρώ, που δεν αναφέρεται πώς θα καλυφθεί. 
      Ειδικά το κεφάλαιο Επικουρικής Ασφάλισης Ναυτεργατών, παρουσιάζει οργανικό έλλειμμα 99.432.868 ευρώ και όπως αναφέρεται, «το ταμειακό πρόβλημα που θα αντιμετωπίσει το Κ.Ε.Α.Ν. είναι πασιφανές και κρίνεται ως άκρως επιτακτική η ανάγκη για την εξεύρεση λύσης, προκειμένου να καταβληθούν οι συντάξεις απρόσκοπτα κατά το έτος 2007».
      Οι ναυτεργάτες εδώ και πολλά χρόνια αντιμετωπίζουν την ίδια πολιτική, τόσο από τη σημερινή Κυβέρνηση της Νέας Δημοκρατίας όσο και από τις προηγούμενες του ΠΑ.ΣΟ.Κ., με αποτέλεσμα να γίνονται όλο και λιγότεροι αυτοί που έχουν συγκροτημένα δικαιώματα, στερώντας το ΝΑΤ από τους φυσικούς του αιμοδότες και διογκώνοντας τα ελλείμματά του. Ταυτόχρονα, απροκάλυπτα χαρίζονται βεβαιωμένες οφειλές των εφοπλιστών και θεσπίζονται για λογαριασμό τους συνεχώς νέα προνόμια, όπως η απαλλαγή τους από τις ασφαλιστικές εισφορές, την ίδια στιγμή που τα κέρδη τους απογειώνονται, ενώ οι ναυτεργάτες βιώνουν την απλήρωτη και «μαύρη εργασία», τα επιδόματα ντροπής, τις συντάξεις «ψίχουλα» και τα παρασιτικά δουλεμπορικά κυκλώματα.
      Ερωτάται ο κύριος Υπουργός:
      Ποια μέτρα θα πάρει για την πλήρη κάλυψη των ελλειμμάτων του Ν.Α.Τ.-Κ.Α.Α.Ν.-Κ.Ε.Α.Ν. με κρατική επιχορήγηση για την απρόσκοπτη καταβολή των συντάξεων και επιδομάτων και την απόδοση στο Ν.Α.Τ. όλων των οφειλόμενων από τους εργοδότες εφοπλιστές;»
      Στην επίκαιρη ερώτηση της κ. Νικολαΐδου θα απαντήσει ο Υπουργός Εμπορικής Ναυτιλίας κ. Κεφαλογιάννης.
      Κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
      Είναι αλήθεια ότι υπάρχει ένα πολύ μεγάλο πρόβλημα στο Ναυτικό Απομαχικό Ταμείο. Και το πρόβλημα είναι ότι αυξάνεται με γεωμετρική πρόοδο η διαφορά μεταξύ των εισφορών, δηλαδή των εσόδων του Ν.Α.Τ., και των δαπανών, λόγω των συνταξιοδοτικών υποχρεώσεων προς τους Έλληνες ναυτικούς από το ελληνικό δημόσιο. 
      Το ΝΑΤ, κυρίες και κύριοι συνάδελφοι, μέχρι το 1980 ήταν ένας οργανισμός ο οποίος είχε πλεόνασμα. Μάλιστα, στις εκλογές του 1981 παρεδόθη στο κόμμα της σημερινής Αξιωματικής Αντιπολίτευσης με ένα πλεόνασμα 400.000.000 δολαρίων –δεν υπήρχε το ευρώ και ήταν πολύ ισχυρό νόμισμα το δολάριο για την εποχή εκείνη- και είχε χρήματα το Ναυτικό Απομαχικό Ταμείο να χρηματοδοτήσει από ίδιους πόρους την κατασκευή ενός ολόκληρου νοσοκομείου για τους ναυτικούς. 
      Κύλησαν πολλά χρόνια. Βεβαίως, υπάρχει και μία μείωση των ναυτικών, μία μείωση προσέλευσης Ελλήνων στο ναυτικό επάγγελμα και από αυτή την αιτία υπάρχει μία φθίνουσα πορεία εισροής εσόδων στο Ν.Α.Τ.. Όμως, πολιτικές πέρα από κάθε λογική, πέρα από κάθε προγραμματισμό, οδήγησαν στη σημερινή κατάσταση. Ένα μόνο παράδειγμα θα σας αναφέρω. Στα μέσα της δεκαετίας του ’80, με μία μονοκονδυλιά, παραπάνω από δεκαεπτά χιλιάδες συμπολίτες μας, οι οποίοι ζούσαν στο εξωτερικό, επί των κυβερνήσεων του ΠΑ.ΣΟ.Κ. μπόρεσαν να απολαμβάνουν πλήρη συνταξιοδοτικά δικαιώματα, πλουσιοπάροχα μάλιστα, σε ένα ταμείο όπως είναι το Ν.Α.Τ., χωρίς να συνεισφέρουν ούτε μία δραχμή εκείνη την εποχή. 
      Από τότε ξεκίνησε η κατρακύλα του Ναυτικού Απομαχικού Ταμείου και σήμερα φτάσαμε στο σημείο τα έσοδά του να μην υπερβαίνουν τα 130.000.000 ευρώ με 140.000.000 ευρώ, ενώ οι δαπάνες του υπερβαίνουν το 1.000.000.000 ευρώ.
         Είναι παραπάνω από το 85% των δαπανών του προϋπολογισμού του Υπουργείου Εμπορικής Ναυτιλίας. Του χρόνου θα φθάσουμε στο 1.300.000.000 ή στο 1.400.000.000 και έπεται συνέχεια. 
      Αυτή την πολιτική πληρώνουμε σήμερα. Η Κυβέρνησή μας τα τρία τελευταία χρόνια έχει εγγυηθεί και πληρώνει το υπερβάλλον έλλειμμα από τις ασφαλιστικές εισφορές, για να πληρωθούν πλήρως οι συντάξεις και όλα τα δικαιώματα των Ελλήνων ναυτικών. Αυτή είναι μία υποχρέωση της πολιτείας, που θα ισχύσει, βεβαίως, και για το μέλλον και για τονπροϋπολογισμό του 2007.
      Τώρα, εγκαλείται η Κυβέρνηση για την επιδότηση των ασφαλιστικών εισφορών. Λέγοντας αυτό, θα κλείσω, κύριε Πρόεδρε. Εμείς προτιμούμε να επιδοτήσουμε την εργασία, παρά να επιδοτήσουμε την ανεργία. Γιατί με την επιδότηση των ασφαλιστικών εισφορών βρίσκουν εκατοντάδες χιλιάδες Έλληνες ναυτικοί εργασία στη θάλασσα και αντί να πληρώνονται με 300 ευρώ από τα ταμεία ανεργίας, το Γ.Ε.Ν.Ε. δηλαδή, το Γραφείο Ευρέσεως Ναυτικής Εργασίας, πληρώνονται με συλλογικές συμβάσεις, που στο χώρο της ναυτιλίας ξεκινούν από 1.800 ή 1.900 ευρώ και καταλήγουν στο βαθμό του πλοιάρχου, που οι συλλογικές συμβάσεις είναι 5.500 και 6.000 ευρώ και οι πραγματικοί μισθοί υπερβαίνουν τις 10.000 και 11.000 ευρώ.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Η κ. Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, εάν σας ακούν αυτήν τη στιγμή οι ναυτεργάτες, θα νομίζουν πραγματικά ότι ζουν σε άλλη χώρα. Προσπαθείτε να δικαιολογήσετε την κατάσταση του Ταμείου τους και ούτε λίγο ούτε πολύ την ευθύνη την ρίχνετε και στους ίδιους τους ναυτεργάτες, λέγοντας ότι δεν υπάρχουν σήμερα ναυτεργάτες, γιατί δεν τους αρέσει το ναυτικό επάγγελμα. Αυτά ειλικρινά πρέπει να τα πείτε στους ίδιους. Βέβαια, έχετε συνομιλία με την ηγεσία του ναυτεργατικού κινήματος, την Π.Ν.Ο., και εκεί φαίνεται ότι τα βρίσκετε σε αρκετά επίπεδα.
       Μην ξεχνάμε, όμως, ότι βρίσκονται αυτήν τη στιγμή κάτω από μία πολιτική επιστράτευση για περισσότερο από έντεκα μήνες. Οι μισθοί που αναφέρατε, αυτοί που υπάρχουν σήμερα, δεν έχουν καμία σχέση με την πραγματικότητα. Το 70% των ναυτεργατών έχουν σύνταξη το αστείο ποσό, των 800 ευρώ, το πολύ. Αν πούμε για τα επιδόματα ανεργίας, αυτά πραγματικά είναι ακόμα χειρότερα, είναι της τάξεως των 230 και 270 ευρώ στους έγγαμους ή και λίγο παραπάνω. 
      Η δική σας πολιτική, αλλά και των προηγούμενων κυβερνήσεων, είναι αυτή που έφερε το Ταμείο και το επικουρικό σ’ αυτήν την κατάσταση και κάθε χρόνο  έχει ελλείμματα. Και τα ελλείμματα δεν δημιουργούνται από τους ναυτεργάτες, αλλά ακριβώς διότι χαρίζετε στους εφοπλιστές και, μάλιστα, χαρίζετε τις εισφορές των ναυτεργατών. Αυτό είναι το πρόβλημα και κάθε χρόνο πράγματι και με γεωμετρική πρόοδο, θα έλεγα, μεγαλώνει το έλλειμμα γύρω στα 85.000.000 με 90.000.000 ευρώ.
      Αυτή τη στιγμή, όμως, κάτι πρέπει να κάνετε, διότι δεν μπορεί οι ναυτεργάτες να έχουν, για παράδειγμα, την αγωνία ότι δεν θα πάρουν σύνταξη το Μάρτη. Αυτή είναι η πραγματικότητα.
      Από την άλλη πλευρά, έχετε απαλλάξει τους εφοπλιστές και τα κρουαζιερόπλοια. Ετοιμάζετε καινούργια διάταξη για τα ποντοπόρα πλοία και δίνετε ήδη απαλλακτικά σε εταιρείες με πλοία τα οποία έχουν μεγάλα χρέη. Θα σας πω ένα παράδειγμα. Το «ΕΞΠΡΕΣ ΑΠΟΛΛΩΝ» έχει πάρει πιστοποιητικό μη οφειλής, ενώ σας είναι γνωστό ότι από το 1988 έως το 1996 ξεπερνούν τις 900.000 ευρώ τα χρέη. Και το πιστοποιητικό το πήρε πρόσφατα, στις 12 Γενάρη.
      Πού θα πάει, λοιπόν, αυτή η κατάσταση; Παίζετε με τις συντάξεις των ανθρώπων που έχουν φάει τη ζωή τους μέσα στη θάλασσα; Πραγματικά είναι απαράδεκτο και δεν ξέρω ποια είναι η λογική αυτής της πολιτικής. Αυτό που πάτε να κάνετε, είναι να αφανίσετε το είδος των ναυτεργατών με πλήρη δικαιώματα, διότι σας βολεύει η μαύρη εργασία και γι’ αυτό ακριβώς μειώνετε κάθε φορά, τη μία με οδηγία της Ευρωπαϊκής Ένωσης και την επόμενη με ειδικές συνθήκες, τον αριθμό των ναυτεργατών και βάζετε ξένους με μικρότερα μεροκάματα, ανασφάλιστους. Θα εξαφανιστεί το είδος των ναυτεργατών με πλήρη δικαιώματα. Αυτή είναι μία πραγματικότητα. 
      Βέβαια, οι ναυτεργάτες δεν θα μείνουν με σταυρωμένα χέρια και το ξέρετε πολύ καλά. Τουλάχιστον η περσινή εμπειρία θα έπρεπε να σας είχε προβληματίσει, για να προχωρήσετε άμεσα σε μία λύση και όχι να καλύπτετε τους εφοπλιστές που, ενώ το Ν.Α.Τ. κοντεύει να βουλιάξει, τα οφέλη των εφοπλιστών κοντεύουν να πνίξουν τις τράπεζες και τα θησαυροφυλάκιά τους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Νικολαΐδου.
      Το λόγο έχει ο Υπουργός  Εμπορικής Ναυτιλίας κ. Κεφαλογιάννης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Νικολαΐδου, πρέπει να συμφωνήσουμε σε μερικά βασικά πράγματα σε αυτήν την Αίθουσα. 
      Όταν τα έσοδα ενός Ταμείου δεν ξεπερνούν τα 150.000.000 ευρώ … 
      ΒΕΡΑ ΝΙΚΟΛΑΪΔΟΥ: Αφού τα χαρίζετε στους εφοπλιστές βέβαια, πώς θα τα ξεπεράσουν; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …και οι ανάγκες για συνταξιοδότηση των χιλιάδων Ελλήνων ναυτικών, που προσέφεραν στην εμπορική ναυτιλία και στην εθνική οικονομία, υπερβαίνουν το 1,5 δισεκατομμύριο ευρώ, καταλαβαίνετε ότι υπάρχει μια υποχρέωση της πολιτείας να καλύψει αυτήν τη διαφορά. Δεν μπορούν να καλυφθούν από τις εισφορές όλοι οι Έλληνες ναυτικοί. Ορθώς γίνεται αυτό, για την προσφορά των Ελλήνων ναυτικών. Γιατί είναι μια υποχρέωση της πολιτείας στους απόμαχους Έλληνες πολίτες και κυρίως στους απόμαχους ναυτικής εργασίας, να πληρώσει τις συντάξεις τους. Αλλά είναι πολύ μεγάλο το ποσό. Αυτό είναι μια πραγματικότητα. Δεν έχει να κάνει σε τίποτα με το τι εισπράττει το Ν.Α.Τ. και τι δεν εισπράττει. Είναι μια πραγματικότητα. 
      Δεύτερον, κανένα πλοίο δεν παίρνει αξιοπλοΐα εάν δεν έχει καλύψει, δεν έχει πληρώσει τις ασφαλιστικές του εισφορές. Αυτό ίσχυε, είναι ελληνική νομοθεσία, ισχύει και τώρα.
      Επίσης, θέλω να σας πω, γιατί αναφερθήκατε στην επιστράτευση, ότι η επιστράτευση έχει λήξει από την 1η Φεβρουαρίου 2007. Δεν έτυχε να το αναφέρω στη Βουλή, αλλά νομίζω ότι οι περισσότεροι συνάδελφοι το γνωρίζουν και το γνωρίζουν σίγουρα οι Έλληνες ναυτεργάτες.
      Θέλω να σας πω επίσης, ότι δεν καταλαβαίνω γιατί αντιπαλεύετε –να χρησιμοποιήσω μια φιλική έκφραση του Κ.Κ.Ε.- την επιδότηση των ασφαλιστικών εισφορών. Εγώ πιστεύω ότι είναι μια σωστή πολιτική. Δημιουργεί προϋποθέσεις για πρόσληψη Ελλήνων ναυτικών στο επάγγελμα. Ήδη στην κρουαζιέρα προσελήφθησαν Έλληνες ναυτικοί σε τέσσερα κρουαζιερόπλοια. Λύσαμε το 35% της ανεργίας των επιδοτούμενων ναυτικών και το 13% της ανεργίας συνολικά. Φιλοδοξούμε να έρθουν και άλλα έξι πλοία στην κρουαζιέρα, για να οδηγήσουμε τη μείωση της ανεργίας στα επίπεδα της ανεργίας τριβής. Αυτό είναι μια πολύ σημαντική πολιτική.
      Εσείς διαφωνείτε ως Κόμμα, το οποίο υπερασπίζεται τα εργασιακά δικαιώματα –και ορθώς κάνετε, έχετε μια ιστορία σε αυτόν τον τομέα-  να επιδοτούμε τις ασφαλιστικές εισφορές των εργαζομένων; Αυτό κάνουμε στην ποντοπόρο ναυτιλία. Αυτή είναι η διάταξη την οποία προωθούμε στη Βουλή.
      ΒΕΡΑ ΝΙΚΟΛΑΪΔΟΥ: Τους εφοπλιστές επιδοτείτε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ξέρετε τι σημαίνει αυτό κυρία Νικολαΐδου; Σημαίνει ότι οι Έλληνες ναυτικοί, οι οποίοι θα δουλεύουν στην ποντοπόρο ναυτιλία θα έχουν ένα επιπλέον εισόδημα από τη μη καταβολή των δικών τους ασφαλιστικών εισφορών στο Ν.Α.Τ.. Ξέρετε ποιο είναι το κόστος; Το κόστος είναι όσο η δαπάνη του Ν.Α.Τ. για δύο ημέρες το χρόνο. Εάν, λοιπόν, εμείς ακολουθούμε πολιτικές που «επιβαρύνουν» τον προϋπολογισμό του Ν.Α.Τ. όσο είναι τα χρέη δύο ημερών το χρόνο και λύσουμε το πρόβλημα της ανεργίας, μακάρι να το καταφέρουμε. Μακάρι! Εάν για 10.000.000 ευρώ ή 12.000.000 ευρώ λύσουμε το πρόβλημα της ανεργίας των Ελλήνων ναυτικών και ο κλάδος των ναυτικών θα είναι ο πρώτος στην ελληνική οικονομία που θα έχει μειωθεί η ανεργία του στα επίπεδα της ανεργίας τριβής, πρέπει να μας πείτε και συγχαρητήρια! 
      ΒΕΡΑ ΝΙΚΟΛΑΪΔΟΥ: Ο αριθμός των ανέργων σάς διαψεύδει.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η πολιτική της επιδότησης των ασφαλιστικών εισφορών είναι πολιτική επιδότησης της εργασίας των Ελλήνων ναυτικών.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε κύριε Υπουργέ.
      Επίκαιρες ερωτήσεις δευτέρου κύκλου:
      Πρώτη είναι η με αριθμό 251/29-01-2007 επίκαιρη ερώτηση, του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Απασχόλησης και Κοινωνικής Προστασίας, σχετικά με την εκποίηση περιουσιακών στοιχείων του Οργανισμού Ασφάλισης Ελευθέρων Επαγγελματιών.
      Η επίκαιρη ερώτηση του κυρίου συναδέλφου έχει ως εξής: 
      «Με προηγούμενες ερωτήσεις που κατέθεσα στη Βουλή έθιγα τη μεγάλη μείωση των συντάξεων που επιχειρείται σε βάρος των παλαιών ασφαλισμένων του Τ.Ε.Β.Ε. και Τ.Α.Ε. που θα πάρουν σύνταξη από το 2009 και μετά, με το πρόσχημα της ενοποίησης των Ταμείων (Τ.Ε.Β.Ε., Τ.Α.Ε., Τ.Σ.Α.).
      Παράλληλα, εκτός των μειώσεων αυτών στις συντάξεις, αυξάνονται οι εισφορές κατά 30% πλέον των ετήσιων αυξήσεων.
      Πέρα όμως αυτών, η Διοίκηση του Ο.Α.Ε.Ε. με απόφασή της στις 15/01/2007 εκποιεί περιουσιακά στοιχεία για να πληρώσει, όπως επικαλείται, τις συντάξεις λόγω της έλλειψης ρευστότητας στην οποία οδηγήθηκε το Ταμείο.
      Επειδή φαίνεται ότι επιχειρείται η ανατροπή των ασφαλιστικών δικαιωμάτων των ασφαλισμένων τους και ταυτόχρονα ξεπουλιέται η περιουσία των Ταμείων χωρίς να υπάρχει ένα ευρύτερο σχέδιο αξιοποίησής της:
      Ερωτάται ο κύριος Υπουργός:
      1. Αν έχει γίνει μελέτη αξιοποίησης της περιουσίας των παραπάνω ταμείων και τι συγκεκριμένα αυτή προτείνει.
      2. Αν η Κυβέρνηση συναινεί στην απόφαση για εκποίηση περιουσιακών στοιχείων του Ο.Α.Ε.Ε. χωρίς συγκεκριμένο σχέδιο αξιοποίησης της περιουσίας.»
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κεγκέρογλου, θέλω να σας διαβεβαιώσω με τον πιο κατηγορηματικό τρόπο, όπως έχει διαβεβαιώσει και ο Υπουργός κ. Τσιτουρίδης και σε όλα τα Τ.Ε.Β.Ε. η πολιτική ηγεσία –πώς να το πούμε, το λέμε ελληνικά- ότι δεν πρόκειται να μειωθούν οι συντάξεις Τ.Ε.Β.Ε. ή του νέου ταμείου του Ο.Α.Ε.Ε. από το 2009. Αυτό το έχουμε πει επανειλημμένως. 
        Προβλεπόταν, βέβαια, μείωση, όπως σαφώς το γράφετε στην επίκαιρη ερώτηση, γιατί όμως; Κύριε Κεγκέρογλου, το κόμμα σας έφτιαχνε νόμους, τους οποίους ποτέ δεν λειτουργούσε. Ήταν ανενεργοί. Ή έρχεστε τώρα και αντιπολιτεύεστε τους ίδιους τους δικούς σας τους νόμους. 
        Θα γίνω πιο σαφής. Με το ν. 2676/1999 ψηφίσατε το νέο πρόσωπο δημοσίου δικαίου με την επωνυμία Ο.Α.Ε.Ε., Τ.Ε.Β.Ε., Τ.Α.Ε. και Τ.Σ.Α.. Ο νόμος στο άρθρο 12 προέβλεπε αναλυτική μελέτη και προεδρικό διάταγμα. Αυτό ουδέποτε το κάνατε, με αποτέλεσμα ενώ έπρεπε να έχουμε το προεδρικό διάταγμα το 2001, το προεδρικό διάταγμα να βγει το 2005, πέντε χρόνια μετά. 
        Αυτή η Κυβέρνηση ήρθε από 1/1/2007 να κάνει πράξη το νόμο που εσείς ψηφίσατε, το ν. 2676. Εμείς, λοιπόν, είχαμε τη δική σας υποχρέωση να αλλάξουμε το προεδρικό διάταγμα και τις παραλείψεις έξι ετών. 
        Το προεδρικό διάταγμα, κύριε Κεγκέρογλου, βρίσκεται στη διαδικασία κατάθεσης στη Βουλή και με νόμο διευθετείται αυτή η αδικία αλλαγής των εισφορών από το 1999 μέχρι το 2007. Και έτσι δεν θα υπάρξει κανένα πρόβλημα. Αυτό που έχει σημασία δεν είναι η παράλειψη της πολιτικής, δεν είναι η αμέλεια της πολιτικής για την οποία ευθύνεται αποκλειστικά το ΠΑ.ΣΟ.Κ., αλλά ότι δεν θα μειωθούν οι συντάξεις. Αυτό είναι απόλυτο και ξεκάθαρο.
        Το δεύτερο, κύριε Κεγκέρογλου, είναι το εξής: Στις 15 Ιανουαρίου –ουδέν ψευδέστερον- αποφασίστηκε στον Ο.Α.Ε.Ε. να γίνει πλειστηριασμός της περιουσίας του ή να κάνει ρευστοποίηση για να πληρώσει τις συντάξεις. Πράγματι, έγινε μία συζήτηση στο διοικητικό συμβούλιο, η οποία, όμως, δεν πέρασε, δεν ψηφίστηκε, δεν έγινε ποτέ. 
        Οι συντάξεις πληρώθηκαν με χρήματα του Γενικού Λογιστηρίου του Κράτους, 207.000.000. Πού είδατε εσείς την απόφαση του Ο.Α.Ε.Ε., που ρευστοποιεί χρήματα για την πληρωμή των συντάξεων; Αυτά είναι αποκυήματα φαντασίας και δεν υπάγονται στη σοβαρή και υπεύθυνη πολιτική. 
        Σας ενημερώνω ότι λόγω του μηχανογραφικού προβλήματος, λόγω της ενοποίησης τριών ταμείων -που επτά χρόνια το είχατε αυτό το θέμα στο «συρτάρι», εμείς το κάναμε από 1/1/2007- υπήρξε ένα λογιστικό θέμα, το οποίο όμως, λύθηκε με το Γενικό Λογιστήριο του Κράτους, χωρίς ρευστοποίηση, χωρίς καταστροφή της περιουσίας του ΟΑΕΕ. 
        Και τρίτον, στην ενοποίηση που έγινε, η πρώτη εντολή που εδόθη από τον Υπουργό κ. Σάββα Τσιτουρίδη είναι να καταγραφεί η ακίνητη περιουσία των τριών αυτών ταμείων. Την 1/1/2007 έγινε η ενοποίηση, το πολύ σε έξι – επτά μήνες θα έχουμε και την καταγραφή των ακινήτων αυτού του ασφαλιστικού ταμείου.
        ΠΡΟΕΔΡΕΥΩΝ (Γεώργιος Σούρλας):  Ο κ. Κεγκέρογλου έχει το λόγο.
         ΒΑΣΙΛΕΙΟΣ ΚΕΓΚΕΡΟΓΛΟΥ:  Ευχαριστώ, κύριε Πρόεδρε. 
         Κύριε Υπουργέ, με τη γενικότερη πολιτική που ακολουθείτε για το ασφαλιστικό, τροφοδοτείτε με ανασφάλεια ολόκληρη την κοινωνία, ιδιαίτερα για το θέμα  που συζητάμε. Οι επαγγελματίες, οι έμποροι, οι βιοτέχνες διακατέχονται από έντονη αβεβαιότητα για το αύριο, γιατί άλλα τους υπόσχεστε και άλλα γίνονται στην πράξη.
      Με τον τρόπο που εφαρμόζετε την ενοποίηση των τριών ταμείων, έχετε δημιουργήσει τρία μέγιστα προβλήματα. Το ένα κατ’ αρχήν είναι η ταλαιπωρία. Δεν χρειάζεται να πω πολλά πάνω σ’ αυτό. Οι ουρές και η γενικότερη εικόνα μιλάνε από μόνες τους. Δεν ξέρω αν ήταν λιγότερο ή περισσότερο το προσωπικό, πάντως αυτό είναι το αποτέλεσμα της διαδικασίας, η ταλαιπωρία των ασφαλισμένων. 
      Το δεύτερο. Με το προεδρικό διάταγμα 258 που υπογράφει ο κ. Παναγιωτόπουλος το 2005, όπως σωστά είπατε, η μείωση των συντάξεων είναι στο 30% περίπου κατά μέσο όρο. Διαβεβαιώσατε, όμως, όλους τους ασφαλισμένους –ο Υπουργός κ. Τσιτουρίδης συγκεκριμένα στις 12 Νοεμβρίου στη Θεσσαλονίκη- ότι δεν πρόκειται να υπάρξει μείωση των συντάξεων.
      Έρχεται η συνάντηση με τη Γ.Σ.Ε.Β.Ε.Ε. στις 4 Ιανουαρίου, που συζητήθηκε το νέο προεδρικό διάταγμα, η επεξεργασία του οποίου απέδειξε ότι πάλι υπάρχει μείωση της τάξεως του 15%. Μη βάζετε τους ασφαλισμένους, κύριε Υπουργέ, να διαλέξουν ανάμεσα στη μείωση του 30% του κ. Παναγιωτόπουλου και στη μείωση του 15% του κ. Τσιτουρίδη. Εσείς είστε ο Υφυπουργός και υπάρχουν και δύο Υπουργοί. Επομένως δεσμεύεστε διπλά. Πρέπει η επεξεργασία του προεδρικού διατάγματος να είναι σε τέτοιο βαθμό και με τέτοιο τρόπο, ώστε να μην υπάρξει μείωση.
      Για να γίνει αυτό η Γ.Σ.Ε.Β.Ε.Ε. έχει συγκεκριμένες προτάσεις. Πρώτον, δεν μπορεί να γίνει αλλαγή του τρόπου υπολογισμού των συντάξεων σε παλιούς ασφαλισμένους εν μέσω ή προς το τέλος του ασφαλιστικού τους βίου. Αυτό είναι πρωτοφανές. Δεν έχει γίνει σε καμία χώρα της Ευρωπαϊκής Ένωσης όπου επικαλούνται παρόμοια προβλήματα και προχωρούν σε συντηρητικές λύσεις στο θέμα του ασφαλιστικού.
      Δεύτερον, πρέπει ο προϋπολογισμός να καλύψει τα ελλείμματα τουλάχιστον σ’ αυτά που έχει υποσχεθεί η Κυβέρνηση. Έχετε ορισμένες δεσμεύσεις.
      Το τρίτο αφορά τις εισφορές. Σήμερα ήταν να γίνει η συζήτηση στο Διοικητικό Συμβούλιο του Τ.Ε.Β.Ε. για την αύξηση των εισφορών. Η πρόταση ήταν 8% για τον εργοδότη και 6% για τον εργαζόμενο αντίστοιχα. Δεν μπορεί η αύξηση των εισφορών να είναι πολύ περισσότερη από την αύξηση, που γίνεται στις συντάξεις.
      Θέλω, λοιπόν, να δείτε το θέμα της σταθερής πορείας των εισφορών και οπωσδήποτε της διασφάλισης του επιπέδου των συντάξεων. Δεν μπορεί να έρθει το 2009 και να έχουμε μείωση των συντάξεων. Είναι και το θέμα της εκποίησης. Αυτό δεν είναι αποκύημα της φαντασίας. Είπατε ότι συζητήθηκε στο διοικητικό συμβούλιο αλλά δεν πέρασε γιατί υπήρχαν αντιδράσεις και από την Γ.Σ.Ε.Β.Ε.Ε. και από όλους τους ασφαλισμένους. Νομίζω ότι γι’ αυτό έγινε η αλλαγή ρότας. Αλλά εδώ έχουμε το πεδίο μπροστά μας για να δούμε τι θα πράξετε στο επόμενο διάστημα.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ένας άλλος μύθος, που πρέπει να διαλυθεί, κύριε συνάδελφε –δεν αμφιβάλλω για την καλή σας προαίρεση- είναι η αβεβαιότητα για την πληρωμή των συντάξεων. 
      Δεν υπάρχει αβεβαιότητα. Το κράτος εγγυάται την πληρωμή των συντάξεων.  Αυτό είναι απόλυτο είτε πρόκειται για τον Οίκο Ναύτου είτε για το Τ.Ε.Β.Ε. είτε για οποιοδήποτε άλλο ταμείο. Το Γενικό Λογιστήριο του Κράτους πληρώνει. Άρα αβεβαιότητα και άγχος για το αν θα πληρωθούν ή όχι οι συντάξεις τρομοκρατούν τους ασφαλισμένους και είναι άσχημο να εμπορεύεται κάποιος την αγωνία του συνταξιούχου που περιμένει ως μάννα εξ ουρανού την 25η εκάστου μηνός, τη σύνταξή του. Έλεος πια! Δεν λέω για σας. Πρέπει να σταματήσει αυτή η σπέκουλα εις βάρος των συνταξιούχων. Οι συντάξεις καταβάλλονται και θα καταβάλλονται κανονικά. Και ακόμη σε περίπτωση πολέμου οι συντάξεις πληρώνονται.  Αυτό πρέπει να το καταλάβουν όλοι οι συνταξιούχοι.
      Δεύτερον, θα συμφωνήσω μαζί σας για τη μικρή ταλαιπωρία στον Ο.Α.Ε.. Εδώ θέλω και τη γνώμη σας. Δηλαδή, τι θα προτιμούσατε; Να κάναμε αυτό που κάνατε εσείς -κάναμε ένα νόμο για ενοποίηση των ταμείων το 1999 και τον αφήσαμε στο περιθώριο, ενώ τον ψηφίσαμε, όλη η Βουλή- ή να υπάρξει κάποια μικρή ταλαιπωρία τις πρώτες δεκαπέντε μέρες για να γίνει αυτή η ενοποίηση; Είναι τρία μεγάλα ασφαλιστικά ταμεία, που ήταν το καθένα «δικό του μαγαζί». Και για να μπορέσεις να τα ενοποιήσεις, κύριε συνάδελφε, αντιλαμβάνεσαι ότι δεν γίνεται αυτό. Δεν τρως ομελέτα εάν δεν σπάσεις αβγά.  Αυτό κάνει αυτή η Κυβέρνηση. Υπήρχε επτά χρόνια ένας νόμος δικός σας και τον ενεργοποίησε.
      Πράγματι το προεδρικό διάταγμα, όπως το λέτε, έχει μια διαφορά στη σύνταξη.  Θα εκαλούντο το 2009 να πληρώσουν, λόγω της αμέλειας των τότε εισφορών και λόγω της πολιτικής αμέλειας, η οποία δεν προσαρμόστηκε με τις αναλογιστικές μελέτες και άλλες ήταν οι εισφορές το 2001 και άλλες τώρα. Γι’ αυτό έχει δοθεί η αναλογιστική μελέτη, η οποία πραγματικά ετοιμάζει και -βάσει της αναλογιστικής μελέτης- για να έρθει στη Βουλή η διάταξη που θα ορίζει νέο προεδρικό διάταγμα. Και θα είναι λαμπρό πεδίο, κύριε Κεγκέρογλου, γιατί βλέπω ότι έχετε αρκετή εμπειρία και ασχολείστε με το ασφαλιστικό. Αυτό είναι ευχάριστο, γιατί λίγοι ασχολούνται με το ασφαλιστικό. 
Λίγοι το ξέρουν το ασφαλιστικό. Θα έρθουμε εδώ στη Βουλή να διαβουλευθούμε, ούτως ώστε το 2009 να μη χάσει κανένας ούτε ένα ευρώ στη σύνταξη. Γι’ αυτό σας διαβεβαιώνω. Και θα έχουμε λαμπρό πεδίο οι δυο μας να το συζητήσουμε στη διάρκεια του νομοθετήματος, που θα μας δίνει την εξουσιοδότηση για το νέο προεδρικό διάταγμα. Ένα, λοιπόν, είναι σίγουρο ότι δεν θα μειωθούν οι συντάξεις. 
      Και τέταρτον, για τις εισφορές έχετε δίκιο. Στο πρόγραμμα της Νέας Δημοκρατίας είχαμε τρεις πυλώνες: Πρώτον, όχι αύξηση των ορίων ηλικίας. Δεύτερον, όχι αύξηση των εισφορών και τρίτον, ενίσχυση των χαμηλοσυνταξιούχων.
      (Στο σημείο αυτό κτυπάει το κουδούνι λήξεως  του χρόνου ομιλίας του κυρίου Υφυπουργού)
       ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υφυπουργέ.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όπως ξέρετε πολύ καλά, στο Τ.Ε.Β.Ε. είναι αιρετή η διοίκηση. Οι αποφάσεις, όμως, θέλουν πολιτική κάλυψη, πολιτική υπογραφή. 
       ΒΑΣΙΛΕΙΟΣ ΚΕΓΚΕΡΟΓΛΟΥ:  Αν δεν τους δώσετε τα χρήματα, πώς θα γίνει;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακριβώς. Τα χρήματα τα δίνουμε, κύριε Κεγκέρογλου. Να είστε ήσυχος κι εσείς και όλοι οι συνταξιούχοι!
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
 	Εισερχόμεθα στη συζήτηση της δεύτερης με αριθμό 260/30-1-2007 επίκαιρης ερώτησης της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς την Υπουργό Εξωτερικών, σχετικά με την έκθεση της Επιτροπής Έρευνας του Ευρωπαϊκού Κοινοβουλίου για τις μυστικές πτήσεις της CIA κ.λπ..
      Αναλυτικότερα η επίκαιρη ερώτηση της κ. Κανέλλη έχει ως εξής:
      «Σύμφωνα με την Έκθεση της Επιτροπής Έρευνας του Ευρωπαϊκού Κοινοβουλίου για τις μυστικές πτήσεις της CIA που κατατέθηκε στο Ευρωπαϊκό Κοινοβούλιο για τις πτήσεις αυτές, όπου μεταφέρθηκαν παράνομα σε αμερικανικές φυλακές συλληφθέντα άτομα ως «ύποπτοι για τρομοκρατικές ενέργειες», η Επιτροπή αναφέρεται συγκεκριμένα και στην Ελλάδα και «εκφράζει την σοβαρή ανησυχία της σχετικά με τις 64 στάσεις που πραγματοποίησαν σε ελληνικούς αερολιμένες αεροσκάφη που χρησιμοποιούνταν από τη  CIA και, σε πολλές περιπτώσεις, προέρχονταν ή είχαν προορισμό χώρες που σχετίζονται με κυκλώματα έκτακτων παραδόσεων και μεταφορές κρατουμένων. Εκφράζει τη δυσαρέσκειά της για τις στάσεις που πραγματοποίησαν στην Ελλάδα αεροσκάφη που έχει αποδειχθεί ότι χρησιμοποιήθηκαν από τη CIA, σε άλλες περιπτώσεις, για τις έκτακτες παραδόσεις των οκτώ αλλοδαπών». 
      Η Ελληνική Κυβέρνηση με δηλώσεις των αρμόδιων Υπουργών της και σε απαντήσεις Κοινοβουλευτικού Ελέγχου από το Κομμουνιστικό Κόμμα Ελλάδος, έχει μέχρι τώρα αρνηθεί ένα τέτοιο γεγονός. 
      Ερωτάται η κυρία Υπουργός:
      Τι απαντά η Ελληνική Κυβέρνηση για τα στοιχεία που περιέχονται στην Έκθεση;
      Αν διεξαγάγει έρευνες για την επιβολή κυρώσεων σε όσους ενέχονται στην υπόθεση των παράνομων μεταγωγών και στην άδεια χρήσης της Ελληνικής Επικράτειας για την πραγματοποίησή τους».
      Στην επίκαιρη  ερώτηση της κυρίας Κανέλλη θα απαντήσει ο Υφυπουργός Εξωτερικών κ. Βαληνάκης.
      Ορίστε, κύριε Υφυπουργέ, έχετε  το λόγο.
       ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρία συνάδελφε, ως κράτος δικαίου, η χώρα μας είναι σταθερά προσηλωμένη στην προάσπιση των ανθρωπίνων δικαιωμάτων και των θεμελιωδών ελευθεριών. Συστηματικά προωθούμε εντός της Ευρωπαϊκής Ένωσης, αλλά και στο πλαίσιο άλλων διεθνών οργανισμών, πολιτικές και πρακτικές που αναβαθμίζουν τα δικαιώματα του ανθρώπου. Παρέχουμε πάντα τη συνεργασία μας, υποστηρίζοντας όλες τις σχετικές προσπάθειες, που αναλαμβάνονται σε διεθνές επίπεδο, συμβάλλοντας έτσι, από τη σκοπιά του Υπουργείου Εξωτερικών στο μέτρο των αρμοδιοτήτων του, σ’ αυτόν τον τομέα. 
      Ως προς το θέμα που θέτετε, τον Ιανουάριο του 2006 το Ευρωπαϊκό Κοινοβούλιο προέβη στη σύσταση προσωρινής επιτροπής για τη διερεύνηση της φερόμενης alleged –λέει- χρήσης ευρωπαϊκών χωρών από την CIA για τη μεταφορά κρατουμένων για τρομοκρατικές ενέργειες. 
      Η ελληνική Κυβέρνηση συνεργάστηκε άψογα με την προσωρινή αυτή επιτροπή, προωθώντας προς αυτήν τις πληροφορίες που της ζητήθηκαν. Τονίζω ότι η χώρα μας συνεργάστηκε από την αρχή και σε κυβερνητικό, αλλά και σε κοινοβουλευτικό επίπεδο, με τους Ευρωβουλευτές και τους Βουλευτές μας, έτσι ώστε να υπάρξει διαφάνεια. 
      Στις 23 Ιανουαρίου 2007, πριν από λίγες μέρες, υιοθετήθηκε σε επίπεδο επιτροπής -όχι ακόμη στην Ολομέλεια- η έκθεση της προσωρινής επιτροπής, στην οποία γίνεται μνεία για πάνω από χίλιες πτήσεις της CIA από το 2001 έως το 2005 και για το ενδεχόμενο να υπήρξαν μυστικά κέντρα κράτησης σε αμερικανικές στρατιωτικές βάσεις στην Ευρώπη. Στην έκθεση καταδικάζεται η αδράνεια που φέρεται να επέδειξαν ορισμένα κράτη-μέλη, απέναντι σε τέτοιες πτήσεις, οι οποίες σε ορισμένες περιπτώσεις εικάζεται ότι χρησιμοποιήθηκαν για τη μεταγωγή κρατουμένων.
       Πρώτον, σε αυτήν την κατηγορία δεν αναφέρεται πουθενά η Ελλάδα.
      Δεύτερον, θα πρέπει να επισημανθεί επίσης ότι ασκείται κριτική στην έκθεση σε ορισμένες κυβερνήσεις, όχι, όμως, κριτική κατά της ελληνικής πλευράς, για την έλλειψη συνεργασίας με την επιτροπή. 
      Τέλος, το κείμενο της έκθεσης δεν καταλογίζει ευθύνες στη χώρα μας, όπως συμβαίνει με άλλα ευρωπαϊκά κράτη, για μη ανταπόκριση σε αίτημα για διαβίβαση εγγράφων ή άλλων αναγκαίων στοιχείων για την περάτωση της έρευνας.
      Στις περίπου σαράντα σελίδες της λεπτομερούς έκθεσης, μόλις μια μικρή παράγραφος αναφέρεται στη χώρα μας, σε σχέση με τις πολύ πιο εκτεταμένες αναφορές για άλλες χώρες. Συγκεκριμένα, στο κείμενο της έκθεσης περιλαμβάνονται αναλυτικά κεφάλαια ανά χώρα με τις ενέργειες που εικάζεται ότι πραγματοποιήθηκαν στο έδαφός τους, στα αεροδρόμια ή στον εναέριο χώρο τους. 
      Στη σχετική, λοιπόν, αναφορά στην παράγραφο 127 η έκθεση αναφέρεται σε διέλευση, από ελληνικά αεροδρόμια, αεροπλάνων, που σε ορισμένες περιπτώσεις προέρχονταν από ή κατευθύνονταν προς χώρες που πιθανολογείται ότι είχαν σχέση με έκτακτες μεταγωγές υπόπτων, καθώς και σε διελεύσεις από την Ελλάδα αεροσκαφών, που φάνηκε ότι είχαν χρησιμοποιηθεί από τη CIA σε άλλες περιπτώσεις για τις έκτακτες μεταγωγές.
      Σε καμία, λοιπόν, περίπτωση δεν γίνεται μνεία ούτε σε προσγειώσεις ή σε απογειώσεις αεροπλάνων, στα οποία θα επέβαιναν εκείνη τη στιγμή συλληφθέντες ως ύποπτοι για τρομοκρατικές ενέργειες ούτε εντοπίζει χρήση χώρων της ελληνικής επικράτειας για τους σκοπούς της έκτακτης μεταγωγής ή και της ανάκρισης υπόπτων, αλλά ούτε και αναφέρεται ότι υπήρξε συμμετοχή των ελληνικών αρχών ή οιουδήποτε άλλου ατόμου.
      ΠΡΟΕΔΡΕΥΩΝ (Γεώργιος Σούρλας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Κύριε Υπουργέ, σέβομαι το Κοινοβούλιο. Δεν πρόκειται να «χαθούμε εδώ στη μετάφραση». Χρησιμοποιήσατε κατά κόρον μετάφραση του κειμένου της έκθεσης. Δεν θα σας ελέγξω για την ακρίβεια, τη θεωρώ ακριβή. 
      Συγχωρείστε με, όμως, δεν μπορώ να υποτιμήσω τη νοημοσύνη μου και δεν καταλαβαίνω γιατί το κάνετε και εσείς. Αν είναι υποτιθέμενες αυτές οι πτήσεις της CIA, συγχωρείστε με που θα σας το πω, αλλά από τότε που συστάθηκε η επιτροπή το Γενάρη του 2006, έχουμε τον Ιανουάριο του 2007, κύριε Πρόεδρε -και θα ψηφισθεί, θα περάσει αυτή η έκθεση από το Ευρωπαϊκό Κοινοβούλιο- την ομολογία του Μπους! 
      Έχουμε την ομολογία! Στοιχειωδώς να έχει περάσει κάποιος από τα δικαστήρια, ξέρει, δεν είναι ανάγκη να είναι ούτε διπλωμάτης ούτε δικαστής. Ο ίδιος είπε «ναι». Ο ίδιος είπε ότι τις έκανε αυτές τις πτήσεις. Ο ίδιος είπε ότι χρησιμοποίησε ευρωπαϊκά εδάφη και αμερικανικές βάσεις σε ευρωπαϊκό έδαφος.
      Συγγνώμη που σας το λέω, αλλά εάν έχετε ένα φονιά, ο οποίος λέει «ναι, διέπραξα το φόνο», εμείς θα συζητάμε για τη διατύπωση του κατηγορητηρίου σε ό,τι αφορά το φόνο; Και είναι αβίαστη η ομολογία εδώ που τα λέμε, με πολιτικό κόστος, αβίαστη ομολογία του φονιά με εξαιρετικό τουπέ και με εξαιρετική άνεση το είπε!
      Εγώ σας ρώτησα κάτι συγκεκριμένο. Ξέρουμε ότι η υπόθεση, όπως την ανέλαβαν οι δικαστικές αρχές της Κρήτης, μπήκε στο αρχείο. Και μπήκε στο αρχείο, γιατί δεν συνεργάσθηκε η Βάση. Οι αμερικανικές αρχές δεν συνεργάσθηκαν. Πήρατε τρεις-τέσσερις μικρές καταθέσεις, ο δικαστής έφθασε σε αδιέξοδο. Δεν σας είπαμε ότι δεν κινήσατε τη διαδικασία. Σας ρωτήσαμε τι απέγινε!
      Δεύτερον, η ίδια η επιτροπή έρχεται και λέει ότι όποτε μίλησε με τις κυβερνήσεις των χωρών –μεταξύ αυτών και η Ελλάς- μόνο αποσπασματικά δόθηκαν κείμενα στην επιτροπή και κρατήθηκαν μυστικά παρ’ ότι είναι ιστορικό αντικείμενο! Για μία ακόμη φορά; Εσείς κόπτεσθε τόσο για την Ευρωπαϊκή Ένωση! Έχετε στο Ευρωπαϊκό Κοινοβούλιο μια επιτροπή από όλες τις χώρες και πάνε να κάνουν πάλι την υπηρέτρια των Αμερικάνων;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Για να κλείσω –αμέσως, κύριε Πρόεδρε, σας παρακαλώ πάρα πολύ- σας ρωτώ και κάτι συγκεκριμένο. Μου λέτε ότι υπερασπίζεσθε τα ανθρώπινα δικαιώματα, τους ανθρώπους; Σας ρωτώ κάτι συγκεκριμένο, θα μου απαντήσετε στη δευτερολογία σας; Σας παρακαλώ πείτε μας ονόματα! Κακά τα ψέματα, αλλά υπάρχουν ονόματα! Και καλά έκανε και δεν τα διάβασε ο κύριος Πρόεδρος, δεν είναι υποχρεωμένος να διαβάζει τις ερωτήσεις.
      Ο Ahmed Agiza, ο Mohammed El-Zari, ο Bisher Al-Rawi, ο Jamil El-Banna, ο Adou Elkassim Britel, ο Khaled  El-Masri, ο Binyam Mohammed και ο Maher Arar, αυτοί παραδόθηκαν ή δεν παραδόθηκαν; Πώς παραδόθηκαν; Κάτω από ποιες συνθήκες;
      Κύριε Πρόεδρε, τον Οκτώβρη είχαμε καταθέσει ερώτηση και είχαμε δεχθεί απάντηση, αλλά τώρα εγώ περίμενα να ακούσω κάτι καινούργιο. Αφού ο Μπους δηλώνει κάτι καινούργιο, εμείς δεν θα πούμε κάτι καινούργιο εδώ μεταξύ μας; Στην προηγούμενη ερώτηση μάς είχατε πει ότι κάναμε τα πάντα, ότι τούτο, ότι εκείνο, ότι μπορεί να γίνονται, ότι μπορεί να μη γίνονται. Βοά πια η γη ολόκληρη ότι έχουν γίνει!
      Είχε απαντήσει ο Υπουργός, εσείς ο ίδιος, στο συνάδελφο κ. Κολοζώφ ότι για τμήμα των πτήσεων είναι υπεύθυνη η Πολιτική Αεροπορία. Απευθυνθήκαμε εμείς εκεί που έπρεπε και μας απαντούν όλοι: Το Υπουργείο Εξωτερικών.
      Μπορείτε να μας πείτε: «Δεν μπόρεσα να το ελέγξω». Να το δεχθώ. Αλλά γι’ αυτούς τους ανθρώπους τι κάνατε; Πέρασαν από εδώ αεροπλάνα; Πέρασαν πτήσεις; Παραδόθηκαν άνθρωποι; 
      Ωραία είναι τα λόγια για να υπερασπιζόμαστε τα ανθρώπινα δικαιώματα, τι γίνεται στη πράξη είναι το ζητούμενο. Θα ανοίξουν τα αρχεία κάποιου Foreign Office και κάποιας CIA μετά από σαράντα χρόνια και θα πέφτει ανάθεμα γι’ αυτά που κρύψαμε ότι δεν μπορέσαμε να κάνουμε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κανέλλη.
      Κύριε Υπουργέ, έχετε το λόγο, για να δευτερολογήσετε. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρία συνάδελφε, αναγνωρίζω σ’ εσάς και στο κόμμα σας ένα διαρκές ενδιαφέρον για την προάσπιση των ανθρωπίνων δικαιωμάτων και μια σταθερά αντιαμερικανική γραμμή. 
      Θα σας παρακαλούσα, όμως, να αναγνωρίσετε και εσείς, τόσο σ’ εμένα όσο και στην ηγεσία του Υπουργείου Εξωτερικών, στην Κυβέρνηση και σε όλους τους συναδέλφους εδώ στο Κοινοβούλιο, το ίδιο έντονο ενδιαφέρον και την ίδια ευαισθησία για την προάσπιση των ανθρωπίνων δικαιωμάτων ...
      ΛΙΑΝΑ ΚΑΝΕΛΛΗ: Όχι, όμως, τον ίδιο αντιαμερικανισμό. Να μη συμφωνήσουμε και σ’ αυτό. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Να αναγνωρίσετε ότι η Κυβέρνηση προστατεύει και προάγει με υψηλό αίσθημα ευθύνης την προώθηση των εθνικών συμφερόντων και την ενίσχυση της διεθνούς θέσης της χώρας μας και με διαφάνεια διασφαλίζει το σεβασμό όλων των εν ισχύι διεθνών και διμερών συμφωνιών ...
      ΛΙΑΝΑ ΚΑΝΕΛΛΗ: Τι απέγιναν αυτοί οι άνθρωποι, σας ρώτησα.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Με αφορμή, όπως είπατε την έκθεση Μάρτι στο Συμβούλιο της Ευρώπης, έχετε αναφερθεί στο θέμα αυτό, συγκεκριμένα ο κ. Κολοζώφ από το κόμμα σας με παλαιότερη ερώτηση, στην οποία πιστεύω ότι είχα απαντήσει επαρκώς. 
      Επιχειρείται –ξέφυγε ίσως- να δοθεί στη συγκεκριμένη έκθεση της προσωρινής επιτροπής του Ευρωπαϊκού Κοινοβουλίου μια άλλη ερμηνεία απ’ αυτή που προκύπτει από τα στοιχεία που παρατίθενται στη συγκεκριμένη παράγραφο για τη χώρα μας, διότι γι’ αυτή μιλάω. 
      Όπως σας είπα, ούτε σε προσγειώσεις ή απογειώσεις αεροπλάνων, στα οποία να επέβαιναν εκείνη τη στιγμή συλληφθέντες ως ύποπτοι για τρομοκρατικές ενέργειες αναφέρεται, ούτε εντοπίζει χρήση χώρων της ελληνικής επικράτειας για τους σκοπούς της έκτακτης μεταγωγής ή της ανάκρισης υπόπτων, αλλά ούτε και αναφέρεται ότι υπήρξε συμμετοχή των ελληνικών αρχών ή οιουδήποτε άλλου ατόμου. 
      Ασχοληθήκαμε και συνεργαστήκαμε με την επιτροπή του Ευρωπαϊκού Κοινοβουλίου. Η Ελλάδα, χάρη στη στάση των ελληνικών αρχών, κατατάσσεται στις χώρες που συνεργάστηκαν με την επιτροπή του Ευρωπαϊκού Κοινοβουλίου και στο σχετικό παράρτημα της έκθεσης …
      ΛΙΑΝΑ ΚΑΝΕΛΛΗ: Για τους ανθρώπους, γιατί δεν μου απαντάτε; Επειδή έχουν μουσουλμανικά επίθετα; 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): … που αναφέρεται ξεχωριστά σε κάθε μια από τις είκοσι επτά χώρες-μέλη και τα υποψήφια μέλη και συνοψίζει τη συνεργασία των κυβερνήσεων με την προσωρινή επιτροπή, από μια απλή ανάγνωση γίνεται ξεκάθαρο πως η Ελλάδα συγκαταλέγεται μεταξύ των χωρών εκείνων που συνεργάστηκαν με την επιτροπή και ήταν μια από τις οκτώ χώρες σε σύνολο είκοσι εννέα, που παρείχε χρήσιμα στοιχεία …
      ΛΙΑΝΑ ΚΑΝΕΛΛΗ: Μου διαβάζετε ένα ποίημα τώρα. Έλεος! 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Σας είπα ότι παράλληλα, μετά τα δημοσιεύματα του Τύπου, η ανεξάρτητη ελληνική δικαιοσύνη διεξήγαγε προς αυτήν την κατεύθυνση έρευνα, από την οποία προέκυψε το αβάσιμο των καταγγελλομένων ...
      ΛΙΑΝΑ ΚΑΝΕΛΛΗ: Σας ρώτησα για τους ανθρώπους. Τους σβήσατε; Δυο σκέλη έχει η ερώτηση μου.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία Κανέλλη. Ο Υπουργός θα πει αυτά που νομίζει ό,τι πρέπει να πει. 
      ΛΙΑΝΑ ΚΑΝΕΛΛΗ: Μα, σας ρώτησα γι’ αυτούς τους ανθρώπους ...
      ΠΡΟΕΔΡΕΥΩΝ (Γεώργιος Σούρλας): Σας παρακαλώ. Μην τον διακόπτετε, κυρία Κανέλλη και έχετε και έναν Υπουργό εξαιρετικά ευγενικό απέναντί σας. 
      ΛΙΑΝΑ ΚΑΝΕΛΛΗ: Ναι, μα, κύριε Πρόεδρε, δύο σκέλη έχει η ερώτησή μου. Εγκαλέστε τον να μου απαντήσει στο ένα. 
      ΠΡΟΕΔΡΕΥΩΝ (Γεώργιος Σούρλας): Ναι, αλλά αυτό να το σεβαστούμε. Ούτε διέκοψε ποτέ ούτε δημιούργησε εντάσεις. 
      ΛΙΑΝΑ ΚΑΝΕΛΛΗ: Έτσι εξαφανίστηκαν οκτώ άνθρωποι; 
      ΠΡΟΕΔΡΕΥΩΝ (Γεώργιος Σούρλας): Είπατε αυτά που είχατε να πείτε και ο Υπουργός πρέπει να απαντήσει. 
      ΛΙΑΝΑ ΚΑΝΕΛΛΗ: Οκτώ ανθρώπους τους έσβησε; 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      ΛΙΑΝΑ ΚΑΝΕΛΛΗ: Μα, και σεις τους σβήσατε. Είπατε απλά οκτώ. Χάθηκαν έτσι οκτώ άνθρωποι; 
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, τα υπόλοιπα μπορείτε να τα συζητήσετε κατ’ ιδίαν. Τι να κάνουμε;
      ΛΙΑΝΑ ΚΑΝΕΛΛΗ: Άμα μπορείτε να σβήνετε οκτώ ανθρώπους έτσι …
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 8/22.9.2006 επερώτηση των Βουλευτών του ΠΑ.ΣΟ.Κ. κ.κ. Θεοχάρη Τσιόκα, Ροδούλας Ζήση, Κωνσταντίνου Ρόβλια, Γεωργίου Παπαγεωργίου, Αριστείδη Μουσιώνη, Παρασκευής (Εύης) Χριστοφιλοπούλου, Εμμανουήλ Στρατάκη, Αντωνίας (Τόνιας) Αντωνίου, Παναγιώτου Αντωνακόπουλου, Μιλτιάδη Βέρρα, Λεωνίδα Γρηγοράκου, Δημητρίου Λιντζέρη, Έκτορα Νασιώκα, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Εμμανουήλ Στρατάκη, Αθανασίου Τσούρα, Εμμανουήλ Φραγκιαδουλάκη, Χρήστου Χάιδου, Αναστασίου Χωρέμη, Ιωάννη Μανιάτη, Νικολάου Σαλαγιάννη, Στέφανου Τζουμάκα, Ευάγγελου Παπαχρήστου, Ιωάννη Βλατή, Αλέξανδρου Ακριβάκη, Χρύσας Αράπογλου, Βασιλείου Έξαρχου, Μιχαήλ Καρχιμάκη, Πέτρου Κατσιλιέρη, Σωκράτη Κοσμίδη, Ιωάννη Κουτσούκου, Ανδρέα Λοβέρδου, Λάζαρου Λωτίδη, Ανδρέα Μακρυπίδη, Άγγελου Μανωλάκη, Σταύρου Μπένου, Μάρκου Μπόλαρη, Γεωργίου Ντόλιου, Εμμανουήλ Όθωνα, Μιχαήλ Παντούλα, Αλέξανδρου Παπαδόπουλου, Μιλτιάδη Παπαϊωάννου, Ιωάννη Παρασκευά, Αναστασίου Σιδηρόπουλου, Ελπίδας Τσουρή, Τηλέμαχου Χυτήρη, Μαρίας Δαμανάκη και Ευάγγελου Βενιζέλου προς τους Υπουργούς Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών σχετικά με τις προσλήψεις στον Ο.Τ.Ε.. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει ως Κοινοβουλευτικό Εκπρόσωπο τον κ. Κωνσταντίνο Τασούλα για τη σημερινή συνεδρίαση.
      Το λόγο έχει ο πρώτος επερωτών, ο κ. Κωνσταντίνος Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με λύπη μας διαπιστώνουμε την προσπάθεια υποβιβασμού ενός πολύ σοβαρού θέματος εκ μέρους της Κυβέρνησης. Προσωπικά εκτιμώ τον κ. Φώλια, τον Υφυπουργό Οικονομίας και Οικονομικών. Νομίζω, όμως, ότι η αρμοδιότητά του είναι για τα θέματα του Γ΄ και του Δ΄ Κοινοτικού Πλαισίου Στήριξης και δεν έχει καμιά σχέση με τις προσλήψεις και πολύ περισσότερο με τις προσλήψεις του Ο.Τ.Ε.  Θα περιμέναμε ότι θα ήταν εδώ και ο κ. Λιάπης και ο κ. Παυλόπουλος για ένα σοβαρό θέμα που αφορά και πάλι τις «γαλάζιες» συνεντεύξεις και πάλι τις «γαλάζιες» προσλήψεις. 
    Συζητάμε ένα θέμα, για το οποίο μπορούμε να πούμε ότι έχει κακοποιηθεί κάθε έννοια αντικειμενικής διαδικασίας και αξιοκρατίας στις προσλήψεις του δημόσιου και ευρύτερου δημόσιου τομέα. Όπως γνωρίζετε, αυτό το θέμα είναι ένα από τα κρίσιμα ζητήματα της πρόσφατης πρότασης μομφής που κατέθεσε το ΠΑ.ΣΟ.Κ. κατά της Κυβέρνησης Καραμανλή, ένα από τα κρίσιμα θέματα για τα οποία το ΠΑ.ΣΟ.Κ. ζητάει προσφυγή στις κάλπες. Να μιλήσει ο ελληνικός λαός, να κρίνει ο ελληνικός λαός τις «γαλάζιες» συνεντεύξεις της αναξιοκρατίας, τις «γαλάζιες» συνεντεύξεις της προσβολής των άνεργων νέων, τις «γαλάζιες» συνεντεύξεις της απρέπειας. Να κρίνει ο ελληνικός λαός τις «γαλάζιες» προσλήψεις του κομματικού στρατού, την κατάργηση του Α.Σ.Ε.Π., τη γελοιοποίηση των διαγωνισμών. Να κρίνει ο ελληνικός λαός την κυβερνητική εύνοια σε βάρος των πολλών και υπέρ των λίγων, να κρίνει ο ελληνικός λαός το ήθος της Κυβέρνησής σας, το ύφος της εξουσίας σας, την αλαζονεία της συμπεριφοράς σας. 
    Αυτήν την κρίση είναι που φοβάστε, αυτήν την κρίση θέλετε να καθυστερήσετε. Θέλετε να επιλέξετε το χρόνο των εκλογών, που εξυπηρετεί το κόμμα σας. Δεν θέλετε να επιλέξετε το χρόνο των εκλογών, που εξυπηρετεί τη χώρα μας. 
    Οι «γαλάζιες» συνεντεύξεις και οι «γαλάζιες» προσλήψεις συνθέτουν το εμπόριο ελπίδων, που ανερυθρίαστα ασκεί η Κυβέρνησή σας επί τρία χρόνια. Αποτυπώνουν το κυνικό πρόσωπο της νέας Δεξιάς, που υποτάσσει τους θεσμούς κάτω από το στυγνό κομματικό συμφέρον. Χιλιάδες άνεργοι νέοι βρίσκονται παγιδευμένοι στα κομματικά δίκτυα των υποσχέσεων για διορισμούς και τακτοποίηση, χιλιάδες άνεργοι νέοι βρίσκονται παγιδευμένοι στα ερείπια των υποσχέσεών σας για αξιοκρατία και ισονομία, χιλιάδες άνεργοι νέοι είναι όμηροι των ψηφοθηρικών υποσχέσεών σας, χιλιάδες άνεργοι νέοι περιμένουν να σας καταψηφίσουν. Αυτήν την κρίση είναι που φοβάστε. 
    Οι είκοσι επτά χιλιάδες νέοι που υπέβαλαν αιτήσεις για πρόσληψη σ’ αυτόν το διαγωνισμό του Ο.Τ.Ε., είχαν την αισιοδοξία να πιστεύουν ότι θα γίνει ένας δίκαιος διαγωνισμός. Φροντίσατε να τους διαψεύσετε με τον ηχηρότερο τρόπο. Οι δίκαιοι διαγωνισμοί δεν υπάρχουν στο λεξιλόγιο της Νέας Δημοκρατίας. Δεν γίνονται δίκαιοι διαγωνισμοί από την Κυβέρνηση Καραμανλή. Αδιαφάνεια, συσκότιση και εμπαιγμός, είναι τα χαρακτηριστικά και αυτής της εικονικής διαδικασίας προσλήψεων στον Ο.Τ.Ε. Ουδείς γνωρίζει ποιοι προσελήφθησαν, πόσα μόρια συγκέντρωσαν, με πόσο βαθμολογήθηκαν στη συνέντευξη. Συνολικά αποτελέσματα δεν ανακοινώθηκαν ποτέ. 
    Θέλετε να ακούσετε ερωτήσεις της περιβόητης «γαλάζιας» συνέντευξης για τις προσλήψεις στον Ο.Τ.Ε.; Ακούστε, κύριε Υπουργέ, επίπεδο ερωτήσεων: «Έχεις γνωστούς στον Ο.Τ.Ε.;», «Πώς θα εργάζεσαι, αφού είσαι μητέρα με δύο παιδιά;» «Πώς σου φαίνεται το κτήριο του Ο.Τ.Ε.;». 
    Σας διαβεβαιώ ότι προσωπικά εγώ ο ίδιος συζήτησα με παιδιά που έδωσαν εξετάσεις και μου είπαν αυτές τις ερωτήσεις και πολλές άλλες που αναγράφονται στην επερώτηση. Ξέρετε κάτι; Αυτά τα παιδιά την ίδια ερώτηση περίπου θα κάνουν σε σας μετά τις εκλογές. Θα σας λένε: «Πώς σας φαίνεται το κτήριο του Υπουργείου απ’ έξω, κύριε Υπουργέ;» Αν αμφιβάλλετε, δεν έχετε παρά να πάμε σε εκλογές. Σας προκαλούν αυτά τα παιδιά, που τα εμπαίξατε σ’ αυτόν το διαγωνισμό. 
    Αλλά αν ήταν μόνο αυτοί οι είκοσι επτά χιλιάδες άνεργοι νέοι, θα μπορούσε η Κυβέρνηση να συνεχίζει να χαμογελάει ειρωνικά. Ακούστε σε πόσες άλλες περιπτώσεις το Α.Σ.Ε.Π. και το αντικειμενικό σύστημα προσλήψεων καταπατήθηκε, σε πόσες άλλες περιπτώσεις χρησιμοποιήσατε τους πολλούς σε παρωδίες διαγωνισμών, για να προσλάβετε τους λίγους, τους εκλεκτούς, τους «ράμπο» του κομματικού στρατού. Στις προσλήψεις επαγγελματιών οπλιτών, η περιβόητη συνέντευξη ανέτρεψε σε ποσοστό έως και 97% την αρχική σειρά κατάταξης, που προέκυπτε από τα μόρια.
    Ας θυμηθούμε μερικές από τις φαιδρές ερωτήσεις και αυτής της «γαλάζιας» συνέντευξης. Ακούστε: «Τι δουλειά κάνουν οι γονείς σου;», «Τι ομάδα είσαι;», «Πόσα αδέλφια έχεις;». Είναι σ’ αυτόν τον ίδιο διαγωνισμό, όπου βαθμολογήσατε την εμφάνιση και το παράστημα των υποψηφίων, δηλαδή την ομορφιά του «γαλάζιου» λεβέντη. Χιλιάδες άνεργους νέους κοροϊδεύετε με προσχηματικές συνεντεύξεις και έχετε επιβάλει –τη συνέντευξη εννοώ- στις εξής τουλάχιστον περιπτώσεις: Στις προσλήψεις πυροσβεστών, στις προσλήψεις φρουρών για τον Οργανισμό Εργατικής Κατοικίας μέσω του Υπουργείου Δημόσιας Τάξης, στις προσλήψεις στον Οργανισμό Σχολικών Κτηρίων. Εκεί δε, οι είκοσι τρεις από τις είκοσι έξι θέσεις καλύφθηκαν με υπουργικά σημειώματα. Προσέλαβαν μάλιστα και δύο διακοσμητές, που δεν τους προέβλεπε η προκήρυξη, προφανώς για να διακοσμούν τα χάλια της Κυβέρνησης.
       «Γαλάζια» συνέντευξη και στις προσλήψεις φρουρών σωφρονιστικών καταστημάτων, «γαλάζια» συνέντευξη και στις προσλήψεις στον Ο.Λ.Π.. Η απόλυτη «γαλάζια» συνέντευξη θα εφαρμοστεί και για τους «δραγάτες με τα μπλε», τους αλήστου μνήμης αγροφύλακες, που σαν βρικόλακες εμφανίζονται και πάλι και που το ΠΑ.ΣΟ.Κ. υπόσχεται και δεσμεύεται ότι θα τους καταργήσει ξανά, εάν προλάβουν να επανέλθουν πριν από τις εκλογές.
      Εκεί, όμως, που προετοιμάζεται το μεγαλύτερο σκάνδαλο, είναι στη Δ.Ε.Η. Μιλάμε για διαγωνισμό για δύο χιλιάδες τριάντα τρεις θέσεις. Αναμένεται ότι οι υποψήφιοι θα ξεπεράσουν τις εκατό χιλιάδες. Εκατό χιλιάδες όμηροι της Νέας Δημοκρατίας. Η συνέντευξη θα γίνει με συντελεστή από 0,50 έως 1,50, δηλαδή μπορεί να ανατρέψει σε ποσοστό 100% τη σειρά κατάταξης. Ένα πτυχίο με βαθμό δέκα (10), μετά τη συνέντευξη μπορεί να γίνει πέντε (5). Και ένα πτυχίο με βαθμό πέντε (5), μετά τη συνέντευξη μπορεί να γίνει επτάμισι (7,5). Ο αριστούχος φεύγει, ο «ράμπο» μπαίνει. 
      Πέρα, όμως, από τη διαγωνιστική παρωδία των «γαλάζιων» συνεντεύξεων, ακούστε τι άλλες επίσης απαράδεκτες μεθοδεύσεις -και πολλές φορές ποινικά κολάσιμες- χρησιμοποιούν για να τακτοποιούν «ημέτερους». Στα νοσοκομεία «Ελπίς» και «Σισμανόγλειο» έγινε παραποίηση των στοιχείων των διαγωνιζομένων. Το Α.Σ.Ε.Π. τους έπιασε και τους έστειλε στον εισαγγελέα. 
      Στο διαγωνισμό για τους φρουρούς της Τράπεζας της Ελλάδος, οι αριστούχοι καταποντίστηκαν και οι τελευταίοι αρίστευσαν. Το θέμα έφθασε επίσης στον εισαγγελέα.
      Στις προσλήψεις του Ο.Λ.Π., παραποιήθηκαν στοιχεία των υποψηφίων και το Α.Σ.Ε.Π. ζήτησε ακύρωση των πινάκων κατάταξης. 
      Στις προσλήψεις στην Ε.Θ.Ε.Λ., καταγγέλθηκε κύκλωμα και μίζες για πλαστά στοιχεία. Και αυτό το θέμα αποτελεί πλέον αντικείμενο δικαστικής έρευνας. Πάλι στις προσλήψεις στην Ε.Θ.Ε.Λ., αντικατέστησαν τον Πρόεδρο της Επιτροπής Προσλήψεων, γιατί δεν ήταν πρόθυμος να «κάνει τα στραβά μάτια» στον εικονικό έλεγχο των δικαιολογητικών. 
      Στο Κέντρο Ελέγχου Πρόληψης Νοσημάτων, έγιναν προσλήψεις χωρίς έγκριση και εκτός Α.Σ.Ε.Π. και στη συνέχεια, έγινε  παράνομη μετατροπή των συμβάσεων αυτών σε αορίστου χρόνου. 
      Στο Υπουργείο Πολιτισμού, η αρμοδιότητα για πρόσληψη ωρομίσθιου προσωπικού αφαιρέθηκε από τους Εφόρους Αρχαιοτήτων και ανατέθηκε στους Γενικούς Διευθυντές, δηλαδή σε πρόσωπα άμεσα ελεγχόμενα από την πολιτική ηγεσία. 
      Στο Υπουργείο Τουριστικής Ανάπτυξης, προβλέφθηκε με το ν. 3498/2006 –ακούστε- η πρόσληψη υπαλλήλων εκτός Α.Σ.Ε.Π. και χωρίς κριτήρια, με εφαρμογή του ν. 1958/1991. Πήγαμε μόνο δεκαέξι χρόνια πίσω! 
      Στο Υπουργείο Μεταφορών και Επικοινωνιών, προβλέφθηκε με το νομοσχέδιο για τα slots η στελέχωση της νέας ανεξάρτητης αρχής με υπαλλήλους που προσλαμβάνονται εκτός Α.Σ.Ε.Π., με αποφάσεις μόνο του Υπουργού Μεταφορών και Επικοινωνιών. 
      Σε όλα αυτά, μπορείτε να προσθέσετε και τις δεκαεπτά Δ.Ε.Κ.Ο. που βγήκαν ουσιαστικά εκτός Α.Σ.Ε.Π. τις παραμονές των τοπικών εκλογών, ενώ είχαν προηγηθεί άλλες έξι Δ.Ε.Κ.Ο. μερικούς μήνες πριν, δηλαδή συνολικά είκοσι τρεις Δ.Ε.Κ.Ο. εκτός Α.Σ.Ε.Π..
      Να προσθέσετε, επίσης, τις δεκάδες χιλιάδες προσλήψεις συμβασιούχων που γίνονται εν κρυπτώ, χωρίς προκηρύξεις, χωρίς κριτήρια, εκτός Α.Σ.Ε.Π., προσλήψεις συμβασιούχων που αντικαθιστούν τους απολυόμενους συμβασιούχους, αυτούς τους οποίους υποσχεθήκατε ότι θα μονιμοποιήσετε. Όμως, αντί να τους μονιμοποιήσετε, τους απολύετε και μάλιστα αφήνετε και απλήρωτους μερικές χιλιάδες από αυτούς, παρά τις δικαστικές αποφάσεις. 
      Κυρίες και κύριοι συνάδελφοι, ο κατάλογος των «γαλάζιων» μεθοδεύσεων είναι μακρύς. Το σύστημα Α.Σ.Ε.Π. έχει διαλυθεί από την Κυβέρνηση της Νέας Δημοκρατίας. Απαξιώσατε έναν εθνικό θεσμό, τον απογυμνώσατε από τις αρμοδιότητές του, τον εγκαταλείψατε χωρίς προσωπικό, τον υπονομεύσατε συνειδητά και συστηματικά. 
      Χαρακτηριστική είναι η μεθόδευση της έγκρισης της απαράδεκτης προκήρυξης για τις προσλήψεις στη Δ.Ε.Η. Απαξιώσατε μία μεγάλη κατάκτηση του ελληνικού λαού. 
      Απαξιώσατε ένα αντικειμενικό σύστημα προσλήψεων, που δεν αναγνώριζε ούτε προτιμούσε κόμματα και χρώματα. 
      Εσείς κατασκευάσατε ένα άδικο, «γαλάζιο» σύστημα προσλήψεων. Οι διαδικασίες των προσλήψεων επιστρέφουν στο παρελθόν, στο αλησμόνητο παρελθόν της Δεξιάς, στον κομματάρχη που διορίζει, στο χωροφύλακα και στον αγροφύλακα που υποδεικνύουν.
      Καταπατήσατε ως Κυβέρνηση όλες τις προεκλογικές σας δεσμεύσεις. Απορρίψατε ακόμη και την πρόταση νόμου που υπέβαλε το ΠΑ.ΣΟ.Κ. για τις προσλήψεις στο δημόσιο και ευρύτερο δημόσιο τομέα και για την ενίσχυση του ΑΣΕΠ.
      Σας θυμίζουμε τι σας προτείναμε: Κατάργηση της διαβλητής βαθμολογούμενης συνέντευξης. Υποχρεωτική και κατά προτεραιότητα κάλυψη των αναγκών του Α.Σ.Ε.Π. σε προσωπικό. Υπαγωγή στο Α.Σ.Ε.Π. όλων των προσλήψεων, όχι μόνο του δημοσίου, αλλά και του ευρύτερου δημόσιου τομέα -και του Ο.Τ.Ε. συμπεριλαμβανομένου- χωρίς τις γνωστές εξαιρέσεις που εισήγαγε η Κυβέρνησή σας. Τριετή προγραμματισμό προσλήψεων για το δημόσιο και τον ευρύτερο δημόσιο τομέα. Υπαγωγή στον έλεγχο του Α.Σ.Ε.Π. όλων των συμβάσεων έργου και επιλογή των συμβασιούχων υποχρεωτικά με αντικειμενικά κριτήρια. Γενικευμένη απαγόρευση της απασχόλησης με έμμεσο εργοδότη στο δημόσιο και στον ευρύτερο δημόσιο τομέα. Υποχρεωτική τήρηση ηλεκτρονικού πίνακα όλου του απασχολούμενου προσωπικού, με οποιαδήποτε συμβατική σχέση και αν απασχολείται, από όλους τους φορείς και τις υπηρεσίες του δημοσίου και του ευρύτερου δημόσιου τομέα, με σκοπό την πλήρη διαφάνεια διά της πρόσβασης οποιουδήποτε στους πίνακες αυτούς μέσω του διαδικτύου. 
      Τα απορρίψατε όλα, πριν ακόμα συζητηθούν στη Βουλή. Τέτοιο είναι το πάθος με τις «γαλάζιες» συνεντεύξεις και τις «γαλάζιες» προσλήψεις; Να το θεωρήσουμε πάθος αθεράπευτο; 
      Παραβιάζετε τις αρχές της αξιοκρατίας και της αντικειμενικότητας. Εφαρμόζετε ένα οργανωμένο κυβερνητικό σχέδιο για προσλήψεις «ημετέρων» από τα παράθυρα. 
      Μια λύση υπάρχει, το επαναλαμβάνουμε: Τις  μεθοδεύσεις σας αυτές να τις κρίνει ο ελληνικός λαός, να μιλήσει ο ελληνικός λαός. Ζητάμε και θα ζητάμε εκλογές τώρα. Το ΠΑ.ΣΟ.Κ. ζητάει εκλογές τώρα. Με τις εκλογές και εσείς θα μάθετε την αλήθεια και η αλήθεια θα σας κάνει να νιώσετε ελεύθεροι.
      Θέλω να τελειώσω μ’ ένα γεγονός που συνέβη σήμερα, κυρίες και κύριοι συνάδελφοι. Σε όλες τις σημερινές εφημερίδες, κατά διαβολική υποθέτω σύμπτωση –δεν εξηγείται αλλιώς- υπάρχει ολοσέλιδη καταχώρηση-διαφήμιση του Ο.Τ.Ε. Τι έχουν το θράσος να διαφημίζουν; «Ο.Τ.Ε., δημιουργούμε την ψηφιακή Ελλάδα».
      Ποια ψηφιακή Ελλάδα, κύριε Υπουργέ; Το ξέρετε ότι δεν έχουμε ούτε νομοθετικό πλαίσιο για την ψηφιακή ραδιοτηλεόραση; Ξέρετε ότι είμαστε τελευταίοι σε όλη την Ευρώπη στο διαδίκτυο; Ξέρετε ότι δεν έχει γίνει απολύτως τίποτα για την ευρυζωνικότητα; Να, ένα θέμα που είναι δικό σας.
      Γιατί δεν έχετε αναθέσει τρία χρόνια τα έργα για τις ευρυζωνικές υποδομές στην περιφέρεια; Έτοιμες προκηρύξεις παραλάβατε από το ΠΑ.ΣΟ.Κ. Τρία χρόνια δεν έχετε καταφέρει ούτε να το αναθέσετε, όχι να ρίξετε έστω και ένα μέτρο ευρυζωνικών υποδομών στην περιφέρεια.
      Κύριε Φώλια, θα περιμένω  να σας ακούσω με προσοχή και δεν θέλω να πιστεύω ότι ειρωνεύεστε αυτά τα οποία λέω, γιατί ξέρω πολύ καλά τι λέω. 
      Θέλουμε να ελπίζουμε –είμαστε βέβαιοι- ότι αυτή η προσπάθεια του Ο.Τ.Ε. να πνίξει το σημερινό θέμα με  ολοσέλιδες καταχωρήσεις στις εφημερίδες, δεν θα περάσει. 
      Προσωπικά είμαι βέβαιος ότι το σύνολο των εφημερίδων αύριο θα έχουν εκτενές ρεπορτάζ από τη σημερινή μας ερώτηση για να αναδείξουν την αθλιότητα των προσλήψεων που έγιναν στον Ο.Τ.Ε..
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
      Το λόγο έχει ο επερωτών κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, ο εισηγητής της Αξιωματικής Αντιπολίτευσης απέδειξε πλήρως την ακρίβεια του περιεχομένου της συζητούμενης επερώτησης. Δεν έχω να προσθέσω τίποτα σχετικά. Όμως, με την ευκαιρία θα διευρύνω τη συζήτηση γενικότερα για την πολιτική της Κυβέρνησης στο θέμα των προσλήψεων, πέραν του Ο.Τ.Ε.. Πολιτική η οποία είναι άκρως ρουσφετοκρατική και καταστροφική. 
      Πριν λίγες μέρες έδωσα στη δημοσιότητα πίνακες που περιέχουν κατά Υπουργείο και κατά κατηγορία προσωπικού τον αριθμό των προσλήψεων που η Κυβέρνηση διά της τριμελούς επιτροπής ενέκρινε από τις εκλογές του 2004 έως 28/12/2006. Οι πίνακες αυτοί, τους οποίους θα καταθέσω για τα Πρακτικά, προκύπτουν από επεξεργασία των εγκριτικών αποφάσεων που κατέθεσε η Κυβέρνηση κατόπιν διαδοχικών αιτήσεών μου. Από τους πίνακες αυτούς  προκύπτει ότι η Κυβέρνηση ενέκρινε εβδομήντα χιλιάδες τετρακόσιες εβδομήντα οκτώ προσλήψεις μονίμου προσωπικού, κυρίως εκπαιδευτικών. Ουδείς ψόγος έως εδώ. Παράλληλα ενέκρινε πενήντα έξι χιλιάδες σαράντα μία προσλήψεις με συμβάσεις ορισμένου χρόνου. Το πιο σημαντικό και φαύλο ταυτόχρονα είναι το γεγονός ότι η Κυβέρνηση το ίδιο διάστημα ενέκρινε ενενήντα μία χιλιάδες διακόσιες σαράντα επτά συμβάσεις μίσθωσης έργου, συνήθως με διάρκεια ενός έτους. 
      Για τους μη γνωρίζοντες γνωστοποιώ και για τους γνωρίζοντες υπενθυμίζω ότι οι συμβάσεις έργου υπογράφονται από το φορέα που εισπράττει την έγκριση με οποιαδήποτε φυσικά πρόσωπα, χωρίς απολύτως καμία διαδικασία, δηλαδή προκήρυξη, διαγωνισμό, έλεγχο Α.Σ.Ε.Π.. Πρόκειται για αμιγώς πελατειακή σχέση. 
      Τον πρώτο καιρό η Κυβέρνηση ισχυριζόταν ότι προέβαινε στις εγκρίσεις συμβάσεων έργου, δήθεν, για να συμπληρώσουν χρόνο για μονιμοποίηση οι συμβασιούχοι της εποχής της διακυβέρνησης από το ΠΑ.ΣΟ.Κ. Είναι γνωστό ότι μονιμοποιήθηκαν περίπου τριάντα οκτώ χιλιάδες συμβασιούχοι. Και η Κυβέρνηση στη σχεδόν τριετή θητεία έχει εγκρίνει, όπως προείπα, ενενήντα μία χιλιάδες διακόσιες σαράντα επτά συμβάσεις έργου και πενήντα έξι χιλιάδες σαράντα μία συμβάσεις ορισμένου χρόνου. Δηλαδή η Κυβέρνηση εξακολουθεί έως  και πρόσφατα να εγκρίνει τέτοιες συμβάσεις, όπως προκύπτει και από τον πίνακα των τελευταίων μηνών, Αύγουστος-Δεκέμβριος, που επίσης θα καταθέσω. Έτσι, δημιουργεί νέα γενιά συμβασιούχων προφανώς από δικά της παιδιά, τα οποία σύντομα συμπληρώνουν χρόνο μονιμοποίησης με βάση τη γνωστή οδηγία ή πιστώνονται με μόρια εμπειρίας ιδιαιτέρως χρήσιμα σε προσλήψεις μονίμου προσωπικού. 
      Αν στην κατηγορία των συμβασιούχων έργου προστεθούν και οι συμβασιούχοι ορισμένου χρόνου, οι οποίοι επίσης μοριοδοτούνται για την εμπειρία τους, γίνεται σαφές ότι τα νέα παιδιά που ενδεχομένως επιθυμούν να διαγωνιστούν για μία θέση στο στενό ή ευρύτερο τομέα, δεν έχουν καμία τύχη, διότι οι θέσεις, είτε θα έχουν καλυφθεί με μονιμοποιήσεις συμβασιούχων είτε θα καλυφθούν από πριμοδοτούμενους συμβασιούχους. 
      Θα καταθέσω στα Πρακτικά δύο εγκριτικές αποφάσεις που αφορούν στην ΕΡΤ ΑΕ. Η μία υπογράφηκε στις 3/11/2006 και η δεύτερη στις 30/11/2006, δηλαδή με διαφορά είκοσι επτά ημερών. Η πρώτη εγκρίνει χίλιες διακόσιες ογδόντα πέντε συμβάσεις έργου για ενάμιση χρόνο και η δεύτερη χίλιες διακόσιες σαράντα επτά συμβάσεις έργου για τρεις μήνες. Και οι δύο για το ίδιο, δήθεν, έργο που είναι διαρκείας, δηλαδή προετοιμασία, σύνταξη, εκτύπωση και διανομή του γνωστού περιοδικού που διαχρονικά εκδίδεται «ΡΑΔΙΟΤΗΛΕΟΡΑΣΗ»  και συναφείς εργασίες, λες και όλες αυτές οι εργασίες δεν υποκρύπτουν κάλυψη παγίων και διαρκών αναγκών. 
      (Στο σημείο αυτό ο Βουλευτής κ. Σωκράτης Κοσμίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Κυρίες και κύριοι συνάδελφοι, θα κλείσω με δύο επισημάνσεις. Πρώτον, έχουν παρέλθει οκτώ μήνες, αφότου η Αξιωματική Αντιπολίτευση κατέθεσε πρόταση νόμου για τη διαφάνεια και την αξιοκρατία στις προσλήψεις. Κύριο αντικείμενο της πρότασης είναι η συνέντευξη ως κριτήριο κατάταξης και οι συμβάσεις έργου. Για τις συμβάσεις αυτές προτείνονται αντικειμενικά κριτήρια και έλεγχος του Α.Σ.Ε.Π.. Αν η πρόταση γίνει δεκτή, κανένας φορέας δεν θα ζητάει στο μέλλον συμβάσεις έργου, τα σχετικά αιτήματα θα μηδενιστούν, διότι δεν  θα ισχύει πια το ρουσφέτι. Αν και η έκθεση του Γενικού Λογιστηρίου του Κράτους έχει κατατεθεί από το καλοκαίρι του 2006, η πρόταση αυτή δεν εισάγεται για συζήτηση. 
      Δεύτερη και τελευταία επισήμανση. Το γεγονός ότι στην τελευταία ετήσια έκθεσή του για το 2005 το Α.Σ.Ε.Π. επαναλαμβάνει την πρότασή του, η οποία συμπίπτει με την πρόταση του ΠΑ.ΣΟ.Κ.. Τη διαβάζω «Ως εκ τούτου καθίσταται αναγκαία όσο ποτέ η νομοθετική ρύθμιση που έχει προταθεί από το Α.Σ.Ε.Π., να υπαχθούν οι συμβάσεις έργου με φυσικά πρόσωπα στη διαδικασία του άρθρου 21 του ν. 2190/94 (προσωπικό προσκαίρων αναγκών) ή σε άλλη αντικειμενική διαδικασία υπό τον έλεγχο του Α.Σ.Ε.Π.». 
      Κυρίες και κύριοι συνάδελφοι, είναι σαφές ότι η Κυβέρνηση αντί να διαμορφώσει πολιτική για αξιοκρατικές και χρήσιμες προσλήψεις, επιστρέφει τη χώρα στην εποχή του πελατειακού κράτους. Αυτή την τακτική την καταδικάζουμε με έμφαση. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοσμίδη. 
      Το λόγο έχει ο κ. Παπαγεωργίου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κύριοι συνάδελφοι, η Κυβέρνηση της Νέας Δημοκρατίας που μόλις χθες έλαβε ψήφους εμπιστοσύνης χάρη της κοινοβουλευτικής της πλειοψηφίας που η παράταξή της ασφαλώς διαθέτει στη Βουλή προσποιείται και για να το πούμε απλά καμώνεται ότι δεν αντιλαμβάνεται ότι αυτή η πλειοψηφία δεν έχει σήμερα καμία αντιστοίχιση στην εμπιστοσύνη, τη βούληση και την αποδοχή του ελληνικού λαού. Όμως, το γνωρίζει πάρα πολύ καλά ότι έχει από πολλού χρόνου και μάλιστα ανεπιστρεπτί απωλέσει και χάσει την ουσιαστική δεδηλωμένη, δηλαδή, την εμπιστοσύνη και την αποδοχή του ελληνικού λαού και μόλις χθες ο κύριος Πρωθυπουργός, όταν σύσσωμο το ΠΑ.ΣΟ.Κ. και με επικεφαλής τον Πρόεδρό του το Γιώργο Παπανδρέου, ζήτησε αυτό που επιβάλλουν τα αδιέξοδα της χώρας, δηλαδή, την άμεση προσφυγή στις εκλογές και στις κάλπες, η άνεση που συνήθως επεδείκνυε αντιμετωπίζοντας όλο αυτό το ζήτημα της εκλογολογίας, σ’ αυτήν τη χθεσινή συζήτηση, κύριοι συνάδελφοι, ήταν μια χαμένη και μια ξεχασμένη γι’ αυτόν υπόθεση, γιατί αυτό το είδε και το αντελήφθη όλος ο ελληνικός λαός. Η αμήχανή του, άλλωστε, απάντηση ότι οι εκλογές θα γίνουν στην ώρα τους αποδεικνύει το πώς ο ίδιος και η παράταξή του αισθάνεται την ήττα που επέρχεται στις εκλογές και που έχει δρομολογηθεί χωρίς κανένα περιθώριο αντίδρασης. Ούτε τόλμησε να σηκώσει το γάντι και να οδηγήσει τη χώρα άμεσα σε εκλογές. Μη μου πείτε τώρα ότι το πρόβλημα του ελληνικού λαού είναι, εν πάση περιπτώσει, αυτή η περιβόητη συνταγματική Αναθεώρηση, που θα σας θυμίσω στην Αίθουσα αυτή, γιατί φαίνεται ότι το ξεχάσατε, την επινοήσατε και την εφηύρατε όταν συζητιόταν ο περσινός προϋπολογισμός για να οδηγήσετε και να παραπλανήσετε την κοινή γνώμη από τα καυτά προβλήματα και για τα όσα προέβλεπε ο προϋπολογισμός για το μέσο Έλληνα και τα προβλήματά του τα οικονομικά που μέρα με τη μέρα περισσότερο αντιμετωπίζει. 
      Αντί, λοιπόν, να σηκώσει το γάντι ο κύριος Πρωθυπουργός προτίμησε να απαντήσει αδιάφορα, αόριστα και θα έλεγα και αμήχανα ότι οι εκλογές θα γίνουν στην ώρα τους. Και η περιβόητη εμμονή του στις αξίες και στους θεσμούς πού πήγε άραγε, όταν κάθε φορά μας επαναλάμβανε ότι οι εκλογές θα γίνουν στο τέλος της τετραετίας; Προφανώς αντιλαμβάνεται τα αδιέξοδα και νομίζει μέσα στην αμηχανία του, όπως και εσείς, ότι ψάχνει την κατάλληλη στιγμή για να τις κάνει. 
     Δεν έχετε πλέον την αντιστοίχηση ανάμεσα στην ψήφο του λαού και την κυβερνητική πλειοψηφία που έχετε τώρα, γιατί ομολογείστε το, παραδεχθείτε αυτό που αντιλαμβάνονται όλοι, ότι άλλα είχατε υποσχεθεί και χάριν της υποσχέσεως αυτής κερδίσατε τις εκλογές, θα έλεγα ότι υφαρπάξατε, σχεδόν κλέψατε την ψήφο του ελληνικού λαού. Και για να μη σπεύσετε να μου πείτε ότι ασχημονώ, σας λέω ότι όταν τάξατε τα πάντα και άλλα υποσχεθήκατε και άλλα κάνατε, είναι ασφαλώς δεδομένο ότι παραπλανήσατε τους ψηφοφόρους να σας ψηφίσουν. Αν τους λέγατε την αλήθεια, αν τους λέγατε τα έργα και τις ημέρες σας που θα ακολουθούσαν, συγχωρέστε με που θα σας το πω έτσι απλά, όχι απλά δεν θα σας ψήφιζαν αλλά δεν θα βρίσκατε ούτε τη δική σας ψήφο στην κάλπη. Ή ίσως να βρίσκατε την ψήφο των «γαλάζιων» παιδιών, στους οποίους είχατε υποσχεθεί ότι μέσα απ’ όλα τα ζητήματα και τις αδιαφάνειες στις προσλήψεις και τη «γαλάζια» συνέντευξη θα τους διορίζατε. 
     ΑΠΟΣΤΟΛΟΣ ΚΩΣΤΟΠΟΥΛΟΣ: Ήταν να τα πείτε χθες αυτά και τα λέτε σήμερα.  
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Βλέπετε ότι οι Βουλευτές, χάριν των επί μακρών ρητορευόντων Υπουργών σας στην προσπάθειά τους να ωραιοποιήσουν την κατάσταση, δεν έχουν τη δυνατότητα να μιλήσουν. Και αντιλαμβάνεστε ότι μίλησαν ελάχιστοι Βουλευτές. 
     Σας το ξαναλέγω, λοιπόν, ότι ένας βασικός λόγος και πεδίο και αιτία που ξεγελάσατε τον ελληνικό λαό, είναι το ζήτημα της οικονομικής κατάστασης του Νεοέλληνα και η εργασία. Αυτά τα δύο συνδέονται. Υποσχεθήκατε καλύτερες ημέρες και αντ’ αυτού έχουμε πλέον τους περισσότερους Έλληνες να οδηγούνται στα πλαίσια της φτώχιας και να δημιουργούνται ζητήματα. 
     Αντιλαμβάνεστε, λοιπόν, ότι σε μια τέτοια κατάσταση, το ιερό δικαίωμα του ‘Έλληνα πολίτη, του νέου αυτού που παίρνει τα πτυχία και αγωνίζεται, είναι τα προσόντα του να λαμβάνονται υπ’ όψιν και όχι να φαλκιδεύονται και όχι να τίθενται στο πυρ το εξώτερο από τη λαίλαπα της «γαλάζιας» συνέντευξης. 
     Κύριοι συνάδελφοι, μας λέτε για ανταγωνισμό και οικονομία δυνατή και μάλιστα για τον Ο.Τ.Ε., που είναι μια από τις μεγαλύτερες επιχειρήσεις παγκοσμίως και η πιο δυνατή ίσως επιχείρηση στα Βαλκάνια στον τομέα των τηλεπικοινωνιών.
     Κύριε Υπουργέ, βεβαίως μου κάνει εντύπωση και κάτι άλλο εδώ, η προσπάθειά σας να υποβαθμίσετε αυτήν τη συζήτηση. Εμείς την απευθύναμε στους Υπουργούς Μεταφορών, Οικονομίας και βεβαίως και στον Υπουργό Εσωτερικών και βεβαίως θα περιμέναμε εδώ τουλάχιστον τον Υπουργό Οικονομίας ή τον Υπουργό Μεταφορών. Ίσως να φταίνε και οι διαφωνίες τους που έχουν για τον Ο.Τ.Ε. και κανείς απ’ αυτούς δεν παραβρίσκεται σ’ αυτήν την Αίθουσα. Δεν θέλετε να πάρετε τους ικανούς, εκείνους που αξίζουν πραγματικά σ’ ένα πλαίσιο ανταγωνιστικής οικονομίας όπου οι τηλεπικοινωνίες γίνονται βορά, εξαγορά και ανταγωνισμών, όπως διαβάζουμε στον Οικονομικό Τύπο αντί «να παίρνετε τους καλύτερους», «παίρνετε εκείνους που ξέρουν που είναι ο Ο.Τ.Ε.» όπως είπε ο συνάδελφος και εισηγητής κ. Ρόβλιας, «να ξέρουν πως είναι το κτίριο», «να ξέρουν πόσα αδέλφια είναι» κ.ο.κ.. Με αυτούς θα πάτε αυτόν τον οργανισμό μπροστά; Έτσι θα αντέξει στον ανταγωνισμό, αγαπητοί συνάδελφοι της Νέας Δημοκρατίας;
     Θα ήθελα ακόμα να σας πω ότι είναι προσβλητικό αυτό που κάνετε όχι μόνο στο συνταγματικά κατοχυρωμένο δικαίωμα του Έλληνα στην εργασία αλλά και σε αυτούς τους είκοσι επτά χιλιάδες ανθρώπους που πήγαν εκεί να διαγωνιστούν, δηλαδή, ένας στους είκοσι επτά. Οι υπόλοιποι είκοσι έξι –περίπου- δεν γνώριζαν τι βαθμό πήραν, αν με τα προσόντα τους κατετάγησαν και πού. Δύο τηλέφωνα δεν απαντούσαν μονίμως, χωρίς να ακούγεται κανείς και μιλούσαν συνεχώς. Η «γαλάζια» συνέντευξη η οποία ακολούθησε,  ήταν για τη στάχτη στα μάτια των προσερχόμενων να προσληφθούν, ενώ είχατε αποφασίσει να προσλάβετε όσους είχαν ισχυρή κομματική στήριξη, όσους είχαν γαλάζιο παρελθόν και βέβαια γαλάζιο παρεμβαίνοντα, «μπάρμπα στην Κορώνη», ο οποίος θα εγγυάτο το γαλάζιο φρόνημα του διαγωνιζομένου! 
      Κυρίες και κύριοι συνάδελφοι, επειδή βλέπω ότι δεν έχω πολύ χρόνο, θα ήθελα να σας πω ότι πλέον έχετε δύο βασικές υποχρεώσεις. Αν θέλετε να περισώσετε τα ψήγματα από τη χαμένη αξιοπιστία σας, ένα έχετε να κάνετε, αν βέβαια προλαβαίνετε. 
      Πρώτον, να καταργήσετε τη γαλάζια συνέντευξη. Όσους βολέψατε βολέψατε, στην Πυροσβεστική, στο σωφρονιστικό σύστημα, στον Ο.Λ.Π., στους επαγγελματίες οπλίτες κ.ο.κ..
      Δώστε σε όλους του Έλληνες και τις Ελληνίδες την ευκαιρία να αγωνίζονται με ίσα προνόμια για μια θέση στον ήλιο της εργασίας και της ατομικής εξέλιξης. 
      Και το δεύτερο το πιο σημαντικό και πιο αναγκαίο, και τελειώνω με αυτό, κύριε Πρόεδρε, που έχετε να κάνετε, είναι: προσφύγετε σε εκλογές για να αντιληφθείτε ότι όσα σας λέμε εμείς εδώ θα σας τα πει και ο ελληνικός λαός με την ψήφο του. Και όσο και αν κατά τα άλλα, συμπαθέστατε και αγαπητέ κύριε Ανδρεουλάκο, έχετε αυτήν την ολύμπια ηρεμία και αυτήν, εν πάση περιπτώσει, την διά του μειδιάματός σας – είναι χαρακτηριστικό όλων των Υπουργών σας – άνεση, θα ξαναεπιστρέψετε και πολύ γρήγορα στα έδρανα της αντιπολίτευσης όπου και σας αγάπησαν και τα αγαπήσατε επί μακρόν. Η χώρα χρειάζεται μία άλλη πολιτική, μία άλλη λογική, μία άλλη πορεία, ένα καλύτερο μέλλον και αυτό μπορεί να το εγγυηθεί μία άλλη κυβέρνηση που δεν είναι άλλη από την αυριανή κυβέρνηση του ΠΑ.ΣΟ.Κ. με Πρωθυπουργό τον Πρόεδρό μας το Γιώργο τον Παπανδρέου.
(Χειροκροτήματα από την πτέρυγα του ΠΑ.ΣΟ.Κ.).
      ΠΡΟΕΔΡΕΥΩΝ (Γεώργιος Σούρλας): Πάντως για τους Βουλευτές τους μη Υπουργούς τα έδρανα της αντιπολιτεύσεως είναι τα καλύτερα.
      Το λόγο έχει ο συνάδελφος κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αγαπητοί συνάδελφοι, σήμερα συζητάμε ένα από τα σοβαρότερα θέματα της ελληνικής κοινωνίας. Σήμερα συζητάμε ένα θέμα που απασχολεί σχεδόν κάθε ελληνική οικογένεια. Τις προσλήψεις στον Ο.Τ.Ε. και στον ευρύτερο δημόσιο τομέα. 
      Ενθυμούμαι προεκλογικά, κύριοι συνάδελφοι, τα συνθήματα της Νέας Δημοκρατίας. Είχε υποσχεθεί σχεδόν τα πάντα στους πάντες. Εκείνα που με ανησύχησαν ήταν δύο πράγματα. Ένα το ότι θα καταργήσουν το Α.Σ.Ε.Π., που στην ουσία έκλεινε το μάτι πονηρά σε όλους τους Έλληνες. Ποιο ελληνικό σπίτι δεν θέλει να διορίσει το παιδί του στο δημόσιο; Και η άλλη υπόσχεση ήταν ότι θα καταργήσουν το Σ.Δ.Ο.Ε.. Αυτά τα δύο ήταν ίσως εκείνα που εξαπάτησαν χιλιάδες Έλληνες πολίτες.
      Το είπε μία υποψήφια στο Λεκανοπέδιο και ο κ. Πολύδωρας, ο σημερινός Υπουργός Δημόσιας Τάξης, ο οποίος το πήρε πίσω. Ομως όλοι οι γονείς αυτοί που αγωνιούν να βάλουν τα παιδιά τους σε μία θέση στο δημόσιο είπαν ότι κάτσε αυτοί θα τα καταφέρουν στο τέλος. Και εξαπατήθηκαν και ψήφισαν τη Νέα Δημοκρατία.
      Έγιναν εκλογές και τις κέρδισε η Νέα Δημοκρατία. Ο κ. Πολύδωρας τόλμησε – και θέλω να το υπενθυμίσω αυτό στους συναδέλφους της Νέας Δημοκρατίας – να σηματοδοτήσει το συνέδριό σας μ’ αυτήν την ιστορία με τα δέκα χιλιάδες τόσα παιδιά που είπε ότι ήταν στο ψυγείο και πρέπει να βγουν από το ψυγείο. Αυτό έμεινε σε κάθε σύνεδρο της Νέας Δημοκρατίας αποχωρώντας από το συνέδριο. Δηλαδή τα παιδιά της Νέας Δημοκρατίας που ήταν στο ψυγείο και έπρεπε να βγουν από αυτό. 
      Φθάσατε να χρησιμοποιείτε διάφορα κόλπα και τελικά καταλήξατε στη «γαλάζια» συνέντευξη.
      Αγαπητοί συνάδελφοι της Νέας Δημοκρατίας, ξέρω ότι έχετε στα γραφεία σας τρεις – τέσσερις χιλιάδες βιογραφικά σημειώματα για διορισμού. 
      Δεν αντιδράτε σ΄ αυτά που γίνονται; Δέχεστε αυτήν την κατάσταση; Σας ερωτώ. Δεν καταλαβαίνετε ότι όλα αυτά που συμβαίνουν σ΄ όλες τις υπηρεσίες - ακούστηκε από τους συναδέλφους για τους επαγγελματίες οπλίτες, για τον Ο.Σ.Κ., για τον Ο.Λ.Π. μάλιστα εδώ παρενέβη το Α.Σ.Ε.Π., για τη Δ.Ε.Η. που ήδη αυτή η ιστορία έρχεται, για το «ΕΛΠΙΣ», για το Σισμανόγλειο, όπου και εδώ παρενέβη ο εισαγγελέας και ακούστηκαν τα νούμερα των προσλήψεων από τότε που γίνατε Κυβέρνηση, που είπαν οι κύριοι συνάδελφοι και που είναι κάπου εκατόν πενήντα χιλιάδες συμβασιούχοι – τελικά θα αποβούν σε βάρος σας; 
      Έρχομαι στον Ο.Τ.Ε. Είκοσι επτά χιλιάδες αιτήσεις. Έχω εδώ την προκήρυξη και δεν καταλαβαίνω με ποιον τρόπο θα γίνουν οι προσλήψεις. Θα καταθέσω την προκήρυξη γιατί είναι ένα ωραίο κείμενο και διαβάστε την, κύριοι συνάδελφοι, για να δούμε αν θα καταλάβετε κάτι κι εσείς. Τετρακόσιες οκτώ θέσεις η πρώτη εκ των τεσσάρων προκηρύξεων. Διαβάστε την και αν καταλάβετε πώς μπαίνουν εδώ, με ποιον τρόπο μπαίνουν, εγώ ειλικρινά θα πω ότι είμαι τελείως μπουνταλάς. Δεν κατάλαβα τίποτα σχετικά με το πώς προσλαμβάνονται, πώς βαθμολογούνται, τι ποσοστό παίρνει αυτή η «γαλάζια» συνέντευξη. 
      Αγαπητοί συνάδελφοι, ακούσατε τις ερωτήσεις που υπεβλήθησαν στους ταλαίπωρους υποψήφιους; Φαντάζεστε πώς νιώθουν αυτά τα νέα παιδιά, τι απογοήτευση νιώθουν, τι μηνύματα στέλνουμε στη νεολαία μας; Ακούστε ερωτήσεις: «Έχεις γνωστούς στον Ο.Τ.Ε.;». «Μπορείς να εργάζεσαι αφού είσαι μητέρα δύο παιδιών;». «Πώς σου φαίνεται το κτήριο του Ο.Τ.Ε.;». «Σε πειράζει το ότι στον Ο.Τ.Ε. θα ασχολείσαι με χειρωνακτικές εργασίες;». 
      Βάσει αυτών των ερωτήσεων και των ανάλογων απαντήσεων που δόθηκαν πήραν βαθμολογία οι υποψήφιοι και κατετάγησαν. Πώς κατετάγησαν, τι σειρά πήραν, τι βαθμό πήραν, γιατί κόπηκαν όσοι κόπηκαν, πόσοι μπήκαν, ποιοι μπήκαν κανένας δεν ξέρει. Υπήρχε εκεί ένα τηλέφωνο, έπαιρναν τα ταλαίπωρα τα παιδιά και για ατέλειωτες ώρες περίμεναν να πάρουν απάντηση. Ουδεμία απάντηση. 
      Κύριε Πρόεδρε, εδώ πληρώνονται όλα. Είναι είκοσι έξι χιλιάδες τα παιδιά που δεν μπήκαν. Είκοσι έξι χιλιάδες οικογένειες σας περιμένουν στη γωνία γιατί δεν μπορούν να χωνέψουν τον τρόπο με τον οποίον αποκλείστηκαν τα παιδιά τους. Δεν ήταν ισότιμη πρόσβαση αυτή στο διαγωνισμό. 
      Θα σας πω κάτι που λέμε στην Κρήτη, αγαπητοί συνάδελφοι. Ένα βάζετε, πενήντα χάνετε και σε λίγο χάνετε και αυτόν που βάνετε. Μην το ξεχνάτε αυτό, αγαπητοί συνάδελφοι. Εδώ πληρώνονται όλα. Σπέρνετε ανέμους και θα θερίσετε θύελλες. 
      Μη νιώθετε τόσο σίγουροι με τις δημοσκοπήσεις που δεν είναι τίποτε άλλο παρά μία φωτογραφία της στιγμής. Όλα ανατρέπονται και αυτή η έπαρση και αυτή η αλαζονεία που φάνηκαν και χθες εδώ, σ’ αυτήν την Αίθουσα, καλό είναι να αντικατασταθούν από υπευθυνότητα και σοβαρότητα. 
      Αυτά σας τα λέει ένας άνθρωπος που θητεύει για χρόνια στο Κοινοβούλιο και που έτυχε από το 1993 μέχρι το 1998 να υποστεί τον «οδοστρωτήρα» -γιατί για μας ήταν «οδοστρωτήρας» κι ευτυχώς που τον ψήφισε το ΠΑ.ΣΟ.Κ.- το νόμο του Α.Σ.Ε.Π.. Ναι, ήταν «οδοστρωτήρας» για μας γιατί περάσαμε αιφνιδίως από το πελατειακό σύστημα σ’ ένα αξιοκρατικό σύστημα και είμαστε περήφανοι που φέραμε αυτόν το νόμο. Καθυστερημένα; Ναι, καθυστερημένα, όμως τον φέραμε και επικροτήθηκε απ’ όλον τον ελληνικό λαό κι εσείς με τερτίπια, με λοβιτούρες, με συνεντεύξεις τον έχετε καταστρατηγήσει. 
      Έχετε «λαβώσει» το Α.Σ.Ε.Π. και ήλθε η ώρα να αναλάβετε τις ευθύνες σας. Δεν δεχθήκατε την πρόταση νόμου που καταθέσαμε. Τουλάχιστον καταργήστε τη «γαλάζια» συνέντευξη. Για όνομα του Θεού! Τα παιδιά μας, οι νέοι μας περιμένουν άλλα μηνύματα από την Κυβέρνηση, από τα κόμματα, από μας εδώ, μέσα από το Κοινοβούλιο. Περιμένουν την ισότιμη πρόσβαση, την ίση πρόσβαση, την αξιοκρατία. Αυτό είναι το μήνυμα που θέλει η νεολαία, που θέλει ο ελληνικός λαός.
      Σας προκαλούμε να δώσετε αυτό το μήνυμα. Εν πάση περιπτώσει, εάν αντέξετε όσο αντέξετε, αυτό το μήνυμα θα σας το στείλει από την άλλη πλευρά ο ελληνικός λαός με την ψήφο του στις κάλπες οι οποίες θα σας τοποθετήσουν σ’ αυτά τα έδρανα, τα έδρανα της αντιπολίτευσης. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη.
      Αγαπητέ φίλε κύριε Σκουλάκη, ο εμπνευστής και ο βασικός συντάκτης του νόμου του Α.Σ.Ε.Π. έμεινε εκτός Βουλής. Αυτό το λέω έτσι απλά για να θυμόμαστε μερικά πράγματα.
      ΕΜΜΑΝΟΥΗΛ ΣΚΟΥΛΑΚΗΣ: Αυτό δεν λέει τίποτα.
      ΠΡΟΕΔΡΕΥΩΝ (Γεώργιος Σούρλας): Λέει πολλά.
      ΕΜΜΑΝΟΥΗΛ ΣΚΟΥΛΑΚΗΣ: Δηλαδή κι εσείς είστε υπέρ του πελατειακού συστήματος.
      ΠΡΟΕΔΡΕΥΩΝ (Γεώργιος Σούρλας): Όταν εισάγεις τέτοιους αξιοκρατικούς νόμους, φαίνεται ότι αυτοί δεν είναι τόσο αποδεκτοί από τη λαϊκή βάση. Αυτό όμως δεν σημαίνει ότι δεν πρέπει να συνεχίσουμε αυτήν την προσπάθεια.
      Το λόγο έχει ο κ. Καρχιμάκης.
     ΜΙΧΑΛΗΣ ΚΑΡΧΙΜΑΚΗΣ: Κυρίες και κύριοι συνάδελφοι, ακόμα αναζητώ στις ομιλίες των συναδέλφων της Νέας Δημοκρατίας τις τελευταίες τρεις μέρες, έστω και μια ουσιαστική αναφορά στο κυβερνητικό έργο. Δεν  υπήρξε απολύτως καμία. Ακόμα και ο ίδιος ο Πρωθυπουργός σας αναλώθηκε σε απρεπείς επιθέσεις κατά του ΠΑ.ΣΟ.Κ. όπως απρεπείς είναι και οι επιθέσεις της Κυβέρνησής του κατά του λαού αυτά τα τρία χρόνια του ψεύδους, της καταπάτησης των δικαιωμάτων των πολιτών και της οικονομικής αφαίμαξης. Μακάρι όμως η Κυβέρνηση της Νέας Δημοκρατίας να ήταν απλά και μόνο Κυβέρνηση του μηδενικού έργου. Είναι, δυστυχώς, και Κυβέρνηση της συνολικής διάλυσης και οπισθοδρόμησης. Με την υποκριτική ανοχή του Πρωθυπουργού η Κυβέρνηση Καραμανλή εκεί που θα έπρεπε να χτίζει, γκρεμίζει. Γκρεμίζει θεσμούς. Γκρεμίζει δημοκρατικές παραδόσεις. Γκρεμίζει τις κατακτήσεις του λαού μας. 
     Στον κατάλογο των θεσμικών παρεμβάσεών της κατά της διαφάνειας και υπέρ της κομματικοποίησης του κράτους, ξεχωριστή θέση καταλαμβάνει η «γαλάζια» συνέντευξη. Μια ακόμα καραμανλική επινόηση για να διαλυθεί και ο αξιοκρατικός θεσμός του Α.Σ.Ε.Π., αλλά και οι θεσμοί αντικειμενικότητας που κατοχυρώθηκαν ακόμα και εκεί όπου δεν υπεισέρχεται το Α.Σ.Ε.Π., αλλά όμως υπήρχε μια αντικειμενική διαδικασία κρίσης στις προσλήψεις όπως είναι ο Ο.Τ.Ε. Γιατί είναι πλέον προφανές η Κυβέρνηση αυτή απεχθάνεται την αξιοκρατία, τη βλέπει σαν εμπόδιο στην σταυροφορία της για την πλήρη άλωση του κράτους. 
     Η αξιοκρατία για την Κυβέρνηση Καραμανλή είναι έννοια μιας χρήσης. Την χρησιμοποιεί πριν τις εκλογές, για να  υφαρπάξει την ψήφο του λαού και μετά την πετάει. Στην θέση της βάζει τον αυταρχισμό, την αυθαιρεσία, την κυβερνητική παρανομία, τον εμπαιγμό του πολίτη. 
     Κοροϊδεύει η Νέα Δημοκρατία είκοσι επτά χιλιάδες υποψήφιους του Ο.Τ.Ε. Και γιατί όχι; Εδώ κορόιδεψε διακόσιους πενήντα χιλιάδες συμβασιούχους. Τους εμπαίζει. «Ελάτε να βρείτε στον Ο.Τ.Ε.» τους λέει και βγάζει προκηρύξει σαν αυτή που κατέθεσε ο συνάδελφος, κ. Σκουλάκης. Προσόντα πρόσληψης δεν εξειδικεύει. Γενικόλογες προκηρύξεις για να μπορούν οι «γαλάζιες» επιτροπές να εφαρμόσουν χωρίς δυσκολία το κομματικό τους φίλτρο. Τους περνά από συνέντευξη και όπως ορθά είπαν οι συνάδελφοί μου, τους ρωτάνε αν τους αρέσει το κτήριο, αν έχουν γνωστούς στον Ο.Τ.Ε. και μετά προφανώς τους έχουν κρίνει ανάλογα με τους γνωστούς που έχουν. 
     Απροκάλυπτα μεροληπτεί. Απροκάλυπτα υπονομεύει την αξιοκρατία και το Α.Σ.Ε.Π.. Απροκάλυπτα δίνει ρεσιτάλ αυθαιρεσίας και παρανομίας. Σε τέτοιο σημείο χλευασμού των θεσμών έχει φτάσει αυτή η Κυβέρνηση. Σε τέτοιο σημείο εμπαιγμού του πολίτη. Και σαν να μην έφτανε το φιάσκο της διαδικασίας των προσλήψεων και της συνέντευξης πολιτικών φρονημάτων, δεν δημοσιεύθηκαν καν ούτε τα συνολικά αποτελέσματα. Ρεσιτάλ αυθαιρεσίας. 
     Μιλάμε για την Κυβέρνηση «δεν παίρνω λογαριασμό, δεν δίνω λογαριασμό». Για μια Κυβέρνηση που κερνά ασύστολα τους ημετέρους και φουσκώνει τον λογαριασμό σε βάρος των πολιτών. Συζητάμε σήμερα για τα τερατουργήματα αναξιοκρατίας της Κυβέρνησης στο θέμα των προσλήψεων του Ο.Τ.Ε. Ελπίδες είκοσι επτά χιλιάδων υποψηφίων διαψεύστηκαν με αλαζονεία από μια κυβέρνηση που αναλώνει με αναξιοκρατικές και αδιαφανείς μεθόδους ό,τι βρει μπροστά της. 
      Το έγκλημα της «γαλάζιας» συνέντευξης διαπράττεται κατ’ εξακολούθηση. 
      Αναπάντητα μένουν ακόμα τα κοινοβουλευτικά ερωτήματά μας για τις σκανδαλώδεις προσλήψεις στον ΕΠ.ΟΠ.. 
      Ακόμα να μας εξηγήσουν οι κύριοι της Νέας Δημοκρατίας, τι θέση έχει σε μία δήθεν αξιοκρατική διαδικασία η ερώτηση «τι ομάδα είσαι», στο νέο Έλληνα και την Ελληνίδα που αναζητά μια ελπίδα να βρει δουλειά με την αξία του. Στερείτε τα όνειρα χιλιάδων νέων ανθρώπων να έχουν μία έντιμη, δίκαιη και αντικειμενική κρίση. 
      Ακόμα να μας δώσουν απαντήσεις για τα πλαστά πιστοποιητικά, που χρησιμοποιήθηκαν στους επαγγελματίες οπλίτες. Ουσιαστικά ακόμα και τις πλαστογραφίες ευλόγησε με την ανοχή του ο Πρωθυπουργός της δήθεν μηδενικής ανοχής στη διαφθορά. Και δεν μιλάμε μόνο για ευλογία. Μιλάμε για επιβράβευση. 
      Τραγικό παράδειγμα η Ε.Α.Β.. Σε ποια λογική διαφάνειας και αξιοκρατίας υπάκουε η διοίκηση της ΕΑΒ και η Επιτροπή Διαγωνισμού Προσλήψεων και διέρρευσαν τα θέματα με SMS για συγκεκριμένους ανθρώπους; Αυτή είναι η αναβάθμιση του Α.Σ.Ε.Π. για να ενισχύσετε την αξιοκρατία στις προσλήψεις; 
      Δυστυχώς αυτά επαγγελθήκατε. Και όχι μόνο αυτό. Επιβραβεύσατε τους έχοντες την ευθύνη της διαρροής. Τους πληρώσατε με 20.000.000 δραχμές περίπου, ενώ ήταν σε εξέλιξη Ε.Δ.Ε., δίνοντας το ντροπιαστικό μήνυμα σε όσους συμμετέχουν σε επιτροπές, «κάντε διαρροές, καταπατήστε, διαρρεύστε τα θέματα και θα πληρωθείτε και από πάνω». Δυστυχώς, αυτή είναι η κατάσταση.
      Να θυμίσω τις υποκριτικές μεγαλοστομίες του Πρωθυπουργού σας στη Βουλή, τι έλεγε στις 27 του Γενάρη του 2004; «Χρειάζεται αναβάθμιση του Α.Σ.Ε.Π., για να καλύψει και τα εναπομείναντα παράθυρα για εκτός διαδικασιών προσλήψεις». 
      Πού πήγαν αυτά; Σας έφταιγαν τα δήθεν παράθυρα και τώρα εσείς γκρεμίζετε και τους τοίχους, γκρεμίζετε το ίδιο το Α.Σ.Ε.Π., την αξιοκρατία που ενσαρκώνει, γιατί σας εμποδίζει το Α.Σ.Ε.Π. στα μαγειρέματά σας και γι’ αυτό το λοιδορείτε, γιατί σας ζητάει το Α.Σ.Ε.Π. προσλήψεις, προκειμένου να κάνει τη δουλειά του κι εσείς τις στερείτε, για να το απαξιώσετε και να λέτε ότι οι ανεξάρτητες αρχές δεν επιτελούν το ρόλο τους; 
      Εσείς τις απαξιώνετε. Εσείς το απαξιώνετε και το δυσφημείτε. Το θυμάστε μόνο όταν θέλετε να δικαιολογηθείτε για όλες αυτές τις προσλήψεις που τάξατε, αλλά δεν κάνατε ποτέ, όπως στον τομέα της υγείας, που εξαιτίας σας αιμορραγεί. Δεσμευόσασταν εδώ, μέσα σ΄ αυτήν την Αίθουσα, ότι αρχές του 2005 θα είχαν γίνει εννέα χιλιάδες προσλήψεις στην Υγεία. Πού είναι; Δεν υπάρχει τίποτα. Το Α.Σ.Ε.Π. σας εμποδίζει να κάνετε προσλήψεις ή τα τεράστια οικονομικά προβλήματα, που εσείς δημιουργήσατε, κατασπαταλώντας δημόσιο χρήμα και δημιουργώντας τεράστιες τρύπες με τους εικονικούς προϋπολογισμούς σας;
      Έχετε πάρει έναν κατήφορο χωρίς γυρισμό και τραβάτε στον πάτο ολόκληρη την ελληνική κοινωνία, που πληρώνει τα σπασμένα σας. Εσείς, οι δήθεν πολέμιοι της αδιαφάνειας, είστε αυτοί που στήσατε τις παράγκες δανεισμού υπαλλήλων σε υπηρεσίες του δημόσιου τομέα, καταστρατηγώντας τους νόμους που απαγορεύουν το δανεισμό.
      Βεβαίως, θα μας πείτε ότι ο δανεισμός υπήρχε και από πριν. Βεβαίως, υπήρχε, αλλά στις εταιρείες εκείνες οι οποίες ήταν εκτός Α.Σ.Ε.Π.. Εσείς το εφαρμόσατε και στις εταιρείες εκείνες, οι οποίες ήταν στο δημόσιο τομέα εντός Α.Σ.Ε.Π.. 
      Παρανομήσατε. Διαλύετε ό,τι βρείτε μπροστά σας με μόνο γνώμονα το κομματικό σας συμφέρον και την αλαζονεία σας και με εργαλείο την υποκρισία και την αυθαιρεσία, δύο έννοιες που υπονομεύουν τους δημοκρατικούς θεσμούς και προσβάλλουν το μυαλό και το φιλότιμο των πολιτών. Δυστυχώς, αυτή είναι η πολιτική σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρχιμάκη.
      Δευτερολογίας δικαιούται ο κ. Ρόβλιας για οκτώ λεπτά και ο κ. Κοσμίδης για δύο, τρία λεπτά.
      Το λόγο έχει ο Υφυπουργός Οικονομίας και Οικονομικών κ. Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριοι συνάδελφοι, παρακολουθώ με προσοχή τις αγορεύσεις των συναδέλφων για τα θέματα στα οποία επιλέγουν να αναφερθούν. Εκείνο το οποίο οφείλω να εξομολογηθώ, είναι ότι θεωρώ πως κατά τεκμήριο όλα τα μέλη της Βουλής είναι ευπρεπέστατα άτομα, τα οποία κάνουν ό,τι μπορούν αυτήν την ευπρέπεια να την αποδεικνύουν καθ’ οιονδήποτε τρόπο εκτός Βουλής. Δεν αντιλαμβάνομαι γιατί αυτά τα ευπρεπή άτομα όταν ανεβαίνουν στο Βήμα, χρησιμοποιούν απρεπείς εκφράσεις. Το να προσβάλλεις τον αντίπαλο δεν είναι επιχειρηματολογία. Βγάζει κάποια απωθημένα.
      ΜΙΧΑΛΗΣ ΚΑΡΧΙΜΑΚΗΣ: Έλεος, κύριε Υπουργέ … 
      ΠΡΟΕΔΡΕΥΩΝ (Γεώργιος Σούρλας):  Κύριε Καρχιμάκη, σας παρακαλώ πάρα πολύ μη διακόπτετε. Παρακαλώ να μη γίνονται διακοπές. Οι Υπουργοί δεν σας διέκοψαν, ανεξάρτητα από τον τόνο και από το περιεχόμενο των αγορεύσεων σας, που δικαίωμα σας είναι να το κάνετε. Έχουν το δικαίωμα όμως και αυτοί να ασκήσουν την κριτική τους και στο περιεχόμενο και στο ύφος. Έτσι γίνεται, τι να κάνουμε; 
      Συνεχίστε, κύριε Υπουργέ.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριε Πρόεδρε, έχω ως αρχή να σέβομαι απεριόριστα το λόγο του άλλου.
      Έρχομαι τώρα στο προκείμενο, στην ερώτηση. Για άλλη μία φορά αποδεικνύεται ότι ή υπάρχει άγνοια ή υπάρχει πρόφαση, για να μπορούμε να κάνουμε μία συζήτηση την οποία έχουμε προγραμματίσει να την κάνουμε και ψάχνουμε για αφορμή.
      Κυρίες  και κύριοι, εκείνο το οποίο θέλω να σας πω, είναι ότι σας διαφεύγει πως ο Ο.Τ.Ε. λειτουργεί σαν ανώνυμη εταιρεία και έχει μετοχές εισηγμένες τόσο στο ελληνικό Χρηματιστήριο όσο και στο εξωτερικό. Έχουμε, δηλαδή, μια ανώνυμη εταιρεία, η οποία λειτουργεί σε περιβάλλον ελεύθερης αγοράς και για να μπορέσει να ανταποκριθεί επαρκώς στο σκληρότατο ανταγωνισμό, οφείλει να λειτουργεί με ιδιωτικοοικονομικά κριτήρια. Σαν ανώνυμη εταιρεία, η Ανώνυμη Εταιρεία Ο.Τ.Ε. δεν υπόκειται σε κοινοβουλευτικό έλεγχο. Οφείλετε να το γνωρίζετε, αν και είμαι βέβαιος ότι το γνωρίζετε. Το δίκαιο το οποίο διέπει τις ανώνυμες εταιρείες με επάρκεια και με σαφήνεια καθορίζει τον τρόπο ελέγχου τους. Σίγουρα πάντως η Κυβέρνηση δεν νομιμοποιείται να παρεμβαίνει στις υποθέσεις μιας ανώνυμης εταιρείας και να ελέγχει τη διοίκηση και την λειτουργία της. 
      Η «Ο.Τ.Ε. Α.Ε.» έχει καταστατικά όργανα, τα οποία λειτουργούν διά προσώπων που επιλέγονται είτε ευθέως είτε εμμέσως από τους μετόχους της. Εις εκ των μετόχων, ο μεγάλος είναι το δημόσιο. Αυτά τα όργανα στα οποία επιλέγονται τα πρόσωπα, είναι αυτά τα οποία  ευθύνονται για τη διοίκηση της εταιρείας και τη διαχείριση της περιουσίας της. Αυτή είναι η πραγματικότητα και δεν αντιλαμβάνομαι γιατί αποφεύγετε να την κατανοήσετε, είτε διότι ενδεχομένως υπάρχει νοσταλγία για την εποχή που ο Ο.Τ.Ε. ήταν κρατικό μονοπώλιο και κάποιοι αλώνιζαν είτε γιατί, ενώ γνωρίζουν πολύ καλά τι συμβαίνει, δεν μπορούν να αντισταθούν στον πειρασμό των αντιπολιτευτικών σκοπιμοτήτων.
      Εν πάση περιπτώσει, επιτρέψτε μου να μεταφέρω το καθεστώς το οποίο υπάρχει και το οποίο θα έπρεπε να το γνωρίζετε. Η πρόσληψη προσωπικού από την «Ο.Τ.Ε. Α.Ε.» γίνεται μετά από προκήρυξη των θέσεων είτε με διαγωνισμό είτε με επιλογή μετά από συνέντευξη, στην οποία καθορίζονται οι όροι και οι προϋποθέσεις συμμετοχής, καθώς και τα απαιτούμενα τυπικά και ουσιαστικά προσόντα. Η επιλογή των υποψηφίων στους διαγωνισμούς που αναφέρεστε, έγινε ύστερα από συνέντευξη βάσει του ανάλογου επιχειρησιακού συστήματος της «Ο.Τ.Ε. Α.Ε.», το οποίο προέβλεπε δύο στάδια προέβλεπε. Το πρώτο αφορούσε την αξιολόγηση των τυπικών προσόντων και το δεύτερο την αξιολόγηση των προσωπικών χαρακτηριστικών και δεξιοτήτων των υποψηφίων. Σύμφωνα με την εταιρεία, οι πίνακες κατάταξης δεν αναρτήθηκαν στο διαδίκτυο, δεν δημοσιοποιήθηκαν, ούτως ώστε να προφυλαχθούν οι υποψήφιοι, οι οποίοι ενδεχομένως εργάζονται σε ανταγωνιστικές εταιρείες, που εάν εδημοσιοποιείτο το ενδιαφέρον τους για τον Ο.Τ.Ε., θα μπορούσαν είτε να απολυθούν από την εταιρεία στην οποία εργάζονται, την ανταγωνιστική του Ο.Τ.Ε., είτε να έχουν δυσμενή μεταχείριση.
      Δυστυχώς, μιλάμε για τα αυτονόητα. Πρακτικές οι οποίες είναι εμπεδωμένες στον ιδιωτικό τομέα της οικονομίας, όπου και λειτουργεί η «Ο.Τ.Ε. Α.Ε.», βαπτίζονται αυθαιρεσία και αδιαφάνεια. Μάλιστα, άκουσα τόσο σκληρή κριτική από τους προλαλήσαντες συναδέλφους που διερωτώμαι: Όταν με τον ίδιο νόμο, όταν με την ίδια συνέντευξη, όταν με την ίδια διαδικασία το 2003 κάνατε τις ίδιες προσλήψεις στον Ο.Τ.Ε., είχατε την ίδια αντίδραση στην τότε κυβέρνηση; Δεν θυμάμαι να διαμαρτυρηθήκατε, κύριοι συνάδελφοι, όταν με την ίδια μέθοδο κάνατε προσλήψεις στον Ο.Τ.Ε. το 2003.
      ΚΩΝΣΤΑΝΤΙΝΟΣ ΡΟΒΛΙΑΣ: Κάνετε λάθος.
      ΜΙΧΑΛΗΣ ΚΑΡΧΙΜΑΚΗΣ: Μόρια. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Έρχομαι στον θέμα της σκληρής κριτικής του κ. Ρόβλια όσον αφορά την ευρυζωνικότητα και την «Κοινωνία της Πληροφορίας». 
      Κύριοι συνάδελφοι, είτε δεν θυμάστε καλά είτε κακούς συμβούλους έχετε, που σας παρασύρουν σε ατοπήματα. Η «Κοινωνία της Πληροφορίας» έχει έναν προϋπολογισμό της τάξεως των 2,16 δισεκατομμυρίων ευρώ. Όταν παραλάβαμε τη διαχείριση της «Κοινωνίας της Πληροφορίας» το Μάρτιο του 2004, η συμβασιοποίηση στην «Κοινωνία της Πληροφορίας» ήταν μόλις στο 21%. Μετά από πενήντα μήνες διαχειρίσεως του Γ΄ Κοινοτικού Πλαισίου Στήριξης είχατε 21% συμβασιοποίηση. Σε τριάντα τέσσερις μήνες το πήγαμε στο 88%. Δηλαδή είχαμε αύξηση πάνω από τέσσερις φορές σε λιγότερο χρόνο απ’ ό,τι είχατε εσείς που το φθάσατε μόλις στο 21% μέσα σε πενήντα μήνες. 
      Η υλοποίηση ήταν μόλις στο 12,6% μετά από πενήντα μήνες διαχειρίσεως. Σήμερα είναι στο 56%, δηλαδή τεσσερισήμισι φορές επάνω.
      Μετά από πενήντα μήνες είχατε κάνει πληρωμές 270.000.000 ευρώ. Μετά από τριάντα τέσσερις μήνες έχουμε κάνει πληρωμές 930.000.000 ευρώ.
      Επίσης, βρήκαμε τόσο σαθρό το πρόγραμμα της «Κοινωνίας της Πληροφορίας», με τόσες εκπλήξεις αστοχιών και αποτυχιών, που για να μπορέσουμε να καταφέρουμε στο τέλος του 2008 να έχουμε πλήρη κάλυψη και απορρόφηση, έχουμε κάνει εντάξεις της τάξεως του 140% και είναι βέβαιο ότι θα τα πετύχουμε. 
      Γιατί, όμως, φθάσαμε εκεί; Διότι στο σχεδιασμό φτιάξατε ένα τέρας στην «Κοινωνία της Πληροφορίας». Στο Υπουργείο Εσωτερικών ήταν η «Κοινωνία της Πληροφορίας Α.Ε.», στο Υπουργείο Οικονομίας η γενική γραμματεία της «Κοινωνίας της Πληροφορίας». Άλλος διαχειρίζεται άλλος υλοποιεί. Αλλού παπάς αλλού τα ράσα.
      Μόλις πριν από τις εκλογές, το 2004, με τραγική καθυστέρηση στείλατε ένα σχέδιο προκήρυξης ευρυζωνικών υποδομών στην Ευρωπαϊκή Ένωση. Επεστράφη μετά πολλών επαίνων ως απαράδεκτο και αναγκαστήκαμε να το ξανασχεδιάσουμε. Έχουμε ήδη σχεδιάσει την ψηφιακή στρατηγική 2006-2013, πάνω στην οποία και κινούμαστε. 
      Συγκεκριμένα για τις ευρυζωνικές υποδομές που μας εγκαλέσατε, κύριε συνάδελφε. Για πρώτη φορά οι ευρυζωνικές επενδύσεις έχουν ενταχθεί στον επενδυτικό ν.3299 για την Αθήνα και τη Θεσσαλονίκη. Δεν έχω πρόχειρα στοιχεία, για να σας πω πόσες εντάξεις έχουμε. Δεσμεύομαι, όμως, να σας τα στείλω με ένα e-mail, για να δείτε πού είμαστε. 
      Δεύτερον, στο πρόγραμμα «Ανάπτυξη Υποδομών και Δικτύου Τοπικής Πρόσβασης» ήδη έχει γίνει διαγωνισμός για 210.000.000 ευρώ. Έχουν κατακυρωθεί σε εργολάβους τα έργα και αυτά τα έργα, τα οποία ξεκινούν, καλύπτουν το 90% των αναγκών της χώρας.
      ΚΩΝΣΤΑΝΤΙΝΟΣ ΡΟΒΛΙΑΣ: Μετά από τρία χρόνια.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εσείς μετά από τέσσερα χρόνια διερωτώμαι τι είχατε κάνει, κύριε συνάδελφε, γιατί ενδεχομένως δεν παρακολουθείτε αυτά που σας λέω. Καυχιέστε για το μηδενικό σας έργο; Και σας ενοχλεί, που σε τρία χρόνια ξεκαθαρίσαμε την κόπρο του Αυγείου που μας φέρατε και βάλαμε το νερό στο αυλάκι; Τόσο θράσος! Επιτέλους! 
      ΚΩΝΣΤΑΝΤΙΝΟΣ ΡΟΒΛΙΑΣ: Στη δευτερολογία μου θα ακούσετε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Βεβαίως, θα ακούσουμε. Ακούστε, όμως, τώρα εσείς και εγώ θα ακούσω ύστερα. 
      ΚΩΝΣΤΑΝΤΙΝΟΣ ΡΟΒΛΙΑΣ: Αν ήταν η κόπρος του Αυγείου, θα τα ακούσετε στη δευτερολογία μου. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Το 4-3, το πρόγραμμα «Μητροπολιτικά Δίκτυα Οπτικών Ινών» σ΄ όλους τους δήμους με πάνω από δέκα χιλιάδες κατοίκους…
      ΓΕΩΡΓΙΟΣ ΦΛΩΡΙΔΗΣ: Πολύ γρήγορα ξεχάσατε τα μαθήματα ευπρέπειας που μας δώσατε πριν. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε καθηγητά των μαθημάτων, παρακαλώ! Γνωστές οι ταυτότητες όλων.
      (Στο σημείο αυτό την Προεδρική Έδρα καταλαμβάνει ο Γ΄Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      ΣΩΚΡΑΤΗΣ ΚΟΣΜΙΔΗΣ: Δεν είναι ωραίες κουβέντες αυτές. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Στο 4,3 το πρόγραμμα «Μητροπολιτικά Δίκτυα Οπτικών Ινών» σ΄ όλους τους δήμους με πάνω από δέκα χιλιάδες κατοίκους. Προϋπολογισμός: 50.000.000 ευρώ. Αυτά κάναμε για τις ευρυζωνικές υποδομές, αυτά προχωρήσαμε, αυτά καταφέραμε και συνεχίζουμε και με την ολοκλήρωση του  Γ΄ Κοινοτικού Πλαισίου Στήριξης το 2008, αλλά και με ένα άρτιο, κοινά αποδεκτό, προγραμματισμό για το ΕΣΠΑ, γι' αυτό που αναλογεί στο Δ΄ Κοινοτικό Πλαίσιο Στήριξης.
      Αυτά είχα να πω και μένω εκεί. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Εσωτερικών, Δημόσιας Διοίκησης και Αποκέντρωσης, κ. Ανδρεουλάκος, έχει το λόγο. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι του ΠΑ.ΣΟ.Κ., έχουμε κουραστεί να σας ακούμε να λέτε ότι απαξιώσαμε το Α.Σ.Ε.Π.. Επίσης έχουμε κουραστεί να σας ακούμε να μιλάτε για τη «γαλάζια» συνέντευξη. Ας βάλουμε τα πράγματα στη θέση τους.
      Κατ΄αρχήν όσον αφορά στο Α.Σ.Ε.Π., όταν θεσπίσατε το ν. 2190/1994, εντάξατε μόνο το στενό δημόσιο τομέα και αφήσατε έξω τον ευρύτερο δημόσιο τομέα. Μόνο το 1997, με νομοθετική πρωτοβουλία του κ. Αλέκου Παπαδόπουλου, εντάξετε και τον ευρύτερο δημόσιο τομέα. Αλλά μέσα στα τρεισήμισι χρόνια, μέχρι να εντάξετε τον ευρύτερο δημόσιο τομέα, κάνατε όργιο ρουσφετολογικών προσλήψεων. Και έρχεστε τώρα να πείτε σε εμάς ότι κάνουμε προσλήψεις; 
      Επίσης, με το ν. 2839/2000, κάνατε σημαντικές μεταβολές στο σύστημα προσλήψεων του Α.Σ.Ε.Π., προς την κατεύθυνση της περαιτέρω εξασθένησης των ελεγκτικών αρμοδιοτήτων του. Αποκλείσατε από το Α.Σ.Ε.Π.  τον ουσιαστικό έλεγχο των προσλήψεων που έκαναν οι φορείς. Επίσης, δεν επιτρέψατε να υποβληθούν ούτε ενστάσεις. Το απαξιώσατε αντί να το ενισχύσετε. 
      Ήρθαμε εμείς και με σειρά νομοθετικών πρωτοβουλιών ενισχύσαμε το ρόλο και το κύρος του. Σας έχουμε προκαλέσει κατ’ επανάληψη εδώ, κύριε Ρόβλια και σας έχουμε πει να καλέσετε στην Επιτροπή Θεσμών και Διαφάνειας τον κ. Βέη, τον Πρόεδρο του Α.Σ.Ε.Π. και να θέσετε το ερώτημα εαν δήθεν έχει απαξιωθεί από τη νέα διακυβέρνηση, από την Κυβέρνηση του Κώστα Καραμανλή, το Α.Σ.Ε.Π.. Δεν τον καλείτε, όμως, διότι θα πάρετε μια απάντηση που θα είναι καταλυτική, και με την οποία θα αποδεικνύεται ότι κάνετε μια προπαγάνδα τύπου Γκέμπελς και ότι ουσιαστικά ενώ εσείς, ο τέως συνάδελφος, κύριος Πεπονής, θεσμοθετήσατε αυτό το νόμο, τον απαξιώνετε. Και τον απαξιώνετε στο βωμό του να ρίξετε αμέτι μου χαμέτι πρόωρα την Κυβέρνηση της Νέας Δημοκρατίας, εκτοξεύοντας λάσπη εκ του μη όντος.
      Θα σας πω τι κάναμε. Εμείς, κύριε συνάδελφε, με πρόσφατη απόφαση της τριμελούς εξ Υπουργών επιτροπής, στις 26-4-2006, εγκρίναμε την πλήρωση είκοσι οχτώ κενών οργανικών θέσεων διαφόρων κλάδων και ειδικοτήτων για το Ανώτατο Συμβούλιο Επιλογής Προσωπικού, για το Α.Σ.Ε.Π.. Επίσης, υπάρχει πίνακας του ίδιου του Α.Σ.Ε.Π. με ημερομηνία 29-6-2006, όπου σε αυτή την ημερομηνία το προσωπικό του εμφανίζει το μεγαλύτερο αριθμό καλυμμένων θέσεων, της τελευταίας εξαετίας –έχει διακόσιες τριάντα επτά θέσεις- καθώς και τον μικρότερο αριθμό κενών θέσεων. Μόνο εξήντα τέσσερις κενές θέσεις. Και από αυτές τις εξήντα τέσσερις θέσεις, οι σαράντα δύο έχουν καλυφθεί με αποσπάσεις, μετά από αίτημα του Α.Σ.Ε.Π..
       Έχω εδώ τον πίνακα και θα σας αναφέρω ποιες ήταν οι οργανικές θέσεις για κάθε έτος, της τελευταίας εξαετίας. Το 2001: Οργανικές θέσεις εκατόν ενενήντα, καλυμμένες εκατόν δεκαπέντε, κενές εβδομήντα πέντε. Το 2002: Οργανικές θέσεις διακόσιες τριάντα, καλυμμένες εκατόν πενήντα μία, κενές εβδομήντα εννιά. Το 2003: Οργανικές θέσεις τριακόσιες μία, καλυμμένες εκατόν πενήντα εννιά, κενές εκατόν σαράντα δύο. 
      Επί των ημερών μας. Το 2004: Οργανικές θέσεις τριακόσιες μία, καλυμμένες εκατόν εβδομήντα οκτώ, κενές εκατόν είκοσι τρείς. Το 2005. Τριακόσιες μια οργανικές θέσεις, καλυμμένες διακόσιες μία, κενές εκατό.  Στις 29-6-2006 τριακόσιες μία οργανικές θέσεις, καλυμμένες διακόσιες τριάντα επτά, κενές εξήντα τέσσερις. Θέλετε σε ποσοστά; Θα δείτε ότι αποβαίνει καταλυτικά εις βάρος σας, εαν υπολογίσει κανείς τα κενά που υπήρχαν επί των ημερών σας και τα κενά που υπάρχουν επί των ημερών μας. Και έρχεστε και λέτε ότι εμείς δεν δίνουμε προσωπικό; 
      Με το ν.3250/2004 για τη μερική απασχόληση στο δημόσιο, τους Ο.Τ.Α. και τα νομικά πρόσωπα δημοσίου δικαίου προβλέφθηκε ότι η ανακοίνωση της πρόσληψης του μερικώς απασχολουμένου προσωπικού από τον φορέα εγκρίνεται οπωσδήποτε από το Α.Σ.Ε.Π., το οποίο έχει τη δυνατότητα να κάνει τροποποίηση του σχετικού σχεδίου. Αντίθετα επί δικών σας ημερών με το ν. 3174/2003 οι προσλήψεις γίνονταν με αδιαφανή ανάθεση της σχετικής διαδικασίας πρόσληψης σε τρίτους, στην Ε.Ε.Τ.Α.Α. ή σε άλλες εταιρείες που δημιουργήσατε με ψευδεπίγραφες προγραμματικές συμβάσεις, για να ξεφύγετε από τον έλεγχο του Α.Σ.Ε.Π.. Με το ν.3260/2004 για τις ρυθμίσεις του συστήματος προσλήψεων και θεμάτων της Δημόσιας Διοίκησης , δόθηκε στο Α.Σ.Ε.Π. ο αναγκαίος χρόνος, δηλαδή είκοσι εργάσιμες ημέρες αντί για δέκα που ίσχυαν επί των ημερών σας, για να ελέγχει αυτό τους διαγωνισμούς που πραγματοποιούν οι άλλοι φορείς. Τους δώσαμε διπλάσιο χρόνο απ’ όσο τους είχατε δώσει εσείς. 
      Με τον ίδιο νόμο εξορθολογίστηκε το σύστημα ελέγχου των προκηρύξεων τακτικού προσωπικού, που εκδίδουν οι Ο.Τ.Α., επιτρέποντας στο Α.Σ.Ε.Π. να εξοικονομήσει χρόνο, αλλά και δαπάνες. Επίσης, επειδή στο παρελθόν επί των ημερών σας είχε παρατηρηθεί το φαινόμενο ορισμένοι φορείς να μην αποστέλλουν στο Α.Σ.Ε.Π. τους πίνακες κατάταξης των υποψηφίων ή να τους αποστέλλουν μετά την πάροδο μεγάλου χρονικού διαστήματος, έχοντας το δικαίωμα στο μεσοδιάστημα να προσλαμβάνουν προσωπικό, ιδίως εποχικό, βάσει προσωρινών πινάκων προβλέφθηκε με το ν. 3260 της δικής μας διακυβέρνησης η υποχρέωση κατάρτισης, ανάρτησης και αποστολής των πινάκων, αυτών στο Α.Σ.Ε.Π. μέσα σε προθεσμία σαράντα πέντε ημερών για το τακτικό προσωπικό και είκοσι ημερών για το προσωπικό ορισμένου χρόνου, από τη λήξη της προθεσμίας υποβολής των αιτήσεων.  Και σε περίπτωση παραβίασης αυτών των προθεσμιών, προβλέψαμε πειθαρχική δίωξη των υπευθύνων για παράβαση υπηρεσιακού καθήκοντος. 
      Επίσης, στο  πλαίσιο περαιτέρω εξορθολογισμού  του συστήματος προσλήψεων και εξοικονόμησης από το Α.Σ.Ε.Π. δυνάμεων και χρόνου, εισήχθη με το ν. 3220/2005 το καινοτόμο σύστημα των κυλιομένων πινάκων επιλαχόντων. Δηλαδή, εάν θέλει ο φορέας και το ζητήσει, μπορούν να γίνουν προσλήψεις από τον πίνακα κυλιομένων επιλαχόντων στον κλάδο και στις  ειδικότητες που χρειάζεται ο φορέας, χωρίς να προσφεύγουμε σε νέες προκηρύξεις για να μην μπλοκάρεται το Α.Σ.Ε.Π.. 
      Επίσης, με τον ίδιο νόμο ανατέθηκε στο Α.Σ.Ε.Π. η ευθύνη διεξαγωγής της συνέντευξης, αυτού που εσείς αποκαλείτε «γαλάζια» συνέντευξη. Κατ’ αρχήν εμείς προβλέψαμε συνέντευξη μέσα στο σύστημα του Α.Σ.Ε.Π. και με ευθύνη του Α.Σ.Ε.Π.. Δηλαδή, ο φορέας μπορεί να ζητήσει συνέντευξη, μπορεί και να μη ζητήσει συνέντευξη. Εάν πάλι ο φορέας επιθυμεί συνέντευξη, θα πρέπει να ζητήσει την έγκριση του Α.Σ.Ε.Π. και το Α.Σ.Ε.Π. μπορεί να εγκρίνει ή μπορεί να μην εγκρίνει. Και σε πολλές περιπτώσεις έχει απορρίψει το αίτημα για συνέντευξη. Αλλά και η συνέντευξη γίνεται από επιτροπή που τον έλεγχό της τον έχει το Α.Σ.Ε.Π.. Η επιτροπή είναι  τριμελής. Τα δύο μέλη τα ορίζει το ΑΣΕΠ και ένα δεξ αυτών είναι και  πρόεδρος της επιτροπής. Και πάλι στη συνέντευξη δεν καλούνται οι πάντες. Καλείται τόσος αριθμός, όσος είναι ο αριθμός των προκηρυχθεισών θέσεων, πολλαπλασιαζόμενος με συντελεστή 1,30. Δηλαδή, εάν η προκήρυξη έχει γίνει για δέκα θέσεις και οι υποψήφιοι που έχουν δηλώσει συμμετοχή είναι εκατό, δεν θα κληθεί αυτός που έχει νούμερο ενενήντα ή εκατό. Θα κληθούν οι δεκατρείς πρώτοι δηλαδή 10 επί 1,30. Αυτοί που με βάση τα αντικειμενικά κριτήρια είναι πρώτοι, είτε είναι αυτοί που είναι επιτυχόντες με τα αντικειμενικά κριτήρια είτε αυτοί που είναι κοντά στην επιτυχία επί τη βάσει των αντικειμενικών κριτηρίων μοριοδότησης. 
      Και πάλι δεν είναι αυθαίρετη. Μπορεί να έχει απόκλιση συν-πλην 20% από τη συνολική μοριοδότηση. Αν, δηλαδή, βάσει των αντικειμενικών κριτηρίων κάποιος έχει χίλια μόρια, δεν μπορεί να πάρει από τη συνέντευξη πεντακόσια και να φθάσει στα χίλια πεντακόσια. Το πολύ να πάρει 20% επάνω και να πάει στα χίλια διακόσια.
      Επίσης, προς τα κάτω δεν μπορεί να πάει στα πεντακόσια, αλλά στα οκτακόσια. Δηλαδή, βλέπετε ότι είναι τέτοιες οι οριοθετήσεις, τέτοιοι οι όροι διεξαγωγής της συνέντευξης, ώστε να αποβαίνει εις βάρος της ποιότητας του συστήματος των προσλήψεων.
      Είναι δυνατόν, κύριε συνάδελφε, να προσλαμβάνει το Α.Σ.Ε.Π. προσωπικό και να μην έχει το δικαίωμα να συνομιλήσει με τους υποψηφίους και να ελέγξει την ποιότητα της προσωπικότητας του υπό πρόσληψη προσωπικού; Μόνο στην Ελλάδα και μόνο από ένα καθεστωτικό κόμμα, το οποίο είχε κάνει την ιδιότητα του ΠΑ.ΣΟ.Κ. επάγγελμα, μπορεί να λέγονται αυτά τα πράγματα, ότι δεν χρειάζεται συνέντευξη.
      Έρχομαι τώρα και σε ένα άλλο σημείο. Οι συνεντεύξεις, εναντίον των οποίων βάλλετε, είναι δική σας νομοθεσία. Σε καμία περίπτωση, κύριε Κοσμίδη -ο οποίος είστε λαλίστατος και πολύ ευαίσθητος σε αυτά τα θέματα, όπως και ο κ. Ρόβλιας- η Νέα Δημοκρατία δεν έφερε διάταξη για να καθιερώσει συνέντευξη εκτός Α.Σ.Ε.Π.. Και για τους φρουρούς της Τραπέζης της Ελλάδος και για τους πυροσβέστες και για τη Δημοτική Αστυνομία, οι συνεντεύξεις γίνονται σύμφωνα με τη δική σας νομοθεσία. Γιατί κάνετε έτσι, κύριε Ρόβλια;
      ΚΩΝΣΤΑΝΤΙΝΟΣ ΡΟΒΛΙΑΣ: Δημοτική Αστυνομία δική μας; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, ναι, ναι.
      ΣΩΚΡΑΤΗΣ ΚΟΣΜΙΔΗΣ: Το ειδικό επιστημονικό μόνο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, με προεδρικό διάταγμα δικό σας του 2002. Εσείς καθιερώσατε εκτός Α.Σ.Ε.Π. συνέντευξη ρουσφετολογική. Δεν καθιερώσαμε εμείς, κύριοι συνάδελφοι του ΠΑ.ΣΟ.Κ..
      ΚΩΝΣΤΑΝΤΙΝΟΣ ΡΟΒΛΙΑΣ: Κάνετε λάθος.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και οργίζεστε εναντίον μας; 
      Και κάτι άλλο. Έχετε υπ’ όψιν σας τι λέει το ίδιο το Α.Σ.Ε.Π. για τη συνέντευξη; Το ίδιο το Α.Σ.Ε.Π. έρχεται και λέει ότι η συνέντευξη είναι συνταγματική, ότι είναι αξιοκρατική, ότι είναι αντικειμενική, ότι δεν αντιβαίνει προς το Σύνταγμα και ότι αποτελεί χρήσιμο κριτήριο αξιολόγησης του υπό πρόσληψη προσωπικού. 
      Το ίδιο το Α.Σ.Ε.Π. λέει ότι «γίνεται με τη δική μας ευθύνη η συνέντευξη», εφόσον αυτό ελέγχει την επιτροπή και υπάρχουν οι οριοθετήσεις, για τις οποίες σας μίλησα προηγουμένως. Και έρχεστε, λοιπόν, εσείς και κραυγάζετε για τις «γαλάζιες προσλήψεις» και τις «γαλάζιες συνεντεύξεις», όταν οι συνεντεύξεις εκτός Α.Σ.Ε.Π. είναι έργο επί ημερών σας. 
      Κύριοι συνάδελφοι, έγιναν πρόσφατα εκλογές στη Γενική Γραμματεία Δημόσιας Διοίκησης και Ηλεκτρονικής Διακυβέρνησης.
      (Στο σημείο αυτό κτυπάει το προειδοποιητικό κουδούνι λήξης του χρόνου ομιλίας του κυρίου Υπουργού)
      Κύριε Πρόεδρε, δώστε μου και το χρόνο της δευτερολογίας μου.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εγώ μίλησα έντεκα λεπτά από τα είκοσι πέντε, οπότε έχετε δεκατέσσερα λεπτά από τη δική μου πρωτολογία.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έγιναν εκλογές, λοιπόν, πρόσφατα. Οι εκλεκτοί σας, κύριοι συνάδελφοι του ΠΑ.ΣΟ.Κ., πήραν 81%. Το ίδιο συνέβη και πέρυσι, το ίδιο συμβαίνει οσάκις γίνονται εκλογές. Έρχεστε, λοιπόν, εσείς …
      ΚΩΝΣΤΑΝΤΙΝΟΣ ΤΑΣΟΥΛΑΣ: Άρα, λοιπόν, κομματικοποιήσαμε το κράτος. Έπρεπε να πάρουν 99%. Αυτό λένε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό λένε!
      Έρχεστε, λοιπόν, εσείς, που ελέγχετε ασφυκτικά το δημόσιο, διότι κυβερνήσατε επί πολλά χρόνια, επί είκοσι χρόνια. Κυβερνήσατε, βεβαίως, και στη βάση του «προσλαμβάνω για να αυξάνω την εκλογική μου πελατεία» και τώρα οδύρεστε. 
      Ευτυχώς, όμως, που λέτε αυτά τα πράγματα, γιατί αλλιώς θα είχαμε χάσει όλους τους οπαδούς μας. Με αυτά που λέτε, λέτε στους οπαδούς μας «μη φωνάζετε, σας προσέχουν», ενώ ουσιαστικά δεν τους προσέχουμε. Και δεν τους προσέχουμε, κύριοι συνάδελφοι, διότι η αποστολή μας και η γραμμή που έχει χαράξει το κόμμα και ο Πρωθυπουργός μας είναι γραμμή αξιοκρατίας, γραμμή ίσων ευκαιριών για όλους. Από όλους έχουμε ανάγκη. Όλοι είναι φορολογούμενοι, κύριοι συνάδελφοι, όλοι υπηρετούν τη στρατιωτική τους θητεία και όλοι οι Έλληνες πολίτες συντηρούν αυτό το κράτος. Συνεπώς, πρέπει να έχουν ίσες ευκαιρίες πρόσβασης στη Δημόσια Διοίκηση από πλευράς απασχόλησης. 
      Φωνάζετε επίσης και για το θέμα των συμβασιούχων. Εμείς, κύριοι, με το π.δ. 164 μονιμοποιήσαμε τριάντα τρεις χιλιάδες πεντακόσιους. Εσείς με το ν. 2839 της κ. Βάσως Παπανδρέου είχατε θέσει τέτοια κριτήρια, που διορίστηκαν όλοι κι όλοι διακόσιοι πενήντα έξι μόνο.
      Και τότε, κυρία Παπανδρέου, δεν είχατε τις δεσμεύσεις της παραγράφου 7 του άρθρου 101 του Συντάγματος, γιατί ο νόμος σας ψηφίστηκε το 2000. Συνεπώς, είχατε την ευχέρεια να τακτοποιήσετε, βάζοντας σωστά κριτήρια, όσους θέλατε, να τους τακτοποιήσετε όλους. Δεν το κάνατε όμως και μονιμοποιήθηκαν μόνο διακόσιους πενήντα έξι.
      Επίσης, με το προεδρικό διάταγμα του κ. Σκανδαλίδη για το δημόσιο τομέα και του κ. Ρέππα για τον ιδιωτικό τομέα δεν τακτοποιήθηκε κανένας και βρεθήκαμε κατηγορούμενοι στο Ευρωπαϊκό Δικαστήριο. Αντίθετα, με το π.δ. 164/2004 της δικής μας διακυβέρνησης, απαλλαχθήκαμε από την κατηγορία στο Ευρωπαϊκό Δικαστήριο διότι εκρίθη –και από το Συμβούλιο Επικρατείας εκρίθη- ότι αυτό το προεδρικό διάταγμα είναι απόλυτα εναρμονισμένο και με το Ελληνικό Σύνταγμα και με την κοινοτική νομοθεσία. Να σας θυμίσω ότι με μία ψήφο κρίθηκε από την ελάσσονα ολομέλεια του Συμβουλίου της Επικρατείας συνταγματικό το προεδρικό διάταγμα, πράγμα που σημαίνει ότι κινηθήκαμε πάνω σ’ ένα τεντωμένο σκοινί. Ακροβατήσαμε ώστε και να μονιμοποιήσουμε όσους περισσότερους μπορούσαμε, αλλά και να μην καταπέσει το προεδρικό διάταγμα ενώπιον του Συμβουλίου Επικρατείας. 
      Έρχεστε εσείς και αντί να μας δώσετε εύσημα, διότι τις δικές σας αμαρτίες, τη δική σας αβελτηρία, τις δικές σας αδυναμίες θεραπεύσαμε και ασκείτε κριτική. Νομίζετε ότι είναι κουτός ο ελληνικός λαός;
      Άκουσα ομιλητή του ΠΑ.ΣΟ.Κ. να λέει ότι εξαπατήσαμε τον ελληνικό λαό. Όσον αφορά στο π.δ. 164, κύριε Ρόβλια, προτού γίνουν οι ευρωεκλογές είχαμε διευκρινήσει ποιους θα τακτοποιήσουμε και φαινόταν, βεβαίως, ότι τακτοποιούμε μόνο αυτούς που καλύπτουν πάγιες και διαρκείς ανάγκες, ακροβατώντας πάνω σ’ ένα τεντωμένο σκοινί. Ξέρανε ακριβώς τι θα γίνει. Μας «μαυρίσανε» στις ευρωεκλογές; Κάθε άλλο διευρύνθηκε η διαφορά. 
      Και καλά, ας πούμε ότι τότε δεν ξέρανε ακριβώς τις λεπτομέρειες. Όταν γίνανε όμως, κύριοι συνάδελφοι, οι  εκλογές της Τοπικής Αυτοδιοίκησης Α΄ και Β΄ βαθμού, προ τεσσάρων μηνών, εκεί δεν «φάγατε σφαλιάρα»; Εκεί δεν ανεδείχθη η πολιτική κυριαρχία και του Κώστα Καραμανλή και της Νέας Δημοκρατίας; Δεν χάσατε; Μην μου πείτε ότι το 42% έλεγε: εάν το 42% το πιάσει ο «γαλάζιος» υποψήφιος δήμαρχος γίνεται δήμαρχος, αν το πιάσει ο «πράσινος» δεν γίνεται δήμαρχος. Κερδίσαμε, λοιπόν, διότι εμείς είμαστε η μεγαλύτερη πολιτική δύναμη στο εκλογικό σώμα. Εσείς χάσατε διότι υστερείτε σε σχέση με μας.
       ΚΩΝΣΤΑΝΤΙΝΟΣ ΡΟΒΛΙΑΣ: Ποιος σας το είπε ότι κερδίσατε;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Λέτε, λοιπόν, ότι κοροϊδέψαμε το εκλογικό σώμα; Δηλαδή το κοροϊδεύουμε συνέχεια; Και έχετε και την αβάντα των μίντια, με αυτά τα άθλια δελτία ειδήσεων που σας στηρίζουν, σας ενδυναμώνουν και περνάνε μια άθλια προπαγάνδα και μια μιζέρια, προβάλλοντας ότι στην Ελλάδα υπάρχει μόνο φτώχεια, υπάρχει δυστυχία, υπάρχουν εγκλήματα, ότι δεν υπάρχει τίποτα καλό. Και ευτυχώς που μας δώσατε και την ευκαιρία στην τριήμερη συζήτηση της πρότασης μομφής να έρθουμε και οι συνάδελφοι Βουλευτές, οι Υπουργοί και Υφυπουργοί να προβάλλουμε τι κάναμε, να μάθει κι αυτός ο λαός τι κάναμε. Όχι απλώς όποιος εισπράττει το έργο μας, αλλά κι αυτός που δεν το εισπράττει σ’ έναν τομέα να μαθαίνει ότι στο διπλανό τομέα που δεν τον αφορά. γίνεται σπουδαίο έργο.
      Σας ευχαριστούμε πάρα πολύ, σας είμεθα βαθύτατα  ευγνώμονες…
      ΠΡΟΕΔΡΕΥΩΝ (Ιωάννης Τραγάκης):  Κι εμείς σας ευχαριστούμε που τελειώσατε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …διότι διατρήσαμε, πράγματι, αυτό τον κλοιό του να μην εμφανίζουμε το έργο μας στο λαό από ένα Βήμα, όπως είναι αυτό.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Σας ευχαριστούμε κι εμείς, κύριε Υφυπουργέ και το άθροισμα του χρόνου σας με τον Υφυπουργό κ. Φώλια θα προσμετρηθεί στο σύνολο του χρόνου σας.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, ακούσαμε σήμερα από τον Υφυπουργό Οικονομίας, ο οποίος ήρθε εδώ ως αρμόδιος και γνώστης υποτίθεται, ότι ο Ο.Τ.Ε. είναι εκτός κοινοβουλευτικού ελέγχου. Θα πρέπει να σας υπενθυμίσω, κύριε Υφυπουργέ, που πολύ εύκολα μας παραδώσατε μαθήματα γνώσης του πώς λειτουργεί η οικονομία σε σχέση με το Κοινοβούλιο, ότι στην Ελλάδα έχουμε κοινοβουλευτική δημοκρατία. 
Δεν ξέρω αν σας διαφεύγει αυτό. Στο πολίτευμα της κοινοβουλευτικής δημοκρατίας, τα κόμματα εκπροσωπούν τον ελληνικό λαό. Και όπως κάποια στιγμή είπατε στο λόγο σας ο βασικός μέτοχος του Ο.Τ.Ε. είναι το ελληνικό δημόσιο. Δηλαδή κύριε Υφυπουργέ, ο βασικός μέτοχος του Ο.Τ.Ε. είναι μέσω του κράτους ο ελληνικός λαός, χρήματα του οποίου διαχειρίζεται το ελληνικό δημόσιο. Και οι μετοχές που κατέχει το ελληνικό δημόσιο στον Ο.Τ.Ε. είναι μετοχές που ανήκουν στον ελληνικό λαό και όχι δικές σας που υπηρετείτε εκεί.
      Εδώ, λοιπόν, ελέγχουμε το βασικό μέτοχο του Ο.Τ.Ε. ο οποίος διορίζει τη διοίκηση του Ο.Τ.Ε. και η οποία διοίκηση διαπράττει τα όσα διαπράττει, επειδή ακριβώς απολαμβάνει της εμπιστοσύνης του βασικού μετόχου τον οποίο εκπροσωπεί η σημερινή Κυβέρνηση. Έγινε κατανοητό αυτό για να ξέρουμε σε τι περιβάλλον ομιλούμε; Ελπίζω ότι έγινε.
      Αυτές οι εύκολες αναφορές όταν ζητούμε να ελεγχθεί η λειτουργία βασικών δημοσίων επιχειρήσεων όπου ο βασικός μέτοχος είναι το ελληνικό δημόσιο και ότι δήθεν αυτοί εκφεύγουν του ελέγχου του Κοινοβουλίου, να σταματήσουν, διότι συνιστούν βαθύτατο αντιδημοκρατικό ατόπημα. 
      Η Βουλή των Ελλήνων εκφράζει και εκπροσωπεί τον ελληνικό λαό και ο ελληνικός λαός δικαιούται να μαθαίνει μέσω της Βουλής των Ελλήνων τι γίνονται τα χρήματά του απ’ αυτούς που ανέλαβαν να τα διαχειριστούν, με την ευθύνη τη δική σας, ποιες είναι οι επιλογές τις οποίες κάνουν, αν οι επιλογές αυτές είναι σωστές, αν είναι επ’ ωφελεία της δημόσιας επιχείρησης, δηλαδή επ’ ωφελεία της χώρας, του ίδιου του ελληνικού λαού. Ελπίζω να έγινε κατανοητό το πώς λειτουργεί μια δημοκρατία, αν σας διαφεύγει.
      Αγαπητοί συνάδελφοι, αυτό το οποίο προκύπτει στην ελεγχόμενη περίπτωση των προσλήψεων στον Ο.Τ.Ε. είναι απλώς ακόμα ένα παρακμιακό σύμπτωμα που συνδέεται άρρηκτα με την πτωτική πορεία του Ο.Τ.Ε. από την περίφημη νέα διακυβέρνηση και τους διάφορους μεταρρυθμιστές, τους κυρίους Βουρλούμηδες. 
      Πήρατε έναν Οργανισμό ο οποίος, παρά τις τεράστιες επενδύσεις που έκανε στο παρελθόν, είχε μια κερδοφορία το 2003 της τάξεως των 400.000.000 ή 500.000.000 ευρώ και γι’ αυτόν τον Ο.Τ.Ε. με τις μεγάλες επενδύσεις στο εξωτερικό -τις οποίες τότε ο κ. Καραμανλής φρόντιζε εδώ στη Βουλή να λέει ότι είναι προϊόν διαπλοκής και ότι γι’ αυτές το ΠΑ.ΣΟ.Κ. θα πάει φυλακή, αφού τις στηρίζει– σας υπενθυμίζω για πολλοστή φορά ότι ήλθε εδώ ο κ. Βουρλούμης και μας είπε στην Επιτροπή Οικονομικών ότι από αυτές ζει σήμερα ο Ο.Τ.Ε.. Είναι η χρυσοτόκος όρνιθα αυτές οι επενδύσεις του Ο.Τ.Ε. στο εξωτερικό, που τον κατέστησαν ίσως τη μεγαλύτερη εταιρεία στον τομέα των τηλεπικοινωνιών στη νοτιοανατολική Ευρώπη.
      Αυτό, λοιπόν, το κόσμημα της επιχειρηματικής δράσης του δημοσίου το διαλύσατε με την περίφημη νέα διακυβέρνηση μέσα σε μόλις τρία χρόνια, το καταστήσατε προβληματικό. Αυτό έγινε άραγε μόνο από διοικητική ανεπάρκεια; Όχι βέβαια. Αυτό έγινε επειδή είναι ενταγμένος στο σχέδιο του ξεπουλήματός του κοψοχρονιά, δηλαδή όσο όσο, προκειμένου να περάσει στα χέρια κάποιων, τα συμφέροντα των οποίων εσείς υπηρετείτε.
      Ο Ο.Τ.Ε. αγαπητοί συνάδελφοι, τα προηγούμενα χρόνια με τις κυβερνήσεις του ΠΑ.ΣΟ.Κ. ακολούθησε ένα πρόγραμμα εκσυγχρονισμού και ανάπτυξης που στηρίχτηκε κυρίως σε υγιή κεφάλαια τα οποία αντλήθηκαν μέσα από τις διαδοχικές μετοχοποιήσεις. Αυτά, λοιπόν, τα υγιή κεφάλαια χρηματοδότησαν τον εκσυγχρονισμό του και την ανάπτυξή του και το γεγονός αυτό οδήγησε τον Ο.Τ.Ε. σε όλες σχεδόν τις χώρες της Βαλκανικής και στην Αρμενία σε κερδοφόρες επενδύσεις.
      Αυτόν τον πλούτο, λοιπόν,  εσείς θέλετε να τον ξεπουλήσετε. Γι’ αυτό τον πλούτο εσείς δεν έχετε καμία συμμετοχή. Απλώς βρήκατε έτοιμο έναν πολύ μεγάλο πλούτο και η μόνη σας έννοια είναι πώς αυτός θα περάσει στα χέρια κάποιων, των οποίων –επαναλαμβάνω- τα συμφέροντα εξυπηρετείτε. 
      Αυτός ο Ο.Τ.Ε., μαζί με τις ελληνικές κρατικές τράπεζες, που πήγαν στην νοτιοανατολική Ευρώπη και ιδιαίτερα στα Βαλκάνια, προσέδωσαν στρατηγική ισχύ στην Ελλάδα, βεβαίως μαζί με την παρουσία των Ελλήνων επενδυτών εκεί, διότι οι Έλληνες επενδυτές που πήγαν εκεί βρήκαν τις δικές τους τράπεζες, τις ελληνικές τράπεζες και βρήκαν το δικό τους Οργανισμό τηλεπικοινωνιών. Βρήκαν, δηλαδή, υποδομές και υπηρεσίες που τις χρειάζονταν για να αισθανθούν ότι κινούνται σ’ ένα ασφαλές περιβάλλον. Άρα, δημόσιες επιχειρήσεις και ιδιωτικές επενδύσεις στη Βαλκανική οδήγησαν στην ενίσχυση της ισχύος της χώρας. Και, βεβαίως, αυτόν τον Ο.Τ.Ε. προφανώς θέλετε να τον πουλήσετε.
      Είδαμε, βέβαια –πρέπει να σας πω- όχι με έκπληξη, αλλά με πολύ μεγάλη στενοχώρια ότι ο πρώτος που ενδιαφέρθηκε να ανταποκριθεί στην πρόσκληση του κ. Αλογοσκούφη για την εξαγορά του Ο.Τ.Ε. είναι, ποιος λέτε; Ο κρατικός αυστριακός οργανισμός, που έχει περίπου ίσο ή και μικρότερο μέγεθος από τον Ο.Τ.Ε., γιατί εκεί σε μια χώρα που είναι όπως η Ελλάδα ή και λίγο μικρότερη, οι άνθρωποι –αυτοί που κυβερνούν τον τόπο τους- σκέπτονται με γνώμονα το εθνικό συμφέρον και δεν σκέφτονται με γνώμονα του πώς θα εξυπηρετήσουν τα συμφέροντα, τα οποία οι διάφοροι Βουρλούμηδες υπηρετούν στη χώρα. Και αυτά τα μαθήματα περί κόπρου του Αυγείου, θα έλεγα ότι δεν ταιριάζουν σε αυτή την Αίθουσα, εφόσον φυσικά έχετε βάλει μυαλό τρία χρόνια τώρα, με βάση αυτά που σας παραδώσαμε.
      Αγαπητοί συνάδελφοι, σ’ αυτό το πρόγραμμα που ακολουθεί η νέα διακυβέρνηση στον Ο.Τ.Ε. υπήρξαν δύο επιχειρηματικά εγκληματικές συμπεριφορές: Η πρώτη είναι η περίφημη εθελουσία έξοδος, η πρόωρη συνταξιοδότηση. Υπάλληλοι εξειδικευμένοι, υψηλών δυνατοτήτων, στην ηλικία των σαράντα οκτώ χρόνων χρηματοδοτήθηκαν προκλητικότατα, προκειμένου να φύγουν από τον Ο.Τ.Ε. χωρίς να υπάρξει επιλεκτική διαδικασία. Δηλαδή, να δούμε  ποιοι περισσεύουν, ποιοι δεν κάνουν, ποιοι δεν μπορούν να προσαρμοστούν στις νέες τεχνολογίες. Εδώ αδιακρίτως έφυγαν άνθρωποι που είναι σαράντα οκτώ χρονών με προκλητικό εφάπαξ και προκλητικές συντάξεις. Και αυτό το λογαριασμό κλήθηκε να τον πληρώσει το ελληνικό δημόσιο, δηλαδή ο ελληνικός λαός. Ταυτόχρονα αυτοί, μπαίνοντας στην αγορά εργασίας, θα τη νοθεύσουν, γιατί προφανώς θα μπορούν να δουλεύουν με «μαύρες» αποδοχές, αφού έχουν την παχυλή σύνταξή τους και βεβαίως, θα είναι προτιμητέοι από τις ανταγωνιστικές επιχειρήσεις με τον Ο.Τ.Ε., γιατί ακριβώς είναι εξειδικευμένα στελέχη, έτοιμα από τον Ο.Τ.Ε..
      Και το δεύτερο ήταν αυτή η σκοτεινή ιστορία της εξαγοράς της «ΓΕΡΜΑΝΟΣ». Αυτή η σκοτεινή ιστορία όπου δαπανήθηκαν 500.000.000 δραχμές για να εξαγοραστεί μια εταιρεία, η οποία σε λίγο θα αντιμετώπιζε κίνδυνο να κλείσει για τον απλούστατο λόγο ότι δεν θα της έμενε προϊόν για να μπορεί να πουλάει. Η «ΤΙΜ» έκανε τα δικά της καταστήματα, η «VODAFONE» τα δικά της και η «COSMOTE» ετοίμαζε τα δικά της. Και εγκαταλείφθηκαν τα καταστήματα της «COSMOTE» που ετοιμάζοντας, προκειμένου να εξαγοραστεί αυτή η εταιρεία με ένα τρομακτικό ποσόν και την ώρα που υποτίθεται ότι ο Ο.Τ.Ε. ετοιμάζεται για να πωληθεί.
      Γιατί, λοιπόν, οδηγήσατε την «COSMOTE» μέσω του Ο.Τ.Ε. να αγοράσει σε αυτή την προκλητική τιμή τη «ΓΕΡΜΑΝΟΣ», την ώρα που ετοιμάζεσθε να τον πουλήσετε; Υπάρχει απάντηση γι’ αυτό; Απάντηση μεταξύ των άλλων θα δώσει ο λαός, αλλά θα κληθεί πολύ σύντομα να δώσει και η ελληνική δικαιοσύνη. Μη νομίζετε ότι αυτά θα ξεφύγουν από τον έλεγχο της δικαιοσύνης. Μη νομίζετε ότι δεν θα οδηγηθούν να λογοδοτήσουν στην ελληνική δικαιοσύνη όλοι αυτοί που παίζουν με τα χρήματα του ελληνικού με ένα τρόπο σκοτεινό και ύποπτο.
      Αγαπητοί συνάδελφοι, παρακολουθήσαμε αυτές τις μέρες μια προσπάθεια της Κυβέρνησης να εμφανιστεί στη Βουλή ως υπερασπιστής της θεσμικής λειτουργίας της χώρας και ότι το ΠΑ.ΣΟ.Κ. με τη συμπεριφορά του στη πραγματικότητα δείχνει μια αντιθεσμική συμπεριφορά.
      Προσέξτε τώρα ποιος το ισχυρίζεται αυτό. Η διάλυση του Α.Σ.Ε.Π., αγαπητέ κύριε Ανδρεουλάκο –που δεν είσαι εδώ τώρα- είναι γεγονός, το οποίο αποτυπώθηκε στην τελευταία διαδικασία της εγκρίσεως της συνέντευξης για το διαγωνισμό της Δ.Ε.Η.. 
      Αυτό συμβαίνει πρώτη φορά στην ιστορία της λειτουργίας του Α.Σ.Ε.Π., τα μισά μέλη να βάλλουν εναντίον των υπολοίπων μισών, στην πραγματικότητα καταγγέλλοντας μεθόδευση της Νέας Δημοκρατίας και επιρροή της Νέας Δημοκρατίας, προκειμένου να εγκρίνει το τμήμα του Α.Σ.Ε.Π., η μικρή ολομέλεια, τη διαδικασία προσλήψεων στη Δ.Ε.Η. μέσω συνέντευξης.
      Μιλά για θεσμικό σεβασμό η Κυβέρνηση του κ. Καραμανλή, όταν είναι γνωστά τα τεράστια εμπόδια που έβαλε στην προσπάθεια της ΑΔΑΕ να εξερευνήσει το μεγαλύτερο σκάνδαλο της Μεταπολιτευτικής περιόδου της χώρας, το σκάνδαλο των υποκλοπών. 
      Μιλά για θεσμική συμπεριφορά η Κυβέρνηση του κ. Καραμανλή, όταν επιτίθεται καθημερινά στην Αρχή Προστασίας των Προσωπικών Δεδομένων. Το ίδιο βέβαια έκανε με τη χειραγώγηση ή την απόπειρα χειραγώγησης ή τις διαρκείς προσπάθειες απόπειρας χειραγώγησης της Επιτροπής Ανταγωνισμού, προκειμένου να καλυφθούν τα μεγάλα σκάνδαλα των καρτέλ, όχι μόνο στο γάλα, αλλά και παντού. 
      Μιλά η Κυβέρνηση που απαξίωσε εντελώς το θεσμό του Εθνικού Ραδιοτηλεοπτικού Συμβουλίου. Μιλά η Κυβέρνηση που προχώρησε σε σαρωτικές αντικαταστάσεις των διευθυντικών στελεχών όλου του δημόσιου τομέα, η Κυβέρνηση που διέλυσε νευραλγικές υπηρεσίες του κράτους, όπως η Αντιτρομοκρατική Υπηρεσία, η Κυβέρνηση που επιχείρησε με το κατάπτυστο διάταγμα Παυλόπουλου να αλλοιώσει το αποτέλεσμα των επόμενων εκλογών στην Κ.Ε.Δ.Κ.Ε., η Κυβέρνηση η οποία επέδειξε αυτή την απίστευτη και πρωτοφανή συμπεριφορά κατά τη διαδικασία της Αναθεώρησης του Συντάγματος.
      Ήρθε εδώ ο κ. Καραμανλής να μας πει ότι μετά από όλα αυτά είναι ο εγγυητής της θεσμικής λειτουργίας του κράτους και ότι επειδή είναι τέτοιος, δεν θέλει να γίνουν εκλογές τώρα, πριν προλάβει να ολοκληρωθεί η πρώτη φάση της διαδικασίας της Συνταγματικής Αναθεώρησης. 
      Η Συνταγματική Αναθεώρηση σας μάρανε, όταν δεν έχετε αφήσει τίποτα όρθιο όσον αφορά τη θεσμική λειτουργία του κράτους, αυτή που με πολύ κόπο κτίστηκε όλα τα προηγούμενα χρόνια και η οποία έβαλε την Ελλάδα σε μια τροχιά λειτουργίας αντάξια των ευρωπαϊκών χωρών. 
      Και βεβαίως, γι’ αυτό η υπόθεση που ελέγχουμε σήμερα, δηλαδή αυτών των απίστευτων προσλήψεων του Ο.Τ.Ε., μοιάζει με παρωνυχίδα κοντά στα τερατουργήματα που διαπράττει κάθε μέρα αυτή η Κυβέρνηση, όσον αφορά τη λειτουργία βασικών, θεμελιωδών θεσμών της ελληνικής πολιτείας. 
      Και επειδή άκουσα ξανά αυτό το παραμύθι της επιτάχυνσης των απορροφήσεων στα τρία χρόνια της νέας διακυβέρνησης, σε σύγκριση υποτίθεται με τα τέσσερα προηγούμενα χρόνια του ΠΑ.ΣΟ.Κ., απλώς θέλω να σας πω πρώτα-πρώτα να μάθετε να κάνετε καλούς λογαριασμούς. Το ΠΑ.ΣΟ.Κ. χειρίστηκε το Γ΄ Κοινοτικό Πλαίσιο Στήριξης το πολύ για δυόμιση χρόνια και ήταν χρόνια προετοιμασίας ωρίμανσης. Το βρήκατε έτοιμο παντού, στον τομέα των έργων, στον τομέα των άλλων δράσεων και επί τρία χρόνια είστε ανίκανοι να προχωρήσετε ένα έργο έτοιμο, ώριμο. Αν είχε μείνει σε σας η προετοιμασία δεν θα ήμασταν ακόμα ούτε στο 5%.
      Και βέβαια, επειδή εύκολα προκαλούμεθα εδώ, θα πρέπει να σας υπενθυμίσω, κύριε Φώλια, ότι ένας από τους βασικούς συντελεστές των καθυστερήσεων σε σημαντικά έργα του Γ΄ Κοινοτικού Πλαισίου Στήριξης είστε εσείς προσωπικά ως Ευρωβουλευτής, με τη διαρκή επίθεση που εξαπολύετε εναντίον της χώρα σας μαζί με τους άλλους συναδέλφους σας, καταθέτοντας εκατόν εξήντα ερωτήσεις σε βάρος της Ελλάδας, ελέγχοντας δήθεν την Ευρωπαϊκή Επιτροπή την οποία εγκαλούσατε. 
        Σας απαντούσε συνέχεια η Ευρωπαϊκή Επιτροπή. Αν θυμάστε, τα έχω καταθέσει τα σχετικά χαρτιά εδώ. Και τις ερωτήσεις σας κατέθεσα και τις απαντήσεις της επιτροπής κατέθεσα, του Επιτρόπου Μπαρνιέ που σας  έλεγε ότι στην Ελλάδα όλα πάνε καλά. Και επανερχόσασταν για να πείτε ότι δεν πάνε καλά. Και κατηγορούσατε τον Επίτροπο Μπαρνιέ στο Ευρωπαϊκό Κοινοβούλιο. 
        Μοναδικό φαινόμενο στη λειτουργία της Ευρώπης Έλληνες Βουλευτές να καταγγέλλουν συστηματικά τη χώρα τους με εκατόν εξήντα ερωτήσεις εναντίον της χώρας τους, την ώρα που οι Ισπανοί κατέθεσαν μόνο δύο –προσέξτε- για να ελέγξουν την επιτροπή ότι δεν βοηθάει τη χώρα τους, ότι καθυστερεί τις αποφάσεις υπέρ της χώρας τους. 
        Και ήρθατε σήμερα να μας πείτε εσείς ότι είχαμε καθυστερήσεις. Εκεί όπου είχαμε καθυστερήσεις οφειλόταν στη δική σας δολιοφθορά εναντίον της Ελλάδας, δολιοφθορά που δεν διανοήθηκε ποτέ κανένας να διαπράξει στη Μεταπολίτευση εναντίον της χώρας του. 
        Και να σας απαντά συνέχεια ο Επίτροπος ότι έχετε άδικο, ότι όλα γίνονται σωστά. Και να φτάσετε μετά τις εκλογές να χάσετε 200.000.000.000 δραχμές, επειδή ακόμα δεν φέρατε μία διάταξη για τις επί έλαττον δαπάνες. Και να μας κατηγορείτε εμάς ότι υποστήκαμε την ιστορία του Κτηματολογίου με απώλεια 20.000.000.000 δραχμών. 
        Χάσατε 200.000.000.000 με μία μόνο πράξη. Άπειρα δισεκατομμύρια θα χαθούν από την ανικανότητά σας να υλοποιήσετε σωστά το Γ΄ Κοινοτικό Πλαίσιο Στήριξης. Και μας κάνετε συνέχεια τέτοιους απολογισμούς. 
        Κλείνω, λέγοντας…
        ΠΡΟΕΔΡΕΥΩΝ (Ιωάννης Τραγάκης): Βεβαίως και ο χρόνος σας κρατείται από τη δευτερολογία σας, κύριε συνάδελφε.
        ΓΕΩΡΓΙΟΣ ΦΛΩΡΙΔΗΣ: Ασφαλώς, κύριε Πρόεδρε. Εγώ δεν κάνω από κανέναν «υποκλοπές» στη Βουλή.
        ΠΡΟΕΔΡΕΥΩΝ (Ιωάννης Τραγάκης): Θέλετε να υπονοήσετε τίποτα, κύριε συνάδελφε;
        ΓΕΩΡΓΙΟΣ ΦΛΩΡΙΔΗΣ: Όχι, εγώ πάντα μιλάω ευθέως, όπως ξέρετε, κύριε Πρόεδρε. Δεν έχω υπονοούμενα ποτέ. Μιλάω ευθέως.
        ΠΡΟΕΔΡΕΥΩΝ (Ιωάννης Τραγάκης): Ωραία, συνεχίστε.
        ΓΕΩΡΓΙΟΣ ΦΛΩΡΙΔΗΣ: Επομένως, νομίζω ότι αυτή τη στιγμή όλα τα τερτίπια πρέπει να πάρουν ένα τέλος. Στην πραγματικότητα, αυτά τα τρία χρόνια, όπως αναλύθηκε αυτό το τριήμερο εδώ μέσα, ο απολογισμός είναι αρνητικός. Κυριολεκτικά, τρεις μέρες και χθες ο Πρωθυπουργός δεν κατάφερε να περιγράψει ούτε ένα στοιχείο της υποτιθέμενης δουλειάς που έχει να κάνει, γιατί μας είπε «έχω πολλή δουλειά να κάνω» και περιμέναμε να ακούσουμε ένα απ’ αυτά που έχει να κάνει. Και φυσικά, δεν είχε να πει απολύτως τίποτα. 
        Επειδή λοιπόν μόνο αρνητικά φέρατε στη χώρα και επειδή τίποτα απολύτως δεν έχετε να κάνετε για το επόμενο διάστημα και επειδή η χώρα δεν μπορεί να συνεχίζει αυτόν τον κατήφορο –γιατί δεν είναι ότι δεν προχωρήσατε ένα βήμα μπροστά, αλλά δεν πήγατε ούτε σημειωτόν, πήγατε πίσω και πάτε διαρκώς πίσω, με αποτέλεσμα το διεθνή διασυρμό της χώρας κάθε μέρα και την υποβάθμιση του επιπέδου του ελληνικού λαού κάθε μέρα- το μόνο που έχετε να κάνετε ως Κυβέρνηση είναι να αφήσετε αυτές τις υπεκφυγές ότι τάχα σας νοιάζει η μεταρρύθμιση του Συντάγματος και να κάνετε εκλογές. Να κάνετε εκλογές! 
        Εσείς που καταρρακώσατε όλη τη θεσμική λειτουργία της χώρας, είστε οι τελευταίοι που δικαιούσθε να λέτε «ξέρετε, έχουμε σεβασμό στη θεσμική λειτουργία του πολιτεύματος» ή μιλάτε για την ύψιστη διαδικασία της Συνταγματικής Αναθεώρησης και δεν πάτε σε εκλογές, όταν προηγουμένως δεν αφήσατε τίποτα όρθιο, ακόμα και στη λειτουργία θεσμών που έχουν συνταγματική προστασία, όπως το Α.Σ.Ε.Π..
        Γι’ αυτό, λοιπόν, ένας δρόμος σας έχει απομείνει. Και δεν θα μπορέσετε να ξεφύγετε για πολύ, μη νομίζετε, γιατί και η Συνταγματική Αναθεώρηση σ’ ένα μήνα θα τελειώσει. Και τότε τι θα έχετε να πείτε; Ότι δεν θέλετε να κάνετε εκλογές;
        ΑΠΟΣΤΟΛΟΣ ΚΩΣΤΟΠΟΥΛΟΣ: Θα σας πάμε σε εκλογές.
        ΓΕΩΡΓΙΟΣ ΦΛΩΡΙΔΗΣ: Σας περιμένουμε λοιπόν και ο κριτής θα είναι ο ελληνικός λαός.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Ιωάννης Τραγάκης): Ο συνάδελφος Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
        ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, έγινε κατανοητό σήμερα ότι η επερώτηση των συναδέλφων για τις προσλήψεις στον Ο.Τ.Ε. μετετράπη σ’ ένα είδος προεκτάσεως της ψευδούς καταμηνύσεως που κατετέθη την Παρασκευή εδώ μέσα υπό τον τίτλο της προτάσεως δυσπιστίας. 
        Ναι, ναι, ψευδής καταμήνυση ήταν η πρόταση δυσπιστίας που κάνατε. Είχε όλα τα στοιχεία αυτού του δικονομικού τεχνάσματος, στο οποίο διάφοροι δικομανείς ή διάφοροι διαβολείς καταφεύγουν στο χώρο της δικαστηριακής πρακτικής.
      Όσοι είναι δικηγόροι σε αυτή την Αίθουσα ξέρουν πολύ καλά τι εννοώ.
      Κατήντησε η πρόταση δυσπιστίας να μοιάζει με μια σκέτη, άχαρη, κακόζηλη, ψευδή καταμήνυση. Το ΠΑ.ΣΟ.Κ. λοιπόν που θα αρχίσει να επιδίδεται από εδώ και πέρα σε ψευδείς καταμηνύσεις, προέκτεινε τον χρόνο της προτάσεως μομφής και κατά τη διάρκεια της ανάπτυξης της επερώτησης για τον Ο.Τ.Ε. Και αναφέρθηκε σ’ όλα τα θέματα που αναφέρθηκαν οι συνάδελφοι κατά τη διάρκεια της προτάσεως δυσπιστίας και κατέληξαν πάλι και σήμερα ότι πρέπει να γίνουν εκλογές. 
      Το γεγονός ότι ο Πρωθυπουργός ανέφερε ότι οι εκλογές θα γίνουν στην ώρα τους, δεν είναι πολυσήμαντο, είναι μονοσήμαντο. Θεσμικά η ώρα των εκλογών είναι η λήξη της τετραετίας. Και η λήξη της τετραετίας είναι την Άνοιξη του 2008. Από εκεί και πέρα, όλες οι άλλες προτροπές για διεξαγωγή εκλογών και μάλιστα χωρίς να επικαλείται το ΠΑ.ΣΟ.Κ., χωρίς να διανοείται ή να τολμά να επικαλείται το ΠΑ.ΣΟ.Κ. το βασικότερο λόγο διεξαγωγής εκλογών που είναι η προφανής δυσαρμονία της συνθέσεως της Βουλής με το φρόνημα του λαού, καταδεικνύουν ακριβώς το απόλυτα προσχηματικό και το απόλυτα τεχνητό αυτής της ψευδούς καταμηνύσεως, που εσείς βαφτίσατε πρόταση δυσπιστίας. 
      Η Κυβέρνηση έχει έργο να κάνει και δικαιούται την τετραετία που της έδωσε ο ελληνικός λαός και δικαιούται στο τέλος αυτής της τετραετίας να παρουσιάσει το έργο της. Αυτό το έργο θα φανεί καλύτερα στο τέλος της τετραετίας. Και δεν μπορεί κανείς να αρνηθεί σε μια κυβέρνηση να επιδιώκει να δείξει, όσο πιο ανάγλυφα γίνεται, το έργο της. 
      Ενδεχομένως εσείς αυτή την επιδίωξη της Κυβέρνησης να την φοβάστε. Αλλά νομίζω πως ο ελληνικός λαός, ο οποίος και κρίνει και συγκρίνει, θα έχει την ευκαιρία να συγκρίνει πολύ καλύτερα μια πλήρη δική μας τετραετία με τη δική σας εικοσαετία. Και αυτή ακριβώς η σύγκριση παρά το ότι ο χρόνος είναι πολύ λιγότερος για εμάς, καθόλου δεν μας φοβίζει. 
      Συνεπώς η απάντηση στην προτροπή για εκλογές θα μπορεί να είναι «οψόμεθα ες Φιλίππους». Και επειδή αυτό είναι αρχαιοπρεπές και φαντάζει παλαιομοδίτικο, θα μπορούσα επίσης να πω ότι το ΠΑ.ΣΟ.Κ. όταν μιλάει για εξουσία και διακυβέρνηση, θυμίζει τη φράση «ο πεινασμένος καρβέλια ονειρεύεται».
      Αναφέρατε ότι γίνονται ρουσφετολογικές προσλήψεις σε όλο το δημόσιο τομέα και ότι υπάρχει ένα όργιο «γαλάζιας» τακτοποίησης. Ένα όργιο «γαλάζιας» τακτοποίησης είναι μόνο στη φαντασία σας και μάλιστα επιτρέψτε μου να πω…
      ΣΩΚΡΑΤΗΣ ΚΟΣΜΙΔΗΣ: Αμφισβητείτε τους πίνακες που κατέθεσα;
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν αμφισβητώ τους πίνακες, αλλά οι πίνακες αυτοί όπως είπατε…
      ΣΩΚΡΑΤΗΣ ΚΟΣΜΙΔΗΣ: Πώς είναι στη φαντασία μας;
      ΚΩΝΣΤΑΝΤΙΝΟΣ ΤΑΣΟΥΛΑΣ: Περιέχουν όπως είπατε και παραδεχτήκατε τους καθηγητές της μέσης εκπαίδευσης …
      ΣΩΚΡΑΤΗΣ ΚΟΣΜΙΔΗΣ: Αυτοί είναι στο μόνιμο προσωπικό.
      ΚΩΝΣΤΑΝΤΙΝΟΣ ΤΑΣΟΥΛΑΣ: Βεβαίως.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Κοσμίδη!
      ΚΩΝΣΤΑΝΤΙΝΟΣ ΤΑΣΟΥΛΑΣ: Περιέχουν και προσλήψεις προσωπικού το οποίο επαναλαμβάνεται, γιατί μιλάμε για τρία χρόνια.
      Θα σας πω ότι η Νέα Δημοκρατία έχει μία αδυναμία βασική εν σχέσει με το ΠΑ.ΣΟ.Κ.. Είναι δύσκολο να πειστεί η κοινή γνώμη ότι υπάρχει μια Κυβέρνηση η οποία αποποιείται του δικαιώματος να φερθεί όπως το ΠΑ.ΣΟ.Κ.. Εδώ είχαμε μια περίεργη μεταβολή στην Ελλάδα το Μάρτιο του 2004. Ένα καθεστώς το διαδέχτηκε μια Κυβέρνηση. Η Νέα Δημοκρατία διαδέχτηκε ένα καθεστώς. Και το διαδέχτηκε ως Κυβέρνηση, όχι ως αντικατάσταση του καθεστώτος. 
      Οι φίλοι της Νέας Δημοκρατίας, εάν δεν ξέρετε, βομβαρδίζουν τους Βουλευτές και τα στελέχη της Νέας Δημοκρατίας με το μονότονο παράπονο, το οποίο μπορεί πολιτικώς να μην είναι ορθό, αλλά ανθρωπίνως είναι κατανοητό: «γιατί δεν διορίζετε όπως έκανε το ΠΑ.ΣΟ.Κ. με τους δικούς του;».
      Η μόνιμη γκρίνια, το μόνιμο παράπονο που –και ανθρωπίνως το καταλαβαίνω και υποκλίνομαι από αυτήν εδώ τη θέση- δεχόμαστε τα στελέχη και οι Βουλευτές της Νέας Δημοκρατίας είναι: «Το ΠΑ.ΣΟ.Κ. βόλεψε όλους τους δικούς του. Εσείς τι κάνετε;»  Και δεν είμαι τόσο σε βάρος της εικόνας μου ή ιδανικός αυτόχειρ πολιτικώς για να λέω πράγματα που θα τα ακούσουν οι Έλληνες σήμερα που διαψεύδονται από την πραγματικότητα, και που θα πουν ότι δεν υπάρχει αυτό που λέτε. Και προσπαθώντας να καταλάβω γιατί το λέτε συνεχώς, υποθέτω ότι το λέτε για να ξύνετε την ανθρώπινη πληγή που έχουν οι νεοδημοκράτες, ότι ενώ το ΠΑ.ΣΟ.Κ. διόρισε τους πάντες, η Νέα Δημοκρατία εμμένει στην αντικειμενικότητα. 
      Είπατε για τους αγροφύλακες, οι οποίοι έχουν και δικαστικές αποφάσεις υπέρ τους και αρνηθήκατε να τους αποκαταστήσετε, ότι είναι «βρυκόλακες». «Βρυκόλακες» ήταν τα λόγια που είπατε. Και είμαι πολύ συγκρατημένος. Και όταν απειλήσατε από αυτό εδώ το Βήμα ότι θα τους διώξετε όταν έρθετε στην εξουσία…
      ΚΩΝΣΤΑΝΤΙΝΟΣ ΡΟΒΛΙΑΣ: Δεσμευτήκαμε, δεν απειλήσαμε.
      ΚΩΝΣΤΑΝΤΙΝΟΣ ΤΑΣΟΥΛΑΣ: …από αυτό και μόνο καταλαβαίνετε γιατί  απομακρύνεσθε από την εξουσία -γιατί δεν έχω το θράσος να ισχυρίζομαι ότι το ποτάμι δεν γυρίζει πίσω- γιατί θα δυσκολευτείτε εξαιρετικά να έρθετε στην εξουσία, γιατί διατηρείτε το ίδιο μένος και την ίδια διάθεση κυνηγητού των αντιφρονούντων, ή αυτών που εσείς βαφτίζετε αντιφρονούντες. 
      Οι αγροφύλακες είναι μια κατηγορία συμπατριωτών μας, αυτά τα χίλια παιδιά, που το μένος και το κομματικό μίσος του ΠΑ.ΣΟ.Κ. τους στέρησε από τη δουλειά τους. Και αυτό που η Νέα Δημοκρατία με καθυστέρηση, με απαράδεκτη αν θέλετε καθυστέρηση, κάνει αυτόν τον καιρό, έπρεπε να το είχε κάνει από τον πρώτο μήνα της διακυβέρνησής της, για να συμβολίσει έτσι ότι σέβεται αυτούς οι οποίοι ταλαιπωρήθηκαν από το ΠΑ.ΣΟ.Κ. «Βρυκόλακες», λοιπόν, δεν είναι οι αγροφύλακες, «βρυκόλακες» είναι οι ήχοι των φωνών σας. 
      Το ΠΑ.ΣΟ.Κ. είπε επίσης ότι έχει καταθέσει μια πρόταση για την αξιοκρατία. Προτείνω να μπει τίτλος σ’ αυτήν την πρόταση, σε αυτό το εγχειρίδιο «Πώς ο λύκος διδάσκει πώς θα φυλάσσονται τα πρόβατα». 
      Το ΠΑ.ΣΟ.Κ. επίσης από αυτό εδώ το Βήμα χαρακτήρισε την Αναθεώρηση του Συντάγματος ως επινόηση. Μια αναθεώρηση υπήρξε επινόηση στη συνταγματική ιστορία της χώρας: η Αναθεώρηση του 1985 που έγινε για να φερθεί το ΠΑ.ΣΟ.Κ., όπως φέρθηκε στον Εθνάρχη Κωνσταντίνο Καραμανλή. 
      Τέλος, το ΠΑ.ΣΟ.Κ. συνεχίζει με αυτές εδώ τις φωνές και αυτές τις διατυπώσεις την εποποιία ανευθυνότητας και υποκρισίας που εγκαινίασε την Παρασκευή εδώ σ’ αυτήν την Αίθουσα. Αν θέλετε να συνεχίσετε αυτή τη συγγραφή αυτής της εποποιίας είστε ελεύθεροι να το κάνετε, αλλά θα είστε και μόνοι σας. Εμείς έχουμε δουλειά να κάνουμε, ακόμη και μέσα στους τελευταίους δώδεκα μήνες που μένουν μέχρι να έρθει η ώρα των εκλογών.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριε Πρόεδρε, θα ήθελα να κάνω μια παρέμβαση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Τασούλα.
      Ορίστε, κύριε Υφυπουργέ,  έχετε το λόγο για μια παρέμβαση τριών λεπτών.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ζήτησα την παρέμβαση -μια υποχρέωση με αναγκάζει να φύγω – για να πω δυο κουβέντες. 
      Καταρχήν θα αντιπαρέλθω τις προσωπικές αναφορές του Κοινοβουλευτικού Εκπροσώπου του ΠΑ.ΣΟ.Κ., διότι δεν υπάρχει κανένας λόγος να συνεχίζουμε αυτή τη διελκυστίνδα η οποία ξεκίνησε από πέρσι ήδη, την οποία εγώ θεωρώ απρεπή αναφορά.
      Όσον αφορά επί της ουσίας τώρα. Είπε ο Κοινοβουλευτικός Εκπρόσωπος του ΠΑ.ΣΟ.Κ. ότι μόνο δυόμισι χρόνια ήταν η περίοδος της διαχείρισης του Κ.Π.Σ.. Προφανώς, ή δεν τα ξέρει καλά, ή δεν του τα είπαν καλά.  Διότι, πρώτον,  από την πρώτη μέρα της ενάρξεως του Γ΄ Κ.Π.Σ.  από 1-1-2000 υπήρχαν τα έργα-γέφυρες τα οποία συνέχιζαν από το Β΄ Κ.Π.Σ. ύψους 1.000.000.000 περίπου ευρώ. Άρα, τα έργα έτρεχαν. Δεύτερον, η αδυναμία και η ανικανότητα να υπογραφούν συμβάσεις των προγραμμάτων για ενάμισι χρόνο μεταξύ της τότε κυβέρνησης και της Ευρωπαϊκής Επιτροπής, σαφώς και δεν βαρύνει κανέναν άλλο, παρά τους τότε κυβερνώντες. 
     Τρίτον, είπε ο κύριος εκπρόσωπος ότι αυτόν τον χρόνο γίνονταν έργα ωρίμανσης. Έργα ωρίμανσης γίνονταν τη στιγμή που επί πενήντα μήνες είχατε κάνει συμβασιοποίηση μόλις του 40% του Κοινοτικού Πλαισίου Στήριξης και όταν η απορροφητικότητα στο μέσον περίπου της περιόδου ήταν μόλις 23%; Ούτε καν ο ωρίμανσή σας δεν έπιασε τόπο. 
     Και όσον αφορά στο ότι πληρώσαμε 200.000.000.000 δραχμές, προφανώς αναφέρεται στα 518.000.000 ευρώ που αναγκαστήκαμε να πληρώσουμε, να χρεωθεί ο Έλληνας φορολογούμενος για έργα τα οποία είχαν γίνει με τον χειρότερο τρόπο από την τότε διακυβέρνηση από το 2000 μέχρι και το 2003. Εμείς, για να φρεσκάρω τη μνήμη, αναλάβαμε την τύχη αυτού του τόπου το Μάρτιο του 2004. Για την περίοδο 2000-2003 χρεώθηκε μετά αιματηρή και επώδυνη διαπραγμάτευση ο τόπος 518.000.000 ευρώ. Εάν φταίμε εμείς για το παρελθόν, θα έπρεπε να το ξέραμε. Αυτά για την τάξη και για την ακρίβεια. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να ανακοινώσω στο Σώμα ότι με την υπ’ αριθμόν 1334/1036 από 2/2/2007 απόφαση της κυρίας Προέδρου της Βουλής συγκροτήθηκε η προβλεπόμενη από το άρθρο 31 α’ του Κανονισμού της Βουλής Ειδική Επιτροπή επί του Απολογισμού και του Γενικού Ισολογισμού του Κράτους. 
     (Η σχετική απόφαση θα καταχωρισθεί στα Πρακτικά της σημερινής συνεδρίασης και έχει ως εξής:
     (ΝΑ ΦΩΤΟΓΡΑΦΗΘΕΙ Η ΣΕΛ. 134)
     ΠΡΟΕΔΡΕΥΩΝ (Ιωάννης Τραγάκης): Ο κ. Ρόβλιας έχει το λόγο. 
     ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, όταν ξεκίνησε την πρωτολογία του ο κ. Φώλιας, επέπληξε τους Βουλευτές του ΠΑΣΟΚ για χρησιμοποίηση μη ευπρεπών εκφράσεων και έψαξα λίγο την ομιλία μου να δω ποια έκφραση χρησιμοποίησα που δεν ήταν ευπρεπής. Το πιο αυστηρό που βρήκα ήταν το σημείο που είπα ότι οι γαλάζιες συνεντεύξεις και οι γαλάζιες προσλήψεις αποτυπώνουν το κυνικό πρόσωπο της νέας Δεξιάς, που υποτάσσει τους θεσμούς κάτω από το στυγνό κομματικό συμφέρον. 
     Προς στιγμήν αισθάνθηκα άσχημα. Λέω, μήπως πραγματικά η έκφραση αυτή δεν ήταν και τόσο ευπρεπής; Μέχρι που έφτασα στο σημείο που ο κ. Φώλιας είπε ότι του αφήσαμε τον «Κόπρο του Αυγείου». Και λέω, να μια ευπρεπής έκφραση που θα μπορούσαμε στο εξής να χρησιμοποιούμε όλοι μας. Και σταματάω εδώ. 
     Αλλά ανέλαβε ο κ. Φώλιας και την υποστήριξη της διαφημιστικής προπαγάνδας μιας ανώνυμης εταιρείας. Μας είπατε ότι ο ΟΤΕ είναι μια ανώνυμη εταιρεία εισηγμένη στο Χρηματιστήριο κλπ. 
     Ποιόν λόγο είχατε λοιπόν να υποστηρίξετε την ψευδή διαφημιστική προπαγάνδα του ΟΤΕ, κύριε Φώλια;
     Θα μου επιτρέψετε να σημειώσω, ότι κόσμος πάει και έρχεται στα Υπουργικά έδρανα. Έχουν διέλθει πέντε Υπουργοί νομίζω μέχρι στιγμής και διερωτώμαι, αν έστω και ένας έχει τη συνολική εικόνα της σημερινής συζήτησης. Δεν πειράζει, ας είναι. Μάλλον έχει ξεκινήσει για τους Υπουργούς, όπως και για όλους μας, η προεκλογική περίοδος και έχουν διάφορες ενασχολήσεις, όπως κοπές πίτας ή συνεστιάσεις κ.λπ., διότι δεν βρίσκω άλλη εξήγηση για το ότι κάποιος Υπουργός δεν παρίσταται στην κορυφαία στιγμή κοινοβουλευτικού ελέγχου που είναι βέβαια η επερώτηση. 
     Ανέλαβε λοιπόν ο κ. Φώλιας την υποστήριξη μιας ανώνυμης εταιρείας. Μας είπε  ότι ο Ο.Τ.Ε. είναι μια ανώνυμη εταιρεία και μας είπε ούτε λίγο ούτε πολύ ότι καλώς υποστηρίζει την ανάπτυξη στη χώρα μας των ευρυζωνικών υποδομών και τη δημιουργία της ψηφιακής Ελλάδας. 
     Και βέβαια του επισήμανα ότι το πρόγραμμα των ευρυζωνικών υποδομών στην περιφέρεια είναι στο απόλυτο μηδέν, αφού δεν έχει υπογραφεί ούτε μία σύμβαση. Και ο κ. Φώλιας θεώρησε σκόπιμο να αναφερθεί σε ένα σωρό άλλα στοιχεία αμφιβόλου σοβαρότητας και αξιοπιστίας και να μην πει βέβαια τίποτα για να μην επιβεβαιώσει αυτά που είπα, ότι το πρόγραμμα για την ανάπτυξη ευρυζωνικών υποδομών στην περιφέρεια από το Γ΄ Κοινοτικό Πλαίσιο Στήριξης είναι στο μηδέν, αφού δεν έχει υπογραφεί καμία σύμβαση. 
     Όσον αφορά στις προσλήψεις στον Ο.Τ.Ε. που γίνονταν επί ΠΑ.ΣΟ.Κ. θέλω να θυμίσω στην Αίθουσα ότι γίνονται με προκηρύξεις που προέβλεπαν συγκεκριμένη μοριοδότηση των προσόντων των υποψηφίων, ενώ η σημερινή ελεγχόμενη προκήρυξη του Ο.Τ.Ε. δεν προβλέπει απολύτως τίποτα παρά αοριστολογίες. 
      Προβλέπει μόνο ποιοι έχουν δικαίωμα συμμετοχής. Η επιλογή γίνεται με εντελώς αυθαίρετο τρόπο και γίνεται από μία εταιρεία τη διοίκηση της οποίας ορίζει η Κυβέρνηση της Νέας Δημοκρατίας.
      Τα περί μη ανακοίνωσης των ονομάτων των επιτυχόντων και των αποτυχόντων για λόγους προστασίας όσων εργάζονται σε άλλες επιχειρήσεις είναι παραμύθια της Χαλιμάς. Γιατί αν ελάχιστοι εργάζονται σε άλλες επιχειρήσεις, θα μπορούσαν να ζητήσουν οι ίδιοι να μην ανακοινωθούν τα ονόματά τους. Εδώ πρόκειται για ένα μοναδικό περιστατικό αδιαφάνειας όπου είκοσι επτά χιλιάδες άνθρωποι δεν γνωρίζουν για ποιο λόγο δεν προσλήφθηκαν στον Ο.Τ.Ε., δεν γνωρίζουν για ποιο λόγο δεν προσλήφθηκαν στη συνέντευξη, δεν γνωρίζουν με τι βαθμό βαθμολογήθηκαν όσοι πέρασαν από την περιβόητη «γαλάζια» συνέντευξη. Πρόκειται για  το όργιο της αδιαφάνειας, πρόκειται για την κορωνίδα των γαλάζιων προσλήψεων και συνεντεύξεων, αυτός ο ελεγχόμενος διαγωνισμός του Ο.Τ.Ε. .
      Σχετικά με αυτά που ανέφερε ο κ. Ανδρεουλάκος για  το Α.Σ.Ε.Π. και για τη δήθεν ενίσχυση του Α.Σ.Ε.Π. θέλω να του θυμίσω τα εξής: Πρώτον, το Α.Σ.Ε.Π. έχει κενές εκατό οργανικές θέσεις. Ναι ή όχι; Δεύτερον, επί τρία χρόνια δεν έχει γίνει ούτε μία πρόσληψη προσωπικού στο Α.Σ.Ε.Π.. Ναι ή όχι; Και τρίτον, γιατί δεν συζητά η Κυβέρνηση επί οκτώ μήνες την πρόταση νόμου του ΠΑ.ΣΟ.Κ. σχετικά με την ενίσχυση του Α.Σ.Ε.Π.; Το μόνο που λέει είναι να φωνάξουμε το Α.Σ.Ε.Π. στη Βουλή να συζητήσουμε. Ε, ας φωνάξουν οι ίδιοι την ελάσσονα ολομέλεια του Α.Σ.Ε.Π. και μάλιστα την πλειοψηφία αυτής της ελάσσονος ολομέλειας που ενέκρινε την άλλη απίστευτη προκήρυξη της Δ.Ε.Η., την προκήρυξη που θα κρατήσει ομήρους εκατό χιλιάδες υποψήφιους μέχρι τις εκλογές.
      Και επειδή αναφέρθηκε ο κ. Ανδρεουλάκος στη συνέντευξη και είπε ότι την καθιέρωσε το ΠΑ.ΣΟ.Κ., για όνομα του Θεού, το ΠΑ.ΣΟ.Κ. καθιέρωσε τη συνέντευξη στις προσλήψεις πυροσβεστών, το ΠΑ.ΣΟ.Κ. καθιέρωσε τη συνέντευξη στις προσλήψεις των επαγγελματιών οπλιτών; Το ΠΑ.ΣΟ.Κ. καθιέρωσε τη συνέντευξη στον Ο.Λ.Π., το ΠΑ.ΣΟ.Κ. καθιέρωσε τη συνέντευξη στη δημοτική αστυνομία ή καθιέρωσε τη συνέντευξη στις προσλήψεις στη Δ.Ε.Η.; Τόσο ασθενή μνήμη έχουν ορισμένοι μετά από τρία χρόνια διακυβέρνησης; 
      Και ακόμα αναφέρθηκε ο κ. Ανδρεουλάκος και στους συμβασιούχους. Ε, όχι να μιλάει η Κυβέρνηση Καραμανλή για τους συμβασιούχους. Η Κυβέρνηση αυτή έχει Πρωθυπουργό τον άνθρωπο που προσωπικά υποσχέθηκε μονιμοποίηση διακοσίων πενήντα χιλιάδων συμβασιούχων και αυτοί έγιναν τριάντα τρεις χιλιάδες. Οι υπόλοιποι απολύθηκαν. Έχει το πρόσωπο αυτή η Κυβέρνηση να μιλάει για συμβασιούχους; Η Κυβέρνηση που λαφυραγώγησε τις ψήφους διακοσίων πενήντα χιλιάδων οικογενειών συμβασιούχων υποσχόμενη μονιμοποίηση; 
      Υπαινίχθη ο κ. Ανδρεουλάκος ότι η Νέα Δημοκρατία κατήγαγε νίκη στις τοπικές εκλογές, νομαρχιακές και δημοτικές. Είναι σοβαρά πράγματα αυτά που λέγονται εδώ μέσα; Να αναφερθώ σε ένα παράδειγμα; Να μιλήσω για το παράδειγμα της Καρδίτσας ή για το παράδειγμα του Βόλου, για να δούμε τη νίκη που κατήγαγε η Νέα Δημοκρατία.
      Και θέλω να κλείσω και πάλι με αυτό που αναφέρθηκε από τον κ. Ανδρεουλάκο σχετικά με τα δήθεν άθλια δελτία ειδήσεων όπως είπε που δημιουργούν ψευδή εικόνα στον ελληνικό λαό.
      Κυρίες και κύριοι συνάδελφοι, στα δελτία ειδήσεων καταγράφονται οι απόψεις όλων και συμμετέχουν άνθρωποι, Βουλευτές, πολιτικοί απ’ όλα τα κόμματα και απ’ όλες τις κοινωνικές τάξεις.
      Αν το συμπέρασμα που βγαίνει απ’ αυτά τα δελτία ειδήσεων, με τον τρόπο που διεξάγεται η συζήτηση, που δεν είναι πάντα ο άριστος, αν το συμπέρασμα που βγαίνει, το προφανές συμπέρασμα ότι όλα πάνε χειρότερα, ότι όλοι οι Έλληνες αισθάνονται ότι πριν από τις εκλογές του Μαρτίου του 2004 ήταν σε καλύτερη κατάσταση, ότι όλοι οι Έλληνες είναι εξαιρετικά αβέβαιοι και φοβισμένοι για το μέλλον, αν αυτό το συμπέρασμα σας ενοχλεί, τότε δεν φταίει το συμπέρασμα αλλά φταίτε εσείς.
      ΠΡΟΕΔΡΕΥΩΝ (Ιωάννης Τραγάκης): Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, η σύσταση και η λειτουργία του Α.Σ.Ε.Π. υπήρξε πρωτοβουλία, κατάκτηση και καύχημα των κυβερνήσεων του ΠΑ.ΣΟ.Κ.. 
      Ο Υφυπουργός Δημόσιας Διοίκησης εμφανίστηκε ως σεβόμενος το θεσμό αυτό, όμως δεν απήντησε στο ερώτημά μου γιατί αφού σέβεται το Α.Σ.Ε.Π. δεν δέχεται πρότασή του καταγεγραμμένη στην ετήσια έκθεση, σύμφωνα με την οποία πρέπει να αντικειμενικοποιηθούν οι διαδικασίες της σύναψης συμβάσεων έργου και να τεθούν υπό τον έλεγχο του Α.Σ.Ε.Π.. 
      Δεν απήντησε, επίσης, γιατί η Κυβέρνηση, ενώ σχετική πρόταση νόμου του ΠΑ.ΣΟ.Κ. είναι ώριμη και με την έκθεση του Γενικού Λογιστηρίου του Κράτους από το καλοκαίρι του 2006, δεν εισάγεται στη Βουλή για συζήτηση. 
      Επίσης δεν απήντησε γιατί η Κυβέρνηση, στα σχεδόν τρία χρόνια της διακυβέρνησής της, έχει εγκρίνει μέσω της τριμελούς Επιτροπής ενενήντα μία χιλιάδες διακόσιες σαράντα επτά συμβάσεις έργου, σύμφωνα και με τους πίνακες που κατέθεσα για τα Πρακτικά της Βουλής. Δεν αμφισβήτησε τίποτε απ’ όσα ανέφερα, αλλά και δεν απήντησε στα ερωτήματα.
      Ο εκλεκτός συνάδελφος κ. Τασούλας, ως Κοινοβουλευτικός Εκπρόσωπος της Νέας Δημοκρατίας, σήμερα επιχείρησε να απαντήσει εκείνος, όμως προφανώς από παραδρομή ανέφερε ότι στις συμβάσεις έργου δήθεν εγώ μνημόνευσα ότι οι περισσότερες απ’ αυτές είναι για εκπαιδευτικούς. Ανέφερα ότι στο μόνιμο προσωπικό που έχει εγκριθεί οι περισσότεροι είναι εκπαιδευτικοί. Εάν θέλετε να δείτε πού έχουν εγκριθεί οι ενενήντα μία χιλιάδες διακόσιες σαράντα επτά, συμβουλευθείτε τους πίνακες που κατέθεσα και ευχαρίστως εγώ να σας χορηγήσω αντίγραφα των εγκριτικών αποφάσεων που μετά από αίτηση κατάθεσης εγγράφων που κατέθεσα μου χορήγησε η Κυβέρνηση. 
      Περισσότερο εσείς της Νέας Δημοκρατίας πρέπει να αναρωτιέστε ποιοι διορίζουν με συμβάσεις έργου σε τέτοια υψηλά επίπεδα και αριθμούς και εσείς περισσότερο από μας πρέπει να ελέγχετε την Κυβέρνηση γιατί εξακολουθεί αυτό το φαινόμενο και ανθεί.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Δεν θα πάρει το λόγο ο Υπουργός; Η τάξη ποια είναι;
      ΠΡΟΕΔΡΕΥΩΝ (Ιωάννης Τραγάκης): Ο Υπουργός ούτως ή άλλως θα κλείσει με την ομιλία του.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, το θέμα δεν είναι τι θέλει ο κ. Υπουργός, το θέμα είναι ποια είναι η τάξη των πραγμάτων.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για πέντε λεπτά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριοι συνάδελφοι, καταρχήν αρκετοί από σας αναφερθήκατε στο θέμα των εκλογών χθες και σήμερα και ζητήσατε εκλογές. Το ερώτημα είναι εάν έλεγε «ναι» ο Πρωθυπουργός με ποιο πρόγραμμα θα κατεβαίνατε στις εκλογές.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έτοιμο είναι.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μέχρι στιγμής το μόνο που ξέρουμε είναι ότι ακόμα και σ’ ένα θεμελιώδες άρθρο, σε μία θεμελιώδη αλλαγή όπως είναι αυτή για την παιδεία έχετε διαιρεθεί. Δεν μπορείτε να τα βρείτε μεταξύ σας σ’ ένα απλό αλλά τόσο θεμελιώδες θέμα όπως είναι το θέμα του άρθρου 16. 
      Είπατε επίσης ότι εμείς δεν έχουμε καταφέρει τίποτα. Δύο πράγματα θα πω. Έχουμε συγκρατήσει την αύξηση των δαπανών σε ρυθμό κάτω από 6% ενώ η οικονομία αυξάνεται με ρυθμό της τάξης του 7,6% περίπου. Χαμηλώσαμε το έλλειμμα από 7,8% πιστοποιημένο από την Ευρωπαϊκή Ένωση το 2004 σε κάτω από 3% και φέτος ευελπιστούμε να πάμε στο 2,4%. Η ανεργία είχε δεκαπέντε χρόνια να κατέβει κάτω από το 8,4%. Οι επενδύσεις αυξάνονται με ρυθμό της τάξης του 9% με 10%, οι εξαγωγές με ρυθμό της τάξης του 20% περίπου.
     Η ναυτιλία το πρώτο εντεκάμηνο είχε συναλλαγματικές εισροές της τάξης των 13.000.000.000 ευρώ. Ο τουρισμός εισροές της τάξης των 11.000.000.000 ευρώ. Επίπεδα ρεκόρ. Και εκτός απ’ αυτό, είχαμε μια ολόκληρη σειρά από  μεταρρυθμίσεις. Και όλα αυτά σε μια περίοδο που καταφέραμε να έχουμε ρυθμό αύξησης υπερδιπλάσιο σε σχέση με την υπόλοιπη Ευρώπη. 
     Ποια είναι αυτά τα οποία δεν έχουμε καταφέρει, αγαπητοί συνάδελφοι; Για να μην συζητήσω για την κοινωνική μας πολιτική: Μισθολογικές προαγωγές, αυξήσεις όλες πάνω από τον πληθωρισμό, αύξηση στις συντάξεις του ΟΓΑ 700 ευρώ το χρόνο, στο ΕΚΑΣ της τάξεως των 490 ευρώ το χρόνο, μίνιμουμ, ελάχιστο επίδομα ανεργίας 365 ευρώ. Ποια είναι αυτά τα οποία δεν έχουμε κάνει; 
     Όσον αφορά στο θέμα του Ο.Τ.Ε., είπαμε ότι έχουμε καταβάλλει μεγάλες προσπάθειες να απογαλακτιστεί ο Ο.Τ.Ε. από το ελληνικό δημόσιο. Επί των ημερών σας μπήκε στο χρηματιστήριο της Νέας Υόρκης. Επί των ημερών σας μπήκε στο Χρηματιστήριο. Και είπαμε ότι δεν μπορεί να λειτουργεί ο Ο.Τ.Ε., μια εταιρεία που ανταγωνίζεται σε έναν οξύτατο διεθνές ανταγωνιστικό περιβάλλον, με όρους ελληνικού δημοσίου. Δεν θα μπορεί να τα φέρει βόλτα. Γι’ αυτό και έχουμε πει ο Ο.Τ.Ε. να λειτουργεί όπως κάθε ιδιωτική επιχείρηση. Με καθαρά ιδιωτικο-οικονομικά κριτήρια. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Κύριε Φλωρίδη, έχετε το λόγο για πέντε λεπτά. 
     ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε. Ίσως να μην χρειαστούν και αυτά. 
     Πάντως είναι εκπληκτικό η Κυβέρνηση να ισχυρίζεται κάθε φορά και το ακούσαμε και εχθές από τον Πρωθυπουργό, διαφορετικούς λόγους για τους οποίους δεν θέλει να γίνουν αυτές οι εκλογές. Υποτίθεται ότι ο βασικότερος λόγος ήταν η θεσμική της προσήλωση στο γεγονός ότι έπρεπε να τελειώσει η συνταγματική μεταρρύθμιση. Χθες ο κ. Καραμανλής και σήμερα το επανέλαβε ο κ. Υφυπουργός μας είπε  «άμα προκηρύξουμε εκλογές εσείς δεν έχετε πρόγραμμα». Το ερώτημα είναι το εξής, κύριε Πρόεδρε. Η Νέα Δημοκρατία λέει ότι θα κάνει εκλογές όταν το ΠΑ.ΣΟ.Κ. έχει έτοιμο το πρόγραμμά του;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μας φαίνεται περίεργο γιατί ζητάτε, κύριε συνάδελφε. 
     ΓΕΩΡΓΙΟΣ ΦΛΩΡΙΔΗΣ: Αλλά είναι εκπληκτική νομίζω στα κοινοβουλευτικά χρονικά αυτή η ευγένεια με την οποία θέλετε να εμφανιστείτε ότι αντιμετωπίζετε το αντίπαλο κόμμα. Το αντίπαλο κόμμα εξουσίας. Ότι θα μας δώσετε χρόνο για να φτιάξουμε το πρόγραμμά μας. 
     Εμείς λοιπόν σας λέμε ότι το πρόγραμμά μας είναι απολύτως έτοιμο και τις εκλογές τις θέλουμε αύριο.  Θεωρείτε ότι ο τόπος μπορεί να αντέξει συνέχιση αυτής της χαώδους κατάστασης σε όλα τα επίπεδα; 
     Και επειδή αναφερθήκατε στην παιδεία δεν μπορώ να αποφύγω τον πειρασμό να σας πω ότι ο χειρισμός που κάνετε επί μήνες στα ζητήματα της παιδείας είναι χαώδης και έχει οδηγήσει τα πράγματα σε μια κατάσταση η οποία είναι απελπιστική για την ελληνική κοινωνία. Τα πανεπιστήμια είναι κλειστά, οι εξεταστικές περίοδοι χάνονται, οι φοιτητές και οι γονείς τους υπόκεινται σε πολλαπλάσια έξοδα για να αντεπεξέλθουν στις νέες εξεταστικές περιόδους και στην παράταση του χρόνου των σπουδών τους. Διέξοδος δεν φαίνεται και όλα επαφίενται στην περίφημη συνταγματική αναθεώρηση. Είναι έτσι; Παύει να λειτουργεί μια χώρα καθ’ όν χρόνο υπάρχει διαδικασία συνταγματικής Αναθεώρησης; Ή απλώς η συνταγματική Αναθεώρηση ήταν ένα καλό τερτίπι για να μας πει ο κ. Καραμανλής «εγώ έτσι και αλλιώς δεν μπορώ να παράξω πολιτικό έργο για τη χώρα. Ας βάλω μπροστά μια συνταγματική Αναθεώρηση για να έχω μπροστά μια δικαιολογία ότι κάτι κάνω». Αυτά είναι προφάσεις εν αμαρτίες. 
     Το βέβαιο είναι κάτι. Και εδώ οι προκλήσεις που σας απευθύναμε ήταν απανωτές και θα είναι συνεχείς και στο επόμενο διάστημα. Αφήστε τις υπεκφυγές και κυρίως μην διακατέχεστε από την αλαζονεία της βεβαιότητας. Σας θυμίζω ότι ουδέποτε υπάρχουν ασφαλείς προβλέψεις για το εκλογικό αποτέλεσμα. Μην κάνετε αυτό το λάθος. Απλώς, η προσφυγή στις εκλογές είναι επιβεβλημένη όταν η Κυβέρνηση έχει πάψει να λειτουργεί προ πολλού, δεν παράγεται έργο για τη χώρα και η χώρα διαρκώς υποχωρεί. Και επειδή πρέπει να σταματήσει αυτός ο κατήφορος δεν υπάρχει άλλη διέξοδος στην λειτουργία του δημοκρατικού πολιτεύματος παρά η προσφυγή στον ελληνικό λαό. 
      Τα υπόλοιπα προφανώς δεν αντέχουν σε καμία σοβαρή θεώρηση, αγαπητέ κύριε Υφυπουργέ. Δεν είστε βεβαίως εσείς που θα αποφασίσετε για εκλογές, διότι εκείνος που ήταν αρμόδιος και είναι αρμόδιος να αποφασίζει τις εκλογές, χθες λιποψύχησε.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, δεν είπαμε ότι θα κάνουμε εκλογές μόλις θεωρήσουμε ότι εσείς είστε ή δεν είστε έτοιμοι. Απλώς μας εκπλήσσει το ότι τις ζητάτε. Παρά τον καταιγισμό των αρνητικών δημοσκοπήσεων, παρά τον καταιγισμό των παραστάσεων νίκης ή ήττας, παρά την έλλειψη προγράμματος, επιμένετε και τις ζητάτε. Αυτό απλώς –λέω- μας εκπλήσσει.
      Επίσης, είπατε ότι έχετε πρόγραμμα. Έχετε, αλλά το κρατάτε μυστικό; Δεν το έχει δει κανείς. Ποιος το έγραψε; Που βρίσκετε; Αν είναι, μπορείτε να μας στείλετε κι εμάς ένα αντίγραφο μήπως διδαχθούμε κάτι;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στην ώρα του.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όσον αφορά δε την οικονομία, νομίζω ότι γενικά οι διεθνείς εκθέσεις και οι διεθνείς επενδυτές δείχνουν μία πολύ θετική στάση. Αν διαβάσετε τις εκθέσεις του Διεθνούς Νομισματικού Ταμείου, του ΟΟΣΑ, της Ευρωπαϊκής Επιτροπής, της Ευρωπαϊκής Ένωσης, αν διαβάσετε το διεθνή Τύπο, την αναβάθμιση της Ελλάδας από τη MOODIES και την Ιαπωνική εταιρεία, το γεγονός ότι έρχονται τώρα, ενώ πριν από δυόμισι, τρία χρόνια δεν μπορούσαμε καν να δανειστούμε για είκοσι χρόνια…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υφυπουργέ…
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κατατέθηκε στα Πρακτικά της Βουλής ότι προσπαθούσε η τότε κυβέρνηση να δανειστεί για τριάντα χρόνια και αποφάσισε να μη δανειστεί, διότι οι αγορές ήταν πολύ επικίνδυνες. Τώρα μπορούμε να πάμε μέχρι πενήντα χρόνια, αγαπητέ Πρόεδρε.
      Όλα αυτά δείχνουν ότι κάτι γίνεται. Δεν είπαμε σε κανέναν ότι όλα είναι τέλεια. Δεν είπαμε σε κανέναν ότι δεν έχουμε ανηφόρα μπροστά μας. Δεν είπαμε σε κανέναν ότι λύσαμε όλα τα προβλήματα. Λέμε, όμως, ότι έχουμε κάνει πολλά, έχουμε συμμαζέψει την οικονομία. Επτά κόμμα οκτώ τοις εκατό (7,8%) με πιστοποίηση της Ευρωπαϊκής Ένωσης. Κάτω από 3% το 2006. Θα πάμε στο 2,4% το 2007. Ε, αυτά όλα είναι μία θετική πορεία.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση της υπ΄ αριθμ. 8/22.9.2006 επερώτησης σαράντα εννέα Βουλευτών του ΠΑΣΟΚ προς τους Υπουργούς Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σχετικά με τις προσλήψεις στον ΟΤΕ.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.31’ λύεται η συνεδρίαση για αύριο ημέρα Τρίτη 6 Φεβρουαρίου 2007 και ώρα 18.00’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
             Η ΠΡΟΕΔΡΟΣ                                         ΟΙ ΓΡΑΜΜΑΤΕΙΣ

