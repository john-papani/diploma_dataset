ΣΥΝΕΔΡΙΑΣΗ 11-11-1999
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΚΕ'
Πέμπτη 11 Νοεμβρίου 1999
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, σελ.
2. 'Αδεια απουσίας του Βουλευτή κ. Η. Βεζδρεβάνη, σελ.
3. Ανακοινώνεται ότι τη συνεδρίαση παρακολουθούν μαθητές από το 3ο και 10ο Δημοτικό Σχολείο Νέας Ιωνίας της Β' Αθήνας και το Γ' Δημοτικό Σχολείο Αιγίου Αχαίας, σελ.
4. Συζητηση επί των αιτήσεων εισαγγελικής αρχής για άρση ασυλίας των Βουλευτών κυρίων Χ. Θεοδώρου και Φρ. Παπαδέλλη, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 12 Νοεμβρίου 1999, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις του Υπουργείου να κατεδαφίσει τα επικίνδυνα και ερειπωμένα κτίρια της Αθήνας, σελ.
β) Προς τον Υπουργό Γεωργίας, σχετικά με τις μεταθέσεις για κομματικούς λόγους υπαλλήλων από το εργοστάσιο της ελληνικής βιομηχανίας ζάχαρης Ορεστιάδας κ.λπ.,
 
γ) Προς τον Υπουργό Εργασίας και Κοινωνικών Ασφαλίσεων i) σχετικά με την επαναπρόσληψη των απολυθέντων εργαζομένων στην πληγείσα από το σεισμό ΦΑΡΑΝ ΑΒΕΕ, κλπ,σελ.
ii) σχετικά με την καταβολή των δεδουλευμένων στους εργαζόμενους στο εργοστάσιο "Καλτσοποιίας Ζησιμόπυλου ΑΕΒΕ κ.λπ, σελ.
δ) Προς τον Υπουργό Ανάπτυξης σχετικά με τις οφειλές προς το δημόσιο και τους δήμους των καζίνο που λειτουργούν στη χώρα μας, κλπ.,
 
ε) Προς τον Υπουργό Οικονομικών, σχετικά με την χρηματοδότηση της Νομαρχίας Χανίων για απαλλοτρίωση του οικοπέδου της ανώνυμης βιομηχανικής εταιρείας "Ανατολή" (ΑΒΕΑ), σελ.
στ) Προς τον Υπουργό Υγείας και Πρόνοιας, σχετικά με τη λειτουργία του ιδρύματος "ΘΕΟΜΗΤΩΡ" της Αγιάσσου Λέσβου, σελ.
Γ. ΝΟΜΟΘΕΤΙΚΗ ΕΡΓΑΣΙΑ 
Συζήτηση επί της αρχής των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Κύρωση της από 24 Σεπτεμβρίου 1999 Πράξης Νομοθετικού Περιεχομένου "Αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης", σελ.
ΟΜΙΛΗΤΕΣ 
1. Επί των αιτήσεων άρσης ασυλίας:
ΒΕΖΔΡΕΒΑΝΗΣ Η.,
ΖΑΦΕΙΡΟΠΟΥΛΟΣ Ε.,
ΚΑNΤΑΡΤΖΗΣ Α.,
ΚΟΥΒΕΛΗΣ Φ.,
ΝΤΟΥΣΚΑΣ Δ.,
ΤΣΑΦΟΥΛΙΑΣ Γ.,
 
2. Επί των επικαίρων ερωτήσεων: ΑΛΦΙΕΡΗ Σ.,
ΑΝΟΥΣΑΚΗ Ε.,
ΒΕΡΕΛΗΣ Χ.,
ΒΡΕΤΤΟΣ Κ.,
ΖΑΦΕΙΡΟΠΟΥΛΟΣ Ι.,
ΙΩΑΝΝΙΔΗΣ Φ.,
ΚΑΤΣΑΡΟΣ Ν.,
ΚΟΤΣΩΝΗΣ Θ.,
ΚΩΣΤΟΠΟΥΛΟΣ Β. Δ.,
ΣΚΟΥΛΑΚΗΣ Ε.,
ΤΑΣΟΥΛΑΣ Α.,
ΤΣΑΦΟΥΛΙΑΣ Γ.,
ΧΡΙΣΤΟΔΟΥΛΑΚΗΣ Ν.,
 
3. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΑΝΘΟΠΟΥΛΟΣ Ι.,
ΑΡΑΠΗ-ΚΑΡΑΓΙΑΝΝΗ Β.,
ΓΕΩΡΓΑΚΟΠΟΥΛΟΣ Δ.,
ΚΑΝΤΑΡΤΖΗΣ Α.,
ΚΑΡΑΤΑΣΟΣ Γ.,
ΚΟΝΤΑΞΗΣ Α.,
ΚΟΝΤΟΓΙΑΝΝΟΠΟΥΛΟΣ Β.,
ΚΟΥΝΑΛΑΚΗΣ Π.,
ΛΕΒΟΓΙΑΝΝΗΣ Ν.,
ΜΠΕΝΑΚΗ-ΨΑΡΟΥΔΑ Α.,
ΠΑΠΑΦΙΛΙΠΠΟΥ Ν.,
ΤΑΣΟΥΛΑΣ Α.,
 
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΚΕ'
Πέμπτη 11 Νοεμβρίου 1999
------------------------
Αθήνα, σήμερα στις 11 Νοεμβρίου 1999, ημέρα Πέμπτη και ώρα 10.26' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Νικόλαο Λεβογιάννη, Βουλευτή Κυκλάδων, τα ακόλουθα:
(Τα σχετικά έγγραφα βρίσκονται στο τεύχος των Πρακτικών)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα αναγνωσθεί το δελτίο επικαίρων ερωτήσεων της Παρασκευής 12 Νοεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν.Βουλής) 1. Η με αριθμό 206/8-11-99 επίκαιρη ερώτηση του Βουλευτή του Πανελλλήνιου Σοσιαλιστικού Κινήματος κ. Ιωάννη Καψή προς τον Υπουργό Εξωτερικών, σχετικά με την απόφαση του Υπουργείου, να προχωρήσει στην υπογραφή διακρατικής συμωνίας με την Τουρκία κλπ.
2. Η με αριθμό 208/9-11-99 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς του Υπουργούς Εσωτερικών, Δημόσιας Διοίκησης και Αποκέντρωσης, Γεωργίας, Εθνικής Οικονομίας, σχετικά με τις πρόσφατες πλημμύρες στο Νομό Λακωνίας, την καταβολή αποζημιώσεων στους πληγέντες κλπ.
3. Η με αριθμό 210/9-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων 'Εργων, Υγείας και Πρόνοιας, σχετικά με τις πρόσφατες πλημμύρες στη Λακωνία, Μαγνησία, την αποκατάσταση των ζημιών κλπ.
4. Η με αριθμό 214/10-11-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την απόφαση του Υπουργείου, για αναγκαστική απαλλοτρίωση της Σχολής "ΜΠΑΡΜΠΙΚΑ" κλπ.
5. Η με αριθμό 211/10.11.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας του περιβάλλοντος από τη μόλυνση που προκαλεί το εργοστάσιο "ΦΟΙΒΟΣ" στην Καλλιθέα.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130. παρ. 2 και 3 Καν. Βουλής).
1. Η με αριθμό 205/8.11.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Μεταφορών και Επικοινωνιών, Υγείας και Πρόνοιας, σχετικά με τη λήψη μέτρων προστασίας της υγείας, από τη χρήση κινητών τηλεφώνων.
2. Η με αριθμό 209/9.11.99 επίκαιρη ερώτηση του Βουλευτή της Νεας Δημοκρατίας κ. Γεωργίου Αλογοσκούφη προς τον Υπουργό Εξωτερικών, σχετικά με τις προθέσεις της Κυβέρνησης για την υπεράσπιση της ελληνικής γλώσσας, στα πλαίσια της Ευρωπαϊκής 'Ενωσης.
3. Η με αριθμό 218/10-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικ. Γκατζή προς τους Υπουργούς Γεωργίας, Εργασίας και Κοινωνικών Ασφαλίσεων, σχετικά με την πληρωμή των τοματοπαραγωγών Μαγνησίας, για την παραγωγή που παρέδωσαν στη βιομηχανία "ΕΛΙΤΑ" κλπ.
4. Η με αριθμό 215/10.11.99 επίκαιρη ερώτηση του Βουλευτού του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με τη λήψη μέτρων αναβάθμισης του Συμβουλίου Αγροτικής Πολιτικής.
5. Η με αριθμό 212/10.11.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς την Υπουργό Πολιτισμού, σχετικά με την ολοκλήρωση του Μουσείου στο Δήμο Καλαβρύτων.
ΠΡΟΕΔΡΟΣ (Απόστολος Κακλαμάνης): Κύριοι Βουλευτές, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου:
Η πρώτη επίκαιρη ερώτηση με αριθμό 179/3.11.1999 είναι της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Περιβάλλοντος, Χωροταξίας και Δημοσίων Εργων, σχετικά με τις προθέσεις του Υπουργείου να κατεδαφίσει τα επικίνδυνα και ερειπωμένα κτίρια της Αθήνας.
Η επίκαιρη ερώτηση της κ. Ανουσάκη σε περίληψη έχει ως εξής:
" Στο κέντρο της πόλης της Αθήνας υπάρχουν πολλά κτίρια, ετοιμόρροπα, επικίνδυνα που πρέπει να κατεδαφιστούν.
Στην οδό Ζαϊμη 25 υπάρχει ένα παλαιό κτίσμα που με το σεισμό έπεσε.
Τεράστιες πέτρες διέλυσαν τρία αυτοκίνητα.
Χαριλάου Τρικούπη και Λασκάρεως υπάρχει ένα διατηρητέο ερείπιο.
Τζαβέλα και Ζωοδόχου Πηγής πέτρες και τούβλα τραυμάτισαν περαστικούς. Αδιαφορούν οι ιδιοκτήτες. Αδιαφορεί ο δήμος.
Είναι επιτακτική ανάγκη να παρέμβει το Υ.ΠΕ.ΧΩ.Δ.Ε. και να γκρεμίσει τα επικίνδυνα κτίρια.
Ερωτάται ο κύριος Υπουργός: Ποια μέτρα σκοπεύει να πάρει για το γκρέμισμα αυτών των κτιρίων;" Ο Υφυπουργός Περιβάλλοντος, Χωροταξίας και Δημοσίων 'Εργων κ. Χρήστος Βερελής έχει το λόγο.
ΧΡΗΣΤΟΣ ΒΕΡΕΛΗΣ(Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, με την επίκαιρη ερώτησή της, η κ. Ανουσάκη θέτει ένα θέμα το οποίο πραγματικά είναι επίκαιρο και έχει και μια ιδιαίτερη σημασία.
Δύο είναι τα θέματα, κυρία Ανουσάκη, τα οποία θέτετε με την ερώτησή σας.
Το πρώτο είναι τι γίνεται με τα επικινδύνως ετοιμόρροπα κτίσματα τα οποία εγκυμονούν και κινδύνους για κτίρια και για ανθρώπους και για δίκτυα κοινής ωφέλειας.
Και το δεύτερο είναι τι γίνεται με τα επικινδύνως ετοιμόρροπα, τα οποία είναι και διατηρητέα.
Θα αρχίσω με το δεύτερο θέμα το οποίο έχει και μία ιδιαίτερη σημασία. Στην πόλη μας, στην Αθήνα, στην ευρύτερη περιοχή, δυστυχώς, τα διατηρητέα πλέον έχουν μειωθεί σημαντικά. Ο σεισμός και οι εν γένει φθορές που υφίστανται τα κτίρια αυτά από φυσικά φαινόμενα, από βροχές και από τις διάφορες σεισμικές δονήσεις που τα απειλούν, εγκαταλείπονται πολλές φορές από τους ιδιοκτήτες τους, προκειμένου να καταρρεύσουν. Και το οικόπεδο, το οποίο καταλαμβάνει ένα διατηρητέο κτίσμα, με το συντελεστή δόμησης, ο οποίος είναι υψηλός και άρα έχει μια ιδιαίτερη αξία προκειμένου να ανοικοδομηθεί, ωθεί τους ιδιοκτήτες να προσπαθούν, ώστε να υπερβούν τους περιορισμούς που επιβάλουν οι κείμενες διατάξεις, περί προστασίας διατηρητέων κτιρίων.
Από την τρίτη ημέρα, μετά το σεισμό, εκδώσαμε ειδική εγκύκλιο με την οποία απαγορεύσαμε την κατεδάφιση διατηρητέων κτιρίων, έστω και αν αυτά είχαν κριθεί επικινδύνως ετοιμόρροπα, εάν δεν τα έβλεπε ειδική επιτροπή, συναποτελούμενη από μηχανικούς, όχι μόνο του ΥΠΕΧΩΔΕ, αλλά και του Υπουργείου Πολιτισμού.
(Στο σημείο αυτό την Προεδρική 'Εδρα καταλαμβάνει ο Β' Aντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Το δεύτερο μέτρο το οποίο έχουμε λάβει για τα διατηρητέα κτίρια είναι ότι, στις αποζημιώσεις, στα τιμολόγια τα οποία έχουμε εκδώσει για επισκευές, τα διατηρητέα κτίρια έχουν υψηλές τιμές, έχουν δηλαδή μέχρι εκατόν εξήντα χιλιάδες το τετραγωνικό, ανεξαρτήτως χώρου τον οποίο καταλαμβάνουν, ανεξαρτήτως δηλαδή τετραγωνικών μέτρων που έχει η κάθε διατηρητέα οικία. Αυτό το ποσό θεωρείται απολύτως ικανοποιητικό και με τα χρήματα αυτά οι ιδιοκτήτες μπορούν πραγματικά να επισκευάσουν το διατηρητέο κτίσμα και έτσι η πολιτεία βοηθά, ώστε να διασωθεί ένα διατηρητέο κτίσμα, από τα λίγα πλέον τα οποία υπάρχουν.
Σε ό,τι αφορά τώρα το εν γένει θέμα των επικινδύνως ετοιμορρόπων κτιρίων, ήδη από την τρίτη ημέρα μετά το σεισμό έχουμε εκδώσει ειδική εγκύκλιο και σ' αυτή η αρμοδιότητα έχει μεταφερθεί στη νομαρχία, σε όλες τις νομαρχίες του Λεκανοπεδίου. 'Εχουν δοθεί και τα απαραίτητα κονδύλια στις νομορχίες, προκειμένου να προβαίνουν στις κατεδαφίσεις. 'Εχει δε εκδοθεί και ειδική ρύθμιση για τον τρόπο με τον οποίο θα γίνονται οι κατεδαφίσεις, την τεχνική δηλαδή προετοιμασία, η οποία θα πρέπει να υπάρχει και να έχουν τη δυνατότητα να ειδοποιούνται οι εταιρείες που κατέχουν τα δίκτυα κοινής ωφέλειας, όπως η ΔΕΗ, όπως ο ΟΤΕ, για να κάνουν τις απαραίτητες προεργασίες, ώστε να συντελεστεί μία κατεδάφιση. Θα συνεχίσω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Η κ. Ανουσάκη έχει το λόγο για δύο λεπτά για να αναπτύξει την ερώτησή της.
ΕΛΕΝΗ ΑΝΟΥΣΑΚΗ: Είναι ένα τεράστιο θέμα, κυρίες και κύριοι συνάδελφοι, τα διατηρητέα, όπως είπε και ο κύριος Υπουργός είναι λίγα. Και είναι πάρα πολύ σημαντικό να αγωνιστούμε για να διατηρήσουμε την Αθήνα μας, την ψυχή μας, το παρελθόν μας. Και είναι πολό όμορφο αυτό που είπατε και αισιόδοξο. Τα νεοκλασικά πρέπει να διατηρηθούν. Υπάρχουν όμως και αυτά τα κτίρια που δεν είναι διατηρητέα. Και υπάρχουν συμπολίτες μας που δεν μπορούν να τα συντηρούν. Θα πω ένα παράδειγμα ότι στη Βασιλίσσης Σοφίας, απέναντι από την Αμερικάνικη Πρεσβεία, κοντά στη Πλατεία Μαβίλη, υπάρχει ένα παλιό κτίριο. Η πόρτα του σχεδόν έχει γυρίσει τελείως. Εγώ τι να κάνω; Να πάω να καθίσω να κρατάω έτσι την πόρτα; Δεν γίνεται. Ο ιδιοκτήτης λείπει στο εξωτερικό. Ορισμένοι θέλουν να τα αφήσουν να καταρρεύσουν μόνα τους, ώστε να μπορούν να χτίσουν εκεί μεγάλα κτίρια, κάποια ίσως είναι πολύ κακόγουστα. Και το ΥΠΕΧΩΔΕ πρέπει να παρέμβει με τους αρχιτέκτονες που έχει. Σ' αυτήν την όμορφη πόλη υπάρχει ένα μεγάλο κτίριο σαν μαυσωλείο μαύρο μαρμάρινο. Πρέπει να παρέμβει το ΥΠΕΧΩΔΕ. Και να προστατεύσει την αισθητική της πόλης μας. Γι' αυτά, όμως, που δεν είναι διατηρητέα και που έχουν καταρρεύσει με τους σεισμούς, τι θα γίνει; Υπάρχει σαφώς η τριμελής επιτροπή στις νομαρχίες, η οποία συνέρχεται και αποφασίζει για δεκαπέντε-είκοσι. Βγάζει πρακτικό για δεκαπέντε-είκοσι. Αυτά είναι επικίνδυνα για τον πολίτη.
Το προτείνει και ο δήμος. Είπατε την έχει αυτήν τη δυνατότητα η νομαρχία. Αλλά τι κάνει η νομαρχία; Μπορείτε να μας πείτε στη δευτερολογία σας τι αποφάσεις έχει πάρει η νομάρχης; Μιλάω για την Αθήνα. Εγώ έχω καταγράψει πάρα πολλά σπίτια, τα οποία πέρα από το ότι είναι επικίνδυνα, τα βράδια στις γειτονιές της Αθήνας δημιουργούνται στέκια κακόφημα Είναι επικίνδυνα. Ξέρω την ευαισθησία σας πραγματικά.
Ας πάμε μαζί να περιδιαβούμε την πόλη, κύριε Βερελή για να δείτε πόσα είναι τα κακόγουστα που πρέπει να κατεδαφιστούν. 'Αρα, πρέπει να υπάρξει ένας νέος νόμος. Και να εγκαλούμε τη νομαρχία όταν συγκαλεί την τριμελή επιτροπή και δεν κατεδαφίζει τα επικίνδυνα. Θέλουνε εξουσίες αλλά δεν τις χρησιμοποιούν. Θέλει λίγο θάρρος. Ρίχτε επιτέλους αυτά τα επικίνδυνα κτίρια.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε δεύτερη πρόσκληση από την κ. Ανουσάκη να πάτε βόλτα. Μία έχει ο κ. Λαλιώτης, τώρα έχετε και εσείς, σχεδόν όλο το ΥΠΕΧΩΔΕ θα περιδιαβεί με την κ. Ανουσάκη την Αθήνα.
Ο κύριος Υφυπουργός έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ευχαριστώ που με ειδοποιείτε ότι έχει υπάρξει και άλλη πρόσκληση διότι νόμιζα, ότι θα υπήρχε μία αποκλειστικότητα. Διαπιστώνω όμως ότι υπήρξε ήδη μία πρωτοβουλία.
Κυρία Ανουσάκη, εγώ θα ήθελα να σας δώσω δύο έγγραφα. Το πρώτο είναι μία απόφαση η οποία αφορά την έγκριση του ΥΠΕΧΩΔΕ για εκτέλεση από τη Νομαρχιακή Αυτοδιοίκηση των εργασιών κατεδάφισης των επικινδύνως ετοιμορρόπων κτισμάτων τα οποία επλήγησαν από τον καταστροφικό σεισμό της 7ης Σεπτεμβρίου 1999. Αυτήν την απόφαση την παρακολουθεί και η σχετική χρηματοδότηση η οποία έχει υπάρξει προς όλες τις νομαρχίες.
Η δεύτερη απόφαση που ήθελα να σας δώσω είναι μία εγκύκλιος που δίνει και οδηγίες σχετικά με την εκτέλεση από τη Νομαρχιακή Αυτοδιοίκηση και τους δήμους των εργασιών κατεδάφισης των επικινδύνως ετοιμορρόπων κτισμάτων, την άρση, μεταφορά και εναπόθεση των υλικών κατεδάφισης.
Το τρίτο που ήθελα να πω σ' ό,τι αφορά τα διατηρητέα ειδικά, είναι ότι με βάση το Σύνταγμα οι εκάστοτε ιδιοκτήτες διατηρητέων κτιρίων υποχρεούνται να διατηρούν, να συντηρούν και να ανακατασκευάζουν μέσα σε εύλογες προθεσμίες όλα αυτά τα πολύτιμα κτίρια που έχουν παραμείνει στην πόλη αυτή. Η πολιτεία έχει θεσπίσει κίνητρα και διαδικασίες. Μία απ' αυτές ήταν αυτό που σας ανέφερα προηγουμένως για τις ειδικές ρυθμίσεις που έχουμε για τα αντίστοιχα κτίρια που επλήγησαν από το σεισμό.
Τέλος, να σας ενημερώσω ότι μέχρι σήμερα έχουν εκδοθεί δύο χιλιάδες οκτακόσια οκτώ πρωτόκολλα επικινδύνως ετοιμορρόπων κτιρίων. Η Νομαρχία Αθηνών έχει προβεί στην κατεδάφιση δεκατριών κτιρίων μέχρι στιγμής. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 182/4.11.99 επίκαιρη ερώτηση του Βουλευτή της Νέας Δημοκρατίας και Αντιπροέδρου της Βουλής κ. Νικολάου Κατσαρού προς τον Υπουργό Γεωργίας σχετικά, με τις μεταθέσεις για κομματικούς λόγους υπαλλήλων από το εργοστάσιο της Ελληνικής Βιομηχανίας Ζάχαρης Ορεστιάδας κλπ.
Η επίκαιρη ερώτηση του κυρίου συναδέλφου, έχει ως εξής:
"Περί το τέλος Σεπτεμβρίου 1999 μετατέθηκαν από το εργοστάσιο ζάχαρης Ορεστιάδας στο αντίστοιχο της Λαρίσης δεκαοκτώ υπάλληλοι. Τον Αύγουστο του 1998 είχαν μετατεθεί από το Πλατύ επίσης στο εργοστάσιο της Λαρίσης άλλοι οκτώ υπάλληλοι. Η αιτιολογία των μεταθέσεων ήταν ότι ήσαν υπεράριθμοι. Περιέργως όμως στις θέσεις των οκτώ στο Πλατύ προσέλαβαν άλλους 8 και την Ορεστιάδα στη φετινή καμπάνια εκατόν ογδόντα δύο άτομα.
Το "εξόχως όμως περίεργον" είναι ότι και οι είκοσι έξι μετατεθέντες ανήκουν στον ιδεολογικό χώρο της Ν.Δ.!! Το γεγονός αυτό, μόνο του, χωρίς να χρειάζεται καμία επαλήθευση και διασταύρωση με κανένα άλλο στοιχείο, αποδεικνύει ότι πρόκειται περί κομματικής δίωξης όσων μετατέθηκαν. Είναι δε τόσο προκλητική αυτή η δίωξη που προκάλεσε την αντίδραση ακόμη και συναδέλφου τους οπαδού του ΠΑΣΟΚ, ο οποίος δήλωσε ότι "εφόσον συμβαίνει αυτό, εγώ φεύγω από το ΠΑΣΟΚ", για να υποστεί πειθαρχική δίωξη, όπως σε άλλη ερώτηση αναφέρεται.
Ερωτάται ο κύριος Υπoυργός αν η Κυβερνηση συμφωνεί με τις ανωτέρω μεταθέσεις -κομματικές διώξεις των είκοσι έξι υπαλλήλων- οπαδών της Ν.Δ. των εργοστασίων Πλατέως και Ορεστιάδας στη Λάρισα και αν όχι πώς σκέπτεται να ενεργήσει για να αρθεί η απαράδεκτη αυτή κατάσταση".
Ο Υφυπουργός Γεωργίας κ. Βρεττός έχει το λόγο για τρία λεπτά, για να πρωτολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ. Κύριε συνάδελφε, το καλοκαίρι του 1998 πριν από την έναρξη λειτουργίας των εργοστασίων η δύναμη του προσωπικού στις παραγωγικές ομάδες της Ελληνικής Βιομηχανίας Ζάχαρης ήταν η εξής: Στη Λάρισα εκατόν εξήντα οκτώ άτομα, στο Πλατύ διακόσια εξήντα πέντε άτομα και στην Ορεστιάδα διακόσια πενήντα τέσσερα άτομα. Η ανισοκατανομή αυτή ήταν αποτέλεσμα πρώτον, των μαζικών αποχωρήσεων λόγω συνταξιοδότησης που είχαμε στο εργοστάσιο της Λάρισας ως το παλαιότερο της εταιρείας. Δεύτερον του γεγονότος ότι δεν έγιναν προσλήψεις στο εργοστάσιο της Λάρισας τα τελευταία δέκα χρόνια.
Τρίτον, των προσλήψεων οι οποίες έγιναν με συμβάσεις αορίστου χρόνου κατά τη διετία 1992-1993 στα δύο εργοστάσια Πλατέως και Ορεστιάδος. Αποτέλεσμα αυτής της μείωσης του προσωπικού στο εργοστάσιο της Λάρισας ήταν να καθίσταται πλέον προβληματική η λειτουργία του. Η Ελληνικη Βιομηχανία Ζάχαρης τα τελευταία χρόνια αντιμετωπίζει σοβαρά προβληματα από τον ανταγωνισμό μέσα στην Ευρωπαϊκή 'Ενωση. Προκειμένου, λοιπόν, να καλύψει τις ανάγκες σε προσωπικό του ζαχαρουργείου της Λάρισας επέλεξε τη λύση της κάλυψης αυτών των αναγκών με μεταθέσεις από τα δύο προαναφερθέντα εργοστάσια με προσωπικό υπεράριθμο με συμβάσεις αορίστου χρόνου, αντί της οικονομικά ασύμφορης λύσης των νέων προσλήψεων.
Για το λόγο αυτό το διοικητικό συμβούλιο της εταιρείας, το καλοκαίρι του 1999 απεφάσισε να μεταθεσει στο εργοστάσιο της Λάρισας επτά τεχνικούς από το εργοστάσιο του Πλατέως και δεκαοχτώ τεχνικούς από το εργοστάσιο της Ορεστιάδας. Απ'ό,τι μας διαβεβαιώνει η διοίκηση της εταιρείας αυτές οι μεταθέσεις έγιναν κυρίως για οικονομικούς λόγους. Τα μόνα κριτήρια επιλογής ήταν κριτήρια αντικειμενικά και κριτήρια ανάγκης.
'Αλλωστε όπως πληροφορούμεθα αυτές οι υποθέσεις των μεταθέσεων απησχόλησαν τον τελευταίο χρόνο τα δικαστήρια της Ορεστιάδος και της Θεσσαλονίκης στα οποία προσέφυγαν οι μετατεθέντες. Τα δικαστήρια απέρριψαν τις αγωγές τους. Οι δικαστές απεδέχθησαν τις θέσεις της Ελληνικής Βιομηχανίας Ζάχαρης όσον αφορά τους λόγους των μεταθέσεων και άρα την επιλογή των μετατεθέντων.
Συνεπώς, δεν έχουν υποπέσει στην αντίληψη της Κυβέρνησης λόγοι που να δικαιολογούν την άποψη την οποία εκθέτετε στην επίκαιρη ερώτησή σας, δηλαδή, ότι έγιναν κομματικές μεταθέσεις, οι οποίες είχαν ως αποτέλεσμα τις απολύσεις.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Θα αποδεχόμουν αυτά τα οποία είπατε, κύριε Υφυπουργέ, αν δίδατε απαντήσεις και σε ορισμένα άλλα θέματα, τα οποία θίγονται στην επίκαιρη ερώτησή μου.
Αναφέρω ότι στις θέσεις των οκτώ του Πλατέως, οι οποίοι μετετέθησαν πέρυσι το καλοκαίρι προσελήφθησαν άλλοι. Και μάλιστα όπως καταγγέλλει ένας εκ των μετατεθέντων στη δική του θέση εκπαιδευόταν ένας από τους καινούριους που προσελήφθησαν. Δηλαδή σε αντικατάσταση αυτών που μετετέθησαν και στις ίδιες θέσεις προσελήφθησαν άλλοι.
Εις δε το εργοστάσιο της Ορεστιάδος στην φετινή καμπάνια προσελήφθησαν εκατόν ογδόντα δύο καινούρια άτομα.
Και θα ήθελα να δίδατε απάντηση και σε ένα άλλο σημείο της ερώτησης. Δηλαδή πώς ένας δικός σας οπαδός ο οποίος εργάζεται εκεί ονομαζόμενος Κοσμάς Ευαγγελούλης έφθασε στο σημείο να πει ότι βεβαίως είναι κομματικές οι μεταθέσεις και ότι εφόσον έτσι έχουν τα πράγματα φεύγω από το ΠΑΣΟΚ. Δεν ξέρω αν έφυγε, αλλά το εδήλωσε και εγράφη. Τώρα ο Ευαγγελούλης διώκεται γι'αυτό το οποίο είπε. Τόσο πολύ ενόχλησε τη διοίκηση.
Επιπλέον, θα δεχόμουν τις απαντήσεις σας εάν μου λέγατε πώς συμβαίνει οι είκοσι έξι μετατεθέντες να ανήκουν όλοι στη Νέα Δημοκρατία. Και τους ανακάλυψαν ως υπεράριθμους δέκα ή δεκαπέντε χρόνια μετά, ενώ ήδη εργαζόντουσαν και στο ένα και στο άλλο εργοστάσιο.
Είπατε ότι συνταξιοδοτήθηκαν στη Λάρισα με αποτέλεσμα να δημιουργηθούν κενά. Καλά, πιο πριν στα δεκαπέντε χρόνια δεν ήταν υπεράριθμοι στα εργοστάσιά τους; Ποια λογική επικράτησε;
Τώρα, ως προς το τι είπαν τα δικαστήρια δεν πρέπει να εκπλήττεσθε. Τα δικαστήρια δικάζουν σύμφωνα με τα στοιχεία τα οποία τους δίδονται. Και αν πάνε δυο ή τρεις μάρτυρες από την πλευρά της διοικησης, η οποία έχει και όλα τα έγγραφα στα χέρια της, είναι πολύ φυσικό να διαμορφωθεί η απόφαση σύμφωνα με αυτά τα οποία είπαν.
Κύριε Υπουργέ, μην στηρίζεσθε σε αυτό. Οι διώξεις είναι καθαρά κομματικές. Πρέπει να σας εντυπωσιάσει ο αριθμός είκοσι έξι με κανέναν οπαδό άλλου κόμματος. 'Ολοι ήταν οπαδοί της Νέας Δημοκρατίας. Eιλικρινά, δεν περίμενα αυτήν την απάντηση. Περίμενα να πείτε ότι θα εξετάσετε το θέμα και θα ζητήσετε εξηγήσεις από τη διοίκηση.
Για τον άλλο, ο οποίος διώκεται, ο ταλαίπωρος διότι πράγματι αγανάκτησε, καταθέτω για τα Πρακτικά, για να λάβετε γνώση και εσείς το σχετικό έγγραφο για να δείτε για πόσο ασήμαντα πράγματα ταλαιπωρούνται κάποιοι από τους υπαλλήλους. Επίσης, την καταγγελία του Αμαραντίδη που στη θέση του προσελήφθη άλλος.
(Στο σημείο αυτό ο Αντιπρόεδρος της Βουλής κ. Κατσαρός καταθέτει τα προαναφερθέντα έγγραφα για τα Πρακτικά, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δυο λεπτά για να δευτερολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κατ' αρχήν, κύριε συνάδελφε, για το θέμα της προσλήψεως των οκτώ ατόμων θα ήθελα να σας κάνω μια αναφορά, σχετικά με τις προσλήψεις στο εργοστάσιο ζάχαρης τα τελευταία χρόνια.
Τα τελευταία πέντε χρόνια το εργοστάσιο δεν πραγματοποίησε καμιά πρόσληψη μόνιμη προσωπικού, με αποτέλεσμα να μειωθεί το μόνιμο προσωπικό από χίλια πεντακόσια οκτώ άτομα που ήταν στο τέλος του 1993 στα χίλια εκατόν ογδόντα εννιά άτομα σήμερα. Στο διάστημα αυτό οι μόνες προσλήψεις που έγιναν είναι όσες έγιναν με δικαστικές αποφάσεις -γιατί δεν μπορεί κανείς να αρνηθεί να κάνει επαναπρόσληψη- ή με το νόμο 1648 για τα άτομα με ειδικές ανάγκες. Αυτά είναι τα οκτώ άτομα -άτομα με ειδικές ανάγκες στα οποία εσείς αναφέρεσθε.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Γιατί; Ποιος τους υποχρέωσε;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ο ΟΑΕΔ.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δεν υποχρεώνει ο ΟΑΕΔ.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εγώ τώρα θα σας πω ότι η διοίκηση σ' αυτές τις περιπτώσεις αρνήθηκε να πειθαρχήσει στις αποφάσεις του ΟΑΕΔ, αναγκάστηκε όμως να συμμορφωθεί στο τέλος, όταν εκδόθηκαν αποφάσεις των δικαστηρίων και οι ενδιαφερόμενοι προχώρησαν σε διαδικασίες κατάσχεσης περιουσιακών στοιχείων της Ελληνικής Βιομηχανίας Ζάχαρης.
Συνεπώς, δεν μπορούσε να κάνει διαφορετικά η διοίκηση της εταιρείας εφόσον υπήρχαν πλέον αποφάσεις δικαστηρίων.
Γενικότερα, όπως ξέρετε το ΠΑΣΟΚ είναι πολύ ευαίσθητο στο θέμα των κομματικών διωγμών. Μάλιστα επειδή είναι τόσο ευαίσθητο καθιέρωσε και το αντικειμενικό σύστημα πρόσληψης του ν. 2190 από το οποίο πρώτο ως κόμμα υπέστη "την πολιτική φθορά" και την υφίσταται ακόμα. Δηλαδή τι γίνεται; Στο δημόσιο προσλαμβάνονται άτομα απ' ολα τα κόμματα. Τα βλέπει λοιπόν ο άνθρωπος του ΠΑΣΟΚ και λέει "τι γίνεται; Προσλαμβάνονται άνθρωποι της Νέας Δημοκρατίας"; Ναι, προσλαμβάνονται άνθρωποι της Νέας Δημοκρατίας με αντικειμενικά κριτήρια. Αυτό είναι το ΠΑΣΟΚ, αυτό είναι το κόμμα μας, έτσι λειτουργούμε σαν Κυβέρνηση.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Σε τι αναλογία;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν υπάρχει καμιά αναλογία και το ξέρετε πολύ καλά. Αυτά είναι αντικειμενικά δεδομένα, ό,τι αναλογία έχουμε στο κόσμο. Αν έχετε μικρή αναλογία στο κόσμο κύριε συνάδελφε, αυτήν την αναλογία παίρνετε και στις προσλήψεις. Δεν μπορεί να πάρετε 20% ενώ έχετε 5%. Πώς να το κάνουμε;
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός εννοεί ότι όταν προσλαμβάνονται απ' όλο τον πληθυσμό, σημαίνει ότι είναι ανάλογα με το ποσοστό που έχουν.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, μην εξηγείτε τι λέω. Σας παρακαλώ. Αυτό το εννοώ. Πράγματι με στατιστικά δεδομένα...
ΓΕΩΡΓΙΟΣ ΤΣΑΦΟΥΛΙΑΣ: Ευτυχώς που ομολογείτε το ρουσφέτι.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν ομολογούμε τίποτα. Η στατιστική είναι δεδομένη. Κύριε Τσαφούλια, είναι λογικό αυτό.
ΠΡΟΕΔΡΕΥΩΝ (Παναγιώτης Σγουρίδης): Τελειώστε, κύριε Βρεττέ. ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οταν γίνονται προσλήψεις είναι λογικότατο να προκύπτει κάποιο ποσοστό αντίστοιχο με το ποσοστό που υπάρχει στο λαό. Αυτό όμως δεν είναι κριτήριο.
ΣΤΥΛΙΑΝΗ ΑΛΙΦΙΕΡΗ: Τι λέτε; Αυτά είναι κομματικά κριτήρια.
ΠΡΟΕΔΡΕΥΩΝ (Παναγιώτης Σγουρίδης): Είναι αποτέλεσμα της στατιστικής. Δεν είναι το κριτήριο. Αν είναι δυνατόν! Παρερμηνεύετε αυτά τα οποία λέει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, μην με ερμηνεύετε. Ξέρουν πολύ καλά οι κύριοι συναδελφοι τι λέω. Είμαστε υπερήφανοι γι' αυτήν την πολιτική, εμείς είμαστε το κόμμα που καθιέρωσε αδιάβλητα κριτήρια για τις προσλήψεις και δεν θα απολογούμεθα κι όλας γι' αυτό.
Αυτή είναι η απάντησή μου, κύριε συνάδελφε. Βεβαίως για το θέμα της βιομηχανίας ζάχαρης, επειδή κάνετε την ερώτηση, εγώ θα το επανεξετάσω μέσα στα πλαίσια της αρμοδιότητας του Υπουργείου Γεωργίας. Δεν θα το αφήσουμε έτσι το θέμα, θα το δούμε με την έννοια που σας είπα και προηγουμένως.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η υπ' αριθμ. 199/8.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημήτριου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με την επαναπρόσληψη των απολυθέντων εργαζόμενων στην πληγείσα από το σεισμό ΦΑΡΑΝ ΑΒΕΕ κλπ.
Η επίκαιρη ερώτηση του κ. Κωστόπουλου σε περίληψη έχει ως εξής:
"Στον καταστρεπτικό σεισμό της 7ης Σεπτέμβρη 1999 υπέστησαν σοβαρές ζημιές τα κτίρια πολλών επιχειρήσεων. Αυτό είχε σαν αποτέλεσμα να δρομολογούνται απολύσεις των εργαζομένων στις επιχειρήσεις που επλήγησαν και το πρόβλημα της ανεργίας να εντείνεται.
Για παράδειγμα, μέρος του εργοστασίου της "ΦΑΡΑΝ ΑΒΕΕ" κατέρρευσε με τα γνωστά τραγικά αποτελέσματα των οκτώ νεκρών και δώδεκα τραυματιών. Η ΦΑΡΑΝ ΑΒΕΕ έχει απολύσει μέχρι σήμερα συνολικά πενήντα εννέα εργαζόμενους. Υπάρχει εξάλλου το ενδεχόμενο να απολυθούν και οι τραυματίες όταν αναρρώσουν.
Ερωτάται ο κύριος Υπουργός: τι μέτρα προτίθεται να πάρει η Κυβέρνηση, ώστε να επαναπροσληφθούν οι πενήντα εννέα απολυθέντες της "ΦΑΡΑΝ ΑΒΕΕ" αλλά και γενικότερα για να μην απολυθούν εργαζόμενοι από ανάλογες επιχειρήσεις που επλήγησαν από το σεισμό;".
Ο κύριος Υφυπουργός έχει το λόγο για τρία λεπτά για να πρωτολογήσει. 
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Κύριοι συνάδελφοι, μου δίνεται πάλι η ευκαιρία να εκφράσω τη λύπη και τη δική μου και της Κυβέρνησης, αλλά και όλων μας προφανώς για τα θύματα των σεισμών.
Η ερώτηση είναι σχετική με τις συνέπειες του μεγάλου σεισμού, οι οποίες για τη χώρα μας υπήρξαν πρωτοφανείς σε έκταση. Να ευχηθούμε να μην ξανασυμβούν σεισμοί με τέτοιες σοβαρές συνέπειες. Γιατί βεβαίως, πέρα από το ύψιστης σημασίας θέμα της απώλειας ανθρώπινων ζωών, οι επιπτώσεις είναι πολλαπλασιαστικές και τέτοιες επιπτώσεις υπάρχουν και στις επιχειρήσεις, ειδικότερα σε εκείνες που είχαν άμεσες ή πλήρεις καταστροφές, όπως η συγκεκριμένη επιχείρηση, η ΦΑΡΑΝ.
Πρέπει να σας πω, αγαπητέ συνάδελφε, ότι η Κυβέρνηση, πέρα από τα πρωτοφανή στο σύνολό τους και στο μέγεθός τους μέτρα που αφορούν σε όλους τους πληγέντες, αλλά και ιδιαίτερα βεβαίως στις οικογένειες των θυμάτων, έχει πάρει μια σειρά μέτρων και για τη συγκεκριμένη επιχείρηση για την οποία ερωτάτε.
'Εγινε συνάντηση του Σωματείου των Εργαζομένων με τον Διευθύνοντα Σύμβουλο της ΦΑΡΑΝ στις 2 Οκτωβρίου, στο Υπουργείου Εργασίας και Κοινωνικών Ασφαλίσεων με το συνάδελφο Υφυπουργό, τον κ. Πρωτόπαπα. 'Ηταν και πρωτοβουλία του Εργατικού Κέντρου Αθηνών. Συζητήθηκαν όλα τα προβλήματα που αντιμετωπίζουν οι εργαζόμενοι μετά τη διακοπή παραγωγής της επιχείρησης. Συμμετείχαν στη συνάντηση αυτή εκπρόσωποι της ΓΣΕΕ, του ΕΚΑ και της Ομοσπονδίας Φαρμάκων. Η επιχείρηση έχει εκατόν ενενήντα έξι εργαζόμενους εκ των οποίων οι ογδόντα οκτώ απασχολούνται στην παραγωγή. Από τους ογδόντα οκτώ εργαζόμενους η επιχείρηση απορρόφησε τους είκοσι εννέα σε άλλα τμήματά της που δεν έχει διακοπεί η λειτουργία τους.
Μετά από παρεμβάσεις του Υπουργείου Εργασίας η επιχείρηση δεσμεύθηκε ότι σ' αυτά τα τμήματα δεν θα υπάρξει καμία απόλυση και ότι θα επαναπροσληφθεί το σύνολο των εργαζομένων όταν επαναλειτουργήσει κανονικά η φαρμοκοβιομηχανία.
Επίσης, υπήρξε συμφωνία με τους εργαζόμενους και τον εργοδότη με πρωτοβουλία πάλι του Υπουργείου, βάσει της οποίας όσοι εργαζόμενοι από την παραγωγή δεν απορροφήθηκαν σε άλλα τμήματα της ΦΑΡΑΝ μπορούν, αν θέλουν, να λάβουν την αποζημίωσή τους αποχωρώντας από την επιχείρηση ή να μην απολυθούν αλλά να επιδοτηθούν από το Ταμείο Ανεργίας, βάσει των προγραμμάτων του Υπουργείου Εργασίας και Κοινωνικών Ασφαλίσεων, που αφορά τους εργαζόμενους που απασχολούνται σε επιχειρήσεις που υπέστησαν ζημίες από τον σεισμό.
'Οσον αφορά τους εργαζόμενους, που έχουν επιλέξει την απόλυσή τους με παρέμβαση πάλι του Υφυπουργού συναδέλφου, ο εργοδότης δεσμεύθηκε να καταβάλει κάθε προσπάθεια, προκειμένου οι εργαζόμενοι αυτοί που τέθηκαν εκτός επιχείρησης να απασχοληθούν σε επιχειρήσεις που θα αναλάβουν φασόν την παραγωγή της φαρμακοβιομηχανίας.
Στη δευτερολογία μου αν χρειάζεται θα συμπληρώσω κάποια πράγματα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, θα ήθελα με την ευκαιρία αυτής της συζήτησης να εκφράσω για μια ακόμη φορά τα βαθιά μας συλλυπητήρια για τους οκτώ νεκρούς της ΦΑΡΑΝ και για τους άλλους νεκρούς του καταστρεπτικού σεισμού της 7ης Σεπτεμβρίου και να υπογραμμίσω, εκφράζοντας, πιστεύω, το κοινό αίσθημα, ότι η υπόθεση δεν έκλεισε. Οι νεκροί και οι τραυματίες αξιώνουν, απαιτούν να μην κλείσει, να μην πάει στο αρχείο ο φάκελος.
Πάμε τώρα στο ζήτημα που αναφέρεται η ερώτηση. Ενός κακού, πολλά κακά έπονται. 'Εχουμε τους νεκρούς και τους τραυματίες, τώρα έχουμε και πενήντα οικογένειες οι οποίες έχασαν και το πενιχρό μεροκάματο που έπαιρναν. Δεν βεβαιώνει η Κυβέρνηση με την τριμερή που έγινε -και ενδεχόμενα να ξαναγίνει- ότι θα προσπαθήσουμε να καλύψουμε αυτές τις ανάγκες.
Κύριε Υφυπουργέ, θα μου επιτρέψετε να πω ότι χορτάσαμε από διαβεβαιώσεις. Μια που είστε και νομικός όμως να σας πω ότι στο άρθρο 22 του Συντάγματος αναφέρεται ρητά, ότι η εργασία είναι δικαίωμα και το κράτος μεριμνά γι' αυτή. Στην προκειμένη περίπτωση ποια είναι η μέριμνα του κράτους; Με το να μου λέτε ότι ο εργοδότης όταν θα δώσει φασόν θα κοιτάξει να καλύψει αυτές τις θέσεις εργασίας του φασόν με τους εργαζόμενους που είχε, είναι σαν να μου λέτε τώρα -πάλι θα το πω- "άρμεγε λαγούς και κούρευε χελώνες". Εσείς είσθε συγκεκριμένη Κυβέρνηση. Πρέπει να πάρετε συγκεκριμένα μέτρα. Για ένα διάστημα μπορεί να λειτουργήσει ο O.A.E.Δ. και να καλύψετε τις ανάγκες. Από εκεί και πέρα όμως, το να υλοποιήσετε τη ρητή απαίτηση του Συντάγματος είναι υποχρέωση -έτσι!-και το κράτος μεριμνά για την εξασφάλιση εργασίας στον πολίτη που του έτυχε η τύχη ή η ατυχία, να έχει την ταυτότητα του 'Ελληνα εργαζόμενου. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιωαννίδη, έχετε το λόγο για δύο λεπτά να δευτερολογήσετε.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν υπάρχει αμφιβολία, κύριε συνάδελφε, ότι το Σύνταγμα πράγματι προνοεί για την εργασία με τις σχετικές διατάξεις και για την υποχρέωση της πολιτείας αντίστοιχα. Αλλά είναι και σαφές ότι κανένα Σύνταγμα στον κόσμο όσο προοδευτικό και αν είναι, ό,τι και αν προνοεί, δεν μπορεί να δώσει λύση στο άλυτο μέχρι στιγμής σε παγκόσμια κλίμακα πρόβλημα της ανεργίας συνολικά. Αυτό δεν σημαίνει ότι η Κυβέρνησή μας μοιρολατρικά αντιμετωπίζει το πρόβλημα. Κάθε άλλο. 'Εχουμε σειρά μέτρων και εκατοντάδες δισεκατομμύρια διατίθενται στην προσπάθεια να μειώσουμε την ανεργία και μάλιστα να την μειώσουμε όσο γίνεται περισσότερο, γιατί δεν μπορεί κανείς να μιλήσει για πλήρη εξαφάνισή της. Δεν βρέθηκε σύστημα στον κόσμο που να το εξασφαλίζει αυτό.
Τώρα, σε ό,τι αφορά τους συγκεκριμένους εργαζόμενους ένα από τα μέτρα που σας είπα είναι η δέσμευση της ΦΑΡΑΝ, ότι οι τυχόν απολυθέντες που δεν θα προτιμήσουν να ενταχθούν σε άλλα προγράμματα έχει δεσμευτεί ο επιχειρηματίας, ότι θα τους πάρει στις επιχειρήσεις φασόν που θα λειτουργήσουν για να καλύψουν την παραγωγή κλπ. Αλλά επίσης, εκκρεμεί μια συνάντηση στην οποία δεν πρόλαβα να αναφερθώ προηγουμένως. Την προσεχή Δευτέρα 15 Νοεμβρίου έχει νέα τριμερή συνάντηση ο Υφυπουργός Εργασίας για να εξεταστούν όλες οι τυχόν εκκρεμότητες και να διαπιστωθεί ποιοι από αυτούς τους εργαζόμενους που δεν έχουν απασχόληση αυτήν τη στιγμή στην ίδια εταιρεία, θα ενταχθούν στο ένα ή το άλλο πρόγραμμα ή θα βρεθεί άλλη λύση του προβλήματός τους. 'Εχουμε σκύψει πάνω στο θέμα, έχουν γίνει αλλεπάλληλες συζητήσεις με τους ίδιους τους ενδιαφερόμενους, με το Εργατικό Κέντρο, με τη ΓΣΕΕ και επαναλαμβάνω, ότι τη Δευτέρα επίκειται και νέα συνάντηση για να αντιμετωπιστεί το πρόβλημα κατά τον καλύτερο τρόπο.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η τέταρτη επίκαιρη ερώτηση με αριθμό 202/8.11.99 του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής 'Αμυνας, σχετικά με την πρόσφατη τραγωδία στο ναρκοπέδιο Γεμιστής 'Εβρου, την κύρωση από την ελληνική Βουλή της σύμβασης της Οτάβας κλπ. διαγράφεται λόγω κωλύματος του κυρίου Υπουργού.
Πέμπτη είναι η με αριθμό 200/8.11.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομικών, σχετικά με τις οφειλές προς το δημόσιο και τους δήμους των καζίνο, που λειτουργούν στη χώρα μας κλπ.
Η επίκαιρη ερώτηση του κ. Τσαφούλια έχει ως εξης:
"Είναι βέβαιο ότι τα καζίνο Λουτρακίου, Θεσσαλονίκης και Ρίου Πατρών εισπράττουν τεράστια ποσά και πρέπει να αποδίδουν τα οφειλόμενα στο δημόσιο, εκ των εισιτηρίων και του αναλογούντος ποσοστού εκ του νόμου και εκ του Φ.Π.Α. Επίσης, πρέπει να αποδίδουν στους δικαιούχους δήμους της περιοχής των τα εισπραττόμενα για λογαριασμό των. Συγκεκριμένα το καζίνο του Ρίου της Πάτρας από το 1997-1998 μέχρι σήμερα, οφείλει δύο δισεκατομμύρια (2.000.000.000) δραχμές από τα δικαιώματα που εισπράττει για το δημόσιο και ένα δισεκατομμύριο (1.000.000.000) δραχμές από Φ.Π.Α. και τετρακόσια περίπου εκατομμύρια στους Δήμους Πατρέων και Ρίου, που έπρεπε να είχαν αποδοθεί εντός των υπό του νόμου τασσομένων προθεσμιών. Δεν γνωρίζω τα ποσά που ενδεχομένως οφείλουν τα άλλα καζίνο. Ο τρόπος που μέχρι τώρα αντιμετωπίσατε τις οφειλές αυτές είναι προκλητικός, αντικοινωνικός, ευεργετικός και χαριστικός για τον ιδιοκτήτη του καζίνο του Ρίου της Πάτρας και δεν γνωρίζω τι συμβαίνει με τα άλλα δύο καζίνο. Αυτός ο τρόπος γίνεται περισσότερο εκνευριστικός για το λαό και το έθνος, αν ληφθούν υπόψη οι επιδοτήσεις, οι οικονομικές διευκολύνσεις και ευχέρειες που κάνατε για τους ιδιοκτήτες των καζίνο. Είναι αδιανόητο να διώκονται μικροοφειλέτες και να πτωχεύουν και να κλείνουν τα μαγαζιά τους δεκάδες χιλιάδων μικρομεσαίων και να στερούνται στέγης και άρτου και να βρίσκονται κάτω από το όριο της φτώχειας δυόμισι εκατομμύρια 'Ελληνες και εσείς να ευεργετείτε τους καζινάρχες. Επειδή δεν γνωρίζω εάν με το τελευταίο νόμο έχουν εισπραχθεί επί καθημερινής βάσης από την Τράπεζα της Ελλάδος τα οφειλόμενα από τα καζίνο και αν έχουν ενημερωθεί οι διευθυντές των αρμοδίων Δ.Ο.Υ. και αν έχουν τηρηθεί οι προθεσμίες του νόμου και αν όχι, για ποιους λόγους.
Ερωτώνται οι κύριοι Υπουργοί:
1. Γιατί τήρησαν και τηρούν από το 1997 έως και σήμερα, την ευεργετική και χαριστική αυτή τακτική προς τους καζινάρχες για τα υπ' αυτών οφειλόμενα και δεν αντιμετώπισαν την άμεση είσπραξη αυτών, για να διευκολυνθεί το δημόσιο και οι δικαιούχοι δήμοι, αφού τα οφειλόμενα ποσά είναι τεράστια.
2. Γιατί αφέθη ευχέρεια και για ποιους λόγους να χρησιμοποιήσουν οι κύριοι καζινάρχες τα οφειλόμενα σε άλλες δικές τους επιλογές και σε ποιες, ενώ διώκονται οι μικροοφειλέτες, οι μικρομεσαίοι και τα φτωχά στρώματα του λαού για πταισματικές οφειλές.
3. Ποια τα τυχόν οφειλόμενα ποσά από τα άλλα δύο καζίνο Λουτρακίου και Θεσσαλονίκης και ποια η οικονομική κατάσταση και πορεία τους εν σχέση με τα ανωτέρω ως προς το δημόσιο και τους δικαιούχους δήμους.
4. Εάν έχουν εισπραχθεί σύμφωνα με τον υφιστάμενο νόμο επί καθημερινής βάσεως από την Τράπεζα της Ελλάδος τα οφειλόμενα από τους καζινάρχες και αν έχουν ενημερωθεί οι προϊστάμενοι των αρμοδίων Δ.Ο.Υ. και αν έχουν τηρηθεί οι προθεσμίες, για όλα τα καζίνο της Ελλάδος και αν όχι για ποιους λόγους.
5. Ποιές οι επιδοτήσεις, οι οικονομικές ευχέρειες και διευκολύνσεις και δανειοδοτήσεις προς τα καζίνο Ρίου Πατρών, Λουτρακίου και Θεσσαλονίκης από το 1996 μέχρι σήμερα και ποια η οικονομική τους κατάσταση και πορεία." Ο Υφυπουργός Ανάπτυξης κ. Ιωάννης Ζαφειρόπουλος έχει το λόγο για να πρωτολογήσει.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριοι συνάδελφοι, το Υπουργείο Ανάπτυξης, υλοποιώντας, εφαρμόζοντας τις ρυθμίσεις του ν. 2206/94 και τις σχετικές αποφάσεις που διέπουν τη διαδικασία της χορήγησης αδειών καζίνων και των αντίστοιχων ιδιωτικών συμφωνητικών που έχουν συναφθεί μεταξύ του δημοσίου, του Ε.Ο.Τ. και των επιχειρήσεων, ελέγχει συστηματικά με τα αρμόδια όργανά του, που είναι η Διεύθυνση των Καζίνων, την εφαρμογή αυτών των συμβάσεων. Και βεβαίως, παρακολουθεί τον τρόπο με τον οποίον εκπληρώνουν οι επιχειρήσεις τις υποχρεώσεις που απορρέουν από το νομικό και συμβατικό πλαίσιο.
Κάθε παράβαση που διαπιστώνεται, διαβιβάζεται στο ανεξάρτητο όργανο αυτό που είναι -όπως γνωρίζετε, κύριε συνάδελφε- η Επιτροπή Καζίνων. Η Επιτροπή Καζίνων δεν είναι μία υπηρεσιακή μονάδα η επιτροπή του Υπουργείου Ανάπτυξης, ή του Ε.Ο.Τ., προβλέπεται από τον ν. 2206/94 και προεδρεύεται από ανώτατο δικαστικό και έχει θεσμική συγκρότηση. Αυτή, λοιπόν, η ανεξάρτητη επιτροπή εξετάζει τις παραβάσεις και τις παραβιάσεις του συμβατικού και νομικού πλαισίου και επιβάλλει κυρώσεις.
Θα ήθελα να σημειώσω, ότι είναι αληθές πως το καζίνο του Ρίου, παρά τις επανειλημμένες υποδείξεις της επιτροπής καζίνων, δεν εκπληρώνει ή επιδεικνύει καθυστέρηση στην εκπλήρωση των υποχρεώσεών του. Και οι οφειλές αυτές έχουν δημιουργηθεί και προς το δημόσιο κυρίως, αλλά και προς τους δήμους.
Οι οποίοι όμως, δήμοι, κύριε συνάδελφε, όπως γνωρίζετε καλύτερα από εμένα ως εγκρατής νομικός, διεκδικούν το 2% που προβλέπεται από το άρθρο 20 του ν. 2539 για την Τοπική Αυτοδιοίκηση. Αναφέρομαι δηλαδή στο 2% των ακαθαρίστων εσόδων των επιχειρήσεων ξενοδοχειακών, εστιατορικών κλπ.
Πρέπει να σας πω ότι ακριβώς για να αρθεί αυτή η ανωμαλία, ο Υπουργός Ανάπτυξης ο κ. Βενιζέλος στις 27.8.99 με έγγραφό του απαίτησε από το καζίνο του Ρίου και το καζίνου του Λουτρακίου, που και αυτό είχε κάποιες καθυστερήσεις, αντί της κατά μήνα καταβολής των υποχρεώσεών τους, να καταβάλλουν καθημερινά τα τέλη και τα δικαιώματα που δικαιούται να εισπράξει ο Ε.Ο.Τ. και το δημόσιο. Η απαίτηση των δήμων προέρχεται εξ άλλης αιτίας και δεν έχει βεβαιωθεί στις αρμόδιες οικονομικές υπηρεσίες.
Πράγματι υπάρχει έγγραφο από τη Γενική Διεύθυνση των οικονομικών των ΟΤΑ που λέει ότι υπάρχουν οφειλές εκατόν σαράντα εκατομμυρίων (140.000.000) δραχμών για το Δήμο Ρίου και διακοσίων εκατομμυρίων (200.000.000) δραχμών για το Δήμο Πατρέων...
ΓΕΩΡΓΙΟΣ ΤΣΑΦΟΥΛΙΑΣ: Είναι και το Αίγιο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν αναφέρεται για Αίγιο, κύριε συνάδελφε. Ούτε εσείς το αναφέρετε αυτό.
ΓΕΩΡΓΙΟΣ ΤΣΑΦΟΥΛΙΑΣ: Δεν το αναφέρω, αλλά η αλήθεια είναι αυτή.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Εντάξει.
Σε επικοινωνία προφορική της αρμόδιας υπηρεσίας με τους δήμους αναφέρεται ότι οι οφειλές αυτές είναι από παρελθόντα έτη.
Συνοψίζοντας πρέπει να σας πω ότι η εταιρεία "THEROS INTERNATIONAL" που διαχειρίζεται το καζίνο Ρίου οφείλει σωρευτικά τρία δισεκατομμύρια εκατόν σαράντα εκατομμύρια (3.140.000.000) δραχμές, που αφορούν κεφάλαιο απαιτήσεων και προσαυξήσεις.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Εάν σας ενδιαφέρει στη δευτερολογία μου θα σας αναφέρω και τις οφειλές άλλων δύο καζίνο, γιατί τα υπόλοιπα εκπληρώνουν σωστά τις υποχρεώσεις τους.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Yπάρχει ένα ερώτημα το οποίο πρέπει να απαντήσω, κύριε Πρόεδρε, με την ανοχή σας στην πρωτολογία μου, σε σχέση με τις επιχορηγήσεις προς τις επιχειρήσεις των καζίνο.
Κύριε συνάδελφε, οι επιχειρήσεις δεν επιχορηγούνται για τη δημιουργία των καζίνο, αντίθετα καταβάλλουν στο δημόσιο συγκεκριμένα χρηματικά ποσά για τη χορήγηση της άδειας και αντισταθμιστικά οφέλη που αναφέρονται σε επενδύσεις. Η επιχορήγηση γίνεται μόνο για την επιχείρηση του ξενοδοχείου.
Και πρέπει να σας πω ότι το καζίνο του Ρίου έχει ένα κόστος επένδυσης εκσυγχρονισμού οκτακοσίων εκατομμυρίων (800.000.000) δραχμών και επιχορήγηση διακόσια ογδόντα εκατομμύρια (280.000.000) δραχμές. Από αυτά τα διακόσια ογδόντα εκατομμύρια (280.000.000) δραχμές έχουν εκταμιευθεί μόνο τα πενήντα έξια εκατομμύρια (56.000.000) δραχμές επί υλοποιηθέντος έργου τριακοσίων εξήντα επτά εκατομμυρίων (367.000.000) δραχμών.
Το λέγω τούτο για να σας πω ότι δεν υπάρχει από την Κυβέρνηση καμία νομοθετική ή άλλη δέσμευση για ενίσχυση των "καζιναρχών" οι οποίοι βεβαίως δεν αποτελούν...
ΠΡΟΕΔΡΕΥΩΝ (Παναγιώτης Σγουρίδης): Καλώς κύριε Υπουργέ.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης):...κοινωνική κατηγορία που πλήττεται από τυχόν μέτρα που λαμβάνονται.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσαφούλια, έχετε το λόγο.
ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, πρέπει να πω ότι με ταλαιπώρησε το Υπουργείο Ανάπτυξης διότι αυτήν τη δουλειά που κάνει τώρα ο κ. Ζαφειρόπουλος μπορούσε να την κάνει ο κ. Βενιζέλος και με ξαναφέρνει τώρα εδώ. 'Αλλη φορά είναι καλό, για σεβασμό προς τους συναδέλφους, αφού είναι τόσοι Υφυπουργοί, να απαντά κάποιος.
Εν πάση περιπτώσει, εκείνο που θέλω να πω είναι το εξής: Η ομολογία ότι οφείλει το καζίνο του Ρίου και τα άλλα καζίνο είναι αρκετή. Αυτήν τη στιγμή έχουμε τα εκατόν σαράντα εκατομμύρια (140.000.000) δραχμές και με τα διακόσια εκατομμύρια (200.000.000) δραχμές σύνολο τριακόσια σαράντα εκατομμύρια (340.000.000) δραχμές και μαζί με του Αιγίου τετρακόσια εκατομμύρια (400.000.000) δραχμές, που εκ παραδρομής δεν το ανέφερα. Αυτά είναι δικαιώματα των δήμων και όσο καθυστερεί να τα βάλει στη τσέπη του ο δήμος είναι υπεξαίρεση.
Το ίδιο υπεξαίρεση είναι και το ποσοστό που κρατάτε από τα εισιτήρια και ο ΦΠΑ. Αν αργήσει ένας μικρομεσαίος να αποδώσει δύο εκατομμύρια (2.000.000) δραχμές ΦΠΑ, τον πιάνετε και τον κλείνετε μέσα και για τους καζινάρχες έχετε γίνει προστάτες για να μην πω καμία χειρότερη έκφραση.
Γιατί για το ΦΠΑ η επιτροπή καζίνο δεν ειδοποιήσε τον Υπουργό; Η επιτροπή καζίνο είναι αρμοδία να ειδοποιήσει τον Υπουργό. Και το άρθρο 5 παράγραφος 2 εδάφιο γ' της σύμβασης του καζίνο του Ρίου λέει, ότι για την πέρα των δέκα ημερών καθυστέρηση καταβολής των οφειλομένων χωρεί ανάκληση της αδείας.
Γιατί δεν την έκανε η κ. Βάσω Παπανδρέου, γιατί δεν την έκανε ο κ. Βενιζέλος γιατί δεν την κάνατε εσείς; Είστε προστάτες ή δεν είστε; Ερευνήσατε εσείς να πείτε ότι δεν συντρέψει περίπτωση ανακλήσεως; Και έχετε γίνει η πρόκληση, η αγανάκτηση, η καταστροφή των μικρομεσαίων που πένονται; Δυόμισι εκατομμύρια κόσμος που ζει κάτω από το όριο της φτώχειας και βλέπει το καζίνο της Πάτρας να οφείλει ένα δισεκατομμύριο (1.000.000.000) δραχμές από ΦΠΑ -όχι δικό του- και να το εκμεταλλεύεται. Μπορεί να το παίζει στο χρηματιστήριο, μπορεί να το βγάζει έξω, μπορεί να το κάνει ό,τι θέλει και δεν μιλάτε. Δεν μιλάτε διότι έχετε γίνει συνεργοί και προστάτες των καζιναρχών. 'Εχετε καταργήσει την πραγματική απασχόληση, έχετε καταργήσει την πραγματική ανάπτυξη, την παραγωγή, την παραγωγικότητα και έχετε οδηγηθεί σε λειτουργία συναλλαγής με ό,τι είναι το χειρότερο από αυτήν την περίπτωση.
Και ένα άλλο. Δώσατε ποσά. Είπατε για διακόσια πενήντα εκατομμύρια (250.000.000) δραχμές επιδότηση. 'Ολα να μου τα πείτε. Να μου πείτε ένα-ένα τα ποσά που έχει πάρει ο Μαυράκης από εσάς και από την κ. Παπανδρέου και από τον κ. Βενιζέλο και από όλους σας. Να μου πείτε τα ποσά. Διακόσια πενήντα εκατομμύρια (250.000.000) δραχμές; Πότε δώσατε διακόσια πενήντα εκατομμύρια (250.000.000) δραχμές σε μικρομεσαίους;
Και τα άλλα; 'Εκανε το ξενοδοχείο οκτακόσια εκατομμύρια (800.000.000)
δραχμές επένδυση με αηβασιλιάτικα χαρτιά. 'Ετοιμο το καζίνο του Ρίου της Πάτρας και να λέτε παραμύθια, για την περίπτωση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Τσαφούλια, καλώς. Είναι κατανοητό.
ΓΕΩΡΓΙΟΣ ΤΣΑΦΟΥΛΙΑΣ: 'Ενα λεπτό, κύριε Πρόεδρε.
'Εχετε αποτελέσει την πρόκληση για την έκφραση της μεγαλύτερης κοινωνικής αδικίας, αντιλαϊκής πολιτικής, του βασανισμού των λαών υπέρ αυτών που προστατεύετε.
ΠΡΟΕΔΡΕΥΩΝ (Παναγιώτης Σγουρίδης): Αυτά που είχατε να πείτε, κύριε Τσαφούλια, τα είπατε.
ΓΕΩΡΓΙΟΣ ΤΣΑΦΟΥΛΙΑΣ: Είστε προστάτες των καζιναρχών και όχι του λαού. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, κατανοώ την ανάγκη. Καθώς έχουμε εισέλθει στο πρώτο στάδιο του προεκλογικού κύκλου, να διατυπώνονται αυτού του είδους επιχειρήματα με μια δημόσια ρητορία, μέσα στο Κοινοβούλιο. Αυτά εξυπηρετούν συγκεκριμένες εκλογικές ανάγκες κατανοητές.
ΓΕΩΡΓΙΟΣ ΤΣΑΦΟΥΛΙΑΣ: Το ίδιο κάνω από την πρώτη στιγμή...
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Πρέπει να απευθυνθείτε στο ακροατήριο της Αχαϊας που σας έδωσε τη δυνατότητα να βρίσκεστε εδώ. Βεβαίως αυτό θα δούμε αν θα επαναληφθεί.
'Ομως, επί της ουσίας, κύριε Τσαφούλια. Εσείς είστε εγκρατής νομικός. Γιατί λοιπόν, δεν μας λέτε με βάση το ν. 2206, ο οποίος έχει δρακόντειες διατάξεις, θέλετε να κλείσει η Επιτροπή Καζίνων το καζίνο του Ρίο;
Δηλώστε το στους συμπατριώτες σας ευθέως. ΓΕΩΡΓΙΟΣ ΤΣΑΦΟΥΛΙΑΣ: Δεν εφαρμόζετε το νόμο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Αφήστε στην εφαρμογή των νόμων. Εδώ δεν είναι αίθουσα πρωτοδικείου. Δηλώστε στους Πατρινούς ψηφοφόρους σας ευθέως εάν θέλετε η Επιτροπή Καζίνο να εφαρμόσει αυστηρά το νόμο και να αναστείλει τη λειτουργία ή να αφαιρέσει την άδεια από το καζίνο του Ρίου και να δεχθείτε και το κόστος των κοινωνικών επιπτώσεων από τη δημιουργία εκατοντάδων ανέργων οι οποίοι αποτελούν...
ΓΕΩΡΓΙΟΣ ΤΣΑΦΟΥΛΙΑΣ: Την παρανομία και τη συναλλαγή δεν τη θέλει η Πάτρα, τη θέλετε εσείς. Η Πάτρα καταδικάζει την παρανομία και τη συναλλαγή.
ΠΡΟΕΔΡΕΥΩΝ (Παναγιώτης Σγουρίδης): Κύριε Τσαφούλια, σας παρακαλώ. ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Με τη φωνή δεν θα εμποδίσετε να ακουστεί η αλήθεια και εμείς μπορούμε να την υψώσουμε περισσότερο από εσάς, γιατί όπως βλέπω, αυτές τις μέρες έχετε και πρόβλημα φάρυγγα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μην υψώνετε και εσείς τη φωνή σας.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Προστάτης των λαϊκών συμφερόντων καλύτερος από τον άλλο δεν μπορεί να αναδειχθεί κανένας σ' αυτήν την Αίθουσα. 'Ολοι θέλουμε να προστατεύσουμε τα λαϊκά συμφέροντα. Δεν έχετε μονοπώλιο εσείς στην προάσπισή τους.
Επί της ουσίας τώρα. Σας αναφέρω ότι η είσπραξη οικονομικών οφειλών επιχειρήσεων στο δημόσιο ακολουθεί συγκεκριμένη διαδικασία. 'Εχουν βεβαιωθεί οφειλές τριών δισεκατομμυρίων (3.000.000.000) δραχμών περίπου και η αρμόδια ΔΟΥ κάνει ό,τι πρέπει να κάνει. Η Επιτροπή Καζίνων έχει επιβάλει πρόστιμα.
ΓΕΩΡΓΙΟΣ ΤΣΑΦΟΥΛΙΑΣ: Γιατί δεν ανακαλέσατε την άδεια;
ΠΡΟΕΔΡΕΥΩΝ (Παναγιώτης Σγουρίδης): Κύριε Τσαφούλια, σας παρακαλώ!
Να μην γράφεται καμία διακοπή του κ. Τσαφούλια.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Εγώ επιτρέπω να διακόπτει, αν εσείς συμφωνείτε.
ΠΡΟΕΔΡΕΥΩΝ (Παναγιώτης Σγουρίδης): 'Οχι, εγώ δεν επιτρέπω καμία διακοπή. Παρακαλώ μόνο να τηρήσετε το χρόνο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Δεν έχει φθάσει στην ανάκληση της άδειας, γιατί; Γιατί δεν θέλει να δημιουργήσει κοινωνικό πρόβλημα σε εκατοντάδες εργαζομένους στις ξενοδοχειακές επιχειρήσεις που λειτουργούν μαζί με το καζίνο.
Τελειώνοντας, οι οφειλές προς τους δήμους, κύριε Τσαφούλια, βεβαιώνονται και εισπράττονται με βάση το θεσμικό ν. 2539 για τη συγκρότηση της πρωτοβάθμιας Αυτοδιοίκησης.
ΓΕΩΡΓΙΟΣ ΤΣΑΦΟΥΛΙΑΣ:...
ΠΡΟΕΔΡΕΥΩΝ (Παναγιώτης Σγουρίδης): Επιτέλους, σας παρακαλώ, κύριε Τσαφούλια.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Σας τονίζω ότι δεν έχουν βεβαιωθεί οφειλές των επιχειρήσεων στους δήμους.
ΠΡΟΕΔΡΕΥΩΝ (Παναγιώτης Σγουρίδης): Εισερχόμεθα στις επίκαιρες ερωτήσεις δευτέρου κύκλου:
Πρώτη είναι η με αριθμό 195/8.11.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Σκουλάκη προς τον Υπουργό Οικονομικών, σχετικά με τη χρηματοδότηση της Νομαρχίας Χανίων για απαλλοτρίωση του οικοπέδου της Ανώνυμης Βιομηχανικής Εταιρείας "Ανατολή" (ΑΒΕΑ).
Η επίκαιρη ερώτηση του κ. Σκουλάκη είναι η ακόλουθη:
"Η προηγούμενη Νομαρχιακή Αυτοδιοίκηση Χανίων, σε συνεργασία με άλλους φορείς του νομού, προχώρησε σε διαδικασία απαλλοτρίωσης του οικοπέδου της ΑΒΕΑ στη Νέα Χώρα του Δήμου Χανίων, το συνολικό τίμημα του οποίου καθορίστηκε από το πρωτοδικείο σε ένα δισεκατομμύριο εκατόν σαράντα εκατομμύρια (1.140.000.000) δραχμές.
Ο σκοπός είναι διπλός:
1. Η οικονομική ενίσχυση της ΑΒΕΑ, η διάσωσή της και η συνολική μετεγκατάσταση της στην περιοχή Κεραμείων, όπου έχει αγοραστεί οικόπεδο.
2. Η ανέγερση μεγάλου σχολικού συγκροτήματος στο οικόπεδο της ΑΒΕΑ, πράγμα το οποίο είναι πρώτης προτεραιότητας θέμα για την επίλυση του προβλήματος της σχολικής στέγης και πάγιο αίτημα όλων των φορέων της πόλης των Χανίων.
Από τις αρχές του 1999 στις δύο επιστολές και τις αλλεπάλληλες παραστάσεις του νέου νομάρχη, στις επιστολές του προέδρου της ΑΒΕΑ και στις παραστάσεις του και στις επικοινωνίες των Βουλευτών του νομού, απαντούσατε ότι προσπαθείτε να βρείτε λύση. Την ίδια απάντηση, απ'ό,τι γράφτηκε στον τοπικό Τύπο, δώσατε πρόσφατα στον πρών πρωθυπουργό κ. Μητσοτάκη και την ΠΑΣΕΓΕΣ.
Επειδή το θέμα είναι επείγον, δεδομένου ότι η νομαρχία αδυνατεί να καταβάλει το ως άνω ποσόν, η δε ΑΒΕΑ βρίσκεται στα πρόθυρα της οικονομικής κατάρρευσης, με απλήρωτους επί τετράμηνο τους εργαζόμενους, με ορατό το φάσμα του οριστικού κλεισίματός της, με απόλυση των εργαζομένων και με τεράστιες γενικότερες επιπτώσεις στην οικονομία του νομού:
Ερωτάσθε, κύριε Υπουργέ, θα δώσετε άμεση λύση στο πρόβλημα, είτε με απευθείας χρηματοδότηση της νομαρχίας είτε με οποιοδήποτε άλλο τρόπο, ώστε να επιτευχθεί ο διπλός σκοπός της απαλλοτρίωσης;" Ο κ. Χριστοδουλάκης έχει το λόγο για τρία λεπτά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε.
Η ερώτηση του αγαπητού συναδέλφου θίγει δύο κρίσιμα ζητήματα. Το ένα είναι η εξυγίανση της ΑΒΕΑ και η δυνατότητά της να συνεχίσει τις δραστηριότητές της.
Στο ζήτημα αυτό η κατάσταση έχει ως εξής: Η ΑΒΕΑ έχει δημιουργήσει όλα αυτά τα χρόνια χρέη προς την Αγροτική Τράπεζα, τα οποία προσεγγίζουν τα πέντε δισεκατομμύρια δραχμές. Κατά συνέπεια το πρόβλημα της εξυγίανσής της ήταν αρκετά σοβαρό. Η Κυβέρνηση δημιούργησε το θεσμικό πλαίσιο πέρσι, με το νόμο τον οποίο ψήφισε, για να μπουν μπροστά οι διαδικασίες εξυγίανσης της συνεταιριστικής αυτής εταιρείες.
Το Υπουργείο Οικονομικών έχει καταβάλει μία πείσμονα προσπάθεια σε στενή συνεργασία με την Αγροτική Τράπεζα, προκειμένου να μπορέσει να βρεθεί λύση στο κρίσιμο αυτό ζήτημα.
Σας ανακοινώνω σήμερα, κύριε Πρόεδρε, σε αυτήν την Αίθουσα ότι έπειτα από πολύμηνη προσπάθεια έχουμε καταφέρει να φθάσουμε σε μία λύση, η οποία επιτρέπει τη συνέχιση της λειτουργίας της ΑΒΕΑ. Η λύση αυτή είναι η εξής: Εφόσον πωληθεί το οικόπεδο το οποίο έχει η ΑΒΕΑ και καταβληθεί το τίμημα του 1,1 δισεκατομμυρίων δραχμών περίπου στην Αγροτική Τράπεζα -διότι είναι ενυπόθηκο αυτό το περιουσιακό στοιχείο της ΑΒΕΑ- τότε η Αγροτική Τράπεζα με τη βοήθεια του ελληνικού δημοσίου και του Υπουργείου Οικονομικών θα μπορέσει να προχωρήσει στην επίλυση των διαφορών που έχει με την ΑΒΕΑ ώστε και η ΑΒΕΑ να θεωρηθεί εξυγιανθείσα και να προχωρήσει μετά στα σχέδια μετεγκατάστασής της και συνέχισης της λειτουργίας της.
Αυτό πιστεύω ότι αποτελεί ένα πολύ σημαντικό κατόρθωμα, μια πολύ σημαντική εξέλιξη, η οποία λύνει το ζήτημα, το οποίο επί χρόνια ταλάνιζε το Νομό των Χανίων.
Φθάσαμε σε αυτήν τη λύση, όπως σας είπα, έπειτα από μία συστηματική προσπάθεια.
ΠΡΟΕΔΡΕΥΩΝ (Παναγιώτης Σγουρίδης): Μόλις ακούσατε για Χανιά, κύριε Πρόεδρε, ήλθατε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα έχω πει, κύριε Πρόεδρε, και ελπίζω αυτήν τη φορά να δοθεί λύση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μόλις περιέγραφα τη λύση, κύριε Πρόεδρε, στο ζήτημα της ΑΒΕΑ. Αυτό είναι το πρώτο ζήτημα, το οποίο νομίζω ότι έχει αντιμετωπισθεί με τους καλύτερους δυνατούς όρους, τους οποίους μπορούσε να σκεφθεί κανείς όλο αυτό το διάστημα.
Κατά συνέπεια, η ΑΒΕΑ θα μπορεί με τη λύση αυτή να συνεχίσει τη λειτουργία της και να συντελέσει στην παραγωγική δραστηριοποίηση του Νομού Χανίων.
Δεύτερο ζήτημα είναι το θέμα της απόκτησης του περιουσιακού στοιχείου από τη Νομαρχία Χανίων και της ανέγερσης της σχολικής στέγης. Αυτό το ζήτημα, όπως και όλα τα ζητήματα τα οποία αφορούν τη δαπάνη απόκτησης, ανέγερσης και λειτουργίας σχολικών εγκαταστάσεων, προχωρεί σε συνεργασία της Νομαρχιακής Αυτοδιοίκησης Χανίων με τον ΟΣΚ. Ο ΟΣΚ έχει ήδη διαθέσει εννιακόσια είκοσι εκατομμύρια φέτος, μόνο για το 1999, για απόκτηση περιουσιακών στοιχείων για σχολικές μονάδες, καθώς και για άλλες συναφείς δραστηριότητες που αφορούν τα σχολεία. Επίσης, σε συνεννόηση που είχα με τον πρόεδρο του ΟΣΚ τον κ. Σκαμνάκη, μου ανέφερε ότι θα διαθέσει δωρεάν όλες τις μελέτες, απαλλάσσοντας έτσι τη Νομαρχιακή Αυτοδιοίκηση από το σχετικό κόστος. Αυτή η συνεργασία της Νομαρχιακής Αυτοδιοίκησης με τον ΟΣΚ θα συνεχιστεί για να καλύψει και όλες τις δαπάνες απόκτησης και ανέγερσης σχολικής στέγης, έτσι ώστε στο τέλος και η ΑΒΕΑ να λειτουργήσει αποτελεσματικά, αφού εξυγιανθεί, όπως σας περιέγραψα, αλλά και ο Νομός Χανίων να αποκτήσει αυτό το σχολικό συγκρότημα. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκουλάκης έχει το λόγο. 
ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, νομίζω ότι πρέπει να είμαι ικανοποιημένος από την απάντηση που έδωσε ο αγαπητός φίλος, Υφυπουργός Οικονομικών, για το μεγάλο θέμα της ΑΒΕΑ των Χανίων. Χαίρομαι που είπατε ότι είναι θέμα πολύμηνων προσπαθειών.
'Εχω μπροστά μου την επιστολή του νομάρχη την πρώτη, τη δεύτερη, την επιστολή του προέδρου της ΑΒΕΑ. Δεν έχω την ερώτηση που είχε υποβάλει ο κ. Μιχελογιάννης και ο κ. Βαλυράκης.
Χαίρομαι που βρήκατε τη λύση όσον αφορά το τίμημα του οικοπέδου. Γιατί το πρώτο σκέλος που είπατε, είναι μια διαδικασία που εφαρμόζεται για όλες τις συνεταιριστικές οργανώσεις, οι ρυθμίσεις των χρεών, οι οποίες είναι και οι τελευταίες, απ' ό,τι έχει δηλωθεί στο Κοινοβούλιο και έχει ανακοινώσει η Κυβέρνηση, αφορούν όλες τις συνεταιριστικές οργανώσεις, ασφαλώς αφορούν και την ΑΒΕΑ και βεβαίως έγιναν προσπάθειες παραπάνω απ' ό,τι στις άλλες συνεταιριστικές οργανώσεις.
Τώρα, σε ό,τι αφορά το 1,2 δισεκατομμύριο, δεν το κατάλαβα. Την απαλλοτρίωση την έχει κάνει η Νομαρχιακή Αυτοδιοίκηση, άρα το τίμημα θα δοθεί από τον ΟΣΚ προς τη Νομαρχιακή Αυτοδιοίκηση, ή εν πάση περιπτώσει, προς την ΑΒΕΑ. Αυτά τα επτακόσια πενήντα που υπολείπονται στην ΑΒΕΑ, θα τα δώσει ο ΟΣΚ ως απαλλοτρίωση και τα υπόλοιπα τριακόσια πενήντα να χρησιμοποιηθούν από την ΕΒΕΑ για μετεγκατάσταση. Αυτό είναι ένα ζήτημα.
Δηλαδή πέρα από τη ρύθμιση, που έγινε, εκείνο που χρειάζεται είναι να βρεθεί το 1,140 δισεκατομμύρια. Ποιος θα τα δώσει; Θα τα δώσετε εσείς σαν Υπουργείο Οικονομικών, όπως υπήρχε η άποψη τουλάχιστον παλιά του νομαρχιακού συμβουλίου ή θα τα δώσει ο Οργανισμός Σχολικών Κτιρίων προς την ΑΒΕΑ; Αν ξεκαθαριστεί αυτό το θέμα, το μήνυμα που στέλνουμε όλοι εδώ οι παριστάμενοι Χανιώτες είναι καλό και προς τους εργαζόμενους και προς τη Νέα Χώρα και προς τη νομαρχία και προς όλους.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Νομίζω ότι ήμουν απόλυτα σαφής, ότι το Υπουργείο Οικονομικών σε συνεργασία με την Αγροτική Τράπεζα επέλυσε το μείζον θέμα, το οποίο λέγεται εξυγίανση της ΑΒΕΑ και απαλλαγή από τα χρέη. Και αυτή η προσπάθεια φθάνει περίπου τα τέσσερα δισεκατομμύρια δραχμές, τα οποία ρυθμίζονται. Μένει το ζήτημα του 1,1 δισεκατομμύριο. Προφανώς, υποθέτω ότι γνωρίζετε ότι το Υπουργείο Οικονομικών δεν επιχορηγεί απευθείας τις νομαρχίες για απόκτηση περιουσιακών στοιχείων. Αυτή είναι μία δραστηριότητα, η οποία λαμβάνει χώρα στο πλαίσιο του ΟΣΚ, ο οποίος, επαναλαμβάνω και πάλι, γνωρίζει το θέμα, έχει ήδη επιληφθεί του ζητήματος, έχει ήδη διαθέσει τα πρώτα εννιακόσια είκοσι εκατομμύρια δραχμές φέτος για απόκτηση στέγης σχολικών κτιρίων, έχει αρχίσει να διαθέτει τις μελέτες για το σχολικό συγκρότημα και υπάρχει συνεχής συνεννόηση μεταξύ ΟΣΚ και Νομαρχιακής Αυτοδιοίκησης, για την κάλυψη του κόστους, που θα χρειαστεί και την απόκτηση του οικοπέδου, την ανέγερση και λειτουργία του σχολικού συγκροτήματος. Δεν γίνεται με απευθείας χρηματοδότηση του Υπουργείου Οικονομικών προς τη Νομαρχιακή Αυτοδιοίκηση, γίνεται μέσω του ΟΣΚ και εντάσσεται στο πρόγραμμα του ΟΣΚ. 'Οταν λοιπόν διατεθούν αυτά τα χρήματα, σε αυτό το πλαίσιο δραστηριοτήτων του ΟΣΚ, τότε θα δοθεί το τίμημα του 1,1 προς την ΑΒΕΑ, αλλά αυτό το γνωρίζει ήδη η ΑΤΕ και γι' αυτό το λόγο προχωρεί στο σχέδιο εξυγίανσης της ΑΒΕΑ. Αυτή είναι η απάντηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χρειάζεται η ΑΤΕ να συμβάλει.
ΠΡΟΕΔΡΕΥΩΝ (Παναγιώτης Σγουρίδης): Η δεύτερη με αριθμό 187/5.11.99 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αντιμετώπιση των προβλημάτων από την αυθαίρετη δόμηση στην περιοχή της πόλεως του Ηρακλείου κλπ., διαγράφεται λόγω κωλύματος του ερωτώντος Βουλευτού.
Τρίτη είναι η με αριθμό 198/8.11.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αποστόλου Τασούλα προς τον Υπουργό Εργασίας και Κοινωνικών Ασφαλίσεων, σχετικά με την καταβολή των δεδουλευμένων στους εργαζόμενους στο εργοστάσιο "Καλτσοποιία Ζησιμόπουλου ΑΕΒΕ" κλπ.
Η επίκαιρη ερώτηση του κ. Κεφαλογιάννη σε περίληψη έχει ως εξής:
"Σε επίσχεση εργασίας και κατάληψη του εργοστασίου "Καλτσοποιία Ζησιμόπουλη ΑΕΒΕ", στο Αντίρριο Αιτωλοακαρνανίας, προχώρησαν πενήντα πέντε εργαζόμενοι της επιχείρησης. Αιτία είναι η μη καταβολή των δεδουλευμένων αλλά και η αβεβαιότητα αν θα συνεχίσουν να εργάζονται. Οι ιδιοκτήτες της επιχείρησης επανειλημμένα υποσχέθηκαν ότι θα εξοφλήσουν τους εργαζόμενους. Οι υποσχέσεις όμως καθώς και η υπογραφή συμφωνητικών δεν είχαν καμία αξία.
Σήμερα η επιχείρηση χρωστάει στους εργαζόμενους είκοσι τρία εκατομμύρια (23.000.000) δραχμές, χρέη έχει και προς το ΙΚΑ και προς προμηθευτές. Εντύπωση πάντως προκαλεί το γεγονός ότι ενώ η παραγωγή είναι αξιόλογη και η διάθεση του εμπορεύματος χωρίς προβλήματα, οι ιδιόκτητες λένε ότι θα κλείσουν την επιχείρηση. Τελικά οι εργαζόμενοι δεν πληρώνονται τα δεδουλευμένα τους.
Ερωτάται ο κύριος Υπουργός τι μέτρα θα πάρει για να αντιμετωπίσει τα παραπάνω προβλήματα των εργαζομένων στη συγκεκριμένη επιχείρηση;" Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Κύριε συνάδελφε, στις 4.11.99 το Σώμα Επιθεώρησης Εργασίας της Αιτωλοακαρνανίας ενημερώθηκε για τα προβλήματα που έχουν ανακύψει στη συγκεκριμένη επιχείρηση, μετά από σχετικό υπόμνημα του Σωματείου των Εργαζομένων και έγιναν αμέσως μια σειρά ενεργειών.
Πρώτον, συγκλήθηκε το άτυπο τριμερές συνεργασίας. 'Εγινε η συνεδρίαση στις 9.11.99. Στην άτυπη τριμερή συνεργασία συμμετείχε ο εκπρόσωπος του τμήματος Κοινωνικής Επιθεώρησης Αιτωλοακαρνανίας, το Σωματείο των Εργαζομένων του Εργοστασίου ΖΗΣ, το Εργατικό Κέντρο Ναυπάκτου και εκ μέρους της επιχείρησης ο διευθύνων σύμβουλος κ. Κωνσταντίνος Ζησιμόπουλος. Η συνεδρίαση μάλιστα αυτή κράτησε πέντε ώρες και εκτέθηκαν από πλευράς σωματείου όλα όσα είχαν να προτείνουν, όπως επίσης και από τον Πρόεδρο του Εργατικού Κέντρου.
Είναι γεγονός ότι στους εργαζόμενους οφείλονται δεδουλευμένες αποδοχές, ημερομίσθια ασθενείας, αναδρομικά κλπ. Και έχουν προβεί σε επίσχεση εργασίας και κατάληψη του εργοστασίου.
Στην τριμερή αυτή άτυπη συνεργασία ο εργοδότης δήλωσε ότι αδυνατεί να εξοφλήσει τις παραπάνω υποχρεώσεις του και κάνει γνωστό ότι υπάρχει στρατηγικός επενδυτής, με τον οποίο βρίσκεται σε διαπραγματεύσεις για την πώληση του 68% των μετοχών της επιχείρησης.
Ζήτησε ο ίδιος από τους εργαζόμενους, πρώτον, να επιτρέψουν την είσοδο στο oικονομικό κλιμάκιο του επενδυτή στα γραφεία του λογιστηρίου της επιχείρησης.
Δεύτερον, να δοθούν τα οικονομικά στοιχεία που θα ζητήσει το εν λόγω κλιμάκιο, ώστε να επιταχυνθούν οι διαδικασίες πώλησης.
Ο εργοδότης δήλωσε επίσης, ότι το ποσό των χρημάτων από την πώληση θα διατεθεί για την εξόφληση των εργατικών υποχρεώσεών του έναντι των εργαζομένων και για την εξυγίανση της επιχείρησης.
Δήλωσε ακόμα ότι, αν δεν πραγματοποιηθεί η εν λόγω πώληση, οι εργαζόμενοι θα εξοφληθούν με τα χρήματα της πώλησης των εμπορευμάτων που βρίσκονται στην αποθήκη της επιχείρησης.
Και η όλη διαδικασία πώλησης των εμπορευμάτων με τέτοιο τρόπο ώστε να διασφαλιστεί απόλυτα η εξόφληση των εργατικών υποχρεώσεων.
Το Σωματείο των Εργαζομένων επιφυλάχθηκε σε αυτές τις προτάσεις του εργοδότη να απαντήσει, αφού ζητήσει πρώτα τη γνώμη του νομικού του συμβούλου. Εν πάση περιπτώσει οι εργαζόμενοι, όπως έχουν δικαίωμα, απαιτούν την άμεση εξόφληση των οφειλομένων και του Υπουργείου Εργασίας και Κοινωνικών Ασφαλίσεων με τις αρμόδιες εκεί διευθύνσεις κάνει ό,τι μπορεί για να επιτευχθεί αυτός ο στόχος. Θα έλεγα όμως ότι θα είναι πολύ σημαντικό αν αυτά που προτείνει ο εργοδότης -στο μέτρο που είναι ειλικρινής- μπορέσουν να υλοποιηθούν διότι και το να σωθεί η επιχείρηση -δεν μας ενδιαφέρει με ποιον επιχειρηματία- για να διασφαλιστούν και οι θέσεις εργασίας -είναι και αυτό μια σημαντική διάσταση του προβλήματος.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο. 
ΑΠΟΣΤΟΛΟΣ ΤΑΣΟΥΛΑΣ: Κύριε Υπουργέ, βεβαίως αναφέρατε μερικές ενέργειες που έγιναν εκεί. Αλλά, αν πάρουμε υπόψη μας το τι μέχρι τώρα έχει υποσχεθεί και το τι έχει υπογράψει σαν συμφωνητικά, σαν συμβόλαια τιμής και δεν συμμαζεύεται ο εργοδότης, δεν πρέπει να είμαστε αισιόδοξοι. Υπάρχει σοβαρό πρόβλημα για τους εργαζόμενους και είναι διπλό. Το ένα είναι ότι αυτούς τους ανθρώπους τους χρωστάνε χρήματα, τα οποία τα δουλέψανε. Είναι είκοσι τρία εκατομμύρια (23.000.000) δραχμές, όπως με ενημέρωσαν πριν πέντε -έξι μέρες που επισκέφθηκα το εργοστάσιο.
Η τακτική τώρα της επιχείρησης, απ' ό,τι καταλαβαίνω, είναι, σταματήστε την κατάληψη για να μπορέσουμε να πουλήσουμε το εργοστάσιο. Ο εργοδότης αυτό το έχει κάνει επανειλημμένα. 'Ομως δεν διασφαλίζει τίποτα.
Υπάρχει μια πλευρά στην οποία δεν αναφέρεστε και είναι η εξής. Πώς θα πουλήσει αυτός την επιχείρηση όταν έχει χρέη εκατοντάδες εκατομμύρια προς το ΙΚΑ και προς προμηθευτές; Με ποια διαδικασία; Ποιος θα αναλάβει οκτακόσια-εννιακόσια εκατομμύρια χρέη για να πάρει την επιχείρηση όταν με πεντακόσια εκατομμύρια στήνει μια καινούρια. Επομένως είναι δρόμος μακρύς και στενά παπούτσια και για τους εργαζόμενους και για την περιοχή εκεί, που θα χάσει κιόλας τις πενήντα πέντε θέσεις εργασίας.
Θα μου πείτε ότι είναι ιδιώτης. Εγώ θα σας πω ότι είναι ιδιώτης, αλλά εσείς μας έχετε ταράξει να μας λέτε, γιατί η ιδιωτική πρωτοβουλία λύνει τα προβλήματα, γιατί έτσι, γιατί αλλιώς. Κάντε τώρα κουμάντο να πάρουν οι εργαζόμενοι και τα δεδουλευμένα και να συνεχιστεί και η λειτουργία της επιχείρησης.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ (Υμφυπουργός Εργασίας και Κοινωνικών Ασφαλίσεων): Κύριε συνάδελφε, ούτε εγώ ούτε η Κυβέρνησή μας έχουμε ιδιαίτερα εξυμνήσει την ιδιωτική πρωτοβουλία, χωρίς όμως να υποτιμούμε και τις δυνατότητές της και τη συμβολή της στην ανάπτυξη του τόπου. Διότι βεβαίως υπάρχει η υγιής ιδιωτική πρωτοβουλία και υπάρχει και η ιδιωτική πρωτοβουλία η οποία είναι συναρτημένη με την ιδιωτική υστεροβουλία.
Δεν ξέρετε αν στη συγκεκριμένη περίπτωση ο συγκεκριμένος εργοδότης ανήκει στην μία ή στην άλλη κατηγορία. Εκείνο που ξέρω είναι, για να σας απαντήσω και σε αυτό το σκέλος της ερώτησής σας, ότι πράγματι οφείλει στο ΙΚΑ και γι αυτό έχει γίνει κατάσχεση του ακινήτου. Το ΙΚΑ έχει κατάσχει το ακίνητο. Οφείλει δε στο ΙΚΑ εκατόν τριάντα επτά εκατομμύρια εκατόν είκοσι χιλιάδες πεντακόσιες εξήντα τέσσερις δραχμές (137.120.564) δραχμές κύρια οφειλή, συν εξήντα πέντε εκατομμύρια πρόσθετα τέλη. Αυτά μέχρι το Μάιο του τρέχοντος έτους, γιατί δεν έχουμε άλλα στοιχεία.
Το ΙΚΑ έχει κάνει ό,τι ήταν δυνατόν για να διασφαλίσει τις απαιτήσεις του. Το κατά πόσο θα αποδειχθεί ειλικρινής ή κατά πόσον πράγματι θα ανταποκριθεί σε αυτές τις τελευταίες υποσχέσεις που έδωσε έναντι των εργαζομένων στους οποίους άλλα υπεσχέθη κατά το παρελθόν που δεν ετήρησε, είναι κάτι που μένει να το δούμε. Δεν μπορούμε να το ξέρουμε ούτε εμείς. Βέβαιο είναι ένα πράγμα, κύριε συνάδελφε. 'Οτι το Υπουργείο Εργασίας και Κοινωνικών Ασφαλίσεων και οι επί τόπου αρμόδιες υπηρεσίες εξαντλούν κάθε δυνατότητα που έχουν για να περιφρουρήσουν τα συμφέροντα των εργαζομένων. Και μακάρι να τα καταφέρουμε να βρεθούν οι καλύτερες δυνατές λύσεις. Είμαστε πάντως σε συνεχή επαφή με το σωματείο των εργαζομένων. Θα σας παρακαλούσα και εσάς, κύριε συνάδελφε, αν θα έχετε πρόσθετη πληροφόρηση, ευχαρίστως να επικοινωνήσετε με το συνάδελφο κ. Πρωτόπαππα, ο οποίος έχει την αρμοδιότητα γιατί δεν μπορούσε να είναι σήμερα εδώ για να βοηθήσετε και σεις ώστε να αντιμετωπισθεί το πρόβλημα με τον καλύτερο δυνατό τρόπο. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", πενήντα έξι μαθητές και τρεις συνοδοί -δάσκαλοι από το 2ο και το 10ο Δημοτικά Σχολεία Νέας Ιωνίας της Β' Αθήνας.
Η Βουλή καλωσορίζει τα παιδιά.
(Χειροκροτήματα από όλες τις πτέρυγες της Βουλής)
Και θα ήθελα να πω στα παιδιά ότι έχουμε κοινοβουλευτικό έλεγχο και αυτήν τη στιγμή βρίσκονται στην Αίθουσα οι Βουλευτές που ερωτούν και οι Υπουργοί οι οποίοι απαντούν.
Η τέταρτη επίκαιρη ερώτηση με αριθμό 203/8.11.1999 είναι της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Υγείας και Πρόνοιας, σχετικά με τη λειτουργία του Ιδρύματος "ΘΕΟΜΗΤΩΡ" στην Αγιάσσο Λέσβου.
Η επίκαιρη ερώτηση της κ. Αλφιέρη σε περίληψη έχει ως εξής:
"Το 'Ιδρυμα "ΘΕΟΜΗΤΩΡ" στην Αγιάσσο Λέσβου απασχόλησε ακόμη και τους TIMES του Λονδίνου. Εγκαταλελειμμένο από την κεντρική εξουσία, δεν έχει σχεδιαστεί συγκεκριμένη πολιτική αντιμετώπισης των οξυμμένων προβλημάτων των τροφίμων του, οι οποίοι αριθμούν εκατόν τριάντα τρία άτομα, με νοσηλευτικό προσωπιιό και θαλαμηπόλους 28 άτομα, στην εικοσιτετράωρη λειτουργία του ιδρύματος.
Να σημειωθεί ότι στο παραπάνω 'Ιδρυμα συνυπάρχουν ψυχασθενείς, άτομα με ειδικές ανάγκες και ηλικιωμένοι, γιατί δεν έχει εφαρμοστεί ο νόμος για την εξειδικευμένη περίθαλψη με ειδικές πτέρυγες για τις παραπάνω κατηγορίες ασθενών, με ταυτόχρονη ανάπτυξη προγραμμάτων φιλοξενουμένων και αναδόχων οικογενειών βάσει του ν. 1397/83 με κατ' οίκον υπηρεσίες προς τους ασθενείς.
Ερωτάται ο κύριος Υπουργός:
Πότε θα προχωρήσει η αποασυλοποίηση των τροφίμων και η δημιουργία του εξειδικευμένου κέντρου." Ο Υφυπουργός Υγείας και Πρόνοιας κ. Θεόδωρος Κοτσώνης έχει το λόγο για τρία λεπτά, για να πρωτολογήσει.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, σκοπός του Ιδρύματος "ΘΕΟΜΗΤΩΡ", στην Αγιάσσο της Μυτιλήνης, είναι η περίθαλψη μέχρι εκατόν εβδομήντα ατόμων και των δύο φύλων, πασχόντων από χρόνια και ανίατα νοσήματα, κατάκειτων ή ημικατάκειτων, ανθρώπων που δεν μπορούν να αυτοεξυπηρετηθούν από βαριές και μη παιδαγώγιμες διανοητικές υστερήσεις, οι οποίες βέβαια δεν επιδέχονται βελτίωση, ειδικά προκειμένου περί νέων ατόμων.
Βέβαια, εξαιρούνται τα άτομα που πάσχουν από παθήσεις, οι οποίες προκαλούν διεγέρσεις και εμποδίζουν την ομαλή συμβίωση των περιθαλπομένων.
Το ίδρυμα παρέχει στους περιθαλπόμενους στέγη, τροφή, ιματισμό, ιατρική περίθαλψη και κοινωνική και ψυχολογική υποστήριξη.
Ορισμένοι περιθαλπόμενοι, με ιστορικό ψυχιατρικών παθήσεων, οι οποίοι εξήλθαν από ψυχιατρικά νοσοκομεία και επανήλθαν στο νησί ύστερα από την αποθεραπεία τους, οδηγήθηκαν από τους οικείους τους στο ίδρυμα και φιλοξενούνται εκεί, γιατί το οικογενειακό περιβάλλον τους απορρίπτει ή γιατί πολλές φορές δεν υπάρχει οικογενειακό περιβάλλον. Επ'αυτού, ανεκοίνωσα το προηγούμενο Σάββατο που επισκέφθηκα το ίδρυμα, ότι θα σταλούν ειδικοί επιστήμονες, για να κάνουν το διαχωρισμό των ασθενών, έτσι ώστε τα ψυχιατρικά περιστατικά να απομακρυνθούν από το 'Ιδρυμα και να οδηγηθούν ή στο νοσοκομείο ή να ενταχθούν στο πρόγραμμα αποασυλοποίησης ενός μεγάλου ψυχιατρικού καταστήματος της χώρας.
Επίσης, υπάρχουν και ορισμένοι υπερήλικες, μη αυτοεξυπηρετούμενοι, για τους οποίους εδόθησαν οδηγίες να μεταφερθούν στα δύο λειτουργούντα κατά υποδειγματικό τρόπο γηροκομεία του νησιού.
Σήμερα στο ίδρυμα συνολικά περιθάλπονται εκατόν τριάντα τρία άτομα και υπηρετούν ογδόντα ένα άτομα προσωπικό, ενώ ολοκληρώνεται η πρόσληψη δέκα ακόμη ατόμων προσωπικού διαφόρων ειδικοτήτων.
Εξυπηρετείται δε το ίδρυμα από γιατρό του Κέντρου Υγείας, διορισμένου αποκλειστικά για τις ανάγκες του ιδρύματος.
'Εργα, όπως ο βιολογικός καθαρισμός, είναι σχεδόν έτοιμα για να παραδοθούν σε χρήση, όπως επίσης, η διάνοιξη δρόμων πυροπροστασίας.
Προχωρεί ο εκσυγχρονισμός του οργανισμού του εν λόγω ιδρύματος.
Και όσον αφορά τις γενικότερες ανάγκες της κοινωνίας της Μυτιλήνης, για περιπτώσεις Α.Μ.Ε.Α., που δεν έχουν ανάγκη περίθαλψης αλλά μπορούν να ακολουθήσουν προγράμματα εξωϊδρυματικού χαρακτήρα, ήδη έχει θεμελιωθεί και προχωράει η ανέγερση του Κέντρου Κοινωνικής Υποστήριξης Ατόμων με Ειδικές Ανάγκες στην Καλλονή της Λέσβου το οποίο θα παρέχει προγράμματα φυσιοθεραπείας, λογοθεραπείας, κινησιοθεραπείας, προεπαγγελματικής κατάρτισης έτσι ώστε με εξειδικευμένο προσωπικό να παρασχεθούν όλες αυτές οι υπηρεσίες ποιότητας στον πληθυσμό ΑΜΕΑ του νησιού.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αλφιέρη, έχετε δυο λεπτά.
ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε.
Κύριε Υφυπουργέ, μπαίνει ένα ερώτημα και σας το κάνω ευθέως. Πρέπει να ξεφτιλιστούμε διεθνώς για να σκύψετε σ' αυτό το θέμα και να λύσετε τα προβλήματα του ΙΔΡΥΜΑΤΟΣ; Και εγώ πιστεύω, κύριε Υφυπουργέ, ότι εξαγγέλλετε τις λύσεις των προβλημάτων, αλλά δεν θα τα αντιμετωπίσετε. Γιατί πολλές φορές κατ' επανάληψη έχουν εξαγγελθεί αυτές οι λύσεις, αλλά ουδέποτε έχουν εφαρμοσθεί.
Και πάμε τώρα στο ζητούμενο. 'Εχετε πει και στον κ. Παπαδέλλη, ότι υπηρετούν ογδόντα ένα εργαζόμενοι. Κύριε Υφυπουργέ, να ξεκαθαρίσουμε ποιοι είναι νοσηλευτές, ποιοι είναι θαλαμηπόλοι και τι υπηρεσίες προσφέρουν στους εκατόν τριάντα τρεις ασθενείς σε εικοσιτετράωρη βάση.
Πρώτον λοιπόν, είναι είκοσι οκτώ νοσηλευτές και θαλαμηπόλοι. Πρέπει να επισημάνουμε εδώ ότι δεν υπάρχει εξειδίκευση και δεν μπορούν να υπηρετήσουν τους βαριά ασθενείς και είναι ελάχιστοι στην εικοσιτετράωρη λειτουργία του ΙΔΡΥΜΑΤΟΣ.
'Ενα δεύτερο θέμα το οποίο θίξατε αλλά δεν ξέρω αν είστε διατεθειμένοι να το λύσετε, είναι ότι πρέπει να υπάρξει άμεσα ο διαχωρισμός των αρρώστων. Και μας είπατε εδώ ότι δεν επιδέχονται βελτίωση οι άρρωστοι.
Θα μπορούσατε να το πείτε αυτό, κύριε Κοτσώνη, αν υπήρξε ένα παιδαγωγικό πρόγραμμα και να μας ανακοινώνετε εδώ τα αποτελέσματά του, κάτι που δεν έχει υπάρξει, παρ' όλο που υπάρχει και το θεσμικό πλαίσιο από τη μεριά της Κυβέρνησης που έχει κατατεθεί εδώ στο ελληνικό Κοινοβούλιο και που θα μπορούσε να εφαρμοστεί.
Εμείς ζητάμε πρώτον, να ψηφιστεί ο κανονισμός ο οποίος είναι έτοιμος από τον Αύγουστο του 1997. Δεύτερον, το διαχωρισμό των αρρώστων εδώ και τώρα. Εφαρμογή προγράμματος και επανένταξή του στην κοινωνία για τους ψυχικά πάσχοντες, δημιουργία μονάδων θεραπευτικής αποκατάστασης για περιπτώσεις που μπορούν μετά από προετοιμασία να επανενταχθούν κοινωνικά. Και πιστεύω ότι ο χώρος είναι ιδανικός για τέτοια προγράμματα και θα μπορούσε να γίνει ένα πιλοτικό πρόγραμμα στην περιοχή της Μυτιλήνης. Εμείς δεν ζητάμε να φύγει ή να κλείσει το ίδρυμα "ΘΕΟΜΗΤΩΡ". Εμείς ζητάμε να αναβαθμιστεί και να υπάρχουν σύγχρονες υπηρεσίες που δεν θα ντροπιάζουν τη χώρα μας και θα μπορεί ο ασθενής να επανενταχθεί στην ελληνική κοινωνία και να αντιμετωπισθεί σαν πολίτης με ίσα δικαιώματα και ίσες ευκαιρίες.
Υπάρχει ένα σοβαρό θέμα, κύριε Υφυπουργέ. Οι γέροι, τα άτομα με ειδικές ανάγκες και οι ψυχικά πάσχοντες να είναι μπερδεμένοι. Θα πρέπει στις επόμενες ημέρες να ξεκινήσει το πρόγραμμα διαχωρισμού των αρρώστων γιατί με αυτό το ανακάτεμα που υπάρχει εκεί πέρα δεν μπορεί να προχωρήσει καμία ψυχιατρική μεταρρύθμιση ή δεν μπορεί να λειτουργήσει το ίδρυμα.
Τελειώνοντας πρέπει να σας πω ότι χρειάζονται ειδικούς επιστήμονες.
Δεν λύνονται τα ζητήματα με ανθρώπους που δεν έχουν καμία εκπαίδευση για να στηρίξουν τον άρρωστο. Και δεύτερον, θα πρέπει να το επιχορηγήσετε -έχει ζητήσει η τοπική κοινωνία- εκατό εκατομμύρια για την αποκατάσταση των κτιρίων και για τον ξενοδοχειακό εξοπλισμό, κάτι που πρέπει να γίνει άμεσα, κύριε Υφυπουργέ. Εμείς περιμένουμε άμεσες ενέργειές σας και θα το ελέγχουμε το θέμα. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κοτσώνη, έχετε το λόγο για δυο λεπτά για να δευτερολογήσετε.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, είναι δύσκολο να απαντήσω στην κυρία συνάδελφο. Διότι μίλησε γενικά επί πολλών θεμάτων με προχειρότητα και μάλιστα για θέματα τα οποία δεν τα γνωρίζει, ιδιαίτερα ευαίσθητα και τα οποία πρέπει να τα προσεγγίζουμε με ιδιαίτερη ευαισθησία. Φθάσατε στο τέλος κατά κάποιο τρόπο να με ρωτήσετε για τα εκατό εκατομμύρια τα οποία εξήγγειλα ως Υπουργείο ότι θα δοθούν για την βελτίωση των κτιριακών εγκαταστάσεων και να μου συστήσετε να τα δώσω και βέβαια θα δοθούν. Μα σας παρακαλώ επιτέλους, να έχουμε και κάποια λογική σε ό,τι λέμε και μάλιστα όταν αφορά αυτές τις κατηγορίες ατόμων που δυστυχώς δεν έχουν τη δυνατότητα της αυτοπροστασίας.
ΣΤΥΛΙΑΝΗ ΑΛΦΙΕΡΗ: Τι κάνετε;
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Τι κάνουμε; Δεν το επισκέφθηκα το 'Ιδρυμα για πρώτη φορά. Είχα πάρει και πριν ενάμιση χρόνο όταν το προσωπικό δεν πληρωνόταν, όταν υπήρχαν διάφορα προβλήματα, αυτά όλα τακτοποιήθηκαν. 'Ηδη δώσαμε το επιπλέον προσωπικό το οποίο χρειαζόταν. Μέσα στο προσωπικό επειδή αναφερθήκατε σε ειδικότητες και για να καταλάβετε την κατάσταση αυτών των ανθρώπων, έχουμε βάλει και μια ράπτρια. Και ρωτήθηκα από δημοσιογράφους τι τη θέλετε τη δεύτερη ράπτρια αφού έχετε άλλη μια ράπτρια. Θα σας πω γιατί. Διότι οι περιθαλπόμενοι ξεσκίζουν τα ρούχα τους συνεχώς και δεν επαρκεί η μια κοπέλα για να τα ράβει.
'Εχουμε, λοιπόν, να κάνουμε με εντελώς ειδικές καταστάσεις. Συνεννοηθήκαμε με το σεβασμιότατο Μητροπολίτη Μυτιλήνης ο οποίος είναι ο πρόεδρος του ιδρύματος, με το διευθυντή του Ιδρύματος, με τις αρμόδιες υπηρεσίες, το νομάρχη και τους συναδέλφους Βουλευτές.
Και βάλαμε μπροστά ένα πρόγραμμα ενεργειών έτσι ώστε το ήδη λειτουργούν κατά πολύ καλό τρόπο ίδρυμα να βελτιώσει ακόμα περισσότερο τις υπηρεσίες που παρέχει στους περιθαλπόμενους.
ΠΡΟΕΔΡΕΥΩΝ (Παναγιώτης Σγουρίδης): Η τελευταία επίκαιρη ερώτηση με αριθμό 175/3.11.99 του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Εξωτερικών, Εσωτερικών, Δημόσιας Διοίκησης και Αποκέντρωσης και Δημόσιας Τάξης, σχετικά με τους Κούρδους πολιτικούς πρόσφυγες, διαγράφεται λόγω κωλύματος του κυρίου Υπουργού.
ΠΡΟΕΔΡΕΥΩΝ (Παναγιώτης Σγουρίδης): Κύροι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ Συζήτηση και λήψη απόφασης σύμφωνα με το άρθρο 62 του Συντάγματος, για τις αιτήσεις άρσεως της ασυλίας των παρακάτω Βουλευτών: Χρήστου Θεοδώρου και Φραγκλίνου Παπαδέλλη.
Εισηγητές εκ μέρους των δύο μεγάλων Κομμάτων είναι ο κ. Δημήτριος Ντούσκας και ο κ. Επαμεινώνδας Ζαφειρόπουλος. Με επιστολή του ο κ. Δημήτριος Τσοβόλας ορίζει ως ειδικό αγορητή του ΔΗ.Κ.ΚΙ. τον κ.
Γεώργιο Τσαφούλια. Ο κ. Κολοζώφ, ο Κοινοβουλευτικός Εκπρόσωπος του Κ.Κ.Ε. ορίζει ως Κοινοβουλευτικό Εκπρόσωπο τον κ. Αχιλλέα Κανταρτζή. Η Νέα Δημοκρατία με επιστολή της ορίζει ως Κοινοβουλευτικό Εκπρόσωπο τον κ. Προκόπη Παυλόπουλο.
Ο κ. Ντούσκας έχει το λόγο.
ΔΗΜΗΤΡΙΟΣ ΝΤΟΥΣΚΑΣ: Κύριε Πρόεδρε, σήμερα καλούμαστε να αποφασίσουμε για την άρση ή μη της ασυλίας των συναδέλφων κ. Χρήστου Θεοδώρου και κ. Φραγκλίνου Παπαδέλλη. Για ενημέρωσή σας στην αρμόδια επιτροπή που συζητήθηκε το θέμα, σχεδόν ομόφωνη ήταν η απόφαση να μη γίνει άρση ασυλίας των δύο συναδέλφων.
Σχετικά με τον κ. Χρήστο Θεοδώρου, η υπόθεση είναι τροχαίο υπαιτιότητι του συναδέλφου, αλλά επειδή η συμπεριφορά του ήταν σωστή απέναντι στον τραυματισθέντα παρ'ότι ήταν και ο ίδιος τραυματίας και επειδή το θέμα ασφαλιστικά τακτοποιήθηκε, εισηγούμαι να μη γίνει η άρση της ασυλίας του.
'Οσον αφορά τον κ. Φραγκλίνο Παπαδέλλη, επειδή η υπόθεση είναι σχετικά με δελτίο τύπου του συναδέλφου και στρέφεται εναντίον του εκδότη των "ΑΙΟΛΙΚΩΝ ΝΕΩΝ" πιστεύω ότι δεν υπάρχει θέμα δυσφήμισης του ιδιοκτήτη των "ΑΙΟΛΙΚΩΝ ΝΕΩΝ" και ότι ο κύριος συνάδελφος στην άσκηση των καθηκόντων του και υπό την ιδιότητά του ως πολιτικού δεν είχε καμία διάθεση να τον δυσφημίσει. Εισηγούμαι να μη γίνει η άρση ασυλίας των δύο συναδέλφων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Οσον αφορά τον κ. Θεοδώρου, πράγματι είναι τακτοποιημένη αστικά η υπόθεση αυτή. Και παρ'όλο που υπέστη και ο ίδιος τραυματισμό, είπε ότι δεν επιθυμούσε την ποινική δίωξη των υπαιτίων του τραυματισμού του. Νομίζω ότι δεν μπορούμε να χορηγήσουμε άρση ασυλίας.
Η δεύτερη, για τον κ. Παπαδέλη, είναι μια διένεξη που έχει με τον εκδότη μιας εφημερίδος εκδιδομένης στη Μυτιλήνη, των "ΑΙΟΛΙΚΩΝ ΝΕΩΝ" του κ. Κονδυλούδη. Υπέβαλε μήνυση κατά του κ. Παπαδέλλη γιατί είχε πει ότι εξυπηρετούσε η εφημερίδα του τα συμφέροντα των "αφεντάδων του". Ο κ. Κονδυλούδης τιμωρήθηκε με εξύβριση και όχι με συκοφαντική δυσφήμιση ή με δυσφήμιση.
Γι' αυτό πανηγύριζε και εξακολουθούσε να λέει διάφορα πράγματα για τον κ. Παπαδέλλη. Νομίζω όμως ότι ο κ. Παπαδέλης στην άσκηση των καθηκόντων του έλεγχε ό,τι λεγόταν εις βάρος του και από την άλλη μεριά ο κ. Κονδυλούδης του υπέβαλε μήνυση γιατί του είπε ότι εξυπηρετεί συμφέροντα αφεντάδων. Είναι μια λέξη που δεν νομίζω ότι έχει εξυβριστικό ή συκοφαντικό ή οποιοδήποτε άλλο περιεχόμενο. Είναι μια αξιολογική κρίση. Υπάρχουν και αποφάσεις κυρίες και κύριοι συνάδελφοι κατ' επανάληψη για εμάς του νομικούς όπου λέει ότι η αξιολογική κρίση δεν θεωρείται ούτε συκοφαντική δυσφήμιση ούτε απλή δυσφήμιση ούτε εξύβριση. Επομένως, εισηγούμαι να μη γίνει η άρση ασυλίας του κ. Παπαδέλλη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 
ΑΧΙΛΛΕΥΣ ΚΑΝΤΑΡΤΖΗΣ: Θα είμαι και εγώ σύντομος, κύριε Πρόεδρε.
'Οσον αφορά την περίπτωση του κ. Χρήστου Θεοδώρου είναι γεγονός ότι έγινε αυτό το τροχαίο ατύχημα, αλλά θα πρέπει να σημειώσουμε ότι από πλευράς του συναδέλφου Βουλευτή δεν έγινε καμία προσπάθεια απόκρυψης στοιχείων. Αντίθετα, όπως αναφέρει και ο ίδιος ο τραυματισθείς κατά το ατύχημα, ο κ. Θοεδώρου τον επισκέφθηκε και ενδιαφέρθηκε για την αποκατάσταση της υγείας του και γενικότερα για την αποκατάσταση των ζημιών. Η υπόθεση μάλιστα, όπως προκύπτει από τα στοιχεία του φακέλου έχει τακτοποιηθεί ως προς το αστικό της μέρος. Εν όψει όλων αυτών και εν όψει του δεδομένου ότι με την ισχύουσα νομοθεσία προβλέπεται η παύση της ποινικής δίωξης σε αυτές τις περιπτώσεις φρονούμε ότι δεν πρέπει να γίνει άρση της ασυλίας για την περίπτωση του κ. Θεοδώρου.
'Οσον αφορά την περίπτωση του συναδέλφου του κ. Παπαδέλλη αφορά αίτηση για δίωξη λόγω συκοφαντικής δυσφήμισης σε μια διαμάχη με την εφημερίδα "ΑΙΟΛΙΚΑ ΝΕΑ". Από τα στοιχεία του φακέλου προκύπτει πράγματι ότι υπήρχε μια μακροχρόνια διαμάχη με την εφημερίδα και τον εκδότη της εφημερίδας, αλλά είναι φανερό ότι η διαμάχη αυτή συνδέεται και με ενδοκομματικό πρόβλημα, δεδομένου ότι από τον εκδότη της εφημερίδας προτάθηκε και εξετάστηκε ως μάρτυρας και άλλος Βουλευτής του κυβερνώντος κόμματος. Είναι φανερό ότι η διαμάχη αυτή συνδέεται με την πολιτική δραστηριότητα του συναδέλφου. Καλό θα είναι βέβαια να αποφεύγονται χαρακτηρισμοί και φράσεις, πολύ περισσότερο όταν δεν υπάρχουν συγκεκριμένα στοιχεία, αλλά από την άλλη πλευρά δεν θα πρέπει να αδικηθούμε στο να απαγορεύεται στους Βουλευτές να εκφέρουν πολιτικές κρίσεις.
Συνεπώς είναι ζήτημα που θα κριθεί πιστεύουμε από το λαό της Λέσβου. Δεν θα συμφωνήσουμε με την άρση της ασυλίας του συναδέλφου κ. Παπαδέλλη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Θα είμαι σύντομος, κύριε Πρόεδρε.
Σε ό,τι αφορά την πράξη για την οποία ζητείται η άδεια για την άσκηση ποινικής δίωξης σε βάρος του κ. Θεοδώρου φρονώ ότι πρέπει να δοθεί και αυτό το λέω από θέση αρχής, διότι η πράξη του δεν αναφέρεται στην πολιτική του δραστηριότητα, ούτε εν στενή ούτε εν ευρεία εννοία. Πρόκειται για ένα αυτοκινητιστικό ατύχημα το οποίο νομίζω ότι πρέπει να κριθεί από το δικαστήριο με όλα τα στοιχεία που υπάρχουν και παρακολουθούν τη συγκεκριμένη υπόθεση. Επαναλαμβάνω ότι η άποψη που διατυπώνω είναι από θέση αρχής.
Σε ό,τι αφορά την άδεια που ζητείται για την άσκηση δίωξης σε βάρος του συναδέλφου κ. Παπαδέλλη υποστηρίζω ότι δεν πρέπει να δοθεί, διότι αυτή η πράξη αναφέρεται στον πυρήνα της πολιτικής δραστηριότητας του συναδέλφου κ. Παπαδέλλη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 
ΓΕΩΡΓΙΟΣ ΤΣΑΦΟΥΛΙΑΣ: Συμφωνούμε με την άποψη όλης της Βουλής. Για μια επιφύλαξη που είχα διατυπώσει στην επιτροπή θέλω να πω ότι μετά από τα γεγονότα που εξέθεσε ο κ. Θεοδώρου και τη συγκατάθεση των ίδιων των παθόντων από την καλή συμπεριφορά του που και οι ίδιοι ζητούν να μην αρθεί η ασυλία του, είμαι σύμφωνος να μην αρθεί η ασυλία και του κ. Θεοδώρου όπως και του κ. Παπαδέλλη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, έχω θέσει κατ' επανάληψη στην Εθνική Αντιπροσωπεία το θέμα ότι κάποτε πρέπει να υπάρξει ένας κώδικας δεοντολογίας και θα πρέπει να κατατάξουμε τα αδικήματα που διαπράττονται από Βουλευτές σε εκείνα τα οποία η Βουλή θα πρέπει να δίνει την άδεια διώξεως και σε εκείνα που δεν θα πρέπει.
Είχα πει και το επαναλαμβάνω και σήμερα ότι για πράξεις που τελούνται εν τη ασκήσει των καθηκόντων ως Βουλευτού δεν θα πρέπει να υπάρχει δίωξη.
Για πράξεις, όμως, οι οποίες άπτονται του ποινικού δικαίου και δεν έχουν καμία σχέση με την πολιτική δραστηριότητα θα πρέπει να δίδεται αυτή η άδεια. Αυτόν τον κώδικα, κύριε Πρόεδρε, δεν τον καθιερώσαμε και λυπάμαι γιατί τόσα χρόνια το λέμε και δεν το έχουμε κάνει ακόμα.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, θα πάρετε το λόγο επ'αυτών;
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος κύριος συνάδελφος για να μιλήσει επί των αιτήσεων άρσεως ασυλίας των Βουλευτών κ. Χρήστου Θεοδώρου και κ. Φραγκλίνου Παπαδέλλη.
Η λήψη απόφασης αναβάλλεται για άλλη συνεδρίαση, η οποία θα καθοριστεί με ειδική ημερήσια διάταξη.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συμπληρωματική ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Κύρωση της από 24 Σεπτεμβρίου 1999 Πράξης Νομοθετικού Περιεχομένου "Αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης".
Εισηγητές στη συζήτηση αυτής της κύρωσης της Πράξης Νομοθετικού Περιεχομένου είναι από το ΠΑ.ΣΟ.Κ. ο κ. Νικόλαος Λεβογιάννης και από τη Νέα Δημοκρατία ο κ. Αθανάσιος Κονταξής.
Εκ μέρους της Νέας Δημοκρατίας ορίστηκε ως Κοινοβουλευτικός Εκπρόσωπος η κ. 'Αννα Μπενάκη.
Ο κοινοβουλευτικός εκπρόσωπος του ΚΚΕ κ. Ορέστης Κολοζώφ ορίζει ως Κοινοβουλευτικό Εκπρόσωπο του κόμματός του τον κ. Αχιλλέα Κανταρτζή.
Ο Πρόεδρος του ΔΗ.Κ.ΚΙ. κ. Τσοβόλας με επιστολή του ορίζει ως Κοινοβουλευτικό Εκπρόσωπο του κόμματός του τον κ. Καρατάσο.
Επίσης ως ειδική αγορήτρια από την πλευρά του ΔΗ.Κ.ΚΙ. ορίζεται η κ. Βασιλική Αράπη-Καραγιάννη.
Τέλος, με επιστολή του ο Πρόεδρος του Συνασπισμού κ. Νικόλαος Κωνσταντόπουλος ορίζει ως ειδικό αγορητή του κόμματός του το Βουλευτή κ. Πέτρο Κουναλάκη.
Ο κ. Λεβογιάννης έχει το λόγο ως εισηγητής της Πλειοψηφίας.
ΝΙΚΟΛΑΟΣ ΛΕΒΟΓΙΑΝΝΗΣ: Κύριοι συνάδελφοι, ο σεισμός της 7ης Σεπτεμβρίου ήταν ο πιο καταστρεπτικός σεισμός τον οποίο έχει γνωρίσει η χώρα μας στον αιώνα που τελειώνει. Οι καταστροφές είναι πρωτοφανείς και το κόστος για την αποκατάστασή τους τεράστιο. Σοβαρότατες ζημιές υπέστησαν πολλά δημόσια κτίρια στην Αττική μεταξύ των οποίων και σχολικά κτίρια.
Το γεγονός αυτό είχε ως αποτέλεσμα να διαταραχθεί έντονα η σχολική ζωή για αρκετό καιρό και να δημιουργηθούν αναπόφευκτα πολλά και δυσεπίλυτα προβλήματα αφορώντα τη σχολική ζωή σε όλο το Λεκανοπέδιο. Πρέπει να τονίσουμε ότι θα χρειαστεί χρόνος, παρά τις προσπάθειες που έχουν γίνει, για να ομαλοποιηθεί πλήρως η κατάσταση όσον αφορά στα σχολεία.
Πρέπει να επισημάνουμε ότι το σοκ των σεισμών επέδρασε και ψυχολογικά σε όλους τους κατοίκους του Λεκανοπεδίου και πολύ περισσότερο στα παιδιά. Οι σεισμοί συνέπεσαν με την έναρξη του σχολικού έτους και μάλιστα με τις ημέρες κατά τις οποίες είχαν αρχίσει οι επαναληπτικές εξετάσεις του Σεπτεμβρίου. Το άγχος των μαθητών στις εξεταστικές περιόδους είναι πάντοτε αυξημένο.
'Ολα, λοιπόν, αυτά τα γεγονότα που συσσωρεύθηκαν κατέστησαν αναγκαίο να ληφθούν επείγοντα και έκτακτα μέτρα και να υπάρξουν ειδικές ρυθμίσεις στο χώρο της παιδείας για την εκτόνωση του άγχους και της ψυχολογικής πίεσης των παιδιών και των οικογενειών τους. Αυτό επεβάλετο και για το λόγο ότι βρισκόμασταν στην αρχή της εφαρμογής της εκπαιδευτικής μεταρρύθμισης και ιδιαίτερα ενός νέου εξεταστικού συστήματος προαγωγής των μαθητών και εγγραφής τους στα ΑΕΙ και ΤΕΙ. Επομένως ήταν αυτονόητη η λήψη αυτών των μέτρων, με πρώτο την Πράξη Νομοθετικού Περιεχομένου της 24ης Σεπτεμβρίου 1999 για την αντιμετώπιση των επιπτώσεων των σεισμών επί της εξεταστικής διαδικασίας των σχολικών μονάδων.
Αυτό βέβαια έγινε στα πλαίσια των διατάξεων του άρθρου 44, παράγραφος 1 του Συντάγματος.
Με την Πράξη αυτή Νομοθετικού Περιεχομένου ρυθμίζονται θέματα που αφορούν τις εξετάσεις του Σεπτεμβρίου της Α' και Β' τάξης γυμνασίου, της Β' τάξης λυκείου και της Γ' τάξης γυμνασίου και λυκείου της περιφέρειας της Αττικής, εκτός από τα νησιά που υπάγονται σ' αυτήν.
Βέβαια, το πρόβλημα αυτό ήταν πολύπλοκο, γιατί πολλές από αυτές τις εξετάσεις είχαν ξεκινήσει πριν από το σεισμό της 7ης Σεπτεμβρίου. Πολλά εξεταστικά κέντρα, ιδιαίτερα αυτά που αφορούσαν τις εξετάσεις της Β' λυκείου που είχαν πανελλήνιο χαρακτήρα, βρίσκονταν στις σεισμόπληκτες περιοχές και είχαν υποστεί σοβαρές ζημιές και έπρεπε επομένως να υπάρξουν ειδικές ρυθμίσεις για την άμεση αντιμετώπιση των προβλημάτων. Γι' αυτό εξάλλου υπήρξε και παράταση της έναρξης του σχολικού έτους κατά μία εβδομάδα.
Τι προβλέπουν οι ρυθμίσεις αυτής της τάξης Νομοθετικού Περιεχομένου: Πρώτον, για τους μετεξεταστέους της Α' και Β' τάξης γυμνασίου, όπου με τη ρύθμιση αυτή δόθηκε η δυνατότητα στους μαθητές να αποφασίσουν οι ίδιοι αν θα προσέλθουν στις υπόλοιπες γραπτές εξετάσεις, αν θα προσέλθουν σε κάποια ή σε όλα τα μαθήματα που είχαν μείνει ανεξεταστέοι.
Η εξαγωγή της βαθμολογίας σ' ό,τι αφορά τους μαθητές που προσήλθαν στις εξετάσεις θα γινόταν βάσει των κείμενων διατάξεων. Δεν άλλαξε, δηλαδή, τίποτα σ' αυτόν τον τομέα.
Για εκείνους, όμως, τους μαθητές που δεν προσήλθαν σε κάποια μαθήματα από αυτά που όφειλαν ή σε όλα, η Πράξη Νομοθετικού Περιεχομένου προέβλεψε ως τελικό βαθμό την εξαγωγή του μέσου όρου της προφορικής βαθμολογίας όλης της χρονιάς.
Αν τώρα είχαμε μαθήματα στα οποία έδωσαν εξετάσεις, όπως είπα, ισχύουν και γι' αυτά οι κείμενες διατάξεις.
Δηλαδή, για ένα μαθητή που έδωσε ένα μάθημα γραπτά και πήρε μέρος σ' αυτές τις εξετάσεις θα ίσχυαν οι κείμενες διατάξεις και για ένα μαθητή που δεν προσήλθε να δώσει εξετάσεις, ίσχυσε αυτό που προβλέπει η Πράξη Νομοθετικού Περιεχομένου για το μέσο όρο της προφορικής βαθμολογίας όλης της χρονιάς.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
'Ενα δεύτερο σημείο αφορά τις επαναληπτικές εξετάσεις της Β' λυκείου, που, όπως ξέρουμε, είναι εξετάσεις, που με βάση το νέο σύστημα εισαγωγής στα ΑΕΙ και ΤΕΙ μετρούν βαθμολογικά στον τελικό βαθμό που θα έχει ο μαθητής στο απολυτήριο λυκείου.
Δόθηκε, λοιπόν, σ' αυτούς η δυνατότητα να γράψουν σε ένα ή περισσότερα μαθήματα και προέβλεπε η Πράξη Νομοθετικού Περιεχομένου ότι σε όσα μαθήματα δεν θα πάρουν μέρος στις επαναληπτικές εξετάσεις οι μαθητές, ο τελικός βαθμός θα είναι ο μέσος όρος της προφορικής βαθμολογίας όλης της χρονιάς. Σε όσα δε μαθήματα πήραν μέρος προ του σεισμού, θα ισχύσουν για την εξαγωγή της βαθμολογίας όσα προβλέπονται από τα προεδρικά διατάγματα 246/98 και 94/99.
Επειδή όμως, η βαθμολογία της Β' λυκείου μετρά σύμφωνα με τις νέες ρυθμίσεις στην εξαγωγή του βαθμού του απολυτηρίου του ενιαίου λυκείου, προβλέπεται μία ρύθμιση ειδική για την περίπτωση για την οποία συζητάμε.
Ο βαθμός, λοιπόν, του απολυτηρίου του ενιαίου λυκείου για τους μαθητές που δεν προσήλθαν να γράψουν σ' αυτές τις επαναληπτικές εξετάσεις της Β' λυκείου, θα προέλθει μόνο από την επίδοσή τους στη Γ' τάξη του ενιαίου λυκείου. Δεν θα μετρήσει, δηλαδή, ο βαθμός της Β' λυκείου.
'Οπως γνωρίζουμε, ο νόμος δίνει τη δυνατότητα στους μαθητές, εάν ο βαθμός της Β' λυκείου είναι καλύτερος από το βαθμό της Γ' λυκείου, να μετρήσει, εάν όχι να μη μετρήσει στο βαθμό του απολυτηρίου.
Ο βαθμός του απολυτηρίου γνωρίζουμε ότι θα είναι ο βαθμός με βάση τον οποίο θα εισαχθούν από το 2000 στα ΑΕΙ και στα ΤΕΙ.
Για τις απολυτήριες εξετάσεις της Γ' τάξης γυμνασίου και της Γ' τάξης λυκείου η Πράξη του Νομοθετικού Περιεχομένου απλά προέβλεψε τη δυνατότητα παράτασης αυτών των εξετάσεων περισσότερο χρόνο απ' ό,τι με τη ρύθμιση της έναρξης της σχολικής χρονιάς, όμως όχι πέραν της 30ης Σεπτεμβρίου.
Για τις εξετάσεις τώρα των άλλων κατηγοριών των σχολικών μονάδων, όπως είναι τα ΤΕΕ, η Α' τάξη, όπως είναι οι ΤΕΣ, Β' τάξη, οι ημερήσιες ή οι εσπερινές ΤΕΣ, η Γ' τάξη, όπως είναι η Γ' τάξη των ΤΕΛ, των εσπερινών ΤΕΛ, η Πράξη Νομοθετικού Περιεχομένου προβλέπει ρυθμίσεις ανάλογες με αυτές, τις οποίες επισημάναμε.
Υπάρχει και μία ρύθμιση, που αφορά τις πτυχιακές εξετάσεις των μαθητών της Β' τάξης των ΤΕΕ, της Β' τάξης των ημερήσιων ΤΕΣ, της Γ' τάξης των εσπερινών ΤΕΣ, της Γ' τάξης των ημερήσιων ΤΕΛ και της Δ' τάξης των εσπερινών ΤΕΛ. Εδώ δίνει τη δυνατότητα διεξαγωγής αυτών των εξετάσεων σε μεταγενέστερο χρόνο και πάντως όχι πέραν της 30ης Σεπτεμβρίου 1999, όπως και για τις απολυτήριες εξετάσεις της Γ' γυμνασίου και της Γ' λυκείου. Είναι, δηλαδή, μία ρύθμιση, που επεβάλετο από τα γεγονότα.
Κύριε Πρόεδρε, το Υπουργείο Παιδείας τόσο με αυτήν τη ρύθμιση που έκανε έγκαιρα, όσο και με πολλά άλλα μέτρα που πήρε για την αποτελεσματική αντιμετώπιση των ποικίλων προβλημάτων -και μάλιστα με ετοιμότητα, απ' ό,τι έδειξαν τα πράγματα- που δημιούργησαν οι σεισμοί, όπως επισημάναμε και στα σχολικά κτίρια όλων των βαθμίδων, και της πρωτοβάθμιας και της δευτεροβάθμιας και της τριτοβάθμιας εκπαίδευσης, αλλά και τα προβλήματα που δημιουργήθηκαν στην εκπαιδευτική διαδικασία, μπορούμε να τονίσουμε ότι τα περισσότερα από αυτά τα προβλήματα χάρις, επαναλαμβάνω, στην ετοιμότητα που έδειξε το Υπουργείο Παιδείας και στο ιδιαίτερο βάρος που έδωσε, όπως όφειλε εξάλλου, στην αντιμετώπιση αυτών των προβλημάτων, τα περισσότερα από αυτά τα προβλήματα έχουν αντιμετωπιστεί. Και μπορούμε να πούμε ότι η λειτουργία των σχολείων στην περιοχή της Αττικής διεξάγεται πλέον κανονικά, χωρίς να σημαίνει ότι δεν εξακολουθούν να υπάρχουν προβλήματα. Αλλά είναι αυτά τα προβλήματα πολύ μικρά και κάθε μέρα που περνάει λιγοστεύουν.
Για όλους αυτούς τους λόγους, κύριε Πρόεδρε, προτείνω την κύρωση της Πράξης Νομοθετικού Περιεχομένου από την Εθνική Αντιπροσωπεία.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο εισηγητής της Νέας Δημοκρατίας κ.
Κονταξής έχει το λόγο.
ΑΘΑΝΑΣΙΟΣ ΚΟΝΤΑΞΗΣ: Κύριοι συνάδελφοι, η Νέα Δημοκρατία αναγνωρίζουσα τη δυσχερεστάτη θέση των μαθητών, των γονέων και των καθηγητών των σχολείων της Αττικής, πλην των νήσων, εξαιτίας των σεισμών της 7ης Σεπτεμβρίου, θα ψηφίσει το υπό συζήτηση σχέδιο νόμου περί επικυρώσεως της από 24 Σεπτεμβρίου 1999 Πράξεως Νομοθετικού Περιεχομένου του Υπουργείου Εθνικής Παιδείας και Θρησκευμάτων, με δύο όμως βασικότατες παρατηρήσεις.
Κατ' αρχήν, θα ήθελα να κάνω μια γενική παρατήρηση, που αφορά σε όλα τα σχέδια νόμου, και την είπα και στην επιτροπή, κύριε Υπουργέ, και κυρίως στο Υπουργείο Παιδείας. Θα έπρεπε οι σύμβουλοί σας -εσείς δεν έχετε τόσο πολύ χρόνο- να διατυπώνουν τα σχέδια νόμου κατά τρόπο κατανοητό. Αν ένας διαβάσει αυτό το σχέδιο νόμου και δεν έχει υπόψη του το θέμα, δεν θα καταλάβει τίποτα. Υπάρχουν πολλές ασάφειες, διατυπώσεις ακατανόητες και δεν επιτρέπεται, νομίζω, σχέδιο νόμου του Υπουργείου Παιδείας να είναι διατυπωμένο κατ' αυτόν τον τρόπο.
Αποτέλεσμα αυτών των ασαφειών είναι ότι και μία εβδομάδα μετά την έναρξη του σχολικού έτους, μετά τις παρατάσεις των δύο εβδομάδων, αν θυμάστε, λόγω των σεισμών και μία εβδομάδα μετά τις δύο εβδομάδες της παρατάσεως, στα σχολεία δεν ήξεραν ποιοι υπάγονται σε αυτές τις ρυθμίσεις, πράγμα που σημαίνει ότι δεν ήταν σωστή η διατύπωση.
Οι παρατηρήσεις που σας είπα ότι ως Νέα Δημοκρατία κάνουμε, είναι οι εξής: Το εξεταστικοκεντρικό σύστημα της λεγομένης μεταρρυθμίσεως του κ. Αρσένη δοκιμάστηκε και ήδη το περασμένο σχολικό έτος με τις εξετάσεις της Β' λυκείου απέτυχε παταγωδώς. Αυτό το αποδεικνύουν πλήρως τα στατιστικά στοιχεία, τα οποία επί πολύ χρονικό διάστημα προσεπάθησε το Υπουργείο Παιδείας, ο Υπουργός και ο Υφυπουργός να αποκρύψουν.
Είναι πλήρης απόδειξη ότι σε ορισμένα λύκεια, μικρά λύκεια ορεινών κοινοτήτων και της 'Αρτης, αλλά και άλλων περιοχών -αναφέρομαι στην 'Αρτα γιατί αυτή είναι η εκλογική μου περιφέρεια- είχαμε αποτυχία 100% με αποτέλεσμα οι γονείς αυτών των μαθητών το επόμενο σχολικό έτος ή και αυτό το τρέχον να μεταγράφουν συνεχώς τα παιδιά τους στο κέντρο του νομού στη πόλη της 'Αρτης και ως εκ τούτου να κλείνουν ή να κινδυνεύουν να κλείσουν τα περισσότερα από τα σχολεία αυτά.
Αυτό το αποτυχημένο εκπαιδευτικό σχέδιο, η μεταρρύθμιση η λεγομένη του Αρσένη, είχε ως αποτέλεσμα πολλοί μαθητές να καταφεύγουν στα φροντιστήρια με οικονομική επιβάρυνση των οικογενειών τους. Και αυτό κυρίως οφείλεται στον τεράστιο όγκο των εξεταζομένων μαθημάτων γιατί αναγκάστηκαν οι μαθητές να προσφεύγουν στα εξωσχολικά φροντιστήρια για να επιτύχουν μεγαλύτερους βαθμούς. Δεν υπάρχει καμιά αμφιβολία ότι αυτή η αποτυχία είχε ως συνέπεια και τις κινητοποιήσεις κατά το περασμένο σχολικό έτος των μαθητών, οι οποίες φέτος δεν είναι τόσο οξείες ακόμη, λόγω των σεισμών.
Μια δεύτερη επιφύλαξη την οποία διατυπώνουμε ως Νέα Δημοκρατία είναι ότι οι καθυστερήσεις στην αποκατάσταση των ζημιών των σχολικών κτιρίων είναι πολύ μεγάλες. Οι σχολικές μονάδες της Αττικής έχουν μόνο επισκευαστεί από τους δήμους. Ο ΟΣΚ και το Υπουργείο Εθνικής Παιδείας και Θρησκευμάτων είναι απόντες.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Δημόσιο έπαινο εισέπραξε ο ΟΣΚ από τους πάντες.
ΑΘΑΝΑΣΙΟΣ ΚΟΝΤΑΞΗΣ: Δημόσιο έπαινο εισέπραξε με την προπαγάνδα που κάνετε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Εμείς; Από το έργο του. Μην τον αδικείτε.
ΑΘΑΝΑΣΙΟΣ ΚΟΝΤΑΞΗΣ: Παράδειγμα χθεσινό. Χθες το βράδυ πήρα τηλέφωνο στο Μενίδι ένα δάσκαλο και μου είπε ότι όσα ήταν να επισκευαστούν επισκευάσθησαν από τους δήμους. Και μου ανέφερε συγκεκριμένα για το Μενίδι. Σαράντα πέντε νέες αίθουσες δημοτικών σχολείων και νηπιαγωγείων ήταν να γίνουν και έγιναν μόνο οι δυο. Κατά την ίδια αναλογία ισχύει και στις άλλες περιοχές που επλήγησαν από τους σεισμούς και στα γυμνάσια. Χθεσινή πληροφορία αυτή που σας είπα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μου επιτρέπετε μια διακοπή, κύριε συνάδελφε, και εσείς, κύριε Πρόεδρε;
ΑΘΑΝΑΣΙΟΣ ΚΟΝΤΑΞΗΣ: Βεβαίως επιτρέπω, αλλά να μου κρατηθεί ο χρόνος μου.
ΠΡΟΕΔΡΕΥΩΝ (Νικόλαος Κατσαρός): Θα φροντίσω να μη χάσε ούτε ένα δευτερόλεπτο, κύριε συνάδελφε.
Ορίστε, κύριε Υπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα πραγματικά να κάνω μια δήλωση. Ο Οργανισμός Σχολικών Κτιρίων αμέσως μετά το σεισμό δραστηριοποιήθηκε σε τέτοιο βαθμό και με τέτοια αποτελεσματικότητα που εισέπραξε δημόσιο έπαινο όχι από το Υπουργείο Παιδείας, αλλά από όλους τους πολιτειακούς φορείς, από τις νομαρχίες, από τους δήμους και από όλους εκείνους οι οποίοι ενδιαφέρονται για τη σχολική στέγη. Αμέσως μετά το σεισμό και μέσα σε μια εβδομάδα ολοκλήρωσε σχεδόν τους πρώτους ελέγχους. Στη συνέχεια τους δεύτερους ελέγχους και με συντρέχουσα αρμοδιότητα στις επισκευές των ζημιών σε συνεργασία με τους δήμους κατάφερε από τα αρχικώς τετρακόσια είκοσι πέντε κτίρια που υπέστησαν ζημιές, σήμερα να έχουν επισκευαστεί ήδη τα διακόσια ενενήντα πέντε και σε εξέλιξη βρίσκονται οι επισκευές που αφορούν κυρίως τον φέροντα οργανισμό στα υπόλοιπα εκατόν τριάντα κτίρια. Και εκεί δεν μπορούσε ο ΟΣΚ αυθαιρέτως, αυτοβούλως πριν περάσει ο χρόνος της μετασεισμικής ακολουθίας, πριν διατυπωθούν οι όροι και οι προϋποθέσεις πολεοδομικού χαρακτήρα από το ΥΠΕΧΩΔΕ, να επέμβει, να παρέμβει για τη συνέχιση ή για την έναρξη επισκευαστικών εργασιών.
Εγώ δεν θέλω να μιλήσω περί θαύματος, αλλά αντικειμενικά ο Οργανισμός Σχολικών Κτιρίων επετέλεσε το καθήκον του.
ΑΘΑΝΑΣΙΟΣ ΚΟΝΤΑΞΗΣ: Κύριε Υπουργέ, με την παρέμβασή σας επιβεβαιώσατε ακριβώς όσα είπα. Αναφερθήκατε στις επισκευές. Σας είπα ότι οι επισκευές έχουν γίνει. 'Ομως, νέες κατασκευές δεν έχουν γίνει. Χθες στις 11 το βράδυ είχα την πληροφορία από δασκάλα της περιοχής Μενιδίου -δεν μπορώ να σας αναφέρω το όνομά της- ότι από τις σαράντα πέντε νέες αίθουσες που έπρεπε να κάνετε σε νηπιαγωγεία και δημοτικά σχολεία, έγιναν μόνο δυο. Η ίδια αναλογία θα υπάρχει και σε όλες τις άλλες περιοχές της Αττικής που επλήγησαν και η ίδια αναλογία θα υπάρχει και στα γυμνάσια.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Ποια αρμοδιότητα έχει γι' αυτά η δασκάλα;
ΑΘΑΝΑΣΙΟΣ ΚΟΝΤΑΞΗΣ: Πάντως, η έλλειψη αυτή των σχολείων αναγκάζει πολλούς μαθητές σε διπλοβάρδιες, σε μεταφορά και των μικρών ακόμη μαθητών και του νηπιαγωγείου σε απόσταση οκτώ χιλιομέτρων, σε συσσώρευση πολλών μαθητών στις αίθουσες και στην ως εκ τούτου μη καλή εκπαίδευση και έχετε πολύ μεγάλη ευθύνη. Αυτή η απαράδεκτη κατάσταση, που υπάρχει, τείνει να καταστεί μόνιμη.
'Εχω ένα επείγον τηλεγράφημα, το οποίο σας έστειλε στις 30.10.99 ο Σύλλογος Γονέων και Κηδεμόνων του 10ου Σχολείου Αχαρνών Μενιδίου, που λέει: "Κύριε Υπουργέ, αναγκαζόμαστε να προσφύγουμε σε σας για να σας παρακαλέσουμε να δώσετε σχετικές εγκρίσεις και εντολές για την κάλυψη διδακτικού προσωπικού του σχολείου μας για τα μαθήματα των μαθηματικών και αγγλικών που δεν έχουν ακόμη αρχίσει, καίτοι βρισκόμαστε στο τέλος Οκτωβρίου". Μεταξύ των άλλων λέει "είστε το τελευταίο μας όπλο. Γι' αυτό παρακαλούμε ακόμη μια φορά να επέμβετε προσωπικά αλλιώς οι γονείς του σχολείου θα βγουν στο πεζοδρόμιο".
(Στο σημείο αυτό ο Βουλευτής κ. Α. Κονταξής καταθέτει για τα Πρακτικά το προαναφερθέν τηλεγράφημα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Υπάρχει δημοσίευμα σημερινής εφημερίδας "ΕΛΕΥΘΕΡΟΣ ΤΥΠΟΣ" που λέει "Παιδεία χωρίς σχολικά κτίρια, καθηγητές και βιβλία". Αυτή είναι η εκπαιδευτική μεταρρύθμιση, που δεν υπάρχει καμία δικαιολογία να πείτε ότι χειροτέρευσε η κατάσταση λόγω των σεισμών.
Εμείς, ως Νέα Δημοκρατία, έχουμε πλήρες πρόγραμμα, το οποίο εξέθεσε προ μηνός περίπου ο Αρχηγός της Νέας Δημοκρατίας κ. Κώστας Καραμανλής που περιλαμβάνει όλους τους τομείς της παιδείας, πρόγραμμα το οποίο θα αναβαθμίσει την παιδεία και θα την οδηγήσει στη θέση που πρέπει. Και έχουμε πει πολλοί Βουλευτές -πρέπει κάποτε να γίνει και πραγματικότηςότι πρέπει όλα τα κόμματα της Βουλής να συμφωνήσουμε τουλάχιστον σε ορισμένες γενικές κοινές θέσεις για την παιδεία. 'Εχει λεχθεί πολλές φορές αλλά εσείς βέβαια τώρα προσχωρείτε σε ορισμένες από τις δικές μας θέσεις ως Μαγδαληνή μετανοούσα, το Υπουργείο Παιδείας, αλλά κάνετε πολύ δειλά βήματα.
Παρά ταύτα, όπως είπατε ότι πρέπει να αποδοθούν εύσημα στον ΟΣΚ οι Υπουργοί του ΠΑ.ΣΟ.Κ. και ο ίδιος ο Πρωθυπουργός επισκεπτόμενοι τις σεισμόπληκτες περιοχές με συνοδεία των τηλεοράσεων, δίνουν μια άλλη εντύπωση. Να σας πω και την αμαρτία μου; Μέχρι χθες που πήρα τηλέφωνο αυτή τη δασκάλα από το Μενίδι, έμενα με την εντύπωση ότι πραγματικά δεν υπάρχει κανένα πρόβλημα, ότι όλα έχουν λυθεί. Και μου λέει ότι η κατάσταση είναι τραγική. Οι γονείς, οι μαθητές, οι καθηγητές και δάσκαλοι βρίσκονται σε πλήρη απόγνωση.
Δυστυχώς, κύριε Υπουργέ, έχετε αποτύχει και σ' αυτόν τον τομέα, όπως έχετε αποτύχει και σε όλους τους άλλους τομείς. Και μάλιστα τελευταία αποτυχία σας είναι και αυτή η εθνική καταρράκωση της πατρίδος μας από το φιάσκο της επισκέψεως του Κλίντον στην Ελλάδα. Δεν σκέπτεσθε, κύριε Υπουργέ, ότι ο Κλίντον επί πέντε μέρες θα είναι στην Τουρκία και εδώ, αν θα περάσει, για λίγες ώρες; Αυτή είναι η επιτυχία, κύριε Υπουργέ, των κυβερνήσεων του ΠΑ.ΣΟ.Κ. είτε επί Παπανδρέου είτε μετά Παπανδρέου.
Κύριε Υπουργέ, αναλογιστείτε τις ευθύνες σας, αναλογιστείτε τους ανθρώπους που ζουν σ' αυτές τις περιοχές. 'Ενα θέμα είναι το θέμα των σχολικών κτιρίων, των μαθητών και ένα θέμα είναι των ανθρώπων που ζουν μέσα στο κρύο, στην εγκατάλειψη, στην υγρασία. Πώς θα περάσουν οι άνθρωποι αυτοί το χειμώνα, ένας χειμώνας που σας πήγε πάρα πολύ καλά. Ο χειμώνας άρχισε τώρα το Νοέμβριο και όχι από το Σεπτέμβριο, Οκτώβριο που άρχιζε άλλες φορές.
Παρά ταύτα ψηφίζουμε αυτό το σχέδιο νόμου γιατί είναι μια κατάσταση ανάγκης. Αλλά και αυτήν την κατάσταση ανάγκης δεν μπορέσατε να την εκμεταλλευθείτε. Φανήκατε ανάξιοι της πραγματικότητας και της αποστολής σας. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Βουλευτής Θεσπρωτίας κ. Βεζδρεβάνης ζητεί ολιγοήμερη άδεια απουσίας στο εξωτερικό. Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε τη ζητηθείσα άδεια. Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι Βουλευτές, έρχεται για κύρωση σήμερα στη Βουλή η πράξη νομοθετικού περιεχομένου, η οποία υποτίθεται ότι αντιμετώπιζε και έδινε λύση στο πρόβλημα των εξετάσεων των μαθητών στην Αττική, που παρουσιάστηκε λόγω των σεισμών της 7ης Σεπτεμβρίου.
Υποτίθεται, δηλαδή, με άλλα λόγια ότι η Κυβέρνηση επιλύει το πρόβλημα που δημιουργήθηκε στους μεταξεταστέους μαθητές του γυμνασίου, της Β' και Γ' λυκείου.
Δεν θα αναπτύξω βέβαια τώρα τη γενικότερη τοποθέτησή μας, όσον αφορά το μεγάλο θέμα του εξεταστικού συστήματος, τη θέση την οποία κατέχει, αλλά και τις συνέπειές του. Απλά και μόνο θα επισημάνω ότι από τα πρώτα κιόλας βήματα εφαρμογής του αντιεκπαιδευτικού νόμου 2525 επιβεβαιώθηκαν οι αρχικές μας εκτιμήσεις, όσον αφορά τον χαρακτήρα του εξεταστικού συστήματος. Επιβεβαιώθηκε με άλλα λόγια αυτό το οποίο κατ' επανάληψη έχουμε υπογραμμίσει και μέσα και έξω από αυτήν την Αίθουσα ότι δηλαδή μέσα από αυτό το εξεταστικό σύστημα προωθούνται και ορθώνονται νέοι ταξικοί φραγμοί για την μόρφωση των παιδιών, τα οποία προέρχονται από τα φτωχά λαϊκά στρώματα.
Το ποσοστό αποτυχίας που αγγίζει τα όρια από 50% μέχρι 70% στις λαϊκές γειτονιές, αλλά και στο χώρο της υπαίθρου, αποτυπώνει ανάγλυφα το βαθιά ταξικό και αντιεκπαιδευτικό χαρακτήρα της δήθεν μεταρρύθμισης.
Για το ποια θα είναι τα αποτελέσματα αυτής της πολιτικής, βεβαίως μας το υπογραμμίζει και η εμπειρία από τις άλλες χώρες της Ευρωπαϊκής 'Ενωσης, όπου μόνο το 30% των μαθητών καταφέρνει τελικά να πάρει το απολυτήριο λυκείου, ενώ το υπόλοιπο 70% των μαθητών μένει στο δρόμο ή σπρώχνεται σε μια υποβαθμισμένη κατάρτιση.
Είναι γνωστή βέβαια η θέση μας για κατάργηση των πανελλαδικών εξετάσεων, θέση η οποία εναρμονίζεται και εντάσσεται στη γενικότερη πρότασή μας για ενιαία δωδεκάχρονη παιδεία, θέση για την οποία πάλεψαν και παλεύουν οι μαθητές και την προηγούμενη χρονιά, αλλά και με νέους αγώνες που συνεχίζονται και θα συνεχισθούν με ακόμη μεγαλύτερη ορμή στο μέλλον, έχοντας πλέον και την πικρή εμπειρία από την εφαρμογή αυτού του αντιεκπαιδευτικού νόμου.
Η Κυβέρνηση βεβαίως είναι γνωστό ότι σε μια πρωτοφανή επίδειξη αδιαλλαξίας εμμένει στην πολιτική της, ο σεισμός όμως του Σεπτεμβρίου δημιούργησε μια κατάσταση που έκανε αδύνατη τη διενέργεια των εξετάσεων σε πολλές περιοχές της Αττικής. 'Επρεπε συνεπώς να δοθεί μια λύση στην έκτακτη αυτή κατάσταση που δημιουργήθηκε λόγω των σεισμών.
Υπήρχε λύση; Ασφαλώς και υπήρχε. Τι προτείναμε εμείς τότε; Προτείναμε να σταματήσει η διαδικασία των πανελλαδικών εξετάσεων και να γίνουν οι εξετάσεις κατά σχολείο, χωρίς βεβαίως να υπολογίζεται ο βαθμός στις εισαγωγικές εξετάσεις, πρόταση άλλωστε την οποία υπέβαλε και η ΟΛΜΕ.
Τι έκανε η Κυβέρνηση; Αντί γι' αυτό, προχώρησε στην Πράξη Νομοθετικού Περιεχομένου, η οποία έρχεται για κύρωση στη Βουλή.
Σε τι αποτελέσματα οδηγηθήκαμε με την εφαρμογή αυτής της κυβερνητικής απόφασης; Θα προσμετράται λέει ο μέσος όρος της προφορικής βαθμολογίας για τους μαθητές της Αττικής, που δεν θα είχαν την δυνατότητα να πάρουν μέρος στις επαναληπτικές εξετάσεις.
Ποια είναι τα αποτελέσματα; Υπήρχαν μαθητές, οι οποίοι είχαν προετοιμαστεί, οι οποίοι στο ενδιάμεσο διάστημα αφιέρωσαν ένα μεγάλο χρόνο για να μπορέσουν να βελτιώσουν τις γνώσεις τους, να μπορέσουν να πετύχουν ένα μεγαλύτερο βαθμό και οι μαθητές αυτοί στερήθηκαν της δυνατότητας, λόγω των σεισμών, να πάρουν μέρος στις εξετάσεις που θα μπορούσαν να προσδοκούν βάσιμα υψηλότερη βαθμολογία από τον προφορικό μέσο όρο, τον οποίον είχαν. Από την άλλη βέβαια μεριά, διάφοροι άλλοι μαθητές στις υπόλοιπες περιοχές της χώρας, πήραν μέρος στις πανελλαδικές εξετάσεις και η βαθμολογία τους μπορεί να είναι μειωμένη -δεν μιλάω για όλους, για ορισμένους- σε σύγκριση με το μέσο όρο της προφορικής βαθμολογίας. Είναι βέβαια γνωστό ότι οι μαθητές είχαν τη δυνατότητα να προσμετρήσουν τη βαθμολογία της Β' λυκείου για τις εισαγωγικές εξετάσεις.
Σε ποια κατάσταση οδηγηθήκαμε με την κυβερνητική απόφαση; Σε ένα γενικότερο αλαλούμ στο χώρο της παιδείας. Ουσιαστικά η Κυβέρνηση επιδεικνύοντας για μία ακόμη φορά την αδιαλλαξία της και την επιμονή της στην προώθηση της πολιτικής της, συνέβαλε με την απόφαση, την οποία πήρε να δημιουργηθεί όλη αυτή η κατάσταση που είναι απόρροια της απόφασης, γιατί -επαναλαμβάνουμε- λύση υπήρχε στο πρόβλημα που δημιουργήθηκε από τους σεισμούς, λύση την οποία προανέφερα.
Κάτω απ' αυτές τις συνθήκες το Κ.Κ.Ε. δεν μπορεί να ψηφίσει την Πράξη Νομοθετικού Περιεχομένου που έρχεται σήμερα για κύρωση στη Βουλή και καταψηφίζουμε το παρόν νομοσχέδιο.
ΠΡΟΕΔΡΕΥΩΝ (Νικόλαος Κατσαρός): Ο κ. Κουναλάκης έχει το λόγο.
ΠΕΤΡΟΣ ΚΟΥΝΑΛΑΚΗΣ: Κυρίες και κύριοι συνάδελφοι, όπως είπα και στην Επιτροπή Μορφωτικών Υποθέσεων, ο Συνασπισμός θα ψηφίσει το παρόν σχέδιο νόμου με το οποίο κυρώνεται η Πράξη Νομοθετικού Περιεχομένου της 24ης Σεπτεμβρίου, που είχε σαν σκοπό να αντιμετωπίσει τις επιπτώσεις των σεισμών στην εξεταστική διαδικασία σχολικών μονάδων της δευτεροβάθμιας εκπαίδευσης.
Γνωρίζετε ότι έχουμε ριζικές διαφωνίες με τις εξεταστικές διαδικασίες που καθιέρωσε ο ν. 2525, ζητούμε την κατάργησή του και μία ουσιαστική σύγχρονη εκπαιδευτική μεταρρύθμιση που έχει πράγματι ανάγκη η χώρα στην αυγή του 21ου αιώνα και της τρίτης χιλιετηρίδας. Το ίδιο αίτημα θέτει και η μεγάλη πλειοψηφία του ελληνικού λαού.
Το ίδιο διακηρύσσουν, κύριε Υπουργέ, σήμερα με την απεργία και τις συγκεντρώσεις τους οι καθηγητές, οι δάσκαλοι, οι γονείς, οι αδιόριστοι εκπαιδευτικοί και οι μαθητές. Η Κυβέρνηση και η ηγεσία του Υπουργείου Παιδείας αρνείται να αποδεχθεί το αίτημα αυτό, αρνείται ακόμη και να προχωρήσει σε βελτιώσεις και επιμέρους αλλαγές στο ν. 2525, πράγμα που είχατε υποσχεθεί κατηγορηματικά πριν και αμέσως μετά την εφαρμογή του. Είναι σαφές ότι αναλαμβάνετε πλήρως τις ευθύνες για τις συνέπειες που θα υπάρξουν από την εμμονή σας στο νόμο αυτό, παρά τις εξόφθαλμες ανεπάρκειές του.
Ας επιστρέψω όμως στο νομοσχέδιο. Θα το ψηφίσουμε γιατί πράγματι ανακουφίζει, έστω προσωρινά τα παιδιά του Λεκανοπεδίου της Αττικής που υπέστησαν φοβερό σοκ και άλλες συνέπειες στο σεισμό του Σεπτεμβρίου. Ορθώς το νομοσχέδιο αναφέρεται σε όλους τους μαθητές του λεκανοπεδίου, γιατί οι αρνητικές ψυχολογικές συνέπειες κυρίως, αφορούσαν στο σύνολο των μαθητών της περιοχής και άλλως ήταν πρακτικά αδύνατος ο περιορισμός των ευεργετικών αυτών μέτρων στις περιοχές που κυρίως επλήγησαν. Αυτό όμως το μέτρο γεννά μερικά ερωτηματικά που έχουν τεθεί και από φορείς εκτός λεκανοπεδίου. Γιατί το μέτρο αυτό περιορίζεται στο λεκανοπέδιο; Γιατί δεν επεκτείνεται σε ολόκληρη την Ελλάδα; 'Ηδη υπάρχουν προσφυγές στο Συμβούλιο της Επικρατείας από ορισμένες περιοχές της χώρας.
Και γιατί δεν λαμβάνεται -θα έλεγα εγώ- σαν αφορμή ο σεισμός για ορισμένες τουλάχιστον αλλαγές μακροπρόθεσμες στις εξεταστικές διαδικασίες του ν. 2525 που έχουν οδηγήσει σε απόγνωση πολλές χιλιάδες μαθητών και γονέων, στη φυγή από το λύκειο και σε τεράστια έξοδα τους γονείς που αναγκάζονται να καταφεύγουν στην παραπαιδεία και στην ιδιωτική εκπαίδευση.
Δεν ξέρω αν είδατε, κύριε Υπουργέ, μία έρευνα που έγινε προχθές, ότι ετησίως οι γονείς, οι οικογένειες που έχουν παιδιά στα σχολεία, καταβάλλουν συνολικά επτακόσια δισεκατομμύρια (700.000.000.000) δραχμές το χρόνο από την τσέπη τους ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επτακόσια δισεκατομμύρια;
ΠΕΤΡΟΣ ΚΟΥΝΑΛΑΚΗΣ: Μάλιστα, το χρόνο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πολλά λέτε.
ΠΕΤΡΟΣ ΚΟΥΝΑΛΑΚΗΣ: Πολλά λέω; Στην υγεία είναι πάνω από ένα τρισεκατομμύριο το χρόνο αυτά τα οποία ξοδεύονται από τους οικογενειακούς λογαριασμούς για να αντιμετωπίσουν τα προβλήματα που έχουν ανακύψει και δε λέω μόνο από το νόμο 2525, αλλά και από τις άλλες καθυστερήσεις που υπήρχαν στο παρελθόν. Τώρα, όμως, τα πράγματα έχουν επιδεινωθεί.
Τέλος, κύριε Υπουργέ, θέλω να αναφερθώ και σε ένα άλλο ζήτημα το οποίο έθεσε ο εισηγητής της Νέας Δημοκρατίας. 'Ολοι λέμε ότι ο σεισμός ήταν ταξικός ότι πράγματι επλήγησαν κυρίως οι δήμοι και οι περιοχές της Αθήνας, όπου ζουν λαϊκές τάξεις. Σ'αυτές όμως ακριβώς τις περιοχές υπήρχε στο παρελθόν και μια ταξική εκπαιδευτική πολιτική που είχε σαν αποτέλεσμα να μείνουν υποβαθμισμένες οι σχολικές υποδομές στις περιοχές αυτές.
Με το σεισμό η κατάσταση εκεί έχει επιδεινωθεί πάρα πολύ. Εμείς π.χ. στο νόμο 2525 ψηφίσαμε ορισμένα άρθρα. Σας θυμίζω ότι ψηφίσαμε τα άρθρα που αφορούσαν στο ολοήμερο σχολειό και στην ενισχυτική διδασκαλία. Διότι πιστεύαμε πως ιδιαίτερα τα παιδιά από τις λαϊκές τάξεις χρειάζονται αυτούς τους θεσμούς.
Εγώ, όμως, τώρα διερωτώμαι: Παρά τα μέτρα που παίρνετε -και εγώ δεν αμφισβητώ ότι ο Οργανισμός Σχολικών Κτιρίων κινητοποιήθηκε έγκαιρα και προσπάθησε να αντιμετωπίσει κάποια άμεσα προβλήματα κλπ.- τα προβλήματα εξακολουθούν, κύριε Υπουργέ, να παραμένουν και να εντείνονται. Δηλαδή τώρα σ'αυτές τις περιοχές που είχαν ούτως ή άλλως πολύ σοβαρό πρόβλημα στις σχολικές υποδομές, τα προβλήματα θα επιδεινωθούν και δεν πρόκειται να λυθούν με τα άμεσα μέτρα που πήρε ο Οργανισμός Σχολικών Κτιρίων. Απλώς πήρε κάποια μέτρα για να βελτιώσει ελαφρώς την κατάσταση.
Εγώ, λοιπόν, το ρωτώ παρ'όλο που μου απαντήσατε στην επιτροπή. Και πρέπει να σας πω ότι δεν με πείσατε πως μέσα σε δύο τρια χρόνια θα λυθεί το σχολικό κτιριακό πρόβλημα της χώρας, γιατί καθώς πηγαίνω σε περιοχές της Ελλάδας διαπιστώνω αντίστοιχα φοβερά προβλήματα σχεδόν παντού.
Πήγα στα Χανιά. Το 70% των σχολείων των γυμνασίων και λυκείων έχουν διπλοβάρδιες. Το είπα αυτό προχθές σε ένα φίλο μου από το Ηράκλειο και μου είπε: Μα εδώ στο Ηράκλειο τα πράγματα είναι χειρότερα. Αυτό συμβαίνει και σε πολλές άλλες περιοχές της χώρας.
Διερωτώμαι, λοιπόν, πώς είναι δυνατόν να αντιμετωπισθούν ουσιαστικά τα προβλήματα αυτά της κτιριακής υποδομής και να λειτουργήσουν μεταξύ των άλλων και ικανοποιητικά αυτοί οι δύο θεσμοί του ολοήμερου σχολείου και της ενισχυτικής διδασκαλίας.
Εγώ κάνω μια πρόταση. Δεν ξέρω εάν εκτός από τα κονδύλια που έχετε εσείς εξασφαλίσει, σκέφτεστε τέτοια πράγματα. Θα μπορούσαν π.χ. να διατεθούν κονδύλια από τα αποθεματικά του κρατικού προϋπολογισμού, από τα κονδύλια του δευτέρου Πακέτου Ντελόρ και εν πάση περιπτώσει πρέπει το κτιριακό πρόβλημα των σχολείων να αντιμετωπισθεί ριζικά, διότι χωρίς τη λύση αυτού του προβλήματος δεν μπορούμε να μιλούμε για σύγχρονη εκπαίδευση και για μεγάλες μεταρρυθμίσεις οποιασδήποτε κατεύθυνσης και αν είναι αυτές. Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Η κ. Αράπη έχει το λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, ο λόγος μας ο σημερινός και οι προτάσεις που θα διατυπωθούν σ'αυτήν την Αίθουσα, θα βοηθούσαν τη σημερινή κατάσταση της εκπαίδευσης εάν είχαμε την τόλμη να προσεγγίσουμε τους εκπαιδευτικούς, τους μαθητές, που βρίσκονται αυτές τις ώρες στους δρόμους της Αθήνας και διαδηλώνουν την αντίθεσή τους στο νόμο 2525 και γενικά στις διαδικασίες που έχουν σχέση με την εκπαίδευση.
Είναι ανάγκη, κύριε Υπουργέ, να ληφθούν υπόψη τα μηνύματα αυτών των ανθρώπων από το Υπουργείο κάποια στιγμή και να σκύψουμε με σοβαρότητα πάνω στο όλο θέμα.
Είναι χρόνια αδράνεια του ΥΠΕΘ να ρυθμίσει τις σχέσεις μεταξύ ΤΕΙ και ΑΕΙ με αποτέλεσμα να υποβαθμίζονται στην πράξη τα ΤΕΙ και να συντηρείται η τριβή ανάμεσά τους.
Αποκτάει επικαιρότητα, κύριε Υπουργέ -και το γνωρίζετε πολύ καλάαυτήν τη στιγμή η απεργία πείνας του διευθυντή του 13ου ΤΕΕ Αθηνών, ο οποίος έχει διατελέσει εκπαιδευτικός τριάντα χρόνια και έχει υπηρετήσει στην τεχνική εκπαίδευση του κ. Μπότση και φυσικά η απεργία αυτή δεν γίνεται διότι είναι ενάντια στα ΤΕΕ. Είναι υπέρ των ΤΕΕ. 'Ομως, δεν υπάρχει υποδομή, δεν υπάρχουν τα αναλυτικά προγράμματα, δεν υπάρχουν ωρολόγια προγράμματα, δεν υπάρχουν τα εργαστήρια.
Δεν υπάρχει προσωπικό, δεν υπάρχουν βιβλία και όπως ξέρετε, κύριε Υπουργέ, τα μαθήματα τυπώνονται μέσω CD-ROM και τις φωτοτυπίες που πληρώνουν οι ίδιοι οι μαθητές. Εσείς, όμως, κύριε Υπουργέ, δεν συγκινείστε απ'όλα αυτά.
Κύριε Υπουργέ, για τα ΤΕΕ έχω κάνει επανειλημμένως προτάσεις. Είναι υποβαθμισμένα. 'Ομως τίποτα δεν αλλάζει και κανείς δεν συγκινείται από το γεγονός ότι τώρα δύο μήνες οι μαθητές των ΤΕΕ, δεν έχουν κανονικό ωράριο διδασκαλίας. Είστε, κύριε Υπουργέ, αιχμάλωτος μιας ανεπαρκούς διοίκησης, η οποία δεν προτάσσει το δημόσιο συμφέρον, αλλά τα κομματικά και συνδικαλιστικά ρουσφέτια. 'Εχω να καταθέσω κάποια χαρτιά. 'Εχω κάνει κατ'επανάληψη καταγγελία, όσον αφορά τον προϊστάμενο της διεύθυνσης ανατολικής Αττικής τον κ. Σκανδάλη, ο οποίος γνωρίζω, κύριε Υπουργέ, ότι είναι και φίλος σας, ο οποίος παραπλανά το ΚΥΣΔΕ, παρανομώντας σε βάρος του δικαίου και της ηθικής, ενώ προσποιείται ότι σέβεται τις αποφάσεις των διοικητικών δικαστηρίων και από την πίσω πόρτα εισηγείται στο ΚΥΣΔΕ, θέσεις αντιθέτου περιεχομένου και αλλάζει τις οργανικές θέσεις των καθηγητών.
Είναι γνωστό, κύριε Υπουργέ, ότι αυτήν τη στιγμή εκατόν τριάντα χιλιάδες Ελληνόπουλα φοιτούν στα ΤΕΕ, χωρίς προγράμματα αναλυτικά και χωρίς βιβλία με συγχωνεύσεις μαθημάτων και με υποτυπώδη εργαστήρια. Και μπορώ να σας πω και χωρίς κτίρια. Διότι, έχω κάνει επερώτηση για το ΤΕΕ Αργυρούπολης, όπου δεν στεγάζεται στο κτίριο που έπρεπε να στεγαστεί.
Επίσης, κύριε Υπουργέ, για τα βιβλία θα μπορούσε το Παιδαγωγικό Ινστιτούτο να ετοιμάσει τα βιβλία νωρίτερα, δεν έχουν ακόμη τυπωθεί. Γνωρίζετε ότι τα ΤΕΛ, που είχαν υποδομή επί Παπανούτσου, είχε ιδρύσει τα εκατό πρώτα το 1977, είχαν και προγράμματα και βιβλία και αναλυτικά ωρολόγια προγράμματα. Δεν παρουσίασαν τα ΤΕΛ αυτά την κατάσταση που παρουσιάζουν τα σημερινά ΤΕΕ. Και ρωτάω τα ΤΕΛ και τα πολυκλαδικά, γιατί τα καταργήσατε και δημιουργήσατε τα ΤΕΕ, τα οποία είναι ανεπαρκή. Η αδυναμία των σημερινών ΤΕΕ οδηγεί μεγάλο αριθμό μαθητών να εγκαταλείψουν το λύκειο. 'Ηδη όμως από τα στατιστικά στοιχεία γνωρίζουμε ότι εβδομήντα χιλιάδες μαθητές φέτος εγκατέλειψαν το λύκειο, χωρίς να ξέρουν πού θα πάνε. Τριάντα χιλιάδες μαθητές απόφοιτοι γυμνασίου, δεν εγγράφησαν στην Α' λυκείου και αρνούνται να συνεχίσουν το λύκειο, γιατί γνωρίζουν ότι τα μαθήματα του λυκείου είναι πάρα πολλά και οι οικονομικά ασθενέστερες κοινωνικές τάξεις, δεν έχουν την οικονομική άνεση να στείλουν τα παιδιά τους στο φροντιστήριο και έτσι εγκατέλειψαν το σχολείο.
Δυστυχώς η μόνη διέξοδος που έμεινε για τα παιδά αυτά, από το γυμνάσιο στο λύκειο που δεν πήγαν, ήταν οι Σχολές ΟΑΕΔ. 'Ομως, παραμένει ένα άπιαστο όνειρο για πάρα πολλά παιδιά από αυτά. Παραδείγματος χάρη στον ΟΑΕΔ Πειραιά πήραν τριακόσιες αιτήσεις και ικανοποιήθηκαν από αυτές μόνο οι πενήντα.
Φθάνουμε, κύριε Υφυπουργέ, έτσι στο αποκορύφωμα της υποκρισίας. Δηλώσατε στην "ΚΑΘΗΜΕΡΙΝΗ" στις 25.7.99 ότι θα αμβλυνθούν οι αντιδράσεις των μαθητών λόγω της αποτυχίας ορίζοντας έναν ειδικό καθηγητή- σύμβουλο που θα αποτελέσει εξειδικευμένο πρόγραμμα ειδικής διδασκαλίας για κάθε μαθητή. 'Ομως, ακόμα περιμένουμε αυτό το μέτρο -φυσικά είμαστε υπέρ των μέτρου αυτού- με το οποίο θέλετε να καλύψετε ορισμένα κενά.
Δυστυχώς, τα μέτρα σας στα πλαίσια της μετονομαζόμενης μεταρρύθμισης -και γνωρίζετε πολύ καλά ότι το ΔΗ.Κ.ΚΙ. είναι ενάντια στο νόμο 2525συντόμευσαν την απομάκρυνση των μαθητών από το σχολείο, υποβάθμισαν τις σπουδές των σχολείων και δεν έδωσαν καμία προοπτική στους σημερινούς νέους που αύριο θα είναι οι άνεργοι της κοινωνίας μας.
Η ευαισθησία σας για τους μαθητές, κύριε Υφυπουργέ, ήταν πάρα πολύ καθυστερημένη. Οι αναβολές που δώσατε στις εξετάσεις δείχνουν τους υπολογισμούς που κάνατε με το επιτελείο σας επί μία εβδομάδα, όταν έγιναν οι σεισμοί και δεν είχατε βγάλει καμία ανακοίνωση.
Σε μία επίσκεψή μου που έκανα σε ένα λύκειο της Φιλαδέλφειας στις 8 του μηνός είδα μία ανακοίνωση που έγραφε ότι οι μαθητές της Β' λυκείου θα πάνε να δώσουν εξετάσεις, στην 'Αλγεβρα, στη Γκράβα. Και εκεί φυσικά όταν είδα ότι το σχολείο ήταν με "κόκκινο", οι μαθητές στους δρόμους και οι γονείς τους σε σκηνές, πήρα επι τόπου τον Υπουργό τηλέφωνο, είπα στη γραμματέα του για την ανακοίνωση αυτή και μετά βγάλατε ανακοίνωση για να αντιμετωπιστεί το πρόβλημα.
Κύριε Υπουργέ, δεν είμαστε ενάντια αυτής της ρύθμισης που κάνετε να μη δώσουν τα παιδιά της Αττικής, που επλήγησαν από σεισμούς, εξετάσεις όμως, αυτό δεν δίνει τις ίσες ευκαιρίες στους μαθητές όλης της Ελλάδας. Διότι οι περιοχές που έπαθαν μεγάλες ζημιές και ταλαιπωρούνται ακόμα είναι όπως ξέρετε Μενίδι, Λιόσια, Φυλή κλπ. και δεν είναι τα σχολεία της Ηλιούπολης, του Φαλήρου κλπ.
'Αρα, εμείς θεωρούμε ότι είναι άδικο και άνισο το μέτρο. Και θα μπορούσατε, κύριε Υπουργέ, έστω να δίνατε στα παιδιά αυτά που κάνουν αγώνα την ευχαρίστηση που κάνουν αγώνα, με την κατάργηση του νόμου 2525, έστω για μια χρονιά αλλά σε όλα τα παιδιά της Ελλάδας ώστε να μη δώσουν εξετάσεις ή να επιλέξουν αν θέλουν να δώσουν ή αν θέλουν να δώσουν για βελτίωση της βαθμολογίας τους.
Κύριε Υπουργέ, θα πρέπει για να πάει καλά η παιδεία μας να διαθέσετε κονδύλια και πρέπει να καταλάβετε πολύ καλά ότι η μεταρρύθμιση που κάνατε δεν περπατά. Κάτι δεν πάει καλά. Δεν έχετε την ευαισθησία να ακούσετε τα παιδιά αυτά ή τους γονείς;
Εγώ είμαι εκπαιδευτικός και γνωρίζω πολύ καλά την αγωνία των παιδιών και κάθε μέρα βρίσκω νέα παιδιά και γονείς, συζητούμε τα θέματα αυτά και βλέπω πως οι μαθητές αντιμετωπίζουν πάρα πολλά προβλήματα. Και όχι μόνο οι μαθητές αντιμετωπίζουν προβλήματα, αλλά και οι γονείς και ειδικά οι ασθενέστερες οικογένειες που πρέπει να πληρώσουν τα φροντιστήρια.
Η ευαισθητοποίησή σας, κύριε Υφυπουργέ, αυτή για τους μαθητές Αττικής, θα έλεγα ότι μας βρίσκει και εμάς σύμφωνους, αλλά δεν ψηφίζουμε αυτό το σχέδιο νόμου, διότι βλέπουμε τις μεγάλες αδικίες που δημιουργούνται σε όλη την Ελλάδα.
Ελπίζω κύριε Υφυπουργέ να απαντήσετε στις ερωτήσεις που σας έθεσα διότι σας έχω υποβάλει τριάντα ερωτήσεις για θέματα παιδείας που παραμένουν αναπάντητες. Ευχαριστώ.
(Στο σημείο αυτό η Βουλευτής κ. Αράπη-Καραγιάννη καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, είναι εγγεγραμμένοι άλλοι δύο συνάδελφοι ακόμη για να μιλήσουν. Να μιλήσουν και εκείνοι και θα μιλήσετε μετά.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Καλώς, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κ. Κοντογιαννόπουλος έχει το λόγο.
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, δεν είχα την πρόθεση να πάρω το λόγο στο σημερινό νομοσχέδιο, γιατί είναι ένα καθαρά διαδικαστικό νομοσχέδιο που έρχεται να αντιμετωπίσει ένα πρόβλημα των παιδιών που κατοικούν στις περιοχές που επλήγησαν από σεισμούς με αναπόφευκτες επιπτώσεις στη διαδικασία προαγωγής τους.
Πήρα το λόγο γιατί αυτήν τη στιγμή που συζητούμε το νομοσχέδιο για άλλη μία φορά η Βουλή είναι περικυκλωμένη από διαδηλωτές κατά της εκπαιδευτικής μεταρρύθμισης, για άλλη μία φορά το κέντρο της Αθήνας έχει αναστατωθεί και αυτό που μπορώ να σημειώσω είναι δύο πράγματα.
Πρώτον, ότι οι περίφημες αυτές διαδηλώσεις δεν αποτελούν παρά την καθιερωμένη κομματική γυμναστική, που συμπίπτει ιδιαίτερα με το μήνα Νοέμβριο, του Κ.Κ.Ε. και των άλλων κομμάτων της Αριστεράς ή εκτός αν πρέπει να τις θεωρήσω σαν πρόβα εν όψει της επικείμενης επίσκεψης του Προέδρου Κλίντον. Το αίτημα των διαδηλωτών είναι η κατάργηση της μεταρρύθμισης.
Δύο χρόνια μετά την καθιέρωση αυτού του νομοθετήματος, εξακολουθούν κάποια παιδιά, κάποιοι μαθητές συνοδευόμενοι από κάποιους καθηγητές, βεβαίως με την κάλυψη του συνδικαλιστικού οργάνου των καθηγητών, εξακολουθούν, επαναλαμβάνω, να ζητούν την κατάργηση της μεταρρύθμισης και το αίτημα αυτό εξαντλείται σε μία και μοναδική κατάργηση. 'Οπως αποφάσισε σε τελευταία συνεδρίασή του το Δ.Σ. της ΟΛΜΕ, αυτό που ζητάει είναι η κατάργηση του διαγωνισμού για την πρόσληψη εκπαιδευτικών και την επαναφορά της επετηρίδας.
Κύριε Πρόεδρε, και όταν ακόμα πριν δύο χρόνια συνεζητείτο στη Βουλή ο νόμος που ισχύει σήμερα για το εκπαιδευτικό μας σύστημα, είχα υποστηρίξει ότι οι αλλαγές αυτές, άλλες μεν είναι θετικές, κινούνται προς τη σωστή κατεύθυνση και άλλες είναι προβληματικές ή λανθασμένες.
Πιστεύω ότι η εξέλιξη δικαιώνει αυτήν την αξιολόγηση. Στα θετικά κατατάσσω ασφαλώς την κατάργηση της επετηρίδας, την επαναφορά της αξιολόγησης των εκπαιδευτικών, την κατάργηση των δεσμών, τα νέα μαθήματα, προγράμματα και βιβλία, όπως και το νέο τρόπο διδασκαλίας και εξέτασης στις γενικές του γραμμές. Υπάρχουν όμως και προβληματικές επιλογές, όπως ο στόχος εισόδου στα πανεπιστήμια όλων των αποφοίτων του λυκείου, ακόμα και με μέσο όρο 10. Αυτό είναι παγκόσμια πρωτοτυπία. 'Οπως επίσης θεωρώ προβληματική ρύθμιση τη διενέργεια εξετάσεων που επηρεάζει την είσοδο στα πανεπιστήμια και στη Β' λυκείου με την πολύ μεγάλη διεύρυνση και διόγκωση ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, δεν έχω δέκα λεπτά;
ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, δέχθηκαν οι πάντες να είναι μισός ο χρόνος από το συνήθη. 'Εχετε, όμως, αρκετή ανοχή, γιατί δεν είναι απολύτως δεσμευτικό αυτό.
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Καλώς.
... με αποτέλεσμα πράγματι, παρά την επιθυμία του Υπουργείου το πρόβλημα του άγχους και της παραπαιδείας να έχουν διογκωθεί, όπως επίσης και την αντικατάσταση των τεχνικών λυκείων από τα νέα τεχνικά και επαγγελματικά εκπαιδευτήρια, τα οποία λειτουργούν κάτω από επιεικώς απαράδεκτες συνθήκες, ενώ θα έπρεπε η έμφαση να δοθεί ακριβώς σ'αυτόν τον τομέα, δεδομένου ότι αποτελεί τη μόνη εναλλακτική λύση για τα παιδιά, τα οποία δεν μπορούν πλέον να παρακολουθήσουν ένα υψηλότερο επίπεδο εκπαίδευσης στα λύκεια.
Θεωρώ όμως ως το μεγαλύτερο λάθος και από τις αρχικές αυτές παραβλέψεις την αδυναμία της Κυβέρνηση να κατοχυρώσει τις επιλογές της. Γιατί ούτε για την πληρότητα του διαγωνισμού έχει πείσει -και υπάρχουν πολλά περιθώρια βελτίωσης, τα οποία τα εκμεταλλεύονται όσοι αντιστρατεύονται αυτόν το θεσμό- ούτε ακόμη, έπειτα από δύο χρόνια, έχει εφαρμόσει το θεσμό της αξιολόγησης και που άκουσα, δυστυχώς, να επισείετε μερικές φορές και ως απειλή κατά των εκπαιδευτικών.
Θεωρώ όμως, ότι το μεγαλύτερο λάθος της Κυβέρνησης είναι ότι δεν αντελήφθη μέχρι σήμερα ότι η καρδιά του προβλήματος δεν είναι το εξεταστικό σύστημα. Η καρδιά του προβλήματος είναι η ποιότητα του εκπαιδευτικού προσωπικού. Και η ποιότητα του εκπαιδευτικού προσωπικού δεν εξαρτάται μόνον από τα σωστά μέτρα της κατάργησης της επετηρίδας και της αξιολόγησης, αλλά και από το όλο πλέγμα της επιμόρφωσης, της αλλαγής των σπουδών στα πανεπιστήμια, της συνεχούς εκπαίδευσης και μετεκπαίδευσης, τα οποία βρίσκονται ακόμη σε κατάσταση υποτυπώδη.
Το μεγαλύτερο όμως λάθος βρίσκεται στη συνδικαλιστική ηγεσία των εκπαιδευτικών και στα κόμματα εκείνα που υιοθετούν το αίτημά της για κατάργηση των αλλαγών ή και ακόμη υπόσχονται ανατροπές βασικών επιλογών σημερινών, όπως αυτή του εξεταστικού συστήματος, με αποτέλεσμα να διαιωνίζεται η πληγή της παιδείας μας, του συνεχούς ράβε-ξήλωνε.
Ασφαλώς και υπάρχουν περιθώρια βελτίωσης. Δεν είναι δυνατόν όμως σήμερα, μετά από τρία χρόνια εφαρμογής ενός μέτρου, να ερχόμαστε να λέμε στα παιδιά: Ωραία, αφού τώρα δοκιμάσατε αυτό το σύστημα, εμείς άμα θα γίνουμε κυβέρνηση θα σας το αλλάξουμε και θα εφαρμόσουμε κάποιο άλλο.
Πράγματι, κύριε Πρόεδρε, άκουσα προηγουμένως από το φίλο κ. Κουναλάκη να ομιλεί και να χαρακτηρίζει το σεισμό ταξικό, γιατί έπληξε τις φτωχότερες περιοχές. Θεωρώ όμως ακόμα πιο ταξικές αυτές τις κινητοποιήσεις, στο όνομα δήθεν της παιδείας, από ενδιαφέρον δήθεν για την παιδεία, ενώ στην πραγματικότητα πλήττουν και ξεθεμελιώνουν, τη δημόσια εκπαίδευση στην οποία προσφεύγουν περισσότερο τα παιδιά των λαϊκών τάξεων. Γιατί δυο μεγάλες πληγές έχουν ξεθεμελιώσει το εκπαιδευτικό μας σύστημα: ο κομματισμός και ο συντεχνιασμός. Και τα δύο μαζί έχουν σαν αποτέλεσμα να εξαθλιώνουν το της δημόσιας εκπαίδευσης στην οποία προσφεύγουν οι οικογένειες που το βαλάντιό τους δεν τους επιτρέπει να στέλνουν τα παιδιά τους, ούτε στα ιδιωτικά σχολεία ούτε στα καλά φροντιστήρια. Και απορώ που δεν έχει γίνει ακόμη κατανοητό.
Πού κατέληξαν οι περσινές δίμηνες απεργίες και κινητοποιήσεις; Ακούω να γίνεται επίκληση του μεγάλου ποσοστού αποτυχίας. Πού όμως; Στα δημόσια σχολεία. Γιατί τα ιδιωτικά σχολεία δεν έπαψαν να λειτουργούν ούτε μια ημέρα; Και ερωτώ: Οι απόφοιτοι των ιδιωτικών σχολείων είναι σε καλύτερη μοίρα από τους αποφοίτους των δημοσίων σχολείων, οι μαθητές των οποίων προσήλθαν κυριολεκτικά διαλελυμένοι για να δώσουν εξετάσεις;
Και έτσι καταλήγει η πολιτική αυτή της πληρους ρηξης και αντιπαράθεσης, στην υποβάθμιση και αποτελμάτωση της δημοσιας εκπαίδευσης και στην ενίσχυση της ιδιωτικής εκπαίδευσης, προς μεγάλη θλίψη και απογοήτευση όλων των οικογενειών, που βλέπουν ότι δεν έχουν άλλη διέξοδο από το να εγκαταλείπουν τα δημόσια σχολεία και να πηγαίνουν σε ιδιωτικά πανεπιστήμια και σχολεία είτε εντός είτε εκτός Ελλάδος. Αυτά είναι τα αποτελέσματα του κομματισμού και της συντεχνιακής λογικής.
ΠΡΟΕΔΡΕΥΩΝ (Νικόλαος Κατσαρός): Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, φυσικά το Κομμουνιστικό Κόμμα Ελλάδας είναι αντίθετο με αυτήν την αντιεκπαιδευτική, την ταξική, την σκοταδιστική μεταρρύθμιση που κάνει η Κυβέρνηση. Δεν πήρα όμως γι' αυτόν το λόγο.
Πήρα το λόγο για να προσπαθήσω να αποδείξω πώς ένας σεισμός, μια πλημμύρα, ένα πρόβλημα που αντιμετωπίζει μια περιοχή, εύκολα τινάζει στον αέρα αυτήν τη λεγόμενη μεταρρύθμιση της Κυβέρνησης.
'Εγινε ο σεισμός και απέδειξε ότι ένα πολύ μεγάλο μέρος των μαθητών της Αττικής, άρα και της Ελλάδας, δεν είναι σε θέση ούτε να πάρει μέρος στις εξετάσεις αυτές της Β' και της Γ' λυκείου ούτε και να έχει ομαλή εξέλιξη στις σπουδές του. Φυσικά, όπως είπα, υπάρχουν και άλλες περιπτώσεις και σε άλλες περιοχές, που μας λένε ότι το να κρίνονται οι μαθητές κάτω από τέτοιες συνθήκες, σε καμιά περίπτωση δεν τους βοηθάει ούτε να αξιολογηθούν, σύμφωνα με όσα λέει η Κυβέρνηση, ούτε να βοηθηθούν ούτε τίποτα. Απλούστατα, επιταχύνει το διαχωρισμό τους και την απόρριψή τους στον Καιάδα αυτόν της μεταρρύθμισης της Κυβέρνησης.
Δημιουργεί ανισότητα, είναι μεγάλος ο αριθμός. Και παρ' όλο που έχουν δίκιο αυτά τα παιδιά, γιατί δεν μπορούν να ετοιμαστούν για εξετάστεις, να ετοιμαστούν να μορφωθούν κλπ., να αποκτήσουν γνώση, δημιουργείται συνολικά ζήτημα ανισότητας. Και ήταν ευκαιρία η Κυβέρνηση να κάνει ένα βήμα πίσω και να σταματήσει τις εξετάσεις στη Β' και στη Γ' λυκείου. Δεν την πήρε αυτήν την ευκαιρία και δεν την πήρε, γιατί θέλει πάρα πολύ να επιβάλει αυτήν τη διαλογή μέσα στο λύκειο και όχι μετά το λύκει εν πάση περιπτώσει.
Εκτός από το ζήτημα των εξετάσεων, προκύπτει πρόβλημα τι κάνουν αυτά τα παιδιά τώρα εκεί και στο δημοτικό και στα νήπια και στα γυμνάσια και στα λύκεια. 'Εχουν μεγάλο πρόβλημα με τα σχολικά κτίρια, αλλά έχουν και πρόβλημα πριν από τα σχολικά κτίρια, πριν από την ώρα του μαθήματος. Πώς προετοιμάζονται, πού διαβάζουν, πού μένουν, πού κοιμούνται; Ποια είναι η ψυχολογική επίδραση όλης αυτής της κατάστασης; Με το κερί διαβάζουν;
Πρέπει η Κυβέρνηση να αντιμετωπίσει άμεσα τα προβλήματα αυτά. Μα, ο Υπουργός είπε ότι ο ΟΣΚ επελήφθη και ότι πήγε και είδε και ξαναείδε και ξαναείδε και άλλη μία φορά. 'Οσες φορές και να δει, το πρόβλημα μπορεί να μη λυθεί. Εάν δεν το λύσει το πρόβλημα και χίλιες φορές να πάει να δει, το αποτέλεσμα θα είναι το ίδιο. Εκείνο που είναι ανάγκη, είναι όλα τα σχολεία να αποκατασταθούν πλήρως, για να μπορούν τα παιδιά να συνεχίσουν τις σπουδές τους.
Τώρα, η Κυβέρνηση δεν το κάνει αυτό. Και από εκεί πηγάζουν οι ανάγκες για αγώνες, οι οποίοι μπορεί να έχουν αποτελέσματα. Στο κάτω-κάτω, η αναβολή της επίσκεψης Κλίντον αυτό έδειξε. Βέβαια, δημιουργεί αυταρχισμό. Οι αγώνες γεννούν αυταρχισμό από τη μεριά της Κυβέρνησης και ειλικρινά δεν είναι καλό να έχεις σχολεία, που να κυνηγούν τους μαθητές, γιατί ζήτησαν να γίνουν εκλογές, όπως συμβαίνει σε πολλά σχολεία. Τη Δευτέρα θα τα πούμε συγκεκριμένα. 'Η να σου λένε σχολεία ότι δεν μπορούμε να δεχθούμε τον τάδε Ευρωβουλευτή -την ώρα του διαλείμματος παρακαλώ- ή τον τάδε Βουλευτή, γιατί είναι απασχολημένο το σχολείο. Είναι απαράδεκτα πράγματα αυτά. Αυτές είναι οι αιτίες των αγώνων.
Βέβαια, ο κ. Κοντογιαννόπουλος εδώ καταριέται το Κομμουνιστικό Κόμμα. 'Εχω τη γνώμη όμως, μια και ανένηψε απ' όσα ο ίδιος θεωρεί σαν αμαρτίες του, δικαίωμά του είναι και να γλυκοκοιτάει, δικαίωμά του και να φλερτάρει, να επιλέγει, να πάει όπου θέλει. Αλλά δεν του φταίει τίποτε το ΚΚΕ. Το ΚΚΕ αγωνίζεται, υπερασπίζεται τους μαθητές και όλους τους εργαζόμενους και θα συνεχίσει να το κάνει.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαφιλίππου έχει το λόγο.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, παίρνω το λόγο για να εκφράσω την πικρία και τη δυσφορία μου για την άνιση μεταχείριση των σεισμοπλήκτων του Νομού Κοζάνης και Γρεβενών σε σχέση με τη μεταχείριση των σεισμοπλήκτων της Αθήνας. Και αυτό,κύριε Υπουργέ, παρά το γεγονός ότι η περιοχή μας, ο Νομός Κοζάνης και Γρεβενών,επλήγη πάρα πολύ σοβαρά από το σεισμό εντάσεως 6,6 ρίχτερ το 1995.
Χθες συζητήσαμε στο φορολογικό νομοσχέδιο πρόσθετα μέτρα υπέρ των σεισμοπλήκτων της Αθήνας. Προσωπικά βεβαίως δεν έχω καμία αντίρρηση όμως οι συνταγματικές διατάξεις λένε ότι οι πολίτες είναι ίσοι. Εδώ αισθανόμαστε όμως ότι είμαστε πολίτες δεύτερης κατηγορίας. Πρέπει επιτέλους να συναισθανθεί η Κυβέρνηση ότι πρέπει να αντιμετωπίζει αυτά τα προβλήματα με ίση μεταχείριση προς όλους τους 'Ελληνες.
Είναι πάρα πολλά αυτά που πρέπει να επισημάνουμε. Πρέπει να πούμε, κύριε Υπουργέ, ότι τα παιδιά σε ορισμένες περιοχές των νομών αυτών δεν έχουν σχολείο, βρίσκονται σε προσωρινές εγκαταστάσεις και κανένας δεν γυρίζει να δει τι ακριβώς θα γίνει ακόμη και από σας που σας αφορά το θέμα των σχολείων.
Δεν ομιλώ για τα άλλα θέματα που εγκαταλείψατε τις βυζαντινές εκκλησίες, εγκαταλείψατε και τον άλλο κόσμο και μάλιστα επί μήνες τώρα κλείσανε οι Τομείς Αποκατάστασης Σεισμοπλήκτων στην περιοχή Κοζάνης και Γρεβενών. Η προϊστάμενη που είναι και προϊσταμένη του ΤΑΣ της Κόνιτσας ήδη διορίστηκε ως προϊσταμένη στα 'Ανω Λιόσια. Εκεί κλείσαμε τα μαγαζιά και βεβαίως η πολιτεία πρέπει να το δει αυτό. Βεβαίως πρέπει να στηριχθούν οι σεισμόπληκτοι της Αθήνας, τους βλέπουμε με πολύ συμπάθεια διότι και αυτοί υπέστησαν ζημιές ίσως εξίσου μεγάλες με τις ζημιές που υποστήκαμε εμείς, αλλά, προς Θεού, δεν πρέπει να αισθανόμαστε εμείς πολίτες δεύτερης κατηγορίας. Πρέπει η Κυβέρνηση να αντιμετωπίσει αυτά τα θέματα με τον ίδιο τρόπο και με την ίδια αγάπη προς όλους τους ανθρώπους που υφίστανται τόσο μεγάλες ζημιές από τους σεισμούς.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Ευχαριστώ, κύριε Πρόεδρε.
Επίκειται συζήτηση επερώτησης την επόμενη ή μεθεπόμενη εβδομάδα, γι' αυτόν το λόγο επιτρέψτε μου, κυρία και κύριοι συνάδελφοι, να περιοριστώ σήμερα στο θέμα της συζήτησης που είναι το νομοσχέδιο με το οποίο κυρώνεται μια πράξη νομοθετικού περιεχομένου της οποίας η ρύθμιση ήδη αποτελεί γεγονός. Εγένετο η ρύθμιση.
Με την ευκαιρία αυτή θέλω να εκφράσω τη χαρά μου, γιατί για μια φορά ακόμη η Βουλή των Ελλήνων στο σύνολό της δείχνει τον υψηλό βαθμό της ευαισθησίας της μπροστά στα προβλήματα που συνήθως ή εκτάκτως προκαλούνται από καταστροφικά φυσικά φαινόμενα.
Ο σεισμός της Αττικής έχει καταγραφεί ως ο ισχυρότερος και καταστρεπτικότερος σεισμός από άποψη μεγέθους και έκτασης, τόσο όσον αφορά τις ανθρώπινες ζωές όσο και τις υλικές ζημίες.
Χαίρω επίσης ιδιαίτερα, διότι όλες οι παρατάξεις, ακόμη και με τις παρατηρήσεις και την άρνησή τους, όπως η περίπτωση του Κ.Κ.Ε., συμφωνούν στην ουσία της χειρονομίας, διαφωνούν ως προς την ποιότητα της ρύθμισης. Συγκεκριμένα, θα ήθελαν κάποιοι η ευνοϊκή αυτή ρύθμιση, για τους ανεξεταστέους όλων των σχολικών μονάδων, των λυκείων, των γυμνασίων και της Τεχνικής Επαγγελματικής Εκπαίδευσης, να είχε γίνει με διαφορετικό τρόπο και όχι με τον τρόπο τον οποίο πρότεινε η Κυβέρνηση και έγινε τελικά.
'Αρα, καμιά παράταξη πολιτική δεν διαφωνεί ως προς τη στόχευση αυτής της ρύθμισης, που ήταν η ανακούφιση των ανεξεταστέων στις επαναληπτικές εξετάσεις του Σεπτεμβρίου.
Τι προβλέπει αυτή η ρύθμιση; Η ρύθμιση αυτή δεν προβλέπει ούτε κατάργηση δικαιώματος ούτε σύσταση δικαιώματος. Κάνει μία παρέμβαση σε μία εν εξελίξει τότε διαδικασία επαναληπτικών εξετάσεων με την παροχή ευχέρειας επιλογής στους ανεξεταστέους, οι οποίοι βρέθηκαν στο χώρο της Αττικής.
Ο σεισμός ήταν της Αττικής και το μέτρο αυτό έπρεπε να αφορά όλους τους μαθητές της Αττικής. Θα μιλήσω αργότερα, εάν θα έπρεπε να γίνει κάποια εξαίρεση, όπως παρατηρήθηκε από το πρακτικό του Σ.τ.Ε. που επεξεργάστηκε ένα σχετικό προεδρικό διάταγμα που αποστείλαμε εκεί, πριν επιχειρήσουμε να προβούμε σε πράξεις νομοθετικού περιεχομένου.
Επειδή από τους περισσότερους συναδέλφους που μίλησαν προέκυψε ένα συμπέρασμα, ότι αυτό που ενδιέφερε κυρίως ήταν η ρύθμιση για τους ανεξεταστέους της Β' τάξης του Ενιαίου Λυκείου. Εκεί, δηλαδή, όπου προεβλέπετο η γραπτή διαδικασία, όπως και στις εξετάσεις του Ιουνίου.
Με τη ρύθμιση που κάναμε δεν καταργείται το δικαίωμα των μαθητών να προσέλθουν στις γραπτές εξετάσεις τις επαναληπτικές, εφόσον το θέλουν. Εάν όμως βρίσκονται σε εκείνη την ψυχολογική ή την αντικειμενική κατάσταση που δεν τους επέτρεψε ούτε την προετοιμασία αλλά ούτε και την αντιμετώπιση του ψυχολογικού τους σοκ, τότε δεν υποχρεούνται να προσέλθουν για τα υπόλοιπα μαθήματα, στα οποία έπρεπε να δώσουν εξετάσεις.
Θα ήθελα να υπενθυμίσω ότι οι εξετάσεις οι επαναληπτικές άρχισαν στις 3 Σεπτεμβρίου 1999. 'Οταν έγινε ο σεισμός στις 7 Σεπτεμβρίου 1999 είχαν ήδη δώσει σε πέντε μαθήματα οι ανεξεταστέοι της Β' λυκείου εξετάσεις. Θέλω να θέσω υπόψη της Βουλής ότι ο μέσος όρος των μαθητών που προσέρχονταν στις επαναληπτικές εξετάσεις του Σεπτεμβρίου είχε τουλάχιστον έξι με επτά μαθήματα για να δώσει.
Επομένως δεν υπήρχε κανένας μεταξεταστέος μαθητής που να μην είχε κάποιο μάθημα από τα πέντε που ήδη εξετάστηκαν πριν γίνει ο σεισμός. Γι'αυτό ακριβώς και στη ρύθμιση λέμε ότι προϋπόθεση για να κάνουν χρήση της, έχουν οι μαθητές εκείνοι οι οποίοι είχαν ξεκινήσει τη συμμετοχή τους στις εξετάσεις τις επαναληπτικές του Σεπτεμβρίου.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Οι μαθητές οι οποίοι δεν προσήλθαν να δώσουν τις υπόλοιπες εξετάσεις γραπτώς στα μαθήματα στα οποία είχαν πρόβλημα, αυτοί δεν θα συνυπολόγιζαν το αποτέλεσμα της βαθμολογίας τους στη βαθμολογία του απολυτηρίου.
Και αυτό γιατί γινόντουσαν επι τη βάσει του προφορικού βαθμού. 'Ετσι θα προέκυπτε όντως αδικία,εάν αυτό το ευνοϊκό μέτρο είχε μια επέκταση όσον αφορά τη συμπερίληψη του προφορικού βαθμού στον τελικό βαθμό του απολυτηρίου.
Τα παιδιά τα οποία ήθελαν βελτίωση της βαθμολογίας τους και συνυπολογισμό ή συμπερίληψη αυτού του βαθμού στο απολυτήριο,μπορούσαν να προσέλθουν στις εξετάσεις. 'Αρα δώσαμε ευχέρεια επιλογής είτε στη προσέλευση και στη συμμετοχή είτε στη μη προσέλευση και στη μη συμμετοχή, στη συνέχιση του προγράμματος των επαναληπτικών εξετάσεων. Δεν κάναμε όμως εξαίρεση στο λεκανοπέδιο Αττικής γιατί κρίναμε ότι με την ίδια ένταση και στον ίδιο βαθμό όλοι οι μαθητές του Λεκανοπεδίου εισέπραξαν το ψυχολογικό σοκ από το σεισμό.
Μπορεί οι υλικές ζημιές από το σεισμό της 7ης Σεπτεμβρίου να ήταν διαφοροποιημένες, αλλά δεν μπορούσαμε σε καμία περίπτωση να βάλουμε χρώματα κόκκινο, κίτρινο, πράσινο στη ψυχολογική κατάσταση των μαθητών του Λεκανοπεδίου. Νομίζω πως σωστά κρίναμε ότι το μέτρο πρέπει να εφαρμοσθεί για όλους τους ανεξεταστέους καθητές του Λεκανοπεδίου πλην των νήσων.
Βέβαια διατυπώθηκε αίτημα για την επέκταση του ευεργετικού μέτρου σε όλη την Ελλάδα. Εδώ θα έλεγα ότι η υπέρμετρη ευαισθησία που θα οδηγούσε σε μια τέτοια ρύθμιση ουσιαστικά θα προκαλούσε την άρση της αποτελεσματικότητας αυτού του μέτρου και θα προκαλούσε αίσθημα κοινωνικής αδικίας στα παιδιά της Αττικής. Επ' ευκαιρία του σεισμού και επ' ευκαιρία της ρύθμισης για τα παιδιά της Αττικής θα έπρεπε να αλλάξουμε το σύστημα πανελλαδικώς, όταν δεν υπήρχε ούτε αντικειμενικό ούτε ψυχολογικό πρόβλημα για τα παιδιά της υπόλοιπης Ελλάδας;
Ας δούμε ποιο ήταν το πρόβλημα στα παιδιά της υπόλοιπης Ελλάδας. Εδώ θα ήθελα να σας υπενθυμίσω κάτι το οποίο δεν πρέπει να διαφεύγει της προσοχής σας. Εάν έγιναν επαναληπτικές εξετάσεις τον περασμένο Σεπτέμβριο για τους μετεξεταστέους της Β' λυκείου, έγιναν κατ' εξαίρεσην του προεδρικού διατάγματος της εκπαιδευτικής μεταρρύθμισης. Καταργείται το σύστημα των επαναληπτικών εξετάσεων του Σεπτεμβρίου οριστικά,γιατί καταργήσαμε την ιδιότητα του μετεξεταστέου.
Μετεξεταστέος ή ανεξεταστέος ήταν εκείνος ο μαθητής που στη χειρότερη περίπτωση επαναλάμβανε σε κάποια μαθήματα τις εξετάσεις, εάν με μέσο όρο γενικής βαθμολογίας σε όλα τα μαθήματα 13 έπεφτε σε πέντε κάτω από τη βάση. Δηλαδή με 12,5 μέσο όρο γενικής βαθμολογίας και με πέντε μαθήματα κάτω από τη βάση εκρίνετο μη προακτέος. Με 13 μέσο όρο γενικής βαθμολογίας και με έξι μαθήματα κάτω από τη βάση πάλι εκρίνετο μη προακτέος.
Εμείς κρίνουμε προακτέο με το νέο προεδρικό διάταγμα της εκπαιδευτικής μεταρρύθμισης, που προήλθε από το ν.2525/97, το μαθητή ο οποίος έχει γενικό μέσο όρο 10 και πέφτει κάτω από τη βάση στα εννέα από τα έντεκα μαθήματα. Μπορείτε να μου βρείτε το λόγο των επαναληπτικών εξετάσεων; Εάν υπήρξε ειδικός λόγος για να γίνουν επαναληπτικές εξετάσεις το Σεπτέμβριο, αυτός ήταν έκτακτος και μοναδικός.
Το Υπουργείο Παιδείας αποδέχτηκε το αίτημα των μαθητών ότι λόγω των πολύμηνων κινητοποιήσεων και καταλήψεων την προηγούμενη χρονιά δεν είχαν προετοιμασθεί για να αντιμετωπίσουν το σύστημα των γραπτών αντικειμενικών και αδιάβλητων εξετάσεων.
Γι'αυτό ακριβώς και έγιναν οι επαναληπτικές εξετάσεις.
Δεν θα υπάρχουν τέτοιες επαναληπτικές εξετάσεις, άρα ας μην ανησυχεί ο κ. Τασούλας, σεισμός ή οποιοδήποτε άλλο φυσικό φαινόμενο δεν θα διαταράσσει εκτάκτως τη λειτουργία της εκπαιδευτικής μεταρρύθμισης.
Οι μαθητές οι οποίοι, όπως προανέφερα, συμμετέχουν στις επαναληπτικές εξετάσεις του Σεπτεμβρίου, έχουν κυρίως πρόβλημα προαγωγής. Πιστεύω ότι ελάχιστοι, ελαχιστότατοι, θα ήταν εκείνοι οι οποίοι είχαν πρόβλημα βελτίωσης βαθμολογίας, διότι αυτοί οι οποίοι έμειναν σε τόσα πολλά μαθήματα κάτω από τη βάση, έπεσαν κάτω από τη βάση πολύ χαμηλά με οκτώ, με εννέα ή με επτά μαθήματα. Θα είχαν προαχθεί κάνοντας χρήση και του ειδικού συστήματος απόστασης βαθμολογίας κατά πέντε μονάδες μεταξύ προφορικού και γραπτού βαθμού. Παρά το γεγονός ότι έκαναν χρήση και αυτής της διαφοράς των πέντε βαθμών, είχαν τόσο χαμηλή βαθμολογία, που δεν μπορούσαν να πάρουν προακτέο βαθμό, δηλαδή 10 μέσο όρο γενικής βαθμολογίας με μαθήματα επτά, οκτώ και εννέα κάτω από τη βάση.
Αντιλαμβάνεσθε ότι αυτά τα παιδιά είναι μαθητές που χρειάζονται "ενισχυμένη" ενισχυτική διδασκαλία -επιτρέψτε μου να πω αυτόν τον πλεονασμό- και παράλληλα, επειδή πιστεύουμε ότι θα έχουν και κάποια ψυχολογικά προβλήματα, και μια ειδική ψυχολογική μεταχείριση. Και εδώ πράγματι ο νόμος της εκπαιδευτικής μεταρρύθμισης προβλέπει τη δημιουργία κέντρων συμβουλευτικής και προσανατολισμού, ψυχολογικής υποστήριξης των παιδιών, τα ΚΕΣΥΠ. 'Ηδη στις σεισμόπληκτες περιοχές λειτουργούν αυτά τα κέντρα, έχουν συγκροτηθεί ομάδες ειδικών επιστημόνων, ψυχολόγων και κοινωνιολόγων, έχουν τεθεί σε λειτουργία τα πρώτα και με γεωμετρικό ρυθμό αυξάνονται και θα ολοκληρωθούν. Αλλά έχει σημασία ότι η Κυβέρνηση αυτή τα καθιέρωσε, τα ενισχύει και τα πολλαπλασιάζει και δεν τα περιορίζει μόνο στο χώρο της Αττικής. Σε επίπεδο Ελλάδος θα λειτουργήσουν εβδομήντα κέντρα, σε κάθε νομό θα υπάρχει ένα και ο στόχος μας είναι σιγά-σιγά σε κάθε σχολική μονάδα να υπάρχει ένα τέτοιο κέντρο συμβουλευτικής και προσανατολισμού στελεχωμένο με το ειδικό επιστημονικό προσωπικό.
Βεβαίως, κάθε αρχή και δύσκολη, αλλά έχει σημασία ποιος κάνει την αρχή, πότε γίνεται η αρχή και αν υπάρχει συνέχεια.
Η Κυβέρνηση έκανε την αρχή και έχει συνέχεια και θα προχωρήσει μέχρι την ολοκλήρωση αυτού του προγράμματος.
Αναφέρθηκαν οι υλικές ζημίες σε επίπεδο σχολικής στέγης και η συμβολή ή μη του Υπουργείου Παιδείας και ειδικά του εποπτευόμενου από αυτό του Οργανισμού Σχολικών Κτιρίων. Θα ήθελα εδώ να υπενθυμίσω τα εξής:
Αμέσως μετά το σεισμό της 7ης Σεπτεμβρίου 1999 ο Οργανισμός Σχολικών Κτιρίων μέχρι τις 13 Σεπτεμβρίου επιθεώρησε συνεργαζόμενος και με τα συνεργεία των μηχανικών των νομαρχιών και των δήμων δυόμισι χιλιάδες σχολικά κτίρια και μάλιστα όλοι οι γονείς και οι μαθητές ζητούσαν ο έλεγχος να γίνει από επιστήμονες, από μηχανικούς του Ο.Σ.Κ., για να νιώθουν ασφαλείς. Αυτό είναι ένα κατόρθωμα το οποίο στοίχισε και την υγεία αλλά και τη ζωή κάποιων υπαλλήλων και δεν μπορούμε εδώ μέσα πρόχειρα να ακυρώνουμε ένα τέτοιο έργο ανθρώπων προς τον άνθρωπο και προς το συμφέρον της πολιτείας.
Δεύτερον, σύμφωνα με το νόμο το έργο της επισκευής της σχολικής στέγης ανήκει αποκλειστικά στην Τοπική Αυτοδιοίκηση πρώτου βαθμού. Οι δήμοι έχουν αυτήν την αρμοδιότητα και το καθήκον. Σε έκακτες περιπτώσεις με απόφαση του Υπουργού αναλαμβάνει συντρέχουσα αρμοδιότητα και ο Οργανισμός Σχολικών Κτιρίων.
Πράγματι, αμέσως την επομένη του σεισμού εκδόθηκε η σχετική απόφαση και ο Οργανισμός Σχολικών Κτιρίων σε στενή συνεργασία με τους δήμους, με τις νομαρχίες, κατένειμε κατά ποσό και κατά μονάδα τα σχολικά κτίρια που θα επισκεύαζε ο ίδιος και τα σχολικά κτίρια που θα επισκεύαζαν οι δήμοι. Τα κονδύλια υπήρξαν αμέσως διαθέσιμα σε συνεργασία με το Υπουργείο Εσωτερικών και Δημόσιας Διοίκησης, το Υπουργείο Οικονομικών και το Υπουργείο Παιδείας.
Το τελικό αποτέλεσμα: Από τα τετρακόσια είκοσι πέντε σχολικά κτίρια που κρίθηκαν επισκευάσιμα με διαφοροποιημένο βαθμό επισκευαστικής παρέμβασης -άλλα ήθελαν πρόχειρη επισκευή, γιατί ήταν επιπόλαιες οι ζημιές από το σεισμό, άλλα ήθελαν προσεγμένη επισκευή εκτεταμένων ζημιών στο φέροντα οργανισμό των κτιρίων- επισκευάστηκαν μέχρι την προηγούμενη εβδομάδα διακόσια ενενήντα πέντε.
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, παρακαλώ, κύριε Υπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Τελειώνω, κύριε Πρόεδρε.
'Εμειναν περίπου εκατόν είκοσι, εκατόν τριάντα, για τα οποία χρειάζονται οι εξής ενέργειες: Πρώτα απ'όλα να ολοκληρωθεί ο χρόνος της μετασεισμικής ακολουθίας, διότι δεν μπορούν να γίνουν επισκευαστικές παρεμβάσεις στο φέροντα οργανισμό των κτιρίων πριν παρέλθει αυτός ο χρόνος και, δεύτερον, να διατυπωθούν με απόφαση του Υπουργείου Περιβάλλοντος, Χωροταξίας, ειδικές προϋποθέσεις και όροι επισκευαστικής παρέμβασης σε αυτά τα κτίρια. 'Ηδη έχουν αρχίσει οι επεμβάσεις στο φέροντα οργανισμό αυτών των σχολικών κτιρίων που υπολείπονται και φυσικά ο χρόνος που απαιτείται δεν είναι ούτε δεκαπέντε ημέρες ούτε ένας μήνας. Είναι πέραν του μηνός, ίσως χρειαστούν και πέντε-έξι μήνες.
Τι γίνεται παράλληλα; Παράλληλα έχουν παραγγελθεί λυόμενα σχολικά κτίρια, τα οποία είναι εφάμιλλα από άποψη ποιότητας και αντοχής με τα κλασικώς οικοδομούμενα. 'Εχουν γίνει με πρωτοβουλία των νομαρχιών μεταστεγάσεις, συμπτύξεις και μεταφορές μαθητών και σχολικών μονάδων.
Υπάρχει οπωσδήποτε το πρόβλημα των έκτακτων αναγκών και λειτουργούν τα σχολεία όχι κάτω από ιδανικές συνθήκες, αλλά η Κυβέρνηση, ενώ είχε το συνήθη προγραμματισμό ολοκλήρωσης της κατασκευής σχολικής στέγης για την αντιμετώπιση της διπλοβάρδιας μέχρι το 2002, αντί να τον επεκτείνει μετά το 2002 λόγω των σεισμών, θα τον συντομεύσει, έτσι ώστε πριν από το 2002 να ολοκληρωθούν οι κατασκευαστικές εργασίες που είχαν προγραμματισθεί, ώστε να δοθούν νωρίτερα από τον προβλεπόμενο χρόνο νέα σχολικά κτίρια. 'Ετσι θα τονωθεί οπωσδήποτε και το ηθικό των μαθητών και των οικογενειών τους που τώρα αντιμετωπίζουν ένα έκτακτο πρόβλημα. Κάτω από συνθήκες που δεν είναι οπωσδήποτε ιδανικές συστεγάζονται σε σχολεία. Σχολεία που είχαν μία βάρδια απέκτησαν δεύτερη και γι'αυτό ακριβώς η πολιτεία οφείλει να επισπεύσει τους χρόνους και τις διαδικασίες, προκειμένου το πρόγραμμα σχολικής στέγης στην Αττική να έχει συντομότερο χρόνο και καλύτερα αποτελέσματα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Η κ. Μπενάκη έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριοι συνάδελφοι, το νομοσχέδιο που συζητούμε, η κύρωση της Πράξης Νομοθετικού Περιεχομένου δεν θα έπρεπε να είναι η κατάλληλη αφορμή και η συνεδρίαση αυτή η κατάλληλη συνεδρίαση για να τεθούν γενικά θέματα για την παιδεία, όπως αυτά που καθημερινά απασχολούν την εκπαιδευτική κοινότητα και ολόκληρο τον ελληνικό λαό και μάλιστα σήμερα κατ'εξαίρεση απασχολούν και τον περίγυρο της Βουλής.
Το θέμα των σεισμών που ρυθμίζει αυτό το νομοσχέδιο είναι ένα γεγονός που το αντιμετωπίζουμε όλοι με δέος και με τη δέουσα συμπαράσταση προς τα θύματα των σεισμών, αφού θύματα υπήρξαμε και εμείς οι ίδιοι οι κάτοικοι των Αθηνών.
'Ομως, κύριοι συνάδελφοι, δεν μπορώ να αντισταθώ στον πειρασμό και να μη θέσω και θέματα παιδείας, θέματα εκπαιδευτικής μεταρρύθμισης και θέματα σχολείων αυτήν τη στιγμή και για τον πρόσθετο λόγο -το καταγγέλλω αυτήν τη στιγμή από τη Βουλή ή, αν θέλετε, το καταθέτω ως παράπονο- διότι το Υπουργείο Παιδείας αρνείται συστηματικά να συζητήσει επερώτηση για την παιδεία.
Επερώτηση της Νέας Δημοκρατίας κατατεθειμένη από τον προηγούμενο Ιούνιο αρνείται συστηματικά να τη συζητήσει και εφευρίσκει διάφορες δικαιολογίες και διάφορα τεχνάσματα για να αποφύγει αυτήν τη συζήτηση. Λέει ότι εκκρεμεί επερώτηση και του Κομμουνιστικού Κόμματος και τίθεται θέμα -υποτίθεται- προτεραιότητας -εγώ ξέρω ότι οι προτεραιότητες πάνε όπως το λέει και η λέξη ο πρώτος και ο δεύτερος-διότι προφανώς θέλει να μπερδέψει τις τοποθετήσεις των κομμάτων της Αντιπολίτευσης, να δημιουργήσει μία σύγχυση και τελικά όλοι να μπούμε στο ίδιο τσουβάλι, όπως λέει και ο λαός στη συνήθη καθημερινή έκφραση, ώστε στο τέλος να μην μπορεί να βγει άκρη από τις τοποθετήσεις για την παιδεία.
Θα μου επιτρέψετε, λοιπόν, στα λίγα λεπτά που έχω στη διάθεσή μου γι' αυτό το νομοσχέδιο να επεκταθώ και σε μερικά θέματα, που δεν είναι και τελείως άσχετα με τους σεισμούς.
Ο μεγάλος σεισμός έγινε το Σεπτέμβριο και θα μπορούσα να πω πραγματικά, όπως λέει πάλι ο λαός, ότι ήταν στραβό το κλίμα το έφαγε και ο γάιδαρος και απόγινε η κατάσταση. Δηλαδή, ήταν που ήταν η παιδεία και τα σχολεία και όλος ο εκπαιδευτικός κόσμος σε κατάσταση συναγερμού και βαθύτατης ανησυχίας, ήρθε και ο σεισμός από πάνω στο Λεκανοπέδιο και επέτεινε ακόμα περισσότερο τα αδιέξοδα. Ναι μεν τώρα γίνεται κάποια ρύθμιση, με την οποία είμαστε υποχρεωμένοι να συμφωνήσουμε, γιατί κάποια ρύθμιση πρέπει να γίνει, χωρίς όμως να αρνούμεθα και να έχουμε και βαθύτατη επίγνωση των δυσκολιών που συνεπάγεται και αυτή η ρύθμιση. Δημιουργεί ανισότητες, δημιουργεί προβλήματα ενδεχομένως συνταγματικά, ίσως υπάρξουν αντιρρήσεις και ταλαιπωρίες. Ευχόμαστε να μην υπάρξει τίποτα από όλα αυτά και να προχωρήσουμε έτσι όπως προβλέπει αυτή η πράξη νομοθετικού περιεχομένου και να λυθεί το περιστασιακό θέμα των σεισμών.
Αλλά αυτό είναι το θέμα, κύριοι συνάδελφοι, δηλαδή το θέμα των σεισμών ή είναι το γενικότερο πρόβλημα της παιδείας που αντιμετωπίζεται αυτήν τη στιγμή με την έναρξη των σχολείων; Τι υπάρχει από την υποδομή; 'Οχι μόνο εξαιτίας των σεισμών, αλλά και σε μόνιμη κατάσταση εν σχέσει με την υποδομή της παιδείας.
Εξακολουθούν οι διπλοβάρδιες, οι οποίες επιτάθηκαν λόγω των σεισμών, απλούστατα γιατί το Υπουργείο δεν κατόρθωσε τόσα χρόνια να αντιμετωπίσει ριζικά και αποτελεσματικά το θέμα της σχολικής στέγης. Αυτή τη στιγμή διαμαρτύρονται σχολεία ολόκληρα και σύλλογοι εκπαιδευτικών, διότι δεν έχουν τον απαιτούμενο αριθμό ειδικοτήτων καθηγητών. 'Εχω στα χέρια μου διαμαρτυρίες για καθηγητές Φυσικής, για Μαθηματικούς και για καθηγητές Πληροφορικής που, ήδη βρισκόμαστε στα μέσα Νοεμβρίου και, δεν έχουν εμφανιστεί ακόμα στα σχολεία. Και βεβαίως, οι καθυστερήσεις σε βιβλία όχι τόσο του Ενιαίου Λυκείου όσο αυτών των δραματικών πλέον ιδρυμάτων που λέγονται Τεχνικά Επαγγελματικά Εκπαιδευτήρια, έχουν φθάσει στο απροχώρητο, γιατί το Υπουργείο Παιδείας ειδικά για την ξεχασμένη και τελείως υποβαθμισμένη Τεχνική Επαγγελματική Εκπαίδευση εφεύρε αυτό το απαράδεκτο σύστημα των δισκετών, τις οποίες έστειλε στα σχολεία δίκην βιβλίων. Το πώς ανατέθηκαν, ποιοι έγραψαν αυτά τα βιβλία-δισκέτες, πώς αμείφθηκαν και με ποιον τρόπο έγινε η διαχείριση, θα το δούμε, κύριε Υπουργέ, διότι ήδη καταθέτω δεύτερη ερώτηση του ιδίου τύπου για τον τρόπο ανάθεσης από το Υπουργείο Παιδείας.
Περιμένουμε, κύριοι συνάδελφοι, από εκπαιδευτήρια που δεν έχουν ούτε τη στοιχειώδη υποδομή, να έχουν τη δυνατότητα να φωτοτυπήσουν σε τόσες χιλιάδες αντίτυπα τις δισκέτες και να τις μοιράσουν στα παιδιά; Είναι δραματική η κατάσταση των ΤΕΕ. Το πόσο επέτεινε την κατάσταση και ο σεισμός, αρκεί να σας πω ότι εκρίθη σκοπιμότερο, ΤΕΕ που υπέστησαν ζημιές, αντί να επισκευαστούν και να λειτουργήσουν, να κλείσουν. 'Εγινε π.χ. στο 'Ιλιον -στα Λιόσια- όπου το ΤΕΕ έκλεισε. Ούτε να επισκευαστεί ούτε να εξοπλιστεί, καλύτερα να κλείσει. 'Εγινε το ίδιο στην Ακαδημία Πλάτωνος. Αυτά τα ξέρω λίγο καλύτερα, γιατί είναι η εκλογική περιοχή μου. Το τρίτο και ένατο ΤΕΕ δεν λειτουργούν, έκλεισαν. Ούτε μεταστεγάστηκαν ούτε επισκευάζονται.
Κύριοι συνάδελφοι, στο θέμα των σεισμών, για να επανέλθω και λίγο στο νομοσχέδιο, πράγματι το Υπουργείο Παιδείας προσπάθησε να κάνει ό,τι μπορούσε. Κινητοποίησε τον ΟΣΚ, αφού βέβαια προηγήθηκε μία περίοδος μεγάλης σύγχυσης. Τις πρώτες μέρες μετά το σεισμό δεν ήξερε κανείς ποιος είναι αρμόδιος για να αντιμετωπίσει τα σχολικά κτίρια. Είναι αρμόδια η νομαρχία; Είναι αρμόδιοι οι δήμοι; Είναι ο ΟΣΚ, ο οποίος καλώς επιστρατεύτηκε; Αλλά πόσο να ανταπεξέλθει ο ΟΣΚ με μία δεδομένη υποδομή και αριθμό υπαλλήλων, που δεν επαρκούν για τις κανονικές συνθήκες ανέγερσης των σχολείων. Εξ ου και οι μεγάλες καθυστερήσεις που υπάρχουν. Πόσο μάλλον να ανταποκριθούν στις αυξημένες ανάγκες των σεισμών.
Εγώ δεν θέλω να αμφισβητήσω τα νούμερα που έθεσε ο κύριος Υπουργός, αλλά έχω στα χέρια μου, παραδείγματος χάρη, τα δεδομένα που μου έδωσε χθες ο Δήμος Αχαρνών. Σας τα λέω για να έχετε και μία εικόνα, αν αυτή η κινητοποίηση φτάνει σε ένα επίπεδο ικανοποιητικής αντιμετώπισης. Μιλάω για τις προκατασκευασμένες αίθουσες και όχι για τις επισκευές.
Ανέλαβε ο ΟΣΚ σε εννέα νηπιαγωγεία να τοποθετήσει προκατασκευασμένες αίθουσες και έχει τοποθετήσει σε τρία, χωρίς να έχουν ολοκληρωθεί. Σε ένα ολοκληρώθηκε. Ανέλαβε σε έξι δημοτικά σχολεία να κάνει αυτές τις εγκαταστάσεις και έχει τοποθετήσει σε ένα και σε άλλα δύο έχουν μπει μόνο οι βάσεις. Σε τρία γυμνάσια των Αχαρνών δεν έχει τοποθετηθεί τίποτα. Στο ένα λύκειο δεν έχει τοποθετηθεί τίποτα. Και βέβαια φοβερή είναι η κατάσταση των ΤΕΕ, όπου δεν έχει ξεκινήσει επίσης τίποτα.
Αυτά, κύριοι συνάδελφοι, είναι στοιχεία -μπορεί να είναι μεμονωμένα, αλλά ανήκουν σε μία κατ' εξοχήν πληγείσα περιοχή- που μας δείχνουν ότι οι υποδομές του Υπουργείου Παιδείας, ο διαρθρωτικός τρόπος με τον οποίο λειτουργεί και οι διατιθέμενες ανθρώπινες και τεχνικές δυνάμεις, δεν επαρκούν. Και δεν είναι κάτι που συνέβη χθες ή διότι συνέβησαν οι σεισμοί, είναι μια κακοδαιμονία ετών. Ακούμε ότι λείπουν δεκαπέντε χιλιάδες αίθουσες, δεν ξέρω πόσα χρόνια. Και αυτήν τη στιγμή βρισκόμαστε στα ίδια κενά, στις ίδιες διπλοβάρδιες και στην ίδια απελπιστική κατάσταση των σχολείων.
Βέβαια έχουμε και το θέμα της μεταρρύθμισης, πολύ ευρύτερο των πλαισίων αυτού του νομοσχεδίου. 'Ακουσα στην Αίθουσα και συνάδελφο, ο οποίος κατεφέρθη εναντίον των κομμάτων, τα οποία, λέει, υπόσχονται ότι όταν θα αναλάβουν την κυβέρνηση, θα αλλάξουν τα πάντα και αυτό χωρίς να αντιλαμβάνονται τα σωστά και τα ευεργετικά και τα αποδεκτά στοιχεία της εκπαιδευτικής μεταρρύθμισης του Υπουργείου Παιδείας.
Θα ήθελα να πω ότι όποιος ισχυρίζεται αυτά και αναφέρεται στη Νέα Δημοκρατία -αν αναφέρεται στη Νέα Δημοκρατία- κάνει πολύ μεγάλο λάθος.
Καλό θα ήταν τα προγράμματα τα τωρινά της Νέας Δημοκρατίας -ακόμα και διότι είχε συμπράξει στο παρελθόν για την κατάστρωση αυτών των προγραμμάτων- να τα διάβαζε προσεκτικότερα σήμερα, τι λένε και τι επαγγέλλονται.
Διότι, κύριοι συνάδελφοι, η Νέα Δημοκρατία δεν έρχεται με κατεδαφιστικές τάσεις στην παιδεία ειδικά, όπως ήρθε το ΠΑΣΟΚ. Δεν έρχεται με διαθέσεις ανατροπής, για να βασανίσει την παιδεία, να βασανίσει τον εκπαιδευτικό κόσμο και κυρίως τα παιδιά και τους γονείς τους. Εμείς θέλουμε να διορθώσουμε τα κακώς κείμενα της παιδείας, εάν βέβαια δεν μας έχει προλάβει ήδη ο κ. Αρσένης στην πορεία αυτή και δεν έχει μέχρι τέλους υιοθετήσει αυτά τα οποία προτείνει η Νέα Δημοκρατία. Να μην ξεχνάμε, δηλαδή, πόσες εκπτώσεις και πόσες βελτιώσεις με δόσεις έχουν γίνει από το Υπουργείο Παιδείας σε αυτήν την εκπαιδευτική μεταρρύθμιση. Ας μην προκαταλάβω ενδεχομένως και τα πορίσματα της επιτροπής, που συζητάει τώρα τα τρωτά της εκπαιδευτικής μεταρρύθμισης και θα κάνει προτάσεις και η οποία τελικά -απ' ό,τι βλέπω από τις εφημερίδες-κάνει προτάσεις που κατά κάποιον τρόπο προσαρμόζονται στις θέσεις της Νέας Δημοκρατίας.
Για να μην έχουμε, λοιπόν, παρεξηγήσεις από νυν, από τέως, από πρώην συναδέλφους, η Νέα Δημοκρατία δεν κατεδαφίζει στην παιδεία, μόνο ανοικοδομεί. Και εάν υπάρχουν σταθερά θεμέλια, τα αποδέχεται και τα προωθεί και διορθώνει εκείνα τα οποία από την εκπαιδευτική μεταρρύθμιση έχουν δημιουργήσει και προβληματισμό και χάος.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Λουκάς Αποστολίδης): Ο κ. Γεωργακόπουλος έχει το λόγο. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δύο ώρες και πλέον συζητούμε μία Πράξη Νομοθετικού Περιεχομένου στην οποία, απ' ό,τι κατάλαβα, όλοι συμφωνούν, αλλά δόθηκε η ευκαιρία να αναπτυχθεί μία επερώτηση κατά της εκπαιδευτικής μεταρρύθμισης και κατά της πολιτικής του Υπουργείου Παιδείας από όλες τις πτέρυγες της Βουλής.
Δεν το κατάλαβα αυτό και έχετε ευθύνη και εσείς ως Προεδρείο, που επιτρέπετε να εξελίσσεται μία συζήτηση κατ' αυτόν τον τρόπο, έτσι ώστε να ξεφεύγουμε εντελώς από τα όσα ο Κανονισμός προβλέπει για τις εργασίες της Βουλής.
Εν πάση περιπτώσει, η κ. Ψαρούδα-Μπενάκη είπε ότι δεν συζητήθηκε η επερώτηση την οποία έχουν καταθέσει εδώ και ένα τετράμηνο και ότι θα συζητηθεί η επερώτηση του Κομμουνιστικού Κόμματος.
ΑΝΝΑ ΜΠΕΝΑΚΗ-ΨΑΡΟΥΔΑ: Εγώ δεν ξέρω κάτι τέτοιο. 'Ακουσα ότι τέθηκε ζήτημα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, θα συζητηθεί ...
ΠΡΟΕΔΡΕΥΩΝ (Λουκάς Αποστολίδης): Κύριε Γεωργακόπουλε, αν μου επιτρέπετε, να κάνω μία ανακοίνωση για την παρουσία εδώ των μαθητών.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ευχαρίστως, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Σας ευχαριστώ, κύριε συνάδελφε. Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", πενήντα ένας μαθητές και έξι συνοδοί δάσκαλοι από το 3ο Δημοτικό Σχολείο Αιγίου Αχαϊας.
Οι Πελοποννήσιοι τους καλωσορίζουμε στο Εθνικό Κοινοβούλιο. (Χειροκροτήματα από όλες τις πτέρυγες)
Συνεχίστε, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πράγματι, κύριε Πρόεδρε, θα συζητηθεί η επερώτηση του Κομμουνιστικού Κόμματος τη Δευτέρα, αν δεν κάνω λάθος, παρ' ότι προηγείται χρονικά η επερώτηση της Νέας Δημοκρατίας και αυτό θα συμβεί για τον εξής απλό λόγο: Είναι η σειρά του Κομμουνιστικού Κόμματος να συζητήσει επερώτηση και δεν έχει άλλη επερώτηση. Δεν είναι ότι θέλει η Κυβέρνηση να μη συζητήσει τα θέματα της παιδείας κλπ.
Νομίζω ότι κανένας άλλος Υπουργός δεν έχει δεχθεί τόσες ερωτήσεις, όσες δέχεται ιδιαίτερα ο παριστάμενος Υφυπουργός στα θέματα της παιδείας. Εγώ επειδή παρακολουθώ τις εργασίες της Βουλής, βλέπω ότι κάθε μέρα -μα κάθε μέρα- έχει μία και δύο ερωτήσεις επί των θεμάτων της εκπαιδευτικής μεταρρύθμισης.
Βεβαίως, μπορεί να είναι σημαντική, να απασχολεί τον ελληνικό λαό και ιδιαίτερα τη μαθητιώσα νεολαία, αλλά, εν πάση περιπτώσει, όχι ότι δεν γίνεται συζήτηση για τα θέματα της παιδείας.
Τώρα επί της συγκεκριμένης πρότασης.
Νομίζω ότι κανένας δεν έχει αντίρρηση ότι επιβαλλόταν η πολιτεία να κάνει κάτι για τα παιδιά που τις ημέρες εκείνες κάτω από το φόβο τον οποίο δημιούργησε ο σεισμός και από τη διάλυση της οικογενειακής ησυχίας και ηρεμίας, την οποία θα έπρεπε να είχαν, έπρεπε να μελετήσουν και να πάρουν μέρος στις εξετάσεις.
Δεν ήταν δυνατόν να αφήσει τα παιδιά αυτά, τα οποία μάλιστα ήταν και τα πιο αδύναμα, γιατί έδιναν επαναληπτικές εξετάσεις, να προσέλθουν στις εξετάσεις γιατί θα προσήρχοντο με το φόβο ότι μπορεί να γίνει κάποιος σεισμός την ώρα εκείνη. Δεν είναι δυνατόν να πιστεύουμε ότι μπορούσαν τα παιδιά αυτά να συγκεντρωθούν και να γράψουν, όπως θα έγραφαν τα άλλα παιδιά σε όλες τις άλλες περιοχες της Ελλάδος, που με ηρεμία έδιναν τις ημέρες εκείνες εξετάσεις.
Σωστά λοιπόν η Κυβέρνηση έπραξε που έδωσε αυτήν την ευκαιρία για να μπορέσουν να περάσουν την τάξη, δηλαδή να μη λειτουργήσει εις βάρος τους ένα φυσικό γεγονός, το οποίο προέκυψε χωρίς να φταίει κανένας -δεν πιστεύω να πιστεύει κανένας ότι φταίει η Κυβέρνηση ότι έγινε ο σεισμόςκαι να μην υπάρξουν ουσιαστικές αδικίες εις βάρος των παιδιών.
Αντί να πούμε πέντε κουβέντες και να κλείσει το θέμα, έχουμε ξεκινήσει μια γενικευμένη επερώτηση για τις αίθουσες, για τα ΤΕΕ, για τα ΤΕΛ κλπ.
Μα, πρώτη φορά ανακαλύψαμε ότι λείπουν αίθουσες στα εκπαιδευτήρια;
'Ισα-ίσα η Κυβέρνηση, λόγω ακριβώς του μεγάλου αριθμού αιθουσών που κατασκευάζει έχει προγραμματίσει και σιγά-σιγά καταργεί τις διπλοβάρδιες. Είχαμε πει, αν θυμάμαι καλά, ότι το όριο για να καταργηθούν οι διπλοβάρδιες είναι το 2002. 'Οταν γινόταν η συζήτηση για το νομοσχέδιο, είχαμε πει ότι το 2002 θα καταργηθούν οι διπλοβάρδιες. Προέκυψε βέβαια το θέμα των σεισμών, κάποιες αίθουσες κατεστράφησαν, κάποιες αίθουσες είναι ακατάλληλες στα διδακτήρια. Τι θα πρέπει να γίνει δηλαδή; Δεν θα πρέπει να λειτουργήσουν τα σχολεία; Δεν θα βάλουμε εξ ανάγκης κάποια διπλοβάρδια σε κάποιο διπλανό σχολείο, για να κάνουν τα παιδιά το μάθημα εκεί και να μην πούμε ότι δεν έχουμε διδακτήριο και αρχίσουμε και πηγαίνουμε σε υπόγεια, ή σε μπουντρούμια, όπως ήταν παλιά τα σχολεία μέχρι πριν από λίγα χρόνια;
Αυτή η προσπάθεια γίνεται και νομίζω ότι στην Αττική έχει αποδώσει. Τώρα, αν δεν κατασκευάστηκαν τα έξι από τα λυόμενα νηπιαγωγεία, που έπρεπε να κατασκευαστούν στο Δήμο Αχαρνών, και κατασκευάστηκαν τα τρία, -που δεν ξέρω αν είναι έτσι, μπορεί να είναι και του δημάρχου αυτά, γιατί από το δήμαρχο θα πήρατε τα στοιχεία...
ΑΝΝΑ ΜΠΕΝΑΚΗ-ΨΑΡΟΥΔΑ: Δικός σας είναι ο δήμαρχος.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κανένας δεν είναι δικός μας. Ο δήμαρχος ανήκει στο δήμαρχο. Αυτό πρέπει να το έχετε υπόψη σας. Και δικός σας να ήταν, πάλι του δήμαρχου θα ήταν. Μέχρι να εκλεγούν οι δήμαρχοι, ανήκουν στα κόμματα. Από τη στιγμή που εκλέγονται, είτε δήμαρχοι είναι είτε νομάρχες, αυτονομούνται και ανήκουν στον εαυτό τους. Αυτό ας το έχουμε υπόψη μας.
ΓΕΩΡΓΙΟΣ ΚΑΡΑΤΑΣΟΣ: 'Εχει πάψει να είναι.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφήστε τα αυτά, κύριε Καρατάσο. Τελειώνοντας, κύριε Πρόεδρε, θέλω να πω ότι όσο περνάει το καιρός οι αντιδράσεις κατά της εκπαιδευτικής μεταρρύθμισης μειώνονται και ξεφτίζουν. Σήμερα όλοι οι διαμαρτυρόμενοι, καθηγητές, οικοδόμοι, μαθητές, δεν ξεπερνούσαν του χίλιους. Καταλαβαίνετε, λοιπόν, περί ποιας αντίδρασης μιλάμε στην εκπαιδευτική μεταρρύθμιση.
Βεβαίως υπήρξε πέρσι μια αντίδραση. Δεν είχαν κατανοήσει τα παιδιά τι ακριβώς γινόταν, ήταν πρωτόγνωρο, έβαζε, αν θέλετε, κάποιες καινούριες δυσκολίες, είχαν συνηθίσει να πηγαίνουν στις εξετάσεις με διαφορετικό τρόπο και αυτό δημιούργησε μια αντίδραση.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
'Ηταν και η παραπληροφόρηση.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ακριβώς αυτό θέλω να συμπληρώσω, κύριε Υφυπουργέ. Το σημαντικότερο απ' όλα ήταν η παραπληροφόρηση. Στη κόντρα μεταξύ των καθηγητών και του Υπουργείου Παιδείας κάποιοι έβαλαν τα παιδιά μπροστά, έτσι ώστε να ενταθεί αυτή η κόντρα, γιατί πολύ πιο δύσκολα το Υπουργείο μπορούσε να έρθει σε κόντρα με τα παιδιά, με αποτέλεσμα να δημιουργηθεί αυτή η αναταραχή πέρσι στην παιδεία.
Φέτος, που τα πράγματα πηγαίνουν ομαλότερα, δεν υπάρχει κανένας λόγος να δημιουργούμε την αίσθηση ότι τα σχολεία πάλι είναι σε αναταραχή, ότι τα σχολεία δεν λειτουργούν. 'Ακουσα προηγουμένως από τον κ. Κουναλάκη το εξωφρενικό ποσό, δηλαδή ότι επτακόσια δισεκατομμύρια το χρόνο δίδονται στα φροντιστήρια.
ΠΕΤΡΟΣ ΚΟΥΝΑΛΑΚΗΣ: Εγώ είπα ότι επτακόσια δισεκατομμύρια ξοδεύουν οι γονείς από τη τσέπη τους.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με συγχωρείτε. Νόμιζα ότι είπατε για τα φροντιστήρια και μου έκανε εντύπωση το ποσό αυτό. Μου φάνηκε εξωφρενικό να ξοδεύουν επτακόσια δισεκατομμύρια για τα φροντιστήρια.
Η ιδιωτική κατανάλωση στην παιδεία είναι επτακόσια δισεκατομμύρια.
Εντάξει, συμφωνούμε σ' αυτό. Μπορεί να είναι έτσι, γιατί είναι περίπου ένα εκατομμύριο τετρακόσιες χιλιάδες οι μαθητές. Αν το υπολογίσουμε με ένα ποσό σχετικά μικρό, μπορεί να φθάνουν το ποσό που λέτε.
Θέλω να πω λοιπόν -και τελειώνω, κύριε Πρόεδρε- ότι θα πρέπει να αφήσουμε την παιδεία, την εκπαίδευση, λίγο ήσυχη, να κάνει τη δουλειά της. Ας μην επιχειρήσουμε να βγάλουμε πάλι τα παιδιά στους δρόμους, γιατί μετά θα είναι πάρα πολύ δύσκολο, όπως ξέρετε, να μπουν τα παιδιά μέσα.
Φαίνεται, όμως, ότι είναι πιο ώριμα τα παιδιά από κάποιους από εμάς εδώ και δεν βγαίνουν έξω. Κάθονται και κάνουν τα μαθήματά τους.
'Οσο για την εκπαιδευτική μεταρρύθμιση, την οποία προτείνει η Νέα Δημοκρατία, αν διάβασα καλά από μία καταχώριση στον Τύπο, που έγινε πριν από μερικές μέρες, νομίζω ότι δεν κάνει τίποτε άλλο από το να αναπαλαιώνει κάποιες παλιές ιδέες τις οποίες είχε η Νέα Δημοκρατία, να κάνει μία οπισθοδρόμηση και όχι μία πρόοδο στα θέματα της παιδείας. Διότι προτείνει πάλι πανελλαδικές εξετάσεις, αν θυμάμαι καλά, και κάποια άλλα πράγματα, τα οποία ουσιαστικά έχουν καταδικαστεί, έχουν δοκιμαστεί, έχουν αποτύχει. Και έχουν καταδικαστεί και στη συνείδηση του ελληνικού λαού αλλά και στη συνείδηση της νεολαίας.
ΝΙΚΟΛΑΟΣ ΠΑΠΑΦΙΛΙΠΠΟΥ: Αφήστε τις γενικότητες, κύριε Γεωργακόπουλε. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οσο για σας, που βρήκατε αφορμή να βάλετε τα θέματα από την παιδεία για τις απολαβές των σεισμών στην Κοζάνη, και εγώ θα σας πω ότι στην Κοζάνη πήρατε περισσότερα από όσα πήραν οι σεισμοπαθείς της Ηλείας. Και οι σεισμοπαθείς της Ηλείας πήραν περισσότερα από όσα πήραν οι σεισμοπαθείς της Καλαμάτας. 'Ετσι θα το πάμε τώρα αυτό; Είναι λογική αυτή, σε ένα θέμα καθαρά εκπαιδευτικό να βάζουμε το πόσα πήραν οι σεισμοπαθείς;
ΝΙΚΟΛΑΟΣ ΠΑΠΑΦΙΛΙΠΠΟΥ: Μα, κύριε συνάδελφε, επί μήνες προσπαθούμε να τους πείσουμε ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γι' αυτό είπα προηγουμένως ότι χάνουμε τη σοβαρότητά μας όταν συζητούμε τέτοια θέματα, παίρνοντας αφορμή το ότι λέει μέσα ότι έγινε αυτή η ρύθμιση λόγω των σεισμών και μιλάμε για την πολιτική των σεισμών. Αυτά νομίζω ότι δεν προάγουν ούτε το διάλογο στο Κοινοβούλιο αλλά ούτε και την εικόνα την οποία δίνουμε προς τα έξω, προς το λαό.
ΝΙΚΟΛΑΟΣ ΠΑΠΑΦΙΛΙΠΠΟΥ: Ως συνήθως, εσείς ξεφεύγετε και λέτε άλλα. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ είμαι υποχρεωμένος να σας απαντήσω. 
ΠΡΟΕΔΡΕΥΩΝ (Λουκάς Αποστολίδης): Ο κ. Καρατάσος έχει το λόγο. 
ΓΕΩΡΓΙΟΣ ΚΑΡΑΤΑΣΟΣ: 'Οσον αφορά το παρόν νομοσχέδιο, τοποθετήθηκε η συνάδελφος κ. Αράπη. Εγώ θα αναφερθώ στην αιτία που φτάσαμε εδώ αλλά και τι έχει γίνει και τι πρέπει να γίνει, για να μην έρθει ξανά του χρόνου η Βουλή να ξανακάνει ρύθμιση. Γιατί αν δεν έρθουν αυτά που θα αναφέρω παρακάτω, πολύ φοβάμαι ότι θα ξαναχρειαστεί ρύθμιση.
Δεν είναι δυνατόν, κυρίες και κύριοι συνάδελφοι, σε ένα κοντέινερ 21 τ.μ. μιας πενταμελούς οικογένειας, να διαβάσουν τα παιδιά και να μάθουν γράμματα.
Δύο μήνες πέρασαν από τον καταστροφικό σεισμό της 7ης Σεπτεμβρίου και ενώ θα περίμενε κανείς τα προβλήματα των σεισμοπαθών να λιγοστεύουν και ενώ θα έπρεπε η πολιτεία να είναι πιο κοντά στο βασανισμένο πολίτη, ενώ θα έπρεπε να είναι πρόβλημα άμεσης προτεραιότητας, τίποτε από όλα αυτά δεν συμβαίνει. Αντιθέτως, μάλιστα, τα προβλήματα διαρκώς μεγαλώνουν παρά τα παχιά και όμορφα λόγια της Κυβέρνησης.
Οι σεισμοπαθείς αφέθηκαν στην τύχη τους. Κανείς πια κυβερνητικός παράγοντας δεν επισκέπτεται αυτές τις περιοχές. Ο κόσμος άρχισε να διαμαρτύρεται έντονα και κλείνουν συμβολικά δρόμους και δημόσια κτίρια. Σχηματίζουν επιτροπές και μαζί με άλλους φορείς προσπαθούν να αναδείξουν τα προβλήματά τους. Βλέπουν πως όλοι άλλα έλεγαν και άλλα κάνουν. Πίστεψαν πως γρήγορα θα ξαναφτιάξουν ένα σπιτάκι, για να βάλουν το κεφάλι τους μέσα και αυτό γίνεται όνειρο θερινής νυκτός. 'Ακουσαν υποσχέσεις, δωρεές εκατοντάδων δισεκατομμυρίων, αλλά τίποτε δεν είδαν να γίνεται γι' αυτούς. Λίγο έλειψε να πείσετε και εμάς πως όλα είναι τέλεια. Φαίνεται πως θα λέγατε για τον υπόλοιπο κόσμο και για άλλους λόγους, για προεκλογική καμπάνια. Τίποτε, λοιπόν, δεν έγινε. Οι σεισμοπαθείς είναι εκεί, στις σκηνές, χωρίς σπίτι, χωρίς μαγαζί. Κάθε ημέρα που περνά φαίνεται πως τα ημίμετρα και οι υποσχέσεις της Κυβέρνησης δεν έχουν καμία σχέση με την πραγματικότητα.
Ακόμη και τα μεγάλα μέσα ενημέρωσης σταμάτησαν να ασχολούνται με αυτό το θέμα, γιατί πια δεν πουλάνε και δεν λύνουν τη σημερινή τραγική πραγματικότητα, αφού στηρίζονται από την Κυβέρνηση.
Ο κύριος Υπουργός ΠΕ.ΧΩ.Δ.Ε. και η Κυβέρνηση έβαλαν στοίχημα. Το στοίχημα όμως, όπως ήταν φυσικό, το χάσατε. 'Οσο και αν προσπαθείτε να μας πείσετε, η αλήθεια είναι τραγική. Καθυστερήσεις στους οικισμούς. Σκοτάδι γύρω από τα μέτρα επισκευής και ανοικοδόμησης. Χαρτιά και δικαιολογητικά δυσεύρετα. Οι δήμοι και οι νομαρχίες αδυνατούν να συναντηθούν με την κεντρική διοίκηση. Για την Κυβέρνηση όμως όλα πάνε καλά, λες και δεν υπάρχει πρόβλημα. Μόνο φραστικές κορώνες και μεγάλα λόγια και ας χάθηκε το στοίχημα. Αυτό βέβαια δεν τους στοιχίζει τίποτε, γιατί γνωρίζουν από τζόγο. Αυτοί που πληρώνουν τα στοιχήματα είναι οι φτωχοί που μένουν στις σκηνές, αυτοί που έχασαν τις επιχειρήσεις τους και τις περιουσίες τους. Αυτοί που δεν έχουν πού την κεφαλήν κλίναι.
Είπατε στο λαό, κύριοι της Κυβέρνησης, πως σε οκτώ εβδομάδες δεν θα είναι κανείς στις σκηνές. Στις 22 Σεπτεμβρίου το δήλωσε η κ. Παπανδρέου και επέμενε ότι θα τηρηθεί αυτό. Το ίδιο έκανε πολλές φορές και ο κ. Λαλιώτης. Τι έχει γίνει μέχρι σήμερα; Η πλειοψηφία των σεισμοπαθών είναι ακόμη στις σκηνές ή μένουν στα σπίτια τους με κίνδυνο της ζωής τους. Θα αργήσουν πολύ να μπουν σε λυόμενα, με τέτοιο ρυθμό που προχωράτε. Για να δείξετε ότι τηρήσατε το χρονοδιάγραμμα κάνατε εγκαίνια και δίνετε κλειδιά σε λυόμενα που δεν έχουν ούτε ρεύμα ούτε αποχετεύσεις. Αναρωτιέται κανείς, τι τα θέλετε τα εγκαίνια. Παίζετε με τον πόνο του κοσμάκη και τους ρίχνετε στάχτη στα μάτια; Αυτά θυμίζουν άλλες εποχές. 'Η δίνετε τροχοβίλες μισοκατεστραμμένες και βρώμικες, που ούτε ζώα δεν μπαίνουν μέσα. Λες και είναι τρίτης κατηγορίας άνθρωποι. Δεν νομίζω ότι μπορείτε να ξεγελάσετε. Ο κόσμος βλέπει ότι ο χειμώνας άρχισε και ακόμη είναι στις σκηνές και βγήκε στους δρόμους. Στα Λιόσια, στο Μενίδι, στο Καματερό, σύλλογοι, φορείς, δήμοι, στέλνουν ψηφίσματα για το χάος που επικρατεί. 'Αλλοι οικίσκοι μένουν κλειστοί ενώ ο κόσμος υποφέρει και δεν ξέρει γιατί. Ισως να κάνετε εγκαίνια καταυλισμών και προεκλογικά με αυτούς τους αργούς ρυθμούς που προχωράτε. Πολλές φορές ακούγονται διαμαρτυρίες για τον τρόπο που δίνονται οι τροχοβίλες και τα λυόμενα. Οι γνωστοί είναι αυτοί που προηγούνται και όχι όσοι έχουν πραγματικά άμεση ανάγκη.
Συμπέρασμα: υπάρχει καθυστέρηση στην τοποθέτηση και διανομή των κατασκευασμένων οικίσκων.
'Αλλο μεγάλο πρόβλημα είναι ο χαρακτηρισμός των κτιρίων. Η δευτεροβάθμια επιτροπή άλλαξε το χαρακτηρισμό των κτιρίων από κόκκινα σε κίτρινα και από κίτρινα σε πράσινα, σε ποσοστό 60% του αρχικού χαρακτηρισμού. Οι πολίτες πληρώνουν φόρους έμμεσους και άμεσους, τώρα που έχουν ανάγκη βοήθειας, τους περικόπτετε απ' αυτά που δικαιούνται. Ανάγκη έχουν όλοι οι σεισμόπληκτοι, όλοι έπαθαν ζημιές μικρές ή μεγάλες. Διαγωνισμό θα κάνουμε; Υπάρχουν φτωχοί άνθρωποι, που το σπίτι τους έχει χαρακτηρισθεί πράσινο, από κίτρινο πράσινο, αλλά έχει τόσες ζημιές, που δεν μπορεί να τις διορθώσει. Τι θα γίνουν αυτοί; Θα μείνουν στο δρόμο; Πώς θα διαβάσουν τα παιδιά, όταν κινδυνεύει να πέσει το σπίτι; Εδώ παρατηρούνται και πολλά έκτροπα. Κίτρινο κτίριο χαρακτηρίζεται πράσινο από τη δευτεροβάθμια επιτροπή. Στα χαρτιά όμως, που τους δίνουν εκεί, γράφουν ότι δεν πρόκειται να μπείτε μέσα, αν δεν επισκευαστεί. Τότε τι πράσινο το χαρακτηρίζετε αυτό; Σε άλλους λένε στην ίδια περίπτωση να μην μπει στην κρεβατοκάμαρα το άλλο σπίτι είναι ασφαλές. Είναι σοβαρά πράγματα αυτά; Για γέλια είναι ή για κλάματα; Αυτή όμως ήταν η εντολή που έδωσε το ΥΠΕΧΩΔΕ. Να μειωθεί ο αριθμός των κτιρίων που από πρώτο έλεγχο είχαμε σαράντα τέσσερις χιλιάδες οκτακόσια εξήντα κίτρινα και εννιά χιλιάδες πεντακόσια πενήντα κόκκινα σε εκατόν πενήντα ένα χιλιάδες πεντακόσια κτίρια που ελέχθηκαν. Γιατί είναι επιλογή σας αυτή, να μειώσετε το κόστος, δηλαδή σε βάρος των ασθενέστερων οικονομικά τάξεων. Δεν πιστεύω πως οι μηχανικοί δεν ξέρουν να εκτιμήσουν σωστά τις ζημιές ενός κτιρίου, ώστε να υπάρχουν τέτοιες διαφορές. Θα καταλάβω μια μικρή απόκλιση, όχι αυτό το θλιβερό φαινόμενο. Αυτό θα πρέπει να το περιμένει ο ελληνικός λαός από μια Κυβέρνηση που έχει ως πρώτο εθνικό στόχο την ένταξη στην ΟΝΕ αντί οποιασδήποτε θυσίας, λες και μετά την ΟΝΕ θα περάσει καλά, μετά την ένταξη δεν θα έχει προβλήματα.
Τρίτο πρόβλημα είναι η καθυστέρηση στα πρωτόκολλα κατεδάφισης. Είδαμε στα Λιόσια οικοδομή να καταρρέει, στο Μενίδι το ίδιο, κινδυνεύουν ζωές, ένα γενικό αλαλούμ. Κανείς δεν γνωρίζει πότε θα αρχίσουν να δίνονται τα δάνεια. Αλλά και τι θα μπορεί να φτιάξει με το ποσό που δίνετε; Αφού το ποσό είναι το ίδιο που δόθηκε στην Καλαμάτα το 1993. Ας υποθέσουμε ότι ένας παίρνει ένα δάνειο 10.000.000. Το 1.800.000 θα είναι το ΦΠΑ. Πώς θα φτιάξει το σπίτι του λοιπόν; 'Ενας γονιός έφτιαξε ένα τριόροφο για τα τρία παιδιά του. Αν το είχε γράψει στα παιδιά του, θα αποζημιώνονταν και τα τρία, αν όμως για διάφορους λόγους, είτε δεν πρόφθασε είτε δεν είχε χρήματα είτε είναι μικρά τα παιδιά του και δεν τα έγραψε, αποζημιώνεται μόνο για το 1/3. Είναι δίκαιο αυτό; Πώς αυτοί οι άνθρωποι, που πάλεψαν μια ζωή να αποκαταστήσουν τα παιδιά τους, θα μπορέσουν να τα ξαναφτιάξουν; Μήπως με τις τιμές που έχετε δώσει; Μπορεί με αυτές τις τιμές να φτιάξει ένα σπίτι; 'Εχουν καμιά σχέση οι τιμές αυτές με τις αντικειμενικές αξίες σ' αυτήν την περιοχή; Καμία σχέση. Ας δεχθούμε ότι παίρνει κάποιος δάνειο 15.000.000 για 120 τετραγωνικά, ένας μισθωτός, ένας εργαζόμενος, ένας οικοδόμος. Πρέπει να πληρώσει τα 10.000.000 σε δεκαπέντε χρόνια και πώς θα τα ξεχρεώσει, όταν για δεκαπέντε χρόνια θα πληρώνει 60, 70 ή 80 χιλιάδες το μήνα;
Μήπως οι επαγγελματίες έχουν καλύτερη τύχη; Τους ζητάτε τιμολόγια αγοράς, άδειες και είκοσι δύο δικαιολογητικά εις πενταπλούν. Είναι δυνατόν μαγαζιά που λειτουργούν εδώ και είκοσι ή πενήντα χρόνια, να έχουν τέτοια δικαιολογητικά; Δεν μπορείτε να βρείτε από τον τζίρο ή απο το ΑΦΜ ή το δημοτικό φόρο ή τα αντικειμενικά κριτήρια για ποια επιχείρηση πρόκειται;
Αλλά τα κάνετε όλα αυτά, γιατί λέτε "δεν θα βρουν αυτά τα δικαιολογητικά και επομένως δεν θα πάρουν και το δάνειο".
Δεν γνωρίζετε ότι κάποιοι άνθρωποι βρίσκονται πλέον σε κάποια ηλικία και δεν μπορούν να αρχίσουν πάλι από την αρχή;
Πόσοι επαγγελματίες πούλησαν σπίτια, οικόπεδα, για να μπορέσουν να φτιάξουν ένα μαγαζάκι; Δυστυχώς όμως αυτοί έχουν μείνει στο δρόμο, χωρίς μαγαζί, χωρίς εξοπλισμό, χωρίς εμπόρευμα.
Ξέρετε πόσοι που δούλευαν σε αυτές τις επιχειρήσεις είναι σήμερα άνεργοι; Γι' αυτό πρέπει το συτομότερο δυνατόν να αποκτασταθούν αυτοί οι άνθρωποι.
Τα γνωρίζετε όμως αυτά και βάζετε αυτούς τους όρους, για να μειώσετε το κόστος, για να μην μπορούν να διεκδικήσουν και να πάρουν αυτά που δικαιούνται και για να κλείσετε τις μικρομεσαίες επιχειρήσεις. Γιατί αυτός είναι ο στόχος σας. Ο στόχος σας είναι τα μεγάλα κεφάλαια, ο στόχος σας είναι τα πολυκαταστήματα.
Τέταρτο πρόβλημα. Για τα κτίρια που έχουν χαρακτηρισθεί κίτρινα, πότε θα αρχίσουν οι διαδικασίες αποκατάστασής τους; Οι άνθρωποι αυτοί μένουν μέσα σε σκηνές. Σε είκοσι τέσσερα τετραγωνικά μέτρα του οικίσκου μένουν πενταμελείς οικογένειες, άρρωστοι, χειρουργημένοι, άνθρωποι με ειδικές ανάγκες και παιδιά που πάνε σχολείο. Πώς θα διαβάσουν αυτά τα παιδιά;
Επομένως θα πρέπει, όταν θα λυθούν αυτά τα προβλήματα να αναγκασθούμε -όπως είπα και πριν- να ξανακάνουμε καινούρια ρύθμιση.
Ούτε βέβαια και το κόστος ανοικοδόμησης είναι σωστό. Κανείς δεν γνωρίζει πόσο θα είναι το ποσό τελικά που θα εγκριθεί. Ούτε βέβαια μπορούν να αρχίσουν τις επισκευές, γιατί κινδυνεύουν να χάσουν και αυτά που δικαιούνται. Δεν γνωρίζουν αν θα μπορέσουν με αυτά τα χρήματα να ξαναφτιάξουν το σπίτι τους. Τους απομένει μόνο ο δανεισμός από τις τράπεζες και αυτός είναι ο στόχος σας. Δηλαδή να αναγκασθούν οι σεισμοπαθείς να προσφύγουν για δάνεια στις τράπεζες, με ιδιαίτερα υψηλά επιτόκια.
Πέμπτον, πολλοί επαγγελματοβιοτέχνες έχουν υποστεί διπλή ζημιά. 'Εχασαν και το σπίτι τους και το μαγαζί τους. Οι υποχρεώσεις όμως τρέχουν. Το ΙΚΑ κάνει απαιτητά τα χρέη που πρέπει να πληρώσουν. Το ΤΕΒΕ τα ανέστειλε μόνο για ένα μήνα και το επόμενο εξάμηνο θα τα βάλει στην κεφαλαιοποίηση, που σημαίνει ότι μετά από έξι μήνες θα πρέπει να πληρώσουν διπλά. Οι λογαριασμοί της ΔΕΗ έρχονται. Πώς θα ανταπεξέλθουν αυτοί οι άνθρωποι;
Ο τζίρος στα μαγαζιά, στην περιοχή της Νέας Ιωνίας, Ιλίου, Μενιδίου, Αγίων Αναργύρων, έχει πέσει 60%. Στα 'Ανω Λιόσια μόνο το 10% των καταστημάτων λειτουργεί. Αυτή είναι η πραγματική εικόνα και η πραγματική κατάσταση που τείνει, φοβάμαι, να παγιωθεί.
Εδώ λοιπόν η πολιτεία πρέπει να σταθεί ιδιαίτερα. Με αυτήν την αντιμετώπιση όμως δύσκολα θα σταθεί. Δεν θα δουλέψει καμία επιχείρηση. Ποιος θα πάρει τέτοιο ρίσκο; Αλλά και τα σχολεία υπολειτουργούν ή λειτουργούν με βάρδιες. Για παράδειγμα, το δεύτερο γραφείο Αττικής, Λιόσια, Ζεφύρι, Φυλής, σε δεκατέσσερα σχολεία συνολικά λείπουν δέκα δάσκαλοι. Οι τέσσεροι από το 2ο Δημοτικό Σχολείο 'Ανω Λιοσίων.
Θα κλείσω, κύριε Πρόεδρε, με την αναφορά μου σε δύο ακόμα προβλήματα.
Πρέπει να κάνουμε τις εργατικές κατοικίες στο Καματερό, Μενίδι και αλλού. Ο ΟΕΚ αναγνωρίζει...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τι σχέση έχει αυτό...
ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, αν δεν γίνουν αυτά, όμως, θα αναγκασθείτε ξανά να φέρετε άλλες ρυθμίσεις. Αν δεν λυθούν αυτά τα προβλήματα πώς είναι δυνατόν τα παιδιά αυτά να μάθουν γράμματα μέσα σε έναν οικίσκο 24 τετραγωνικών μέτρων ; Ασφαλώς θα αναγκασθείτε να κάνετε νέα ρύθμιση.
Γι' αυτό παρακαλούμε να συμβάλετε και εσείς, ώστε να λυθούν αυτά τα προβλήματα, για να μπορούν και τα παιδιά να διαβάσουν, αλλά και ο κόσμος εκεί να εξυπηρετηθεί.
Κύριε Πρόεδρε, εμείς πιστεύουμε ότι αν δεν λυθούν αυτά τα πράγματα, αν δεν ληφθούν άμεσα μέτρα, δυστυχώς θα έρθει πάλι η Κυβέρνηση εδώ και θα ζητήσει νέα ρύθμιση, αν φυσικά είναι ίδια η κυβέρνηση. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Κονταξής έχει το λόγο. 
ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, σήμερα συζητούμε για την κύρωση της Πράξεως Νομοθετικού Περιεχομένου για τις περιοχές που επλήγησαν από το σεισμό. 'Ομως η πράξη αυτή έχει άμεση σχέση και συνάφεια και με το εκπαιδευτικό σύστημα εν γένει της Ελλάδος, αλλά και της περιοχής αυτής, γιατί οπωσδήποτε το εκπαιδευτικό σύστημα στηρίζεται στη διδασκαλία και στις αίθουσες διδασκαλίας. Και στους δύο αυτούς τομείς οι κυβερνήσεις του ΠΑ.ΣΟ.Κ. έχουν αποτύχει. Και αφού απέτυχαν, έχουν αυξήσει τον αριθμό των μεταξεταστέων μαθητών, για τους οποίους έγινε και αυτή η Πράξη Νομοθετικού Περιεχομένου. Κυρίως αυτή η αποτυχία του εκπαιδευτικού συστήματος αφορά μειονεκτικές περιοχές, όπως είναι οι πληγείσες από τους τους σεισμούς, γιατί στις άλλες μη μειονεκτικές περιοχές οι μαθητές οπωσδήποτε μπορούν να προσφύγουν στα ιδιωτικά φροντιστήρια, καταβάλλοντας βέβαια πολλά χρήματα οι γονείς τους. Βασικά όμως τυγχάνουν κάποιας καλυτέρας μεταχειρίσεως. Επομένως αυτά που ελέχθησαν έχουν άμεση σχέση με το υπό συζήτηση σχέδιο νόμου.
Εδώ, κύριε Πρόεδρε και κύριε Υπουργέ, έρχεται και το θέμα της αντιθέσεως της ΟΛΜΕ προς την εκπαιδευτική πολιτική και μεταρρύθμιση Αρσένη. 'Εχω τονίσει και άλλη φορά -και το επαναλαμβάνω- για τη σχέση του κ. Τσούλια, του προέδρου της ΟΛΜΕ, με τον κ. Σημίτη και την αντίθεσή του με τον κ. Αρσένη. Είναι και αυτό μέσα στα εσωκομματικά παιχνίδια του ΠΑ.ΣΟ.Κ.
Θα ήθελα στο σημείο αυτό επίσης, κύριε Πρόεδρε, να τονίσω τις υποσχέσεις που δίνει το ΠΑ.ΣΟ.Κ. σε όλους τους κλάδους των εργαζομένων και τις υποσχέσεις που δίνουν ο Πρωθυπουργός και οι Υπουργοί του ΠΑ.ΣΟ.Κ. στις σεισμόπληκτες περιοχές, που αφορούν και στα θέματα της παιδείας. Είναι οι ίδιες ανεκπλήρωτες υποσχέσεις που εδόθησαν και στο Αίγιο και στην Κοζάνη και στα Γρεβενά και στην Καλαμάτα.
Τέλος θα ήθελα να πω ότι ο κύριος Υπουργός και πάλι ομιλώντας παρεδέχθη τις καταγγελίες μας όσον αφορά τις κατασκευές νέων αιθουσών αφ' ενός και αφ' ετέρου στις ελλείψεις του διδακτικού προσωπικού. Δεν μπορέσατε να απαντήσετε σε τίποτε, κύριε Υπουργέ. Μάλιστα σημείωσα χαρακτηριστικά πως είπατε ότι: "έχουν παραγγελθεί νέα προκατασκευασμένα κτίρια". 'Εχουν παραγγελθεί. Δεν έχουν ακόμα τοποθετηθεί. Επιβεβαιώνετε ακριβώς αυτά που λέμε. Μάλιστα, χθεσινή πληροφορία, αναφορικά με το Μενίδι, έλεγε ότι έπρεπε σε δημοτικά και νηπιαγωγεία να γίνουν σαράντα πέντε νέες αίθουσες και έχουν γίνει μόνο δύο. Μάλιστα δε, πέρασε τόσο μεγάλο χρονικό διάστημα. Πότε θα γίνουν αυτά; Και πώς θα περάσει ο κόσμος αυτός όλον το χειμώνα; Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Κοντογιαννόπουλος έχει το λόγο. 
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, δύο πολύ σύντομες απαντήσεις, πρώτον, προς τον Κοινοβουλευτικό Εκπρόσωπο του Κ.Κ.Ε. που μου έκανε την τιμή να αναφερθεί σε εμένα λέγοντας ότι όψιμα υποστηρίζω τα όσα είπα πριν. Θέλω να του υπενθυμίσω, επειδή είναι μάλλον και καινούριος στην Αίθουσα σχετικά, ότι αυτά που είπα σήμερα τα υποστηρίζω εδώ και είκοσι χρόνια. Μόνο που αυτά που είπα σήμερα γίνονται αποδεκτά από τη μεγάλη πλειοψηφία του πολιτικού κόσμου και του ελληνικού λαού αλλά και της νεολαίας, διότι ο κομματισμός δεν σκοτώνει μόνο την παιδεία. Δυστυχώς σκοτώνει και την εικόνα που έχουν τα νέα παιδιά για τα πολιτικά κόμματα, τους πολιτικούς και την πολιτική μας ζωή. Και μου δίνει την ευκαιρία να υπενθυμίσω τα πορίσματα μιας συνταρακτικής έρευνας που δημοσιεύτηκε την προηγούμενη Κυριακή στην εφημερίδα "ΤΟ ΒΗΜΑ", όπου η γνώμη των νέων παιδιών, των δεκαεξάρηδων, για τους πολιτικούς είναι η εξής: Το 33% αδιαφορούν για τους πολιτικούς, το 26% θεωρούν ότι οι πολιτικοί βλέπουν μόνο το συμφέρον τους, μόνο το 1,5% συμπονούν, κατανοούν και θαυμάζουν τους πολιτικούς. Και αμέσως παρακάτω για το τι πιστεύουν για τα πολιτικά κόμματα, το 52% των παιδιών θεωρούν ότι είναι άχρηστα, άθλια και ενδιαφέρονται μόνο για το συμφέρον τους.
Το 23% αδιαφορούν για τα κόμματα και δεν τους εκφράζουν. Και το 9,5% θεωρούν ότι τα κόμματα είναι απάτριδα, ανάξια και κλέβουν το κράτος.
Μένει ένα υπόλοιπο 35%, που δεν διευκρινίζεται αν έχουν θετική γνώμη για τα κόμματα ή αν απλώς αδιαφορούν.
ΠΡΟΕΔΡΕΥΩΝ (Λουκάς Αποστολίδης): Δηλαδή ο παρονομαστής, κύριε Κοντογιαννόπουλε...
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Αυτά είναι τα αποτελέσματα της πολιτικής εκείνης, που θέλει την άντληση των πολιτικών ωφελημάτων από τα προβλήματα της παιδείας. Τα παιδιά τα κατάλαβαν. Είναι καιρός να τα καταλάβουμε και εμείς και να αφήσουμε πραγματικά και την παιδεία και τα παιδιά ήσυχα στο έργο τους, που δεν είναι να γίνουν επαγγελματικά κομματικά στελέχη των κομμάτων αλλά να μάθουν γράμματα.
Και, επίσης, οφείλω και μία απάντηση στην Κοινοβουλευτική Εκπρόσωπο της Νέας Δημοκρατίας, που με μέμφθηκε ότι δεν διάβασα καλά το πρόγραμμά τους. 'Εχω την εντύπωση ότι το διάβασα καλά. Και σημείωσα δύο πράγματα. Στο θέμα του εξεταστικού συστήματος η Νέα Δημοκρατία υπόσχεται πως, όταν γίνει κυβέρνηση, θα το ανατρέψει και θα εφαρμόσει ένα άλλο. Και το δεύτερο είναι ότι υπόσχεται πως θα καταργήσει τα Τεχνικά Επαγγελματικά Εκπαιδευτήρια και θα ξανασυστήσει τα λύκεια. Και είπα ότι ακόμη και αυτή η πολιτική των κατεδαφίσεων, έστω μερικώς, διαιωνίζει τη μόνιμη πληγή της παιδείας, του συνεχούς ράβε-ξήλωνε, και αυτήν την πολιτική σήμερα την αποδοκιμάζει ο ελληνικός λαός και την αποδοκιμάζουν και τα ίδια τα παιδιά.
Και στο θέμα αυτό, εφόσον επιμείνει μέχρι τέλους η Νέα Δημοκρατία σε αυτές τις προγραμματικές της δεσμεύσεις, θα επαναληφθεί αυτό που υπέστη πριν από λίγες ημέρες στη συνεδρίαση της ΚΕΔΚΕ, όπου την προγραμματική δέσμευση ότι θα εφαρμοστούν τοπικά δημοψηφίσματα και θα ανατραπούν οι δήμοι του "ΚΑΠΟΔΙΣΤΡΙΑ", την απάντηση την έδωσαν οι δήμαρχοι που εξελέγησαν με τη σημαία της Νέας Δημοκρατίας, που απέρριψαν μετά πολλών επαίνων την προγραμματική αυτή δέσμευση της Νέας Δημοκρατίας και προσυπέγραψαν ομόφωνη διακήρυξη στήριξης του νόμου "ΚΑΠΟΔΙΣΤΡΙΑ"!
ΠΡΟΕΔΡΕΥΩΝ (Λουκάς Αποστολίδης): Ευχαριστούμε τον κ.
Κοντογιαννόπουλο.
Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Φαίνεται ότι ο κ. Κοντογιαννόπουλος μπερδεύει και τα πρόσωπα, γιατί αναφέρθηκε σε τοποθέτηση την οποία εγώ δεν έκανα, την έκανε ο κ. Τασούλας...
ΠΡΟΕΔΡΕΥΩΝ (Λουκάς Αποστολίδης): Ε, όχι και μπερδεύει τα πρόσωπα, κύριε Κανταρτζή. Ουαί και αλίμονο εάν ο κ. Κοντογιαννόπουλος δεν ξέρει τον κ. Κανταρτζή!
ΑΧΙΛΛΕΥΣ ΚΑΝΤΑΡΤΖΗΣ: Αναφέρθηκε στον Κοινοβουλευτικό Εκπρόσωπο του Κ.Κ.Ε. Εγώ είχα μιλήσει πριν από τον κ. Κοντογιαννόπουλο. Εν πάση περιπτώσει...
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Τις ιδιότητες μπέρδεψα, όχι τα πρόσωπα. 
ΑΧΙΛΛΕΥΣ ΚΑΝΤΑΡΤΖΗΣ: Εγώ θα πω το εξής: Δεν μας προκαλεί εντύπωση η τοποθέτηση του κ. Κοντογιαννόπουλου, ο οποίος ευθυγραμμίζεται και στηρίζει με όλες του τις δυνάμεις τις αντιεκπαιδευτικές επιλογές, οι οποίες υπαγορεύονται και προωθούνται στη χώρα μας στα πλαίσια της πολιτικής της Ευρωπαϊκής 'Ενωσης. Αντιεκπαιδευτικές επιλογές, οι οποίες ορθώνονται για να διώξουν τα παιδιά των εργαζομένων από τα σχολεία. 'Οσον αφορά τώρα την τοποθέτηση του κυρίου Υπουργού, ο κύριος Υφυπουργός έβαλε το ζήτημα, εάν χρειαζόταν ή δεν χρειαζόταν ειδική απόφαση για να αντιμετωπιστεί το πρόβλημα το οποίο δημιουργήθηκε από τους σεισμούς. Εμείς δεν είπαμε ότι δεν χρειαζόταν ειδική ρύθμιση, πολύ περισσότερο που η Κυβέρνηση εμμένει στην πολιτική της, στην πολιτική την οποία έχει αποφασίσει.
Το ζήτημα είναι, τι είδους ρύθμιση έφερε. Δεν θέλω να επαναλάβω αυτά τα οποία είπα στην πρωτολογία μου για τα προβλήματα τα οποία δημιουργήθηκαν από τη ρύθμιση στην οποία προχώρησε η Κυβέρνηση.
Εκείνο όμως που θα ήθελα να υπογραμμίσω είναι ότι υπήρχε και άλλος δρόμος. Αναφέρθηκα στην πρότασή μας. Αναφέρθηκα στις προτάσεις της ΟΛΜΕ, που στήριζαν αυτήν την πρόταση. Η Κυβέρνηση δεν τις επέλεξε, όχι για κανέναν άλλο λόγο, αλλά για να μην κάνει πίσω ούτε ένα βήμα από τη γενικότερη πολιτική της, που έλεγε σώνει και καλά, έστω και με τους σεισμούς, έστω και μέσα σε αυτές τις έκτακτες καταστάσεις, να προχωρήσει η εφαρμογή του αντιεκπαιδευτικού, κατά τη γνώμη μας, νόμου 2525.
Και με αυτήν την έννοια, βεβαίως, εμείς δεν μπορούμε να συμφωνήσουμε και δεν θα ψηφίσουμε το παρόν νομοσχέδιο, το οποίο φέρνει για κύρωση την Πράξη αυτή.
'Οσον αφορά τις αναφορές του κυρίου Υφυπουργού για τη διατάραξη την περσινή χρονιά της ομαλής εκπαιδευτικής διαδικασίας από τις καταλήψεις των μαθητών, εμείς θα πούμε ότι δεν ήταν οι αγώνες των μαθητών οι οποίοι δημιούργησαν όλα αυτά τα προβλήματα. Αντίθετα, τα προβλήματα ήταν, είναι και παραμένουν:
Η έλλειψη του ανάλογου εκπαιδευτικού προσωπικού. Είναι γνωστά τα κενά τα οποία υπάρχουν ακόμη και σήμερα σε πολλά σχολεία της χώρας.
Είναι η έλλειψη των εκπαιδευτικών βιβλίων, είναι η έλλειψη εκπαιδευτικών συγγραμμάτων. Είναι γνωστό το γεγονός ότι σε πολλά σχολεία δεν έχουν πάει βιβλία, ενώ σε άλλα οι μαθητές τα διαβάζουν μέσα από φωτοτυπίες που θα αναπαράγονται κ.ο.κ. Αλλά κυρίως και πάνω απ'όλα η ομαλή εκπαιδευτική διαδικασία διαταράσσεται από τη γενικότερη αντιεκπαιδευτική πολιτική της Κυβέρνησης, αυτή ακριβώς την πολιτική η οποία έρχεται να διώξει τη συντριπτική πλειοψηφία των μαθητών από την εκπαίδευση, περιορίζοντας έτσι τον αριθμό των μαθητών που θα πάρουν πτυχίο στο 30% μόνο, ουσιαστικά κλείνοντας το δρόμο για τη μόρφωση στα παιδιά που προέρχονται από τα φτωχά στρώματα, από τα λαϊκά στρώματα, τις εργατικές αγροτικές οικογένειες, τις οικογένειες των μεροκαματιάρηδων.
Οι αναφορές του κ. Γεωργακόπουλου για φθινοπωρινή γυμναστική και για τη μαζικότητα των συγκεντρώσεων θα πω ότι, επίσης, δεν μας ξενίζουν. Δεν μας ξενίζουν, γιατί τα ίδια ακριβώς πράγματα έλεγαν και κατά την περσινή χρονιά. Ας θυμηθούμε τι έλεγαν πέρσι τέτοιον καιρό. Αλλά κυρίως και πάνω απ' όλα γιατί πιστεύουμε ότι οι μαθητές αλλά και γενικότερα ο λαός μας, ο οποίος πληρώνει τα σπασμένα, ο οποίος θίγεται από αυτήν την αντιεκπαιδευτική πολιτική, θα βρει και τη δύναμη και τους τρόπους για να μπορέσει να βάλει ένα φραγμό και να ανατρέψει αυτόν τον κατήφορο.
Και, βεβαίως, τη φωνή αυτή θα την ακούσουν θέλουν, δεν θέλουν, όσα αυταρχικά μέτρα και αν πάρουν, όσα μέτρα αποπροσανατολισμού και αν προσπαθήσουν να καλλιεργήσουν.
Κλείνω λέγοντας ότι για τα προβλήματα που δημιουργήθηκαν από τους σεισμούς, η Κυβέρνηση κάθε άλλο παρά να πανηγυρίζει πρέπει, δεδομένου ότι είναι μπροστά μας προβλήματα οξυμμένα, προβλήματα που έχουν σχέση και με το κτιριακό, προβλήματα τα οποία απαιτούν τη λύση τους.
Και ολοκληρώνω λέγοντας ότι φαντάζομαι και οι αναφορές της κ. Μπενάκη για τη συζήτηση των επερωτήσεων να μην αφορούν το δικαίωμά μας να συζητήσουμε την επερώτησή μας, αφού έχουμε τη σειρά μας αυτή.
ΑΝΝΑ ΜΠΕΝΑΚΗ-ΨΑΡΟΥΔΑ: Κάθε άλλο!
ΠΡΟΕΔΡΕΥΩΝ (Λουκάς Αποστολίδης): Προς Θεού, κύριε Κανταρτζή. Τέτοια πράγματα η κ. Μπενάκη;
Ορίστε, κύριε Κουναλάκη.
ΠΕΤΡΟΣ ΚΟΥΝΑΛΑΚΗΣ: Εγώ θέλω να πω ότι από τις ομιλίες που παρακολούθησα αναπτύσσεται ένα συντηρητικό ρεύμα και εδώ μέσα και εκτός της Βουλής, το οποίο επιθυμεί η κοινωνία να μην κουνιέται, να μην αντιδρά, να μη διαμαρτύρεται.
'Ακουσα τον κ. Γεωργακόπουλο πριν, να χαίρεται, γιατί σήμερα μόνο χίλιοι ήταν οι διαδηλωτές.
Ο κ. Κοντογιαννόπουλος κατήγγειλε τον κομματισμό και τον συντεχνιασμό. Και ο κ. Καραγκούνης προχθές, που ήμαστε σε μία συζήτηση μαζί του περί χρηματιστηρίου, μου λέει, όχι, κύριε Κουναλάκη, έλεος, μην αντιδράτε, η κοινωνία να είναι ήσυχη, διότι αλλιώς οι μετοχές θα πέφτουν.
Αυτή είναι η ιδέα του κ. Καραγκούνη. Μα, τι θέλουμε τελικά; Μία κοινωνία υπνωτισμένων πολιτών ή μία κοινωνία ενεργών πολιτών, ακόμα και αν γίνονται υπερβολές και υπάρχουν συντεχνιασμοί κλπ.; Και εγώ αυτά τα παραδέχομαι ότι υπάρχουν. Αλλά προτιμώ μία κοινωνία τέτοια, παρά μία κοινωνία όπως τη θέλει ο κ. Καραγκούνης και οι πρόεδροι των χρηματιστηριακών εταιρειών.
ΑΘΝΑΣΙΟΣ ΚΟΝΤΑΞΗΣ: 'Οχι ο Βουλευτής Καραγκούνης, να το διευκρινίσουμε.
ΠΕΤΡΟΣ ΚΟΥΝΑΛΑΚΗΣ: Καραγκούνης, ο "πρόεδρος των μικροεπενδυτών". 
ΠΡΟΕΔΡΕΥΩΝ (Λουκάς Αποστολίδης): Εννοείται. Ουαί και αλίμονο αν ήταν σε συνάδελφο. Σε αυτό έχετε δίκιο με τη διευκρίνιση, για να μην υπάρξει παρεξήγηση.
ΠΕΤΡΟΣ ΚΟΥΝΑΛΑΚΗΣ: Λοιπόν, ας τα αφήσουμε αυτά, ας αφήσουμε την κοινωνία να αντιδρά και να κινείται και η Κυβέρνηση ας παίρνει τα μηνύματα. Γιατί θέλω να υπενθυμίσω στον κ. Ανθόπουλο ότι όταν το ΠΑ.ΣΟ.Κ. είναι αντιπολίτευση, πρωταγωνιστεί και πρωτοστατεί σε κινητοποιήσεις. 'Οταν γίνει εξουσία, μόλις κινηθεί ο οποισδήποτε, το θεωρεί εχθρική πράξη και ότι αντιστρατεύεται στα εθνικά και τα άλλα συμφέροντα. Φθάνει πια αυτό το παραμύθι.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μη λέτε τέτοια πράγματα. Μη το παρατραβάτε! 
ΠΕΤΡΟΣ ΚΟΥΝΑΛΑΚΗΣ: Δεύτερον, να ξεκαθαρίσω τη θέση μας. Λέμε, ναι, στο νομοσχέδιο, αλλά εξακολουθούμε να έχουμε σοβαρότατες αντιρρήσεις όσον αφορά το σύνολο της μεταρρύθμισης.
Τρίτον, κυρία Μπενάκη, δεν μας έπεισε η Νέα Δημοκρατία ότι κάνει μια μεγάλη προοδευτική τομή με τις προτάσεις της για την παιδεία. Νομίζω ότι εν πολλοίς ξαναγυρνάει στα παλιά και μου κάνει εντύπωση ότι εσείς που είσαστε τώρα Αντιπολίτευση, συνήθως είσαστε "αριστερή αντιπολίτευση", αλλά στο θέμα της παιδείας δεν τα καταφέρατε καλά. Βέβαια θα σας κρίνει ο ελληνικός λαός και εμείς όλοι όταν θα είσαστε εξουσία. Διότι έχουμε συνηθίσει, τα κόμματα που διεκδικούν την εξουσία όταν αντιπολιτεύονται να είναι σούπερ προοδευτικά και όταν ανέλθουν στην εξουσία να τα ξεχνούν όλα αυτά που έλεγαν πριν από τις θέσεις της αντιπολίτευσης. Το ΠΑ.ΣΟ.Κ. αυτό το έχει κάνει κατ'επανάληψη.
Τέλος θα ήθελα να πω, κύριε Ανθόπουλε, ότι δεν με πείσατε και βέβαια δεν με έπεισε κατά μείζονα λόγο ο κ. Γεωργακόπουλος. 'Οσον αφορά το κτιριακό πρόβλημα, εκτός από τις άμεσες αντιδράσεις και κινητοποιήσεις του Οργανισμού Σχολικών Κτιρίων, που εγώ τις βρίσκω θετικές, γιατί οι άνθρωποι στα πλαίσια των δυνατοτήτων τους και με τη βοήθεια τη δική σας και της Τοπικής Αυτοδιοίκησης έκαναν ό,τι μπορούσαν, για να αντιμετωπίσουν το πρόβλημα αυτό, αλλά δεν λύθηκε. Αποτελεί μία από τις μεγάλες αδυναμίες του εκπαιδευτικού μας προβλήματος. Δεν είναι δυνατόν να λειτουργήσουν προοδευτικοί θεσμοί, όπως είναι ο θεσμός του ολοήμερου σχολείου και της ενισχυτικής διδασκαλίας όσο υπάρχει αυτή η άθλια κατάσταση στις κτιριακές υποδομές των σχολείων. Αυτό πρέπει να το παραδεχθούμε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πολλές αίθουσες είναι εγκαταλελειμμένες. 
ΠΕΤΡΟΣ ΚΟΥΝΑΛΑΚΗΣ: Το ξέρω, κύριε Γεωργακόπουλε. Ξέρετε τι κάνατε όμως; Και ίσως να έχετε ευθύνη και εσείς, οι Βουλευτές της επαρχίας. Πιέζατε τις κυβερνήσεις να φτιάξουν σούπερ σχολεία σε ορισμένα χωριά. Πήγα στα Χανιά και μου είπαν ότι καταπληκτικά σχολεία δεν λειτουργούν στα χωριά και η πόλη των Χανίων λειτουργεί σε διπλοβάρδιες στο 70% των σχολείων. Πρέπει να δούμε πώς και με ποιον "ορθολογισμό" διατέθηκαν μεγάλα κονδύλια και ποιοι πίεσαν, για να ξοδευτούν τεράστια λεφτά χωρίς λόγο σε κάποιες περιοχές της χώρας, ενώ στα αστικά κέντρα όλης της Ελλάδας υπήρχαν τεράστια προβλήματα με τις σχολικές υποδομές.
Εγώ λέω τώρα κάτι άλλο. Λέτε συνέχεια "είχαμε σκοπό να γίνει το 2002". Ξέρετε πότε είναι αυτό; Σε ενάμισι με δύο χρόνια. Θα λυθεί τότε το πρόβλημα αυτό, αν δεν πάρετε δραστικά μέτρα και αν δεν διαθέσετε πολύ σημαντικούς πόρους προκειμένου να τελειώσει αυτό το αίσχος, που είναι μοναδικό φαινόμενο σε όλη την Ευρώπη;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα σας βοηθήσω στην αριθμητική. Είχαμε πει το 2000, το 2001 και το 2002. Είναι τρία τα χρόνια.
ΠΕΤΡΟΣ ΚΟΥΝΑΛΑΚΗΣ: Εσείς λέτε "στόχο το 2001". Δηλαδή σε δύο χρόνια θα λυθεί το κτιριακό πρόβλημα των σχολείων σε όλη την Ελλάδα;
ΠΡΟΕΔΡΕΥΩΝ (Λουκάς Αποστολίδης): Επισπεύδουν τα πράγματα, κύριε συνάδελφε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Εχουμε δηλώσει ότι η Κυβέρνηση μετά τους σεισμούς θα επισπεύσει το θέμα στα πλαίσια των αντικειμενικών δυνατοτήτων της. Πόροι υπάρχουν, αρκεί οι διαδικασίες να κινηθούν με εκείνη την ταχύτητα που απαιτείται, για να απορροφηθούν έγκαιρα οι πόροι και να τελειώσουμε το 2001. Αυτός είναι ο στόχος.
ΠΡΟΕΔΡΕΥΩΝ (Λουκάς Αποστολίδης): Η κ. Μπενάκη έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, δύο λόγια ήθελα να πω, επειδή έγινε λόγος περί Νέας Δημοκρατίας και συνδυάστηκε πάλι η αντίδραση κατά της Νέας Δημοκρατίας με ορισμένες ετικέτες.
Θα έλεγα, κύριε Κουναλάκη, ότι τα περί προοδευτισμού και συντηρητισμού, τουλάχιστον σε σχέση με την παιδεία, να τα αφήσουμε απ'έξω, διότι αυτούς τους προοδευτισμούς, που μας ταλαιπώρησαν τη δεκαετία του '80 κατά τρόπο ανεπίτρεπτο στην παιδεία, τους πληρώνουμε σήμερα όλους. Πρώτη απ' όλους πληρώνει η Κυβέρνηση αυτούς τους "προοδευτισμούς" που εισέβαλαν στην παιδεία τη δεκαετία του '80 και μαζί με την Κυβέρνηση πληρώνουμε εμείς, πληρώνουν τα παιδιά και όλος ο εκπαιδευτικός κόσμος.
Τώρα είναι δύσκολο να συμμαζευτούν τα ασυμμάζευτα. Αυτό είναι γεγονός. Επομένως, σωστά λέτε ότι υπάρχουν αντιδράσεις και πρέπει να υπάρξουν αντιδράσεις, γιατί μία κοινωνία, που πέρασε σε τέτοιες διαμετρικά αντίθετες διακυμάνσεις, είναι ευνόητο να μην μπορεί να ισορροπήσει από τη μια μέρα στην άλλη.
'Οσον αφορά το πρόγραμμα της Νέας Δημοκρατίας, που αναφέρθηκε, είναι πολύ εύκολο να λέμε "αναπαλαίωση". 'Εχει συνηθιστεί τώρα να συνδυάζεται η Νέα Δημοκρατία με το "παλαιόν". Δεν έχω καταλάβει τι το παλαιόν ετικετάρει τη Νέα Δημοκρατία. Εν πάση περιπτώσει, εμείς βλέπουμε πως ό,τι λέει η Νέα Δημοκρατία σχετικά με την εκπαιδευτική μεταρρύθμιση και ό,τι αντιπροτείνει, είτε λέγεται "αναπαλαίωση" είτε οτιδήποτε άλλο, αυτό σιγά-σιγά και βήμα-βήμα γίνεται δεκτό από το Υπουργείο Παιδείας. 'Ηδη εγώ αναμένω ότι το μετά βδελυγμίας αποτινασσόμενο το να περιοριστούν τα μαθήματα στις εξετάσεις της Γ' λυκείου για τα πανεπιστήμια, σε λίγο θα το δούμε προτεινόμενο από την αρμόδια επιτροπή του Υπουργείου Παιδείας και δειλά-δειλά και με περικάλυμμα να γίνεται δεκτό.
Εμάς δεν μας ενδιαφέρει είτε είναι της Νέας Δημοκρατίας οι προτάσεις είτε άλλου κόμματος. Αν γίνονται δεκτές από το Υπουργείο Παιδείας και είναι για το καλό της παιδείας, να γίνονται. Και δεν υπερηφανευόμαστε επιπολαίως περί αυτών. Καλό είναι κάποια στιγμή τουλάχιστον εδώ μέσα να μπορούμε να συνεννοούμεθα για τα θέματα της παιδείας, με την ελπίδα ότι αυτή η συνεννόηση θα έχει κάποια αντανάκλαση και εκτός Αιθούσης.
ΠΡΟΕΔΡΕΥΩΝ (Λουκάς Αποστολίδης): Η κ. Αράπη-Καραγιάννη έχει το λόγο. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, δεν είχα σκοπό να μιλήσω, αλλά ακούγοντας τους συναδέλφους και επειδή έχω πολλά να πω στον κύριο Υπουργό, θα πω τα εξής: Δεν είναι μόνο των σεισμών τα σχολεία. Η περιφέρεια πράγματι, έχει πάρα πολύ καλά σχολεία, διότι πίεζαν οι εκεί Βουλευτές. Και είναι κενά. 'Εχουν κλείσει. Πολλά δημοτικά σχολεία στις κοινότητες των Καποδιστριακών δήμων έχουν κλείσει. Και είναι πολύ ωραία, πέτρινα και καλώς κατασκευασμένα.
Στη γιορτή του Μιχαήλ και Γαβριήλ έκανα μια επίσκεψη στο 8ο Λύκειο και στο 32ο στη Νικοπόλεως, που είναι σε ένα συγκρότημα που έχει γίνει με δωρεά από το 1930 περίπου και συστεγάζονται σ' αυτό έξι σχολεία και με τα δημοτικά οκτώ και τα ΤΕΕ. Με ξενάγησαν και ενώ πήγα στις 8.00' το πρωί, έφυγα στις 14.00'. Δεν υπήρχε καμία συντήρηση στις αίθουσες. Μου είπαν για τους ηλεκτρονικούς υπολογιστές. Είχαν σε μια αίθουσα οκτώ, εκ των οποίων οι δύο χαλασμένοι. Τους είχαν πάρει από την Εθνική Τράπεζα και ήταν χωρίς συντήρηση και χωρίς καθηγητή.
Κύριε Υπουργέ, είναι πολύ σοβαρό το θέμα της παιδείας. Και αν καθήσουμε και σας λέμε κάθε φορά αναλυτικά για όλα αυτά τα θέματα, δεν μας παίρνουν οι μέρες. Θα πρέπει να δούμε -γιατί όλοι πονάμε, όπως πιστεύω και εσείς για την παιδεία και για τα παιδιά του λαού- να δούμε το πρόβλημα. Διότι δεν είναι μόνο το κτιριακό και η συντήρηση ή τα καινούρια σχολεία. Φαντάζεσθε σε μια αυλή να είναι παιδιά της Γ' λυκείου και του δημοτικού; Και το σπουδαιότερο είναι ότι δεν έχουν ούτε φύλακες. Και αναγκάζονται να παίρνουν τους Aλβανούς να τους κάνουν ένα πρόχειρο κατάλυμα, να μένουν μέσα και να επιτηρούν τα σχολεία μας. Το ίδιο στη Γκράβα. Στην Ηλιούπολη πήραν ένα Ρωσοπόντιο. Είναι σοβαρά προβλήματα, και ειδικότερα εκεί που υπάρχουν πολλά σχολεία, να μπουν φύλακες. Πρέπει να διατεθούν χρήματα για την παιδεία. Αν δεν διατεθούν, θα έχουμε σοβαρό πρόβλημα. Και ειδικά στα σχολεία της Αθήνας το 50% είναι Ελληνόπουλα και το υπόλοιπο άλλων εθνικοτήτων.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση του νομοσχεδίου: "Κύρωση της από 24 Σεπτεμβρίου 1999 Πράξης Νομοθετικού Περιεχομένου "Αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων "Κύρωση της από 24 Σεπτεμβρίου 1999 Πράξης Νομοθετικού Περιεχομένου "Αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης", έγινε δεκτό κατ' αρχήν, κατά πλειοψηφία.
Ερωτάται το Σώμα: Γίνεται δεκτό το άρθρο πρώτο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο πρώτο έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο δεύτερο.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο δεύτερο έγινε δεκτό κατά πλειοψηφία.
Ερωτάται το Σώμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Κύρωση της από 24 Σεπτεμβρίου 1999 Πράξης Νομοθετικού Περιεχομένου "Αντιμετώπιση των επιπτώσεων των σεισμών επί της εξεταστικής διαδικασίας σχολικών μονάδων Γυμνασίου, Ενιαίου Λυκείου, Τεχνικών Επαγγελματικών Σχολών και Λυκείων Μέσης Τεχνικής Επαγγελματικής Εκπαίδευσης", έγινε δεκτό κατά πλειοψηφία, σε μόνη συζήτηση, κατ' αρχήν, κατ' άρθρον και στο σύνολο σε μόνη συζήτηση και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών)
ΠΡΟΕΔΡΕΥΩΝ (Λουκάς Αποστολίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Παρεσχέθη η ζητηθείσα εξουσιοδότηση. 'Eχουν διανεμηθεί τα Πρακτικά της Τετάρτης 20 Οκτωβρίου 1999 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τετάρτης 20 Οκτωβρίου 1999 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.25' λύεται η συνεδρίαση για αύριο ημέρα Παρασκευή 12 Νοεμβρίου 1999 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη. 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

