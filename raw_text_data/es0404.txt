      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ?ΣΤ΄
      Παρασκευή 4 Απριλίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Αγίου Παύλου Θεσσαλονίκης, από το 1ο Ενιαίο Λύκειο Ιεράπετρας Λασιθίου Κρήτης και από το Γυμνάσιο Νεάπολης Λακωνίας, σελ.
3. Η Βουλή εκφράζει συλλυπητήρια προς τις οικογένειες των νεκρών για το πολύνεκρο δυστύχημα στη «Σωληνουργία Κορίνθου», σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 8 Απριλίου 2003, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Πρόνοιας: i) σχετικά με τη στελέχωση του Νοσοκομείου Χανίων κ.λπ., σελ.
ii) σχετικά με την αναπροσαρμογή των αμοιβών των ιατρικών επισκέψεων κ.λπ., σελ.
iii) σχετικά με την ολοκλήρωση κατασκευής του Νέου Νοσοκομείου Κέρκυρας, σελ.
β) Προς τον Υπουργό Εργασίας και Κοινωνικών Ασφαλίσεων: i) σχετικά με τη στελέχωση του 1ου Νοσοκομείου του Ιδρύματος Κοινωνικών Ασφαλίσεων στα Μελίσσια κ.λπ., σελ.
ii) σχετικά με τη λειτουργία των «Κλωστηρίων Πρέβεζας» κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων: i) σχετικά με την κατασκευή εναέριας πεζογέφυρας στην είσοδο του Τεχνολογικού Εκπαιδευτικού Ιδρύματος Πειραιά, από την πλευρά της λεωφόρου Πέτρου Ράλλη, σελ.
ii) σχετικά με την ανάγκη αλλαγής του νόμου περί Αναθέσεων Μελετών και Συμβούλων κ.λπ., σελ.
5. Συζήτηση επερώτησης προς τον Υπουργό Οικονομίας και Οικονομικών, σχετικά με την εκταμίευση από το πρόγραμμα δημοσίων επενδύσεων επιχορηγήσεων στο νομό Χαλκιδικής, σελ.
6) Συζήτηση επί διαδικαστικού επερώτησης Βουλευτών της Νέας Δημοκρατίας αρμοδιότητας του Υπουργείου Οικονομίας και Οικονομικών, σχετικά με την οικονομική πολιτική της Κυβέρνησης. Αποχώρηση των Βουλευτών της Νέας Δημοκρατίας, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Οι Υπουργοί Γεωργίας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Μεταφορών και Επικοινωνιών, κατέθεσαν σχέδιο νόμου: «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις», σελ.
β) Οι Υπουργοί Οικονομίας και Οικονομικών, Ανάπτυξης και Δικαιοσύνης, κατέθεσαν σχέδιο νόμου: «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις», σελ.
ΟΜΙΛΗΤΕΣ
Α. Επί των επικαίρων ερωτήσεων:
ΚΑΝΕΛΛΗ Λ., σελ.
ΚΕΔΙΚΟΓΛΟΥ Β., σελ.
ΜΠΕΝΤΕΝΙΩΤΗΣ Ε., σελ.
ΣΙΟΥΦΑΣ Δ., σελ.
ΣΚΟΥΛΑΚΗΣ Ε., σελ.
ΣΠΥΡΟΠΟΥΛΟΣ Ρ., σελ.
ΣΠΥΡΟΥ Σ., σελ.
ΣΤΡΙΦΤΑΡΗΣ Σ., σελ.
ΤΖΙΟΛΑΣ Ε., σελ.
ΤΣΑΚΛΙΔΗΣ Ι., σελ.
ΤΣΟΥΡΗ Ε., σελ.
Β. Επί της επερώτησης:
ΑΛΟΓΟΣΚΟΥΦΗΣ Γ., σελ.
ΚΩΝΣΤΑΝΤΙΝΟΥ Φ., σελ.
ΠΑΧΤΑΣ Χ., σελ.
ΦΛΩΡΙΝΗΣ Α., σελ.
Γ. Επί του διαδικαστικού:
ΑΛΟΓΟΣΚΟΥΦΗΣ Γ., σελ.
ΚΩΝΣΤΑΝΤΙΝΟΥ Φ., σελ.
ΦΛΩΡΙΔΗΣ Γ., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ    ΣΤ΄
Παρασκευή 4 Απριλίου 2003

	Αθήνα, σήμερα στις 4 Απριλίου 2003, ημέρα Παρασκευή και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 3-4-2003 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της   Ε’ συνεδριάσεώς του, της Πέμπτης 3 Απριλίου 2003 σε ό,τι αφορά στην ψήφιση στο σύνολο του σχεδίου νόμου: «Κεντρική Επιτροπή Κωδικοποίησης»)
       Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Εμμανουήλ Σκουλάκη, Βουλευτή Χανίων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία οι Επιλαχόντες του διαγωνισμού του ΑΣΕΠ για πρόσληψη στο ΔΕΣΜΗΕ Α.Ε. καταγγέλλουν αδιαφανείς διαδικασίες στην κάλυψη της εν λόγω θέσεως.
     2) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Σύλλογος Γονέων Μουσικού Σχολείου Πιερίας ζητεί την επίλυση του στεγαστικού προβλήματος του πιο πάνω σχολείου.
     3) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Ελληνικό Τμήμα του Διεθνούς Συμβουλίου Μνημείων και Τοποθεσιών αναφέρεται στη διεθνή συνάντηση που έγινε το Μάρτιο στην Ελλάδα  για την ανάδειξη της πολιτιστικής κληρονομιάς.
     4) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ ζητεί την επίλυση συνταξιοδοτικού προβλήματος των μελών του.
     5) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ ζητεί την επίλυση συνταξιοδοτικού προβλήματος των μελών του.
     6) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Νομάρχης Ανατολικής Αττικής ζητεί ο νέος κάτοχος της άδειας του Καζίνο Πάρνηθας να αποδίδει κατ’ έτος στη Νομαρχιακή Αυτοδιοίκηση Ανατολικής Αττικής το ποσό των 500.000 ευρώ.
     7) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Γενική Συνομοσπονδία Εργατών Ελλάδας ζητεί να επεκταθεί η ρύθμιση που αφορά στους εργαζόμενους της ΜΑΒΕ και για τους εργαζόμενους της ΕΛΛΕΝΙΤ.
     8) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο κ. Στράτος Καπούλης, κάτοικος Καστοριάς, ζητεί να του αποδοθεί οικόπεδό του το οποίο είχε απαλλοτριωθεί επί δικτατορίας.
     9) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία Εργαζόμενοι στο Βρεφικό Σταθμό Δήμου Καστοριάς ζητούν ο βρεφικός σταθμός να γίνει αυτοτελές νομικό πρόσωπο δημοσίου δικαίου υπό την εποπτεία του Δήμου Καστοριάς.
     10) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Επιμελητήριο Καστοριάς ζητεί να δοθούν στα καθαριστήρια γουναρικών τα προνόμια που παρέχονται στις μεταποιητικές βιοτεχνικές επιχειρήσεις.
     11) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία Συμβασιούχοι του ΟΓΑ ζητούν να μετατραπούν οι συμβάσεις εργασίας τους από αορίστου σε ορισμένου χρόνου.
     12) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των Ανωτέρων Εκκλησιαστικών Σχολών.
     13) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Περιφερειακή Διοικούσα Επιτροπή Μακεδονίας του Πανελλήνιου Συλλόγου Συνταξιούχων ΟΤΕ ζητεί την ενσωμάτωση της ΑΤΑ στη βασική σύνταξη των μελών της.
     14) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Ένωση Εμπόρων Κρέατος και Ζώντων Ζώων Αγοράς Θεσσαλονίκης ζητεί τη μείωση της τιμής των ενοικίων των καταστημάτων της νέας κρεαταγοράς Θεσσαλονίκης.
     15) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύλλογος Πολυτέκνων Λάρισας και Περιχώρων ζητεί να ανακληθεί η 290352/02 Υ.Α. του Υπουργού Γεωργίας η σχετική με τον καθορισμό των κριτηρίων επιλεξιμότητας δικαιούχων δωρεάν διανομής τροφίμων παρέμβασης της Ε.Ε.
     16) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής ζητεί να απαγορευθεί η αγκυροβολία πλοίων στη θαλάσσια περιοχή Πάχης Μεγάρων.
     17) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Ομάδα Βιοκαλλιεργητών Έδεσσας ζητεί την ικανοποίηση αιτήματος όσον αφορά στις προϋποθέσεις λειτουργίας του Συνεταιρισμού Βιοκαλλιεργητών.
     18) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Ομάδα Βιοκαλλιεργητών Έδεσσας διαμαρτύρεται για την διακοπή της καταβολής των επιδοτήσεων στα μέλη της.
     19) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λασιθίου ζητεί την πρόσληψη υδρονομέων.
     20) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Δήμος Μουρεσίου Μαγνησίας διαμαρτύρεται για την επαναφορά στο καθεστώς της προαιρετικής ασφάλισης κατοίκων του Δήμου του στο ΤΕΒΕ.
     21) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Δήμος Μουρεσίου Νομού Μαγνησίας ζητεί τη δημιουργία πυροσβεστικού σταθμού στο Δήμο Μουρεσίου Μαγνησίας.
     22) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία πρώην υπάλληλοι του Υπ. Εσωτερικών, υπηρετούντες στη Νομαρχιακή Αυτοδιοίκηση Μαγνησίας ζητούν τη χορήγηση ειδικής πρόσθετης αμοιβής του ν. 307/02.
     23) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας ζητεί τη χορήγηση νοσηλείων Γ΄ θέσης στο Ίδρυμα Ειδικών Παίδων – Ατόμων «Άσπρες Πεταλούδες».
     24) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Σύλλογος Μισθωτών Παραλίας Σκιάθου ζητεί επίλυση του προβλήματος της αλλαγής του τρόπου μίσθωσης των ακτών στη Σκιάθο.
     25) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε δημοσίευμα εφημερίδας που αφορά πρόταση για συμμετοχή του Δημάρχου Λαμιέων στη Διοικούσα Επιτροπή του Πανεπιστημίου Στερεάς Ελλάδας.
     26) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Σωματείο Εργαζομένων στο Γενικό Νοσοκομείο Λαμίας διαμαρτύρεται για τις μετακινήσεις νοσηλευτικού προσωπικού.
     27) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Αγροτικός Συνεταιρισμός Εσπεριδοκαλλιεργητών Χίου ζητεί την άμεση ολοκλήρωση των εκτιμήσεων των ζημιών από τον ΕΛΓΑ που υπέστησαν οι καλλιέργειες της περιοχής του.
     28) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
     29) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Ομάδα Βιοκαλλιεργητών Έδεσσας ζητεί την επίλυση οικονομικών και λειτουργικών προβλημάτων των Βιοκαλλιεργητών Έδεσσας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1408/4-9-02 ερώτηση δόθηκε με το υπ’ αριθμ. 2618/25-9-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της με αριθμό 1408/4-9-2002 ερώτησης, που κατέθεσε ο Βουλευτής κ. Ι. Λαμπρόπουλος, σε ό,τι μας αφορά, σας γνωρίζουμε ότι οι δυσμενείς δείκτες των τροχαίων ατυχημάτων στη χώρα μας κατέστησαν άμεση, επιτακτική και έντονη την ανάγκη για την αντιμετώπιση του προβλήματος, η οποία δεν είναι απλή αλλά ούτε εύκολη υπόθεση, αφού το πρόβλημα είναι πολύπλοκο και πολυσύνθετο, συνιστάμενο από πολλές παραμέτρους που το επηρεάζουν, όπως ο χρήστης της οδού, το οδικό περιβάλλον, το σύστημα επιτήρησης και το όχημα, με κυρίαρχο το ρόλο αυτόν του οδηγού.
      Προκειμένου να αντιμετωπισθεί η μάστιγα των τροχαίων ατυχημάτων στη χώρα μας, με απόφαση του Πρωθυπουργού, συστάθηκε η Διϋπουργική Επιτροπή Οδικής Ασφάλειας, στην οποία εμπλέκονται έξι συνολικά Υπουργεία. Η εν λόγω Επιτροπή έκρινε ότι για την μακροπρόθεσμη αντιμετώπιση των προβλημάτων οδικής ασφάλειας είναι απαραίτητη η ανάπτυξη και εφαρμογή μιας ολοκληρωμένης πολιτικής οδικής ασφάλειας. Η πολιτική αυτή εντάσσεται σε έναν κεντρικό εθνικό σχεδιασμό, ο οποίος στη βάση του αντλεί στοιχεία από την επιτυχημένη εφαρμογή αντίστοιχων στρατηγικών προγραμμάτων άλλων ευρωπαϊκών κρατών, προσαρμοσμένων στα ελληνικά δεδομένα και τις μελέτες από πανεπιστημιακά ερευνητικά κέντρα και φορείς σχετικά με την ελληνική πραγματικότητα.
      Ο όλος συντονισμός στηρίζεται επίσης σε επιστημονικά στοιχεία και στην ανάλυση και αξιολόγηση όλων των παραμέτρων που δημιουργούν το πρόβλημα. Σχεδιάζεται συγκεκριμένη τακτική δράσης, η οποία παρακολουθείται και εφαρμόζεται από το διϋπουργικό όργανο, ενώ την αυτή πολιτική συνθέτουν οι επιμέρους ενέργειες που εντάσσονται στον κεντρικό σχεδιασμό και οι οποίες καταρτίζονται και υλοποιούνται από τον αντίστοιχο φορέα.
      Για την υλοποίηση της πολιτικής αυτής εφαρμόζεται πενταετές πρόγραμμα με την επωνυμία «Στρατηγικό σχέδιο για τη βελτίωση της οδικής ασφάλειας στην Ελλάδα 2001- 2005», το οποίο βασίζεται κυρίως σε επιστημονικά τεκμηριωμένο στρατηγικό σχέδιο που εκπονήθηκε από το Εθνικό Μετσόβειο Πολυτεχνείο. Το σχέδιο αυτό προβλέπει μείωση των νεκρών από τα οδικά ατυχήματα κατά 20% για την περίοδο 2001-2005 και 40% μέχρι το 2015, συγκριτικά με τον αριθμό των νεκρών του έτους 2000, ενώ παράλληλα προβλέπονται συγκεκριμένοι άξονες προτεραιότητας.
      Στα πλαίσια αυτά η δραστηριότητα των Υπηρεσιών μας, σύμφωνα με τις εντολές και οδηγίες που τους έχουν δοθεί, κατευθύνεται κυρίως στην πρόληψη και δευτερευόντως στην καταστολή και έχει προσαρμοσθεί ιδίως στην βεβαίωση των παραβάσεων εκείνων που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων, με βάση ειδικά προγράμματα που έχουν εκπονηθεί και εφαρμόζονται από τις Υπηρεσίες Τροχαίας. Παράλληλα, επειδή ο παράγοντας άνθρωπος ευθύνεται σε μεγάλο ποσοστό για την πρόκληση των τροχαίων ατυχημάτων και δεδομένου ότι η αστυνόμευση από μόνη της δεν είναι αρκετή να συνετίσει και να καταστήσει προσεκτικότερο τον Έλληνα οδηγό, από το Υπουργείο μας έχει δοθεί ιδιαίτερη έμφαση στον τομέα της ενημέρωσης και διαπαιδαγώγησης των πολιτών και κυρίως των μαθητών.
      Επίσης, οι αστυνομικές Υπηρεσίες, στις περιπτώσεις που εντοπίζουν φθορές, ελλείψεις, βλάβες και ατέλειες στο οδικό δίκτυο, ενημερώνουν άμεσα τις αρμόδιες, για τη αποκατάστασή τους και τη λήψη μέτρων αποτροπής των κινδύνων, Υπηρεσίες.
      Σε ό,τι αφορά τα αιτούμενα στοιχεία, σας πληροφορούμε ότι το έτος 2001 έλαβαν χώρα στην επικράτεια 19.654 τροχαία ατυχήματα με 1910 νεκρούς, 3.250 βαριά και 22.734 ελαφρά τραυματίες, στο οδικό δίκτυο του Νομού Μεσσηνίας έλαβαν χώρα 175 τροχαία ατυχήματα με 24 νεκρούς, 43 βαριά και 181 ελαφρά τραυματίες, ενώ στην εθνική οδό Τρίπολης – Καλαμάτας τα τροχαία ατυχήματα ανήλθαν σε 43 με 1 νεκρό, 9 βαριά και 75 ελαφρά τραυματίες.
      Τέλος, στις Υπηρεσίες μας, δόθηκαν πρόσθετες εντολές και οδηγίες προκειμένου να συνεχίσουν με αμείωτο ενδιαφέρον τις προσπάθειες, σε συνεργασία, πάντοτε, με το κοινωνικό σύνολο, τις συναρμόδιες Υπηρεσίες και τους λοιπούς φορείς, για την περαιτέρω μείωση των τροχαίων ατυχημάτων.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      2. Στην με αριθμό 1904/30-9-02 ερώτηση δόθηκε με το υπ’ αριθμ. 2657/25-10-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της με αριθμό 1904/30-9-2002 ερώτησης, που κατέθεσαν οι Βουλευτές κύριοι Τ. Τσιόγκας, Α. Σκυλλάκος και Ν. Γκατζής, σας γνωρίζουμε ότι η πρόταση της Ένωσης Υπαλλήλων Πυροσβεστικού Σώματος Θεσσαλίας, για εργασία του προσωπικού της Πυροσβεστικής Υπηρεσίας Ελασσόνας σε 24ωρες εναλλαγές (βάρδιες), δεν είναι δυνατό να ικανοποιηθεί, διότι, σύμφωνα με την εκτίμηση του Αρχηγείου του Πυροσβεστικού Σώματος, δεν συντρέχουν οι προϋποθέσεις εκείνες που θα δικαιολογούσαν την εφαρμογή του συγκεκριμένου ωραρίου, το οποίο εφαρμόζεται όταν η έδρα της Υπηρεσίας είναι εκτός αστικών κέντρων, όταν πρόκειται για Πυροσβεστικούς Σταθμούς πολιτικών ή πολεμικών αεροδρομίων ή η επιχειρησιακή ακτίνα δράσης της Υπηρεσίας επιβάλλει την 24ωρη εναλλαγή.
      Εξάλλου η καθιέρωση του ωραρίου αυτού θα δημιουργούσε προβλήματα στην ομαλή και εύρυθμη λειτουργία των Υπηρεσιών, όπως η αδυναμία ανεύρεσης και προσέλευσης των υπαλλήλων σε σύντομο χρονικό διάστημα στις περιπτώσεις εκτάκτων αναγκών και η μείωση της παραγωγικότητας του προσωπικού, λόγω των πολλών και συνεχόμενων ωρών απασχόλησης, σε συνδυασμό με την πιθανή αντιμετώπιση πολλών συμβάντων κατά τη διάρκεια ενός 24ώρου.
      Τέλος, για το θέμα της ενίσχυσης της Πυροσβεστικής Υπηρεσίας Ελασσόνας, με προσωπικό, σας πληροφορούμε ότι αυτή θα γίνει σταδιακά, τόσο στα πλαίσια των μελλοντικών προσλήψεων, με τους κατ’ έτος προκηρυσσόμενους διαγωνισμούς, όσο και από την υπηρετούσα δύναμη του Σώματος.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      3. Στην με αριθμό 1419/5-9-02 ερώτηση δόθηκε με το υπ’ αριθμ. 91304/25-9-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1419/5.9.2002, την οποία κατέθεσε ο Βουλευτής κ. Σταύρος Δήμας, σας πληροφορούμε ότι το ΥΠ.Ε.Π.Θ. έχει ήδη προωθήσει την απόφαση για τη χορήγηση της ειδικής αυτής παροχής στους εκκλησιαστικούς – λαϊκούς υπαλλήλους, ενώ μελετά σε συνεργασία με το Υπουργείο Οικονομικών τη δυνατότητα χορήγησής της και στον εφημεριακό κλήρο.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
     4. Στην με αριθμό 1532/12-9-02 ερώτηση δόθηκε με το υπ’ αριθμ. 2631/24-9-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1532/12-9-2002 που κατέθεσε ο Βουλευτής κ. Σ. Δήμας, σας γνωρίζουμε ότι οι αποδοχές των αστυνομικών ρυθμίζονται από τις διατάξεις, που αφορούν το ενιαίο μισθολόγιο του προσωπικού των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος. Από τις διατάξεις αυτές δεν προβλέπεται η χορήγηση επιδόματος ανθυγιεινής και επικίνδυνης εργασίας, αλλά στο ανωτέρω προσωπικό χορηγείται επίδομα ειδικής απασχόλησης, λόγω των ιδιαίτερων συνθηκών εργασίας του, παρέχεται δε σε αυτό αμοιβή για τη νυχτερινή εργασία, ενώ πρέπει να τονισθεί ότι η χορήγηση στους αστυνομικούς επιδομάτων, πέραν των προβλεπομένων, δεν είναι δυνατό να εξετασθεί έξω από του υφιστάμενο νομοθετικό πλαίσιο, αφού κάτι τέτοιο θα ανέτρεπε το ενιαίο μισθολόγιο και την εξομοίωση του προσωπικού που υπάγεται σε αυτό.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
     5. Στην με αριθμό 1418/5-9-02 ερώτηση δόθηκε με το υπ’ αριθμ. 2620/24-9-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1418/5-9-2002, που κατέθεσε ο Βουλευτής κ. Μ. Βαρβιτσιώτης, σε ό,τι μας αφορά, σας γνωρίζουμε ότι, για το Υπουργείο μας και τις Υπηρεσίας της Ελληνικής Αστυνομίας, η προστασία της πνευματικής ιδιοκτησίας και η καταπολέμηση της πειρατείας αποτελεί άμεση προτεραιότητα και προς την κατεύθυνση αυτή αποδίδεται ιδιαίτερη σημασία. Οι προσπάθειες των Υπηρεσιών μας, κυρίως τα τελευταία χρόνια, τόσο στον τομέα της δίωξης αυτής της μορφής της εγκληματικότητας, όσο και σε αυτόν της εκπαίδευσης και επιμόρφωσης του αστυνομικού προσωπικού στο αντικείμενο αυτό είναι συνεχείς, με σκοπό της κατοχύρωση της πνευματικής ιδιοκτησίας, το σεβασμό του έργου του δημιουργού και την προστασία των συμφερόντων του δημοσίου.
      Οι αστυνομικές Υπηρεσίες σύμφωνα με τις εγκύκλιες διαταγές και τις σχετικές γνωμοδοτήσεις, που έχουν εκδοθεί κατά καιρούς, εφαρμόζουν με αυστηρότητα τις διατάξεις του ν. 2121/1993 «Πνευματική ιδιοκτησία, συγγενικά δικαιώματα και πολιτιστικά θέματα», όπως συμπληρώθηκε με το ν. 2557/1997, σε βάρος των παραβατών, ημεδαπών και αλλοδαπών.
      Πέραν αυτών πρέπει να επισημαίνουμε ότι, για την πάταξη του εν λόγω φαινομένου, υπάρχει στενή συνεργασία των Υπηρεσιών μας με τα ην Ένωση Ελλήνων Παραγωγών Ηχογραφημάτων, με την οποία μάλιστα, τόσο κατά το παρελθόν, όσο και κατά το τρέχον έτος, διοργανώθηκαν, ανά τη χώρα, ημερίδες με θέμα την καταπολέμηση της πειρατείας και την προστασία των πνευματικών δικαιωμάτων. Επίσης, την 28 έως 30-11-2000 διοργανώθηκε στη χώρα μας διεθνές σεμινάριο για τα θέματα αυτά, το οποίο, εκτός από Έλληνες αστυνομικούς, παρακολούθησαν και εκπρόσωποι άλλων χωρών της Ευρωπαϊκής Ένωσης, εκπρόσωποι υπό ένταξη χωρών, καθώς και Βαλκανικών χωρών.
      Σε ό,τι αφορά τα αιτούμενα στοιχεία, σας πληροφορούμε ότι από τις αστυνομικές Υπηρεσίες, κατά το πρώτο οκτάμηνο του τρέχοντος έτους, βεβαιώθηκαν 930 παραβάσεις του ν. 2121/93 και κατασχέθηκαν 10.540 κασέτες ήχου – εικόνας, 421.414. CD’S, 503.623 εξώφυλλα CD’S, 19.543 CD-R 5.520 θήκες CD και 66 DVD. Διευκρινίζεται ότι, από τις ανωτέρω παραβάσεις, οι 10 περιπτώσεις αφορούσαν εργαστήρια και αποθήκες παραγωγής – διάθεσης κλεψίτυπων προϊόντων.
      Τέλος, για το θέμα της καταστροφής των κλεψίτυπων προϊόντων που κατάσχονται, πρέπει να επισημάνουμε ότι, σε κάθε περίπτωση, εφαρμόζονται οι σχετικές διατάξεις του ποινικού κώδικα (άρθρο 76) και του κώδικα ποινικής δικονομίας (άρθρα 266,267 και 373).
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
     6. Στην με αριθμό 1532/12-9-02 ερώτηση δόθηκε με το υπ’ αριθμ. 2/24-9-02 έγγραφο από τον Υφυπουργό Οικονομικών ακόλουθη απάντηση:
      «Σε απάντηση της ερώτησης με αριθμό 1532/12-9-02, που κατέθεσε στη Βουλή των Ελλήνων ο Βουλευτής κ. Σταύρος Δήμας, από πλευράς δικής μας αρμοδιότητας, σας πληροφορούμε τα εξής:
      1. Με τις διατάξεις του ν. 2448/96 «Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος» αντιμετωπίζονται, οι ειδικές συνθήκες εργασίας των στρατιωτικών και αντιστοίχων αυτών, με τη θέσπιση μηνιαίου επιδόματος ειδικής απασχόλησης, το οποίο είναι συνάρτηση του χώρου, των συνθηκών και του τρόπου απασχόλησης τους. Ακόμη με τις διατάξεις των νόμων 2592/98, 2702/99, 2768/99, 2873/00, 2838/00 και 3016/02, παρεσχέθησαν σημαντικές αυξήσεις στις αποδοχές των στελεχών των Ενόπλων Δυνάμεων και στους εξομοιούμενους με αυτά.
      Επιπλέον, από 1-1-2000 χορηγήθηκε στα μόνιμα στελέχη των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος επίδομα αυξημένης επιχειρησιακής ετοιμότητας μονάδων, ύψους 20.000 δραχμών κατά μήνα.
      2.Τέλος, το θέμα υγιεινής και ασφάλειας των εργαζομένων στο Δημόσιο, Ν.Π.Δ.Δ. και Ο.Τ.Α., είναι γενικότερο και θα  μελετηθεί από την Υπηρεσία μας μετά την έκδοση του σχετικού πορίσματος από την Επιτροπή που είχε συσταθεί κατ’ εξουσιοδότηση του άρθρου 30 του ν. 2768/99.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
     7. Στην με αριθμό 1534/12.9.02 ερώτηση δόθηκε με το υπ’ αριθμ. 148/23.9.02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 1534/12.9.02 που κατατέθηκε στη Βουλή από το Βουλευτή κ. Στ. Δήμα, σχετικά με τις δεσμεύσεις και αναγκαστικές απαλλοτριώσεις ιδιοκτησιών, σας πληροφορούμε τα εξής:
1. Με το άρθρο 17 του Συντάγματος 2001, εισάγονται νέες ρυθμίσεις στο θεσμό της αναγκαστικής απαλλοτρίωσης. Μεταξύ αυτών των ρυθμίσεων σημαντικός κανόνας που εισάγεται προκειμένου να επιτυγχάνεται και να διασφαλίζεται ταχύτερη συντέλεση της απαλλοτρίωσης, είναι η υποχρέωση της διοίκησης να αιτιολογεί ρητά, στην πράξη κήρυξης της απαλλοτρίωσης τη δυνατότητα κάλυψης της δαπάνης.
2. Ειδικότερα για τις απαλλοτριώσεις που κηρύσσονται από την έναρξη ισχύος του ν. 2882/2001 (6.05.2001) (ΦΕΚ 17/Α/2001) «Κώδικας αναγκαστικών απαλλοτριώσεων», έχουν πλέον ισχύ οι διατάξεις αυτού που εναρμονίζονται με την αναθεώρηση του Συντάγματος 2001, και επιχειρούν γενικότερα την επιτάχυνση της απαλλοτριωτικής διαδικασίας.
3. Σχετικά με τη δυνατότητα σύναψης δανείων των ΟΤΑ προκειμένου να εκπληρώνουν τις υποχρεώσεις τους από απαλλοτριώσεις, το ΥΠΕΧΩΔΕ δεν έχει αρμοδιότητα.
Η Υφυπουργός
Ρ. Ζήση»
     8. Στην με αριθμό 1572/13.9.02 ερώτηση δόθηκε με το υπ’ αριθμ. 95331/25.9.02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην Ερώτηση με αριθμό 1572/13.9.2002, την οποία κατέθεσε ο Βουλευτής κ. Παναγιώτης Αδρακτάς και αφορά στη χορήγηση κονδυλίων στα Α.Ε.Ι., σας γνωρίζουμε τα εξής:
    Για τα έτη 1999, -2000, 2001 και. 2002 έχουν εγγραφεί πιστώσεις στον Τακτικό Προϋπολογισμό του ΥΠ.Ε.Π.Θ. για την κάλυψη δαπανών μισθοδοσίας προσωπικού, διοίκησης, λειτουργικών εξόδων και φοιτητικής. μέριμνας των Ιδρυμάτων Τριτοβάθμιας Εκπαίδευσης (Πανεπιστήμια), ως εξής
    ΕΤΟΣ	ΠΟΣΟ(ΣΕ ΕΥΡΩ)
      Πανεπιστήμια
    1999 	504.532.649 
    2000	547.440.4 78
    2001							       594.728.322 
    2002							       617.377.700 
    Επίσης το Ετήσιο Πρόγραμμα Επενδύσεων (ΣΑΕ και ΣΑΜ 46), το οποίο εγκρίθηκε για τα Πανεπιστήμια ανέρχεται στο ύψος των 71.000.000 Ευρώ, όπως είχε σχεδιασθεί με τα Πανεπιστήμια για την ανάπτυξη των υποδομών τους.
    Συνεπώς καμία μείωση δεν έγινε στις πιστώσεις του Π .Δ. Ε. 2002, για τα Πανεπιστήμια.
    Ο Υπουργός
    ΠΕΤΡΟΣ ΕΥΘΥΜΙΟΥ»
    9. Στην με αριθμό 1662/18.9.02 ερώτηση δόθηκε με το υπ’ αριθμ. 570/23.9.02 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της ερώτησης με αριθμό 1662/18.9.02 που κατέθεσε ο Βουλευτής κ. Π. Κρητικός, θα ήθελα να σας γνωρίσω τα ακόλουθα:
      Ο αείμνηστος Παύλος Μπακογιάννης διηύθυνε το ελληνόφωνο πρόγραμμα της Deutsche Welle που απευθύνεται σε εκατοντάδες χιλιάδες Έλληνες της Γερμανίας και το οποίο, όχι μόνο δεν απειλείται με κατάργηση αλλά πρόκειται να αναβαθμισθεί. Συγκεκριμένα, πρόκειται να υπαχθεί προσεχώς στη Διεύθυνση Ευρώπης από τη Διεύθυνση Βαλκανικών Χωρών στην οποία ανήκε μέχρι σήμερα.
      Πρόβλημα υπήρχε για την ελληνόφωνη εκπομπή που μετεδίδετο στις περιοχές Βάδης-Βυρτεμβέργης και Ρηνανίας -Παλατινάτου. Εν τούτοις, κατόπιν συντονισμένων προσπαθειών των ομογενών μας. των Γενικών Προξένων μας στην Στουτγάρδη. την Κολωνία και το Μόναχο, του Πρέσβη μας στο Βερολίνο, του Γενικού Γραμματέα Απόδημου Ελληνισμού, υπό την καθοδήγηση της πολιτικής ηγεσίας του Υπουργείου Εξωτερικών, καταφέραμε, παρά τη σθεναρή αντίθεση της γερμανικής πλευράς η οποία είχε λάβει οριστική απόφαση κατάργησης της ελληνόφωνης εκπομπής από τις αρχές του 2003. να επανεξετασθεί το θέμα.
      Πράγματι, στις 17 τρέχοντος, σε συνεδρίαση των Γενικών Διευθυντών των τοπικών ραδιοφωνιών, ανακλήθηκε η απόφαση της κατάργησης της ελληνόφωνης εκπομπής και παραπέμφθηκε η εξέταση του θέματος σε επιτροπή ειδικών, η οποία και θα υποβάλλει νέες προτάσεις σε πανγερμανικό πλαίσιο. Οι προτάσεις αυτές θα εξετασθούν στην προσεχή συνάντηση των Διευθυντών Προγραμμάτων στις 24 και 25 προσεχούς Οκτωβρίου. Η απόφαση που θα λάβουν θα καταστεί οριστική στη συνάντηση των Γενικών Διευθυντών της γερμανικής ραδιοφωνίας στις 24 και 25 Νοεμβρίου.
      Προς τούτο και θα συνεχισθούν οι πιέσεις και τα διαβήματα, σε όλα τα 	επίπεδα, υπό την καθοδήγηση και εποπτεία του Υπουργείου Εξωτερικών και σε συνεργασία, πάντοτε, με το Υπουργείο Τύπου και ΜΜΕ, προκειμένου να συνεχισθεί η ελληνόφωνη εκπομπή.
      Ο Υφυπουργός
      ΙΩΑΝΝΗΣ ΜΑΓΚΡΙΩΤΗΣ»
     10. Στην με αριθμό 2815/14.11.02 ερώτηση δόθηκε με το υπ’ αριθμ. 132842/3.12.02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σχετικά με την με αριθμό 2815 κατατεθείσα στις 14/11/2002 στη Βουλή ερώτηση του Βουλευτή κ. Πολύζου, σημειώνουμε τα εξής:
     Τα στοιχεία στα οποία αναφέρεται η ερώτηση προέκυψαν από μελέτη του Πανεπιστημίου Υale των ΗΠΑ σε 142 χώρες, στην οποία έχουν χρησιμοποιηθεί πολλά
     στοιχεία παλαιότερων ετών. Οι δύο δείκτες "Βιωσιμότητας" και "Επιδόσεων" υπολογίζονται με ειδικές μεθόδους που δεν είναι επιβεβαιωμένες και εκφράζονται επιφυλάξεις (και στην ίδια την έκθεση) ως προς την ακρίβεια του δείκτη, κυρίως για τις μικρές χώρες.
     Επίσης υπάρχουν επιφυλάξεις για τη χρησιμότητα ορισμένων συνολικών δεικτών, καθότι προκύπτουν αμφίβολα συγκριτικά αποτελέσματα (πχ. στο δείκτη για τη μείωση Αερίων Θερμοκηπίου η Ελλάδα είναι πιο κοντά στις ανεπτυγμένες χώρες, οι οποίες έχουν λόγω ανάπτυξης υψηλότερους δείκτες).
     Η συγκριτική αξιολόγηση των Χωρών στην έκθεση, γίνεται μόνο για τις Χώρες οι οποίες θεωρείται ότι διαθέτουν επαρκή και αξιόπιστα στοιχεία για τη συμμετοχή σε μία τέτοια διαδικασία. Ουσιαστικά πρόκειται για τις 23 πιο ανεπτυγμένες Χώρες του κόσμου, μεταξύ των οποίων περιλαμβάνεται και η Ελλάδα (έστω κι αν αξιολογείται ως τελευταία).
     Επίσης για τον δείκτη της Βιωσιμότητας, η Ελλάδα είναι μεν 6Οη αλλά έχει τιμή του δείκτη 50.9 με μέγιστο 73.9 και ελάχιστο 23.9, άρα είναι πολύ πιο κοντά στο υψηλότερο
     επίπεδο σε παγκόσμιο επίπεδο, ενώ χώρες όπως η Ιταλία, Αγγλία, Βέλγιο, Ιαπωνία κ.ά. έχουν χαμηλότερο δείκτη.
     Αλλά και η εξέταση των επί μέρους δεικτών, δείχνει ότι τα αποτελέσματα κυμαίνονται και ο μέσος όρος δεν αποτυπώνει την πραγματική κατάσταση.
     Ενδεικτικά αναφέρουμε ότι ως προς την Ατμοσφαιρική ρύπανση, η Ελλάδα εμφανίζεται μεν σε απόλυτες τιμές χαμηλά ως προς την τρέχουσα επίδοση (1998), αλλά εμφανίζει και υψηλό βαθμό βελτίωσης κατά το διάστημα 1990-1998 (12η στη σειρά κατάταξης).
     Ανάλογα ισχύουν και για άλλους τομείς του περιβάλλοντος, τα οποία διαπιστώνονται με 'πιο λεπτομερή εξέταση της μελέτης.
     Εξ άλλου, η κατηγοριοποίηση χωρών με βάση δείκτες που αφορούν στην επίδοση σε διάφορους τομείς, συμπεριλαμβανoμένoυ του περιβαλλοντικού, δεν μπορεί να λαμβάνεται υπόψη σαν απόλυτος παράγοντας χαρακτηρισμού. Από, κύρια διότι είναι ευρύτατο το σύνολο των διαθέσιμων δεικτών και οι μεθοδολογίες χρήσης και αξιολόγησής τους, με αποτέλεσμα να παράγουν κατά περίπτωση διαφορετικά αποτελέσματα.
     Σημειώνεται ότι ήδη για την Ευρωπαϊκή Ένωση, σε συνεργασία με τον Ευρωπαϊκό Οργανισμό Περιβάλλοντος, αναπτύσσεται ένα σύστημα αξιολόγησης περιβαλλοντικών επιδόσεων στη βάση συγκεκριμένων δεικτών, το οποίο θα αποτελέσει τη βάση για σχετική συζήτηση σε Ευρωπαϊκό και διεθνές επίπεδο.
     Γενικά η Ελλάδα συγκαταλέγεται μεταξύ των ανεπτυγμένων χωρών και ως τέτοια θα πρέπει να αξιολογείται.
     Η Υπουργός
     Β. ΠΑΠΑΝΔΡΕΟΥ»
     11. Στην με αριθμό 1522/12.9.02 ερώτηση δόθηκε με το υπ’ αριθμ. 366/23.10.02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην με αριθμό 1522/12-9-2002 ερώτηση που κατέθεσε στη Βουλή των Ελλήνων η Βουλευτής κ. Μ. Δαμανάκη, σας γνωρίζουμε τα εξής:
      Το θέμα της διατήρησης των δεδoμένων διακίνησης (traffιc data), σύμφωνα και με το άρθρο 15, παρ. 1 της Οδηγίας 2002/58/ΕI, απασχολεί την Ευρωπαϊκή Ένωση στα πλαίσια των συζητήσεων που διεξάγονται στα θεσμικά όργανά της με σκοπό την αντιμετώπιση του οργανωμένου εγκλήματος, στόχος άλλωστε που ανταποκρίνεται στην επιταγή της Συνθήκης του Άμστερνταμ για τη δημιουργία κοινού χώρου ελευθερίας, ασφάλειας και δικαιοσύνης.
      Η χώρα μας συμμετέχοντας ενεργά στα αρμόδια όργανα της Ε.Ε. εξετάζει και θα αντιμετωπίσει το εν λόγω θέμα με σεβασμό και ευαισθησία στην προστασία των ατομικών δικαιωμάτων, διατηρώντας την ισορροπία ανάμεσα στην προστασία των δεδομένων προσωπικού χαρακτήρα και στις ανάγκες των κατασταλτικών αρχών, σε θέματα πρόσβασης στα δεδομένα αυτά μέσα στο πλαίσιο της ποινικής έρευνας.
      Ο Υπουργός
      Φ. ΠΕΤΣΑΛΝΙΚΟΣ»
     12. Στην με αριθμό 1900/30.9.02 ερώτηση δόθηκε με το υπ’ αριθμ. 1528/21.10.02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην με αριθμό 1900/30-9-2092 ερώτηση που κατέθεσε στη Βουλή των Ελλήνων ο Βουλευτής κ. Βασίλης Μιχαλολιάκος, σχετικά με τα τέλη κυκλοφορίας των Ι.Χ. επιβατικών αυτοκινήτων έτους 2003 και την κλιμάκωση αυτών, σας γνωρίζουμε τα εξής:
      Η μικρή αύξηση των τελών κυκλοφορίας των επιβατικών Ι.Χ. αυτοκινήτων από το έτος 2003 υπαγορεύτηκε από το γεγονός ότι τα τέλη κυκλοφορίας των οχημάτων αυτών δεν είχαν αναπροσαρμοστεί την τελευταία πενταετία.
      Εξάλλου, η επιτυχημένη εφαρμογή του μέτρου της είσπραξης των τελών κυκλοφορίας με ειδικό σήμα, με βάση τις δυνατότητες που υπάρχουν σήμερα, απαιτεί, όπως διαπιστώθηκε, την συνέχιση εφαρμογής του ισχύοντος συστήματος, δηλαδή του μικρού αριθμού κλιμακίων.
      Βεβαίως, δικαιότερο θα ήταν ένα σύστημα, το οποίο θα διαφοροποιούσε τα τέλη κυκλοφορίας ανά μικρή μεταβολή του κυλινδρισμού. Τούτο, όμως, θα σήμαινε την καθιέρωση μεγάλου αριθμού κλιμακίων τελών κυκλοφορίας και οπωσδήποτε θα καθιστούσε, με βάση τις σημερινές δυνατότητες τόσο των Δημοσίων Οικονομικών Υπηρεσιών όσο και των Τραπεζών που μετέχουν στην είσπραξη των τελών κυκλοφορίας, μη εφαρμόσιμο το σύστημα της είσπραξης με ειδικό σήμα.
      Τα τέλη κυκλοφορίας, πάντως, κάθε κλιμακίου έχουν καθορισθεί σε τέτοιο ύψος, ώστε να μη δημιουργούν σε οποιαδήποτε περίπτωση σημαντική επιβάρυνση των κατόχων αυτοκινήτων, αν μάλιστα ληφθεί υπόψη η πορεία των τελών κυκλοφορίας την τελευταία δεκαετία.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
     13. Στην με αριθμό 1574/13-9-2002 ερώτηση δόθηκε με το υπ’ αριθμ. 340/24-10-2002 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην ερώτηση με αριθμό 1574/13-9-2002 που κατέθεσε ο Βουλευτής κ. Π. Αδρακτάς, για τα θέματα της αρμοδιότητάς μας, σας πληροφορούμε τα εξής:
     Για την εγκατάσταση και συντήρηση του πρασίνου των Ολυμπιακών Έργων αρμόδιο είναι το συνερωτώμενο ΥΠΕΧΩΔΕ και του αστικού πρασίνου οι Ο.Τ.Α.
     Το Υπουργείο Γεωργίας είναι στη διάθεση των παραπάνω αρχών για παροχή τεχνικών συμβουλών εάν τυχόν ζητηθούν.
     Ο Υφυπουργός
     Φ. ΧΑΤΖΗΜΙΧΑΛΗΣ»
     14. Στην με αριθμό 1352/3-9-2002 ερώτηση δόθηκε με το υπ’ αριθμ. 101771/24-10-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1352/3-9-2002 την οποία κατέθεσαν οι Βουλευτές κύριοι Δημ. Σιούφας, Π. Παυλόπουλος, Μ. Κεφαλογιάννης, Γ. Αλογοσκούφης, Ν. Νικολόπουλος, Αδάμ Ρεγκούζας, Γ. Καλαντζής, Ελευθ. Παπαγεωργόπουλος, Αν. Νεράντζης, Αν. Παπαληγούρας, Ν. Κατσαρός, Θεοφ. Δημοσχάκης, Κ. Καρράς, Μ. Κόλλια-Τσαρουχά, Μ. Παπαδόπουλος, Β. Πάππας, Αν. Σπηλιόπουλος, Σπ. Ταλιαδούρος, Β. Τσίπρας, Μ. Χαλκίδης, Αθ. Γιαννόπουλος, Π. Παναγιωτόπουλος, Θ. Κατσίκης, Ιωάν. Λαμπρόπουλος, Ελευθ. Παπανικολάου και Π. Τατούλης, σχετικά με τη χορήγηση του επιδόματος των 176 ευρώ στους κληρικούς, σας γνωρίζουμε ότι το ΥΠ.Ε.Π.Θ., έχει ήδη προωθήσει την απόφαση για τη χορήγηση της ειδικής αυτής παροχής στους εκκλησιαστικούς λαϊκούς υπαλλήλους, ενώ μελετά, σε συνεργασία με το Υπουργείο Οικονομικών, τη δυνατότητα χορήγησής της και στον εφημεριακό κλήρο.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     15. Στην με αριθμό 1407/4-9-2002 ερώτηση δόθηκε με το υπ’ αριθμ. 90310/25-9-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1407/4-9-2002 την οποία κατέθεσε στη Βουλή η Βουλευτής κ. Πόπη Φουντουκίδου και αφορά στο μάθημα των θρησκευτικών, σας γνωρίζουμε τα ακόλουθα:
     Η ελληνική εκπαίδευση λειτουργεί σήμερα με πλήρη προστασία της πνευματικής ελευθερίας, των δικαιωμάτων και της προσωπικότητας των μαθητών. Στο σημερινό ελληνικό σχολείο δεν υπάρχουν, ούτε μπορούν να αναπτυχθούν, ούτε είναι νοητές διακρίσεις με βάση την καταγωγή, το θρήσκευμα και τις ιδεολογικές ή πολιτικές πεποιθήσεις.
     Η εκπαίδευση λειτουργεί με βάση το Σύνταγμα και τους νόμους της Ελληνικής Δημοκρατικής Πολιτείας και δεν μπορεί, ούτε πρέπει να οργανώνεται με βάση μεμονωμένες, υποκειμενικές «κοσμοθεωρητικές αντιλήψεις» του οποιουδήποτε, έτσι ώστε σύμφωνα και με τη νομολογία του Συμβουλίου της Επικρατείας να χρειάζεται να προσδιοριστούν πολύ συγκεκριμένα οι όροι απαλλαγής από οποιοδήποτε μάθημα.
     Εν όψει των σημαντικών πραγματικών και νομικών ζητημάτων που τίθενται, το Υπουργείο Εθνικής Παιδείας και Θρησκευμάτων προτίθεται να απευθύνει συγκεκριμένα ερωτήματα προς την Αρχή και να ζητήσει διευκρινήσεις. Σε κάθε περίπτωση εφόσον εκκρεμούν παρόμοια θέματα, είναι προφανές ότι δεν τίθεται θέμα υλοποίησης της απόφασης αυτής.
     Πρέπει να τονιστεί ότι η απόφαση της Αρχής δεν αφορά ούτε άλλωστε θα μπορούσε να αφορά στη διδασκαλία του μαθήματος των θρησκευτικών όπου δεν πραγματοποιείται καμία μεταβολή.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     16. Στην με αριθμό 1953/24-10-2002 ερώτηση δόθηκε με το υπ’ αριθμ. 336/25-10-2002 έγγραφο από τον Υπουργό Γεωργίας η ακόλουθη απάντηση:
     «Απαντώντας στην ερώτηση με αριθμό 1953/24-10-2002 που κατέθεσε ο Βουλευτής κ. Γ. Γαρουφαλιάς, σας πληροφορούμε τα εξής:
     Από Δήμους των Νομών Λάρισας, Καρδίτσας και Μαγνησίας αναγγέλθηκαν στην Υπηρεσία μας ζημιές από χαλαζόπτωση σε συνδυασμό με υπερβολικές και άκαιρες βροχοπτώσεις της 29ης -9-2002.
     Ο ΕΛ.ΓΑ. επιλήφθηκε άμεσα και από τις επισημάνσεις που έγιναν από τους αρμόδιους γεωπόνους επόπτες του Υποκαταστήματος ΕΛΓΑ στη Λάρισα, διαπιστώθηκαν ζημιές κυρίως στις βαμβακαλλιέργειες. Το έργο των εξατομικευμένων εκτιμήσεων έχει ήδη ξεκινήσει από πολυμελές κλιμάκιο έμπειρων εκτιμητών του Οργανισμού και προβλέπεται να ολοκληρωθεί σύντομα.
     Όσον αφορά τις ζημιές που προξενήθηκαν σε πάγιο κεφάλαιο και αποθηκευμένα προϊόντα, που δεν καλύπτονται ασφαλιστικά από τον ΕΛΓΑ, οι αρμόδιοι γεωπόνοι επόπτες του Οργανισμού έχουν ήδη διενεργήσει επισημάνσεις και από τους ενδιαφερόμενους παραγωγούς έχουν υποβληθεί δηλώσεις ζημιάς.
     Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
     Τέλος, σχετικά με τις ζημιές που αναγγέλθηκαν στον ΕΛΓΑ από τα ακραία καιρικά φαινόμενα της περιόδου Δεκεμβρίου 2001 Ιανουαρίου 2002, σας γνωρίζουμε ότι έχει σχεδόν ολοκληρωθεί η καταβολή των αποζημιώσεων στους δικαιούχους.
     Σε περιπτώσεις εκτάκτων καιρικών φαινομένων, εξ αιτίας των οποίων ζημιώνονται οι γεωργοκτηνοτρόφοι πελάτες της ΑΤΕ, προβλέπονται πιστωτικές διευκολύνσεις (μετατόπιση λήξης δανείων χωρίς επιβάρυνση με τόκους ποινής επαναχορηγήσεις δανείων και ρυθμίσεις οφειλών, όπου κριθούν απαραίτητες) στα πλαίσια της 1620/89 Πράξης του Διοικητή της Τράπεζας Ελλάδος.
     Ο Υπουργός
     ΓΕΩΡΓΙΟΣ ΔΡΥΣ»
      17. Στην με αριθμό 1598/13-9-02 ερώτηση δόθηκε με το υπ’ αριθμ. 95336/25-9-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1598/13-9-02 την οποία κατέθεσε ο Βουλευτής κ. Γ. Καρασμάνης, και αφορά στην κάλυψη της δαπάνης για τη μεταφορά των μαθητών του Νομού Πέλλας, σας γνωρίζουμε τα ακόλουθα:
      Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 (ΦΕΚ 932/98 τ. Β΄) Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
      Με το Π.Δ. 161/2000 (ΦΕΚ 145 Α΄) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
      Σύμφωνα με τη διάταξη της παραγράφου 24 του άρθρου 2 του ν.  2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών μεταφοράς μαθητών.
      Για το τρέχον έτος το ποσό που έχει εγγραφεί είναι 45.000.000 ευρώ εκ των οποίων 2.400.000 ευρώ στην περιφέρεια Κεντρικής Μακεδονίας και έχει δοθεί το ποσοστό διάθεσης 100% της πίστωσης αυτής.
      Πρόσφατα, με την αριθμ. 2/47552/17-9-02 απόφαση το Γ.Λ.Κ. διέθεσε ποσό 7.300.000 ευρώ στις Περιφέρειες όλης της χώρας, εκ των οποίων 1.050.000 ευρώ στην περιφέρεια Κεντρικής Μακεδονίας, για να αντιμετωπισθούν οι δαπάνες για τη μεταφορά των μαθητών.
      Τέλος σας γνωρίζουμε ότι το ΥΠΕΠΘ βρίσκεται σε επικοινωνία με το Γ.Λ.Κ. για την αντιμετώπιση του προβλήματος.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
     18. Στην με αριθμό 1632/17-9-2002 ερώτηση δόθηκε με το υπ’ αριθμ. 102343/23-10-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην ερώτηση με αριθμό 1632/17-9-2002 που κατατέθηκε στη Βουλή από το Βουλευτή κ. Γ. Καρασμάνη, σας γνωρίζουμε τα εξής:
     Μετά τη δημοσίευση του ν. 2218/94 και των Οργανισμών των Ν. Αυτοδιοικήσεων καταργήθηκαν όλες οι κενές θέσεις των Δ/νσεων Υγείας και Πρόνοιας των Περιφερειακών Υπηρεσιών του Υπουργείου μας.
     Η αρμοδιότητα για την προκήρυξη και τη στελέχωση των κενών θέσεων μεταβιβάστηκε στις Νομ. Αυτοδιοικήσεις, οι οποίες πρέπει να ζητούν την προκήρυξη των θέσεων αυτών από το εποπτεύον αυτές Υπουργείο Εσωτερικών, Δημ. Διοίκησης και Αποκέντρωσης, προς το οποίο και κοινοποιείται η εν λόγω ερώτηση.
     Με το ΔΥ1α/14861/24.7.2000 έγγραφό μας, προς το ΥΠΕΣΔΔΑ, η αρμόδια υπηρεσία του Υπουργείου μας, είχε επισημάνει την αναγκαιότητα κάλυψης των κενών θέσεων των Εποπτών Δημόσιας Υγείας, στις κατά τόπους Νομαρχιακές Αυτοδιοικήσεις.
     Ο Υφυπουργός
     Ε. ΝΑΣΙΩΚΑΣ»
     19. Στην με αριθμό 1325/2-9-02 ερώτηση δόθηκε με το υπ’ αριθμ. 748/25-9-02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 1325/2-9-2002 ερώτησης, που κατέθεσε στη Βουλή των Ελλήνων η Βουλευτής κ. Θεοδώρα Μπακογιάννη, με θέμα «Οι ανατιμήσεις των προϊόντων αποτέλεσμα και της γενικότερης καθυστέρησης τη οικονομίας» και κατά το μέρος που εμπίπτει στις αρμοδιότητές μας, σας γνωρίζουμε τα εξής:
      Όσον αφορά την υιοθέτηση κοινοτικών οδηγιών σας διαβιβάζουμε συνημμένα συνοπτικό πίνακα πρόσφατων εξελίξεων που αφορούν την προστασία.
      Του καταναλωτή κατά το πέρασμα στο ευρώ και
      Των οικονομικών συμφερόντων του καταναλωτή
      Από τον οποίο προκύπτει ότι η χώρα μας είναι πλήρως εναρμονισμένη προς τις σχετικές κοινοτικές διατάξεις με εξαίρεση την οδηγία 98/27/ΕΚ περί των αγωγών παραλείψεως στον τομέα της προστασίας των συμφερόντων των καταναλωτών. Σχέδιο Π.Δ. για την προσαρμογή της ελληνικής νομοθεσίας προς τις διατάξεις της εν λόγω οδηγίας έχει εγκριθεί από το ΣτΕ και ακολουθεί τη διαδικασία υπογραφής του από τα Υπουργεία Δικαιοσύνης, Οικονομίας και Οικονομικών και από τον Πρόεδρο της Δημοκρατίας.
      Η συνεχής ενίσχυση του νομοθετικού πλαισίου και των μέσων για την αποτελεσματική προστασία του καταναλωτή είναι βασική και σταθερή προτεραιότητα της Γ.Γ. Καταναλωτή του Υπουργείου Ανάπτυξης.
      Από το 1994 που ψηφίσθηκε ο νόμος 2251/94 για την προστασία των καταναλωτών μέχρι σήμερα έχει γίνει σοβαρή προσπάθεια με εμφανή αποτελέσματα στον τομέα αυτό, στην οποία έχουν συμβάλλει ουσιαστικά οι Ενώσεις των Καταναλωτών και οι Κοινωνικοί Εταίροι.
      Η βελτίωση των κανόνων της αγοράς για την ανάπτυξη του υγιούς ανταγωνισμού, και η πληρέστερη ενημέρωση του καταναλωτή, παράλληλα με την ενθάρρυνση των επιχειρήσεων σε πρακτικές έκφρασης της κοινωνικής τους ευθύνης, αποτελούν βασικές προϋποθέσεις ορθής λειτουργίας της αγοράς.
      Στόχος είναι να αναβαθμιστεί ο ρόλος του πολίτη – καταναλωτή και της καταναλωτικής του συμπεριφοράς ως καίριου παράγοντα για την συγκράτηση των τιμών, τη βελτίωση της ποιότητας των προϊόντων και υπηρεσιών.
      Η δημιουργία πρόσφατα του Δικτύου εξωδικαστικής επίλυσης διαφορών των καταναλωτών στις διασυνοριακές συναλλαγές, καθώς και η εναρμόνιση της νομοθεσίας μας για τις συλλογικές αγωγές παραλείψεως, ώστε να αναγνωριστεί η διασυνοριακή άσκησή τους από και προς τις χώρες της Ευρωπαϊκής Ένωσης, αποτελούν σαφή δείγματα πολιτικής προς όφελος του καταναλωτή σε ένα διεθνοποιημένο περιβάλλον.
      Στην ίδια κατεύθυνση αντιμετωπίζονται τα θέματα των εμπορικών πρακτικών πωλήσεων και της Ευρωπαϊκής Πράσινης Βίβλου για την προστασίας των καταναλωτών.
      Στόχος η κατοχύρωση μιας γενικής αρχής στις σχέσεις καταναλωτών – επιχειρήσεων που επιδιώκει τις θεμιτές εμπορικές πρακτικές στο πλαίσιο της αγοράς.
      Ιδιαίτερο βάρος αποδίδεται στην παρακολούθηση της εφαρμογής της νομοθεσίας, καθώς και στη νομολογία που διαμορφώνεται στα θέματα εξασφάλισης των οικονομικών συμφερόντων των καταναλωτών είτε άπτονται των γενικών όρων των συμβάσεων για χρηματο- οικονομικά προϊόντα (τραπεζικές και ασφαλιστικές συμβάσεις) είτε ειδικών συναλλαγών είτε των συμβάσεων χρονομεριστικής μίσθωσης.
      Η προσπάθεια για την προστασία των συμφερόντων των καταναλωτών περνά μέσα από την ενημέρωση και τη δημιουργία καταναλωτικής συνείδησης.
      Τον Ιούλιο συγκροτήθηκε και λειτουργεί με τη νέα του σύνθεση το Εθνικό Συμβούλιο Καταναλωτών σαν γνωμοδοτικό και συμβουλευτικό όργανο του Υπουργού Ανάπτυξης. Στο Εθνικό Συμβούλιο Καταναλωτών συμμετέχουν εκπρόσωποι των Καταναλωτικών Οργανώσεων, της Κεντρικής Ένωσης Επιμελητηρίων, της ΓΣΕΕ, της ΠΑΣΕΓΕΣ, της ΑΔΕΔΥ, του ΣΕΒ, της ΕΣΕΕ, της ΚΕΔΚΕ και της Διεύθυνσης Πολιτικής Καταναλωτή του Υπουργείου Ανάπτυξης.
      Στο πλαίσιο του Εθνικού Συμβουλίου του Καταναλωτή έχει ξεκινήσει ένας ευρύς διάλογος με όλους τους φορείς της Αγοράς και τις Καταναλωτικές Οργανώσεις για
      - την ενίσχυση του θεσμικού πλαισίου της προστασίας του Καταναλωτή
      - την ανάπτυξη και τη σύγχρονη οργάνωση του Καταναλωτικού Κινήματος στη χώρα μας
      - την αναβάθμιση και την ενίσχυση της λειτουργίας  και της αντιπροσωπευτικότητας του Εθνικού Συμβουλίου Καταναλωτή.
      Ιδιαίτερο βάρος αποδίδουμε στην ενημέρωση και την στήριξη των καταναλωτών για την άσκηση των δικαιωμάτων τους.
      Στο πλαίσιο αυτό εντάσσεται:
      - Το Τηλεφωνικό Κέντρο Εξυπηρέτησης Κοινού (Γραμμή επικοινωνίας 1720) το οποίο:
      - Ενημερώνει τους καταναλωτές για τα δικαιώματά τους
      - Δίνει τη δυνατότητα καταγγελίας για βλάβες από ελαττωματικά προϊόντα, ακαταλληλότητα ή νοθεία προϊόντων, παραπλανητικές διαφημίσεις και καταχρηστικούς όρους συναλλαγών.
      - Η Ιστοσελίδα στο Διαδίκυτο (http://www.efpolis.gr).
      - Οι Επιτροπές Φιλικού Διακανονισμού στις Νομαρχίες.
      - Το Ευρωπαϊκό Δίκτυο για την εξω- δικαστική επίλυση διαφορών καταναλωτών σε διασυνοριακές εμπορικές συναλλαγές (European Extra –Judicial Network), το οποίο χειρίζεται οποιαδήποτε διαφορά σε διασυνοριακές συναλλαγές στην Ευρωπαϊκή Ένωση ανάμεσα σε καταναλωτές και επιχειρήσεις για αγαθά και υπηρεσίες μέσω ενός δικτύου Εθνικών Κέντρων Πληροφόρησης.
      Στην χώρα μας έχει ορισθεί και έχει ξεκινήσει να λειτουργεί ως Εθνικό Κέντρο Πληροφόρησης η Διεύθυνση Προστασίας Καταναλωτή του Υπουργείου Ανάπτυξης.
      Τέλος θεωρούμε ότι η ενίσχυση της λειτουργίας της Επιτροπής Ανταγωνισμού αποτελεί ένα εκ των μέτρων που συμβάλλουν στην ενίσχυση του ανταγωνισμού στην αγορά. Στο πλαίσιο αυτό, προωθείται στη Βουλή τροποποίηση του νόμου 703/77.
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      20. Στην με αριθμό 1359/3.9.02 ερώτηση δόθηκε με το υπ’ αριθμ. 3702/18.9.02 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην με αριθμό 1359/3.9.2002 ερώτηση του Βουλευτή κ. Στέφανου Μάνου, σας γνωρίζουμε τα εξής:
      1. Σύμφωνα με τις διατάξεις των άρθρων 1 και 2 του ν. 2946/2001 (ΦΕΚ 224 Α΄) «Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις», καθορίζονται αντίστοιχα οι κατηγορίες της υπαίθριας διαφήμισης και οι χώροι στους οποίους απαγορεύεται η υπαίθρια διαφήμιση. Βάσει του άρθρου 3 του ίδιου νόμου, οι οργανισμοί Τοπικής Αυτοδιοίκησης (Ο.Τ.Α.) πρώτου βαθμού, καθορίζουν με απόφασή τους, στα διοικητικά όριά τους, επαρκείς και πρόσφορους χώρους, στους οποίους και μόνο επιτρέπεται να τοποθετούνται ειδικά διαμορφωμένα πλαίσια για την προβολή υπαίθριας διαφήμισης.
      Στις διατάξεις της παρ.3 του άρθρου 9 του ν. 3023/25.6.2002 «Χρηματοδότηση των πολιτικών κομμάτων από το κράτος. Έσοδα και δαπάνες προβολή, δημοσιότητα και έλεγχος των οικονομικών των πολιτικών κομμάτων και των υποψηφίων Βουλευτών» (ΦΕΚ 146 Α΄) ορίζεται ότι, κατά την περίοδο …., των νομαρχιακών, δημοτικών και κοινοτικών εκλογών…., τα δημοτικά και κοινοτικά συμβούλια υποχρεούνται ….(30) ημέρες πριν από τη διεξαγωγή των εκλογών αυτών, να διαθέτουν …., στους συνδυασμούς υποψηφίων για την προεκλογική προβολή τους, όλους τους χώρους που καθορίστηκαν σύμφωνα με τις προαναφερόμενες διατάξεις του ν. 2946/2001.
      Για τον ειδικότερο καθορισμό του τρόπου χρήσης των χώρων αυτών στους συνδυασμούς των υποψηφίων, κατά την προεκλογική περίοδο εκδόθηκε η αριθμ. 30223/2002 (ΦΕΚ 1061 τ. Β΄) απόφαση του Υπουργείου Εσωτερικών, Δημόσιας Διοίκησης και Αποκέντρωσης, αντίγραφο της οποίας σας επισυνάπτουμε.
     Βάσει του άρθρου 97 του Π.Δ. 55/99 όπως ισχύει και της προαναφερόμενης απόφασης, συνοπτικά προβλέπεται ότι:
     - Η διάθεση των χώρων γίνεται «αναλογικά» και «επί ίσοις όροις» και δεν καταβάλλεται στον οικείο Ο.Τ.Α. τέλος διαφήμισης ή αποζημίωση χρήσης.
     - Απαγορεύεται στους συνδυασμούς υποψηφίων η ανάρτηση πανώ, αεροπανώ, η χρήση φεϊγ -βολάν και κάθε μορφής μέσων προβολής που ρυπαίνουν το περιβάλλον, όπως πλαστικές σημαίες και αυτοκόλλητα, χρωστικές ουσίες και άλλα. Επίσης απαγορεύεται στους υποψηφίους των συνδυασμών η ανάρτηση, επικόλληση και εν γένει χρήση αφισσών και φωτογραφιών για την προσωπική τους προβολή. Η ανάρτηση, επικόλληση και η εν γένει χρήση αφισσών επιτρέπεται μόνο. ...στους συνδυασμούς υποψηφίων.
     2. Κάθε προβολή προεκλογικού μηνύματος χωρίς την τήρηση των προδιαγραφών, προϋποθέσεων που προβλέπονται από τις κείμενες διατάξεις νόμων, διαταγμάτων και υπουργικών αποφάσεων, συνεπάγονται την επιβολή των νόμιμων κυρώσεων εις βάρος των παραβατών. Οι κυρώσεις αυτές καθώς και τα αρμόδια όργανα επιβολής των, ορίζονται στα άρθρα 8 και 10 του ν. 2946/2001, ενώ η διαδικασία αφαίρεσης των παράνομων υπαίθριων διαφημίσεων στο άρθρο 9 του ιδίου νόμου.
     Ο Υπουργός
     Κ. ΣΚΑΝΔΑΛΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      21. Στην με αριθμό 1905/30.9.02 ερώτηση δόθηκε με το υπ’ αριθμ. 1904/25.10.02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1905/30.9.02 που κατέθεσε στη Βουλή ο Βουλευτής κ. Άρης Σπηλιωτόπουλος σχετικά με την κατασκευή του ΤΡΑΜ της Αθήνας, και σύμφωνα με το αριθμ. 1489/7.10.02 έγγραφο της ΤΡΑΜ Α.Ε., σας πληροφορούμε τα παρακάτω:
      1. Το ΤΡΑΜ της Αθήνας κατασκευάζεται με βάση μελέτες και προδιαγραφές, που συντάχθηκαν με τη σύμπραξη μελετητικών οίκων του εξωτερικού, διεθνούς κύρους και αναγνώρισης, με εκτεταμένη εμπειρία στην ανάπτυξη συστημάτων τροχιοδρόμων σε άλλες πόλεις του εξωτερικού.
      2. Ειδικά, για την περιοχή της Πύλης το Αδριανού, μια σειρά μελετών και Ανεξάρτητων Τεχνικών Αξιολογήσεων, στις οποίες έλαβαν μέρος και παγκόσμιας αναγνώρισης ξένοι εμπειρογνώμονες, κατέδειξαν την αρτιότητα και πληρότητα των μελετών.
      Συγκεκριμένα:
      Εκπονήθηκε ειδική μελέτη θορύβου και δονήσεων από τα ειδικευμένα γραφεία ΕΤ και Τ-SerdB, η οποία εγκρίθηκε από τις αρμόδιες υπηρεσίες του Υ.ΠΕ.ΧΩ.Δ.Ε., και η οποία προέβλεψε την κατασκευή πλωτής πλάκας στο εν λόγω σημείο, που διασφάλιζε την πλήρη προστασία του μνημείου.
      Ανατέθηκε στο Εργαστήριο Αντισεισμικής Τεχνολογίας του Ε.Μ.Π. ερευνητικό έργο με αντικείμενο «Μετρήσεις δονήσεων κατά την εκτέλεση εκσκαφής στην περιοχή της Πύλης». Τα αποτελέσματα των μετρήσεων κατέγραψαν μεγέθη δονήσεων τρεις φορές μικρότερα από τα επιτρεπτά.
      Πραγματοποιήθηκε ανεξάρτητη αξιολόγηση από τον ειδικό σύμβουλο και συνεργάτη της STIB (Εταιρεία Δημ. Συγκοινωνιών της πόλης των Βρυξελών) Dr. Patrick Carels, ειδικό σε θέματα πλωτής πλάκας για συστήματα Τραμ. Η πραγματογνωμοσύνη κατέδειξε την αποτελεσματικότητα της πλωτής πλάκας.
      Πραγματοποιήθηκε ανεξάρτητη Τεχνική αξιολόγηση από τον καθηγητή D. Le Houedec (Πανεπιστήμιο Νάντης-Γαλλίας) ειδικό σε θέματα διάχυσης δονήσεων στο έδαφος, οποίος συμφώνησε απόλυτα με τα προβλεφθέντα συστήματα.
      Εκπονήθηκε ερευνητικό πρόγραμμα ολοκληρωμένης αξιολόγησης μελετών και μέτρων αντιδονητικής προστασίας της Πύλης Αδριανού από την κατασκευή και λειτουργία του Τραμ της Αθήνας, από το Πανεπιστήμιο Θεσσαλίας (Πολυτεχνική Σχολή-Τμήμα Πολιτικών Μηχανικών-Συγκοινωνιακός Τομέας), το οποίο αφού συναξιολόγησε και την υπάρχουσα αντίστοιχη εμπειρία από τα έργα της ΑΤΤΙΚΟ ΜΕΤΡΟ (Καπνικαρέα Πλωτό Δάπεδο, Μουσείο Ακρόπολης κλπ.) αποδέχτηκε την αποτελεσματικότητα του σχεδιασμού. 
      3. Η απαγόρευση της όδευσης, από το τμήμα μήκους 150 μέτρων της Λεωφ. Αμαλίας που αποφασίσθηκε από το ΥΠΠΟ, το Σεπτέμβριο οφείλεται στην αξιολόγηση των εντοπισμένων αρχαίων ευρημάτων κατά τη φάση των προκαταρκτικών εργασιών και συγκεκριμένα κατά την εσκαφή τάφρου μήκους 150 περίπου μέτρων και βάθους 65 εκατοστών, ως σημαντικών.
      Μετά την αξιολόγηση των ευρημάτων, όπως γίνεται σε όλες τις περιπτώσεις εντοπισμού αρχαιοτήτων, από την αρμόδια αρχαιολογική υπηρεσία, ζητήθηκε από το ΥΠΠΟ και αποφασίστηκε η όδευση του Τραμ να γίνεται μέσω των οδών Αρδηττού και Βασ. Όλγας, για να παρακαμφθεί το προαναφερθέν τμήμα της Λ. Αμαλίας.
      Η αξία των εργασιών που έγιναν, στο τμήμα της πορείας που παρακάμπτεται, είναι της τάξεως των 200.000 Ευρώ.
      4. Η αξία των μελλοντικών εργασιών, για να παρακαμφθεί η Λ. Αμαλίας στην εν λόγω περιοχή (προσθήκη γραμμής μήκους 550 περίπου μέτρων στο όλο έργο), υπολογίζεται σε ποσό της τάξεως των 1,5 εκατ. Ευρώ.
      Ο Υπουργός
      ΧΡΙΣΤΟΣ ΒΕΡΕΛΗΣ»
     22. Στην με αριθμό 1949/2-10-2002 ερώτηση δόθηκε με το υπ’ αριθμ. 97844/23-10-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην ερώτηση με αριθμό 1949/2-10-2002 που κατατέθηκε στη Βουλή από το Βουλευτή κ. Κ. Καρρά, αναφορικά με την πλήρωση των κενών θέσεων κοινωνικών λειτουργών στο Ν. Σερρών, σας πληροφορούμε τα εξής:
     Μετά τη δημοσίευση του ν. 2218/94 και των Οργανισμών των Ν. Αυτοδιοικήσεων καταργήθηκαν όλες οι κενές θέσεις των Δ/νσεων Υγείας και Πρόνοιας των Περιφερειακών Υπηρεσιών του Υπουργείου μας.
     Η αρμοδιότητα για την προκήρυξη και τη στελέχωση των κενών θέσεων μεταβιβάστηκε στις Νομ. Αυτοδιοικήσεις, οι οποίες πρέπει να ζητούν την προκήρυξη των θέσεων αυτών από το εποπτεύον αυτές Υπουργείο Εσωτερικών, Δημ. Διοίκησης και Αποκέντρωσης, προς το οποίο και κοινοποιείται η εν λόγω ερώτηση.
     Ο Υφυπουργός
     Ε. ΝΑΣΙΩΚΑΣ»
      23. Στην με αριθμό 1619/17-9-02 ερώτηση δόθηκε με το υπ’ αριθμ. 96622/25-9-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1619/17-9-02 την οποία κατέθεσε ο Βουλευτής κ. Ιορδάνης Τζαμτζής, και αφορά στην κάλυψη της δαπάνης για τη μεταφορά των μαθητών του Νομού Πέλλας, σας γνωρίζουμε τα ακόλουθα:
      Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 (ΦΕΚ 932/98 τ. Β΄) Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
      Με το Π.Δ. 161/2000 (ΦΕΚ 145 Α΄) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
      Σύμφωνα με τη διάταξη της παραγράφου 24 του άρθρου 2 του ν.  2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών μεταφοράς μαθητών.
      Για το τρέχον έτος το ποσό που έχει εγγραφεί είναι 45.000.000 ευρώ εκ των οποίων 2.400.000 ευρώ στην περιφέρεια Κεντρικής Μακεδονίας και έχει δοθεί το ποσοστό διάθεσης 100% τη πίστωσης αυτής.
      Πρόσφατα, με την αριθμ. 2/47552/17-9-02 απόφαση το Γ.Λ.Κ. διέθεσε ποσό 7.300.000 ευρώ στις Περιφέρειες όλης της χώρας, εκ των οποίων 1.050.000 ευρώ στην περιφέρεια Κεντρικής Μακεδονίας, για να αντιμετωπισθούν οι δαπάνες για τη μεταφορά των μαθητών.
      Τέλος σας γνωρίζουμε ότι το ΥΠΕΠΘ βρίσκεται σε επικοινωνία με το Γ.Λ.Κ. για την αντιμετώπιση του προβλήματος.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
     24. Στην με αριθμό 1411/4-9-2002 ερώτηση δόθηκε με το υπ’ αριθμ. 90311/25-9-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1411/4-9-2002 την οποία κατέθεσαν στη Βουλή οι Βουλευτές κύριοι Π. Παναγιωτόπουλος, Η. Φωτιάδης, Ε. Χαϊτίδης, Π. Μελάς, Ελ. Παπανικολάου, Κ. Τσιπλάκης, Θ. Βασιλείου, Ι. Χωματάς, Αλ. Κοντός, Θ. Δημοσχάκης, Αν. Αγγελής, Γ. Γαρουφαλιάς, Α. Φλωρίνης και Ν. Μπέζας και αφορά στο μάθημα των θρησκευτικών, σας γνωρίζουμε τα ακόλουθα:
     Η ελληνική εκπαίδευση λειτουργεί σήμερα με πλήρη προστασία της πνευματικής ελευθερίας, των δικαιωμάτων και της προσωπικότητας των μαθητών. Στο σημερινό ελληνικό σχολείο δεν υπάρχουν, ούτε μπορούν να αναπτυχθούν, ούτε είναι νοητές διακρίσεις με βάση την καταγωγή, το θρήσκευμα και τις ιδεολογικές ή πολιτικές πεποιθήσεις.
     Η εκπαίδευση λειτουργεί με βάση το Σύνταγμα και τους νόμους της Ελληνικής Δημοκρατικής Πολιτείας και δεν μπορεί, ούτε πρέπει να οργανώνεται με βάση μεμονωμένες, υποκειμενικές «κοσμοθεωρητικές αντιλήψεις» του οποιουδήποτε, έτσι ώστε σύμφωνα και με τη νομολογία του Συμβουλίου της Επικρατείας να χρειάζεται να προσδιοριστούν πολύ συγκεκριμένα οι όροι απαλλαγής από οποιοδήποτε μάθημα.
     Εν όψει των σημαντικών πραγματικών και νομικών ζητημάτων που τίθενται, το Υπουργείο Εθνικής Παιδείας και Θρησκευμάτων προτίθεται να απευθύνει συγκεκριμένα ερωτήματα προς την Αρχή και να ζητήσει διευκρινήσεις. Σε κάθε περίπτωση εφόσον εκκρεμούν παρόμοια θέματα, είναι προφανές ότι δεν τίθεται θέμα υλοποίησης της απόφασης αυτής.
     Πρέπει να τονιστεί ότι η απόφαση της Αρχής δεν αφορά ούτε άλλωστε θα μπορούσε να αφορά στη διδασκαλία του μαθήματος των θρησκευτικών όπου δεν πραγματοποιείται καμία μεταβολή.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     25. Στην με αριθμό 1924/1-10-2002 ερώτηση δόθηκε με το υπ’ αριθμ. 329/25-10-2002 έγγραφο από τον Υπουργό Γεωργίας η ακόλουθη απάντηση:
     «Απαντώντας στην ερώτηση με αριθμό 1924/1-10-2002 που κατέθεσαν οι Βουλευτές κύριοι Τ. Τσιόγκας, Ν. Γκατζής και Α. Σκυλλάκος, σας πληροφορούμε τα εξής:
     Από Δήμους των Νομών Λάρισας, Καρδίτσας και Μαγνησίας αναγγέλθηκαν στον ΕΛΓΑ ζημιές από χαλαζόπτωση σε συνδυασμό με υπερβολικές και άκαιρες βροχοπτώσεις της 29ης -9-2002.
     Ο ΕΛ.ΓΑ. επιλήφθηκε άμεσα και από τις επισημάνσεις που έγιναν από τους αρμόδιους γεωπόνους επόπτες του Υποκαταστήματος ΕΛΓΑ στη Λάρισα, διαπιστώθηκαν ζημιές κυρίως στις βαμβακαλλιέργειες. Το έργο των εξατομικευμένων εκτιμήσεων έχει ήδη ξεκινήσει από πολυμελές κλιμάκιο έμπειρων εκτιμητών του Οργανισμού μας και προβλέπεται να ολοκληρωθεί σύντομα.
     Όσον αφορά τις ζημιές που προξενήθηκαν σε πάγιο κεφάλαιο και αποθηκευμένα προϊόντα, που δεν καλύπτονται ασφαλιστικά από τον ΕΛΓΑ, οι αρμόδιοι γεωπόνοι επόπτες του Οργανισμού έχουν ήδη διενεργήσει επισημάνσεις και από τους ενδιαφερόμενους παραγωγούς έχουν υποβληθεί δηλώσεις ζημιάς.
     Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
     Σχετικά με τις ζημιές που αναγγέλθηκαν στον ΕΛΓΑ από τα ακραία καιρικά φαινόμενα της περιόδου Δεκεμβρίου 2001 Ιανουαρίου 2002, σας γνωρίζουμε ότι έχει σχεδόν ολοκληρωθεί η καταβολή των αποζημιώσεων στους δικαιούχους.
     Όσον αφορά το ποσοστό κάλυψης των ζημιών σημειώνουμε ότι σύμφωνα με το άρθρο 7 του Κανονισμού Ασφάλισης της Φυτικής Παραγωγής από τον ΕΛΓΑ, με την επιφύλαξη των διατάξεων των άρθρων 9 («Ειδική κάλυψη ζημιών από παγετό στα καρποφόρα δένδρα») και 11 («Ειδικές διατάξεις Ασφαλιστικής κάλυψης») του Κανονισμού αυτού, οι ζημιές από τα καλυπτόμενα ασφαλιστικά ζημιογόνα αίτια μέχρι ποσοστού 20% επί της συνολικής παραγωγής κάθε αγροτεμαχίου για κάθε είδος και ποικιλία καλλιέργειας δεν καλύπτεται και δεν αποζημιώνεται. Εάν η ζημιά υπερβαίνει το ποσοστό αυτό παρέχεται αποζημίωση ίση με ποσοστό 88% του πάνω από το 15% ποσοστό ζημιάς.
     Δηλαδή ο ΕΛΓΑ για ποσοστό ζημιάς 100% καταβάλλει αποζημίωση ίση με 74,8% της συνολικής ζημιάς (100-15=85%Χ0,88=74,8%).
     Σημειώνεται ότι ο συγκεκριμένος συντελεστής αποζημίωσης είναι από τους υψηλότερους που ισχύουν στα πλαίσια θεσμοθετημένων ασφαλιστικών παροχών διεθνώς.
     Ο Υπουργός
     ΓΕΩΡΓΙΟΣ ΔΡΥΣ»
     26. Στην με αριθμό 1527/12-9-2002 ερώτηση δόθηκε με το υπ’ αριθμ. 89836/25-10-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην ερώτηση με αριθμό 1527/12-9-2002 που κατατέθηκε στη Βουλή από το Βουλευτή κ. Θ. Νάκο, σχετικά με έλλειψη εποπτών υγείας στο Νομό Μαγνησίας, σας γνωρίζουμε τα παρακάτω:
     Μετά τη δημοσίευση του ν. 2218/94 και των Οργανισμών των Νομαρχιακών Αυτοδιοικήσεων καταργήθηκαν όλες οι κενές θέσεις των Δ/νσεων Υγείας και Πρόνοιας των Περιφερειακών Υπηρεσιών του Υπουργείου Υγείας και Πρόνοιας.
     Η αρμοδιότητα για την προκήρυξη και τη στελέχωση των κενών θέσεων μεταβιβάστηκε στις Νομαρχιακές Αυτοδιοικήσεις, οι οποίες πρέπει να ζητούν την προκήρυξη των θέσεων αυτών από το εποπτεύον αυτές Υπουργείο Εσωτερικών, Δημ. Διοίκησης και Αποκέντρωσης.
     Πέραν τούτου το Υπουργείο Υγείας και Πρόνοιας δεν έχει πλέον καμιά αρμοδιότητα παρέμβασης και αρμόδιο να απαντήσει στη Βουλή είναι το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης.
     Ο Υφυπουργός
     Ε. ΝΑΣΙΩΚΑΣ»
     27. Στην με αριθμό 1950/2-10-02 ερώτηση δόθηκε με το υπ΄ αριθμ. 4135/25-10-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην με αριθμό 1950/2002 ερώτηση, που κατατέθηκε στη Βουλή από το Βουλευτή κ. Γ. Γαρουφαλιά, για τα θιγόμενα σ΄ αυτή θέματα, σας πληροφορούμε τα εξής:
     Α. Τα μέτρα των πολιτικών του Υπουργείου μας για την αντιμετώπιση της ανεργίας και της φτώχειας αποτυπώνονται στα παρακάτω ΘΕΣΜΙΚΑ ΜΕΤΡΑ και ΔΡΑΣΕΙΣ που περιλαμβάνονται στο Εθνικό Δράσης και Απασχόλησης (ΕΣΔΑ) του έτους 2002.
     Θεσμικά μέτρα
     1. Η αναδιάρθρωση των Υπηρεσιών Απασχόλησης του ΟΑΕΔ, που πραγματοποιείται μετά την ψήφιση του ν. 2956/2001 (ΦΕΚ 258 Α).
     2. Η Ανάπτυξη των Κέντρων Προώθησης στην Απασχόληση (ΚΠΑ).
     3. Κίνητρο επανένταξης μακροχρόνια ανέργων στην αγορά εργασίας. 
     4. Η επιδότηση εργατικής εισφοράς.
     5. Μείωση εργοδοτικών εισφορών.
     Δράσεις
     Νέα μέτρα για την ενίσχυση της απασχόλησης των ευπαθών κοινωνικά ομάδων:
     1. Εξατομικευμένη προσέγγιση.
     2. Η συνεχής παροχή Υποστηρικτικών Υπηρεσιών.
     3. Η εφαρμογή του mainstreaming στα προγράμματα επαγγελματικής κατάρτισης για τις ευπαθείς κοινωνικές ομάδες του πληθυσμού.
     4. Ολοκληρωμένες παρεμβάσεις υπέρ ειδικών μειονεκτουσών ομάδων και υπέρ των ανέργων σε περιοχές ή τομείς υψηλής ανεργίας.
     5. Προκατάρτιση-προετοιμασία, για την εκμάθηση της ελληνικής γλώσσας, με στόχο τη διευκόλυνση ένταξης στα προγράμματα κατάρτισης του γενικού πληθυσμού ή και στη αγορά εργασίας.
     6. Επιχορήγηση της απασχόλησης των ευπαθών κοινωνικά ομάδων.
     7. Διευκόλυνση της πρόσβασης και της επιστροφής στην αγορά εργασίας.
8. Πρόσβαση για όλους σε ό, τι αφορά τη διαδικασία ίδρυσης μιας επιχείρησης. 
9. Ενίσχυση της κοινωνικής οικονομίας.
     10. Προώθηση της δια βίου μάθησης και των εργασιακών πρακτικών  ενσωμάτωσης
     11. Δράσεις που αφορούν τους μακροχρόνια ανέργους.
     12. Κέντρα Κοινωνικής Υποστήριξης και Κατάρτισης για άτομα με αναπηρίες.
     13. Ενθάρρυνση της επιχειρηματικότητας για τα άτομα με αναπηρίες, για την ανάπτυξη της αυτοαπασχόλησης των ατόμων με αναπηρίες με την ίδρυση νέων επιχειρήσεων.
     14. Κατάρτιση που σχετίζεται με την εκκίνηση της επιχειρηματικότητας νέων επιχειρηματιών που έχουν αναπηρίες.
     15. Συνδυασμός οικογενειακής και επαγγελματικής ζωής, με τη δημιουργία νέων και η χρηματοδότηση της λειτουργίας των ήδη υπαρχόντων Βρεφονηπιακών Σταθμών -Κέντρων Δημιουργικής Απασχόλησης Παιδιών.
     16. Προώθηση της συμμετοχής στην απασχόληση με την αξιοποίηση των νέων τεχνολογιών.
     Επίσης στα παραπάνω πλαίσια ο ΟΑΕΔ υλοποιεί κατ'έτος προγράμματα απασχόλησης, τα οποία αφορούν την επιχορήγηση επιχειρήσεων για την πρόσληψη νέων ανέργων Νέες Θέσεις Εργασίας (ΝΘΕ) και την οικονομική στήριξη ανέργων, προκειμένου να δημιουργήσουν τη δική τους επιχείρηση Νέοι Ελεύθεροι Επαγγελματίες (ΝΕΕ).
     Για το έτος 2002 υλοποιούνται τα προγράμματα για τις ΝΘΕ και τους ΝΕΕ.
     1. Το πρόγραμμα των Νέων Θέσεων Εργασίας, επιδοτεί τις επιχειρήσεις για την απασχόληση ανέργων με 14,70 EURO (5.000 δρχ.) την ημέρα για 12 μήνες με την υποχρέωση των επιχειρήσεων να απασχολήσουν τον άνεργο για 6 μήνες ακόμη χωρίς επιδότηση.
     Το πρόγραμμα αφορά 15.000 Νέες Θέσεις Εργασίας με προϋπολογισμό 66.030.000 EURO.
     Η υλοποίησή του αρχίζει μέσα στο Νοέμβριο και η διάρκειά του θα είναι μέχρι το Μάιο του 2004.
     Για τις 15.000 θέσεις οι επιχειρήσεις υπέβαλαν 27.000 αιτήσεις.
     2. Το πρόγραμμα για τους Νέους Ελεύθερους Επαγγελματίες χρηματοδοτεί ανέργους προκειμένου να ξεκινήσουν τη δική τους επιχείρηση με 7.400 EURO, που καταβάλλονται σε διάστημα σε 12 μήνες.
     Το πρόγραμμα προβλέπει την επιδότηση 6.500 ανέργων και ο προϋπολογισμός του είναι 48.100.000 EURO.
     Η υλοποίηση του προγράμματος αρχίζει μέσα στον Οκτώβριο και η διάρκειά του θα είναι μέχρι τον Οκτώβριο του 2003.
     Για τις 6.500 θέσεις κατετέθησαν 9.500 αιτήσεις από ανέργου ς που επιθυμούν να ενταχθούν στο πρόγραμμα.
     3. Στα προγράμματα του 2002 εφαρμόσαμε για πρώτη φορά σύστημα μοριοδότησης με το οποίο εντάσσονται οι επιχειρήσεις στο πρόγραμμα των Νέων Θέσεων Εργασίας και οι άνεργοι στο πρόγραμμα των Νέων Ελεύθερων Επαγγελματιών.
     Το σύστημα μοριοδότησης ενισχύει τη διαφάνεια των προγραμμάτων και δημιουργεί ευνοϊκότερες προϋποθέσεις για να διατηρηθούν οι θέσεις εργασίας που δημιουργούνται. Στο πρόγραμμα των Νέων Θέσεων Εργασίας προτεραιότητα ένταξης έχουν οι επιχειρήσεις που τα τρία τελευταία χρόνια έχουν αυξήσει το προσωπικό τους καθώς και οι επιχειρήσεις που συμμετέχοντας σε προηγούμενο πρόγραμμα διατήρησαν τις επιδοτούμενες θέσεις εργασίας και πέραν του εξαμήνου που είχαν την υποχρέωση να τις διατηρήσουν.
     Στο πρόγραμμα των Νέων Ελεύθερων Επαγγελματιών ενισχύονται κυρίως οι άνεργοι που είχαν προηγούμενη επαγγελματική εμπειρία στη δουλειά που θέλουν να δημιουργήσουν, εκείνοι που διαθέτουν τίτλο σπουδών σχετικό με τη νέα επιχείρηση και όσοι σκοπεύουν να δραστηριοποιηθούν στην μεταποίηση και τις τεχνολογίες επικοινωνιών και πληροφορικής.
     4. Τα προγράμματα επιδότησης της απασχόλησης για ευπαθείς κοινωνικές ομάδες για το έτος 2002 αφορούν 2.100 θέσεις για επιχορήγηση επιχειρήσεων προκειμένου να προσλάβουν άτομα από τις ευπαθείς κοινωνικές ομάδες και 700 θέσεις για Νέους Ελεύθερους Επαγγελματίες.
     Τα προγράμματα αυτά υλοποιούνται από το Μάιο του 2002 με συνολικό προϋπολογισμό 56.360.500 ευρώ και η διάρκειά τους είναι 4 χρόνια.
     Με βάση το νόμο 2643 για την απασχόληση ατόμων ειδικών κατηγοριών έχουν προκηρυχθεί μέχρι στιγμής 895 θέσεις για τον Ιδιωτικό Τομέα και 260 για το Δημόσιο Τομέα.
     Για το έτος 2003 προβλέπονται:
     Τα προγράμματα Νέων Θέσεων Εργασίας και Νέων Ελεύθερων Επαγγελματιών του 2003 θα αρχίσουν να υλοποιούνται τον Ιανουάριο του 2003. Το Διοικητικό Συμβούλιο του ΟΑΕΔ αποφάσισε, ήδη, για τα νέα προγράμματα, με στόχο να προκηρυχθούν περί τα τέλη του Οκτωβρίου. Αναλυτικότερα:
     1. Το πρόγραμμα των Νέων Θέσεων Εργασίας θα αφορά στην επιχορήγηση επιχειρήσεων για την απασχόληση 25.000 ανέργων με προϋπολογισμό 110.051.354 EURO.
     2. Το πρόγραμμα των Νέων Ελεύθερων Επαγγελματιών θα αφορά την επιχορήγηση 10.000 ανέργων για να ανοίξουν τη δική τους επιχείρηση με προϋπολογισμό 74.000.000 EURO.
     3. Τα προγράμματα του 2003 που θα αρχίσουν να υλοποιούνται τον Ιανουάριο θα υλοποιούνται μέχρι και τον Ιούνιο -Ιούλιο του 2004 και θα ισχύσουν τα ίδια συστήματα μοριοδοτήσεων με τα φετινά προγράμματα.
     Στα προγράμματα αυτά υπάρχουν ειδικές στοχεύσει ς σε ότι αφορά τους ανέργους που παίρνουν μέρος, και οι στοχεύσει ς αυτές είναι: 60% των δικαιούχων πρέπει να είναι γυναίκες, 50% πρέπει να είναι νέοι από 18 -25 ετών και το 67% του προγράμματος πρέπει να καλύπτεται από ανέργους που βρίσκονται στην ανεργία μέχρι 6 μήνες (πολιτική πρόληψης της ανεργίας).
     4. Το πρόγραμμα για το 2003 αφορά 2.000 θέσεις για επιχορήγηση επιχειρήσεων προκειμένου να προσλάβουν άτομα από τις ευπαθείς κοινωνικές ομάδες και 400 θέσεις για Νέους Ελεύθερους Επαγγελματίες.
     Το πρόγραμμα θα αρχίσει να υλοποιείται το Δεκέμβριο του 2002 και η διάρκειά του θα είναι 30 μήνες, για τις Νέες Θέσεις Εργασίας και 16 μήνες, για τους Νέους Ελεύθερους Επαγγελματίες.
   Ο συνολικός προϋπολογισμός του προγράμματος είναι 28.452.000 ευρώ.
   5. Το 2003 θα εφαρμόσουμε επίσης προγράμματα απασχόλησης με ειδικές κατευθύνσεις, που αφορούν στο περιβάλλον και τον πολιτισμό, για 8.000 ανέργους (Προγράμματα Νέων Θέσεων Εργασίας και Νέων Ελεύθερων Επαγγελματιών).
   6. Επίσης θα εκτελεστεί πρόγραμμα που απευθύνεται σε 3.000 γυναίκες, που ήδη έχουν ενταχθεί σε πρόγραμμα συμβουλευτικής υποστήριξης που έχει εφαρμοστεί με την ευθύνη του ΚΕΘΙ.
   Β. Ειδικότερα το Υπουργείο Εργασίας και Κοινωνικών Ασφαλίσεων
εφαρμόζει ειδικές πολιτικές.
    Με βάση τα χαρακτηριστικά της ανεργίας στη χώρα μας, μεγάλες κατηγορίες για τις οποίες πρέπει να ασκήσουμε ειδικές πολιτικές απασχόλησης είναι οι γυναίκες και οι νέοι 18 -30 ετών, κυρίως δε εκείνοι που αντιμετωπίζουν πρόβλημα να μπουν για πρώτη φορά στην αγορά εργασίας.
    Για το 2003, σχεδιάζονται τρία προγράμματα που αποτελούν ειδικές πολιτικές παρέμβασης, εκεί όπου παρατηρούνται τα μεγάλα προβλήματα της ανεργίας στη χώρα μας, ήτοι:
     1. Πρόγραμμα για την απασχόληση 5.000 γυναικών. Το πρόγραμμα θα αφορά άνεργες γυναίκες και θα περιλαμβάνει 3 μήνες για απόκτηση εργασιακής εμπειρίας στην επιχείρηση και στη συνέχεια επιχορήγηση του εργοδότη για την απασχόληση της άνεργης γυναίκας για 12 μήνες στην ίδια επιχείρηση με 5.000 δρχ. την ημέρα και την υποχρέωση του εργοδότη να διατηρήσει την απασχόληση για άλλους 6 μήνες.
     Ιδιαίτερη πριμοδότηση για την ένταξη στο πρόγραμμα θα υπάρξει για γυναίκες που έχουν από τρία παιδιά και πάνω καθώς και για γυναίκες μονογονεϊκών οικογενειών. Ο προϋπολογισμός του προγράμματος είναι 24.945.000 EURO (8,5 δισ. δρχ.).
     2. Πρόγραμμα για την απασχόληση 5.000 ανέργων νέων 18 -30 ετών, με ιδιαίτερη έμφαση στους νέους που δεν είχαν μέχρι σήμερα την ευκαιρία να μπουν στην αγορά εργασίας.
     Το πρόγραμμα θα περιλαμβάνει την επιχορήγηση των επιχειρήσεων με 5.000 δρχ. την ημέρα για 12 μήνες, προκειμένου να απασχολήσουν νέους αυτής της κατηγορίας, με την υποχρέωση των επιχειρήσεων να διατηρήσουν τη θέση εργασίας για 6 μήνες ακόμη μετά την λήξη της επιχορήγησης.
  Ο προϋπολογισμός του προγράμματος είναι 19.370.000 EURO (6,6 δισ. δρχ.).
  3. Πρόγραμμα για την απασχόληση 4.500 ανέργων ηλικίας 45-65 ετών.
  Επίσης εφαρμόζονται ειδικές πολιτικές στις περιπτώσεις επιχειρήσεων, που κλείνουν ή σε περιπτώσεις ομαδικών απολύσεων, ώστε να εφαρμόζεται στο εξής ειδική πολιτική επιχορήγησης επιχειρήσεων για να προσλαμβάνουν τις κατηγορίες αυτές των ανέργων, μέσα σε διάστημα το πολύ δώδεκα μηνών από την ημερομηνία της απόλυσής τους.
     Στην πολιτική αυτή θα εντάσσονται και ειδικές πολιτικές που εφαρμόζονται σήμερα
(π.χ. Softex, Ναυπηγοεπισκευαστική ζώνη, «Κρητικός», «Κατερίνα», Λιπάσματα κ.λ.π.). Συνεχίζεται η πολιτική επιχορήγησης των επιχειρήσεων για να προσλαμβάνουν ανέργους, που βρίσκονται πλησίον της συνταξιοδότησης.
     Γ. Επίσης υλοποιούνται Προγράμματα Ολοκληρωμένων Προγραμμάτων.
     Οι ολοκληρωμένες παρεμβάσεις είναι προγράμματα που υλοποιούνται σε ένα Νομό της χώρας, με υψηλό δείκτη ανεργίας. Είναι προγράμματα Νέων Θέσεων Εργασίας, Νέων Ελεύθερων Επαγγελματιών καθώς και προγράμματα κατάρτισης που εφαρμόζονται με ενισχυμένους όρους χρηματοδότησης.
     Δ. Τέλος, σας πληροφορούμε ότι, οι εργαζόμενοι σήμερα στα έργα και τις προετοιμασίες των Ολυμπιακών Αγώνων αποκτούν κατά τη διάρκεια της απασχόλησής τους, εμπειρία, η οποία θα αποτελέσει σημαντικό εφόδιο για την περαιτέρω απορρόφησή τους από την αγορά εργασίας μετά το πέρας των Ολυμπιακών Αγώνων. Άλλωστε η πραγματοποίηση των αγώνων στη χώρα μας αναμένεται να επηρεάσει θετικά τη γενικότερη οικονομική ανάπτυξη, γεγονός το οποίο θα συντελέσει και στην αύξηση των θέσεων απασχόλησης.
     Ο Υπουργός
     ΔΗΜΗΤΡΗΣ ΡΕΠΠΑΣ»
     28. Στην με αριθμό 1996/4-10-02 ερώτηση δόθηκε με το υπ΄ αριθμ. 1058/24-10-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην ερώτηση με αριθμό 1996/4-10-2002, που κατατέθηκε στη Βουλή από  το Βουλευτή κ. Π. Μαντούβαλο, σχετικά με την καθυστέρηση έκδοσης συνταξιοδοτικών αποφάσεων καθώς και τις ελλείψεις σε προσωπικό και μηχανοργάνωση των Ο.Γ.Α, Ι.Κ.Α. και Τ.Ε.Β.Ε., σας πληροφορούμε τα εξής:
     1. Σχετικά με το χρόνο έκδοσης συνταξιοδοτικών αποφάσεων από τον ΟΓΑ, σας γνωρίζουμε ότι στον Ο.Γ.Α. υποβάλλονται κάθε χρόνο περίπου 70.000-80.000 αιτήσεις συνταξιοδότησης (γήρατος, ανασφαλίστων υπερηλίκων, επιζώντων καθώς και αναπηρίας).
     Κατόπιν των ανωτέρω είναι λογικό, πάντα μέσα στα πλαίσια των δυνατοτήτων του Ο.Γ.Α. και από πλευράς δραστηριοτήτων που του έχουν ανατεθεί από την Πολιτεία (συντάξεις αναπηρίας, γήρατος, ανασφαλίστων, πολυτεκνικών επιδομάτων, ισόβιας σύνταξης, κλπ) και από πλευράς εμψύχου δυναμικού, να παρατηρείται κάποια καθυστέρηση στην απονομή των συντάξεων λαμβανομένου υπόψη και του γεγονότος ότι και για τη μηχανογραφική επεξεργασία των εκδιδομένων αποφάσεων απαιτείται σημαντικός χρόνος (1,5 μήνας από το Κ.Η.Υ.Κ.Υ.).
     Στις ομαλές περιπτώσεις που δεν κρίνεται απαραίτητη η προσκόμιση συμπληρωματικών στοιχείων, οι συνταξιοδοτικές υποθέσεις προωθούνται και διεκπεραιώνονται μέσα σε εύλογο διάστημα από την υποβολή της αίτησης.
     Στις περιπτώσεις συνταξιοδότησης λόγω αναπηρίας, επειδή για την έκδοση των συνταξιοδοτικών αποφάσεων ακολουθείται η προβλεπόμενη από τον Οργανισμό του φορέα απαραίτητη διαδικασία (εξέταση των ασφαλισμένων από Α/θμια ή και Β/θμια Υγειονομική Επιτροπή) απαιτείται χρονικό διάστημα 8 έως 12 μηνών.
     Για τις περιπτώσεις όμως των προσωρινά συνταξιοδοτούμενων ατόμων λόγω αναπηρίας από τον Ο.Γ.Α. του ν. 4575/66 (βασική σύνταξη), που συγχρόνως λαμβάνουν σύνταξη αναπηρίας και από τον κλάδο, σύμφωνα με τη διάταξη του άρθρου 9 του ν. 2747/99 καθορίσθηκε όπως η οριστικοποίηση της σύνταξης λόγω αναπηρίας του ν. 4575/66 να γίνεται με τον ίδιο τρόπο όπως αυτής του Κλάδου. Κύριας Ασφάλισης Αγροτών, με αποτέλεσμα να αποφεύγεται η επανειλημμένη χρονοβόρα διαδικασία των Υγειονομικών Επιτροπών και να συντομεύεται κατά πολύ ο χρόνος έκδοσής τους.
     Όσον αφορά τις περιπτώσεις συνταξιοδότησης με συνυπολογισμό διαδοχικού χρόνου ασφάλισης σε άλλους φορείς, ή χρόνου που έχει πραγματοποιηθεί σε χώρα της Ευρωπαϊκής Ένωσης, όπως είναι φυσικό παρατηρείται καθυστέρηση, λόγω της απαραίτητης αλληλογραφίας του Ο.Γ.Α. με τους άλλους φορείς.
     Οι χρόνοι διεκπεραίωσης των συνταξιοδοτικών υποθέσεων έχουν πράγματι αυξηθεί σε σχέση με το παρελθόν και αυτό οφείλεται στο γεγονός ότι μετά την ψήφιση του νόμου 2458/97 και την αλλαγή του συνταξιοδοτικού καθεστώτος του Ο.Γ.Α., οι συνταξιοδοτικές παροχές έχουν αυξηθεί (βασική, πρόσθετη, κύρια και διαδοχική ασφάλιση) και η επεξεργασία των συνταξιοδοτικών υποθέσεων απαιτεί πλέον περισσότερο χρόνο σε σχέση με το παρελθόν.
     Ειδικότερα, όσον αφορά την καθυστέρηση εφαρμογής των διατάξεων της διαδοχικής ασφάλισης στον Ο.Γ.Α., σας πληροφορούμε ότι προκειμένου να πραγματοποιηθεί ο ανακαθορισμός των συντάξεων και να δοθούν τα ποσά συμμετοχής των άλλων φορέων, η αρμοδία Υπηρεσία του Οργανισμού ζήτησε από το Κέντρο Ηλεκτρονικού Υπολογιστού Κοινωνικών Υπηρεσιών (Κ.Η.Υ.Κ.Υ.) την κατάρτιση σχετικού προγράμματος για την εκκαθάριση αυτής της κατηγορίας των συντάξεων.
     Μετά από πρόσφατες συνεννοήσεις των αρμοδίων υπηρεσιών του Ο.Γ.Α. με το ΚΗΥΚΥ αποφασίσθηκε ότι τα οφειλόμενα ποσά που αφορούν στη συμμετοχή των άλλων ασφαλιστικών φορέων, για τις περιπτώσεις που έχουν ήδη περιέλθει στον Ο.Γ.Α. οι σχετικές αποφάσεις ποσού συμμετοχής, θα καταβληθούν στο τέλος του τρέχοντος έτους.
     Παρά τις δυσκολίες αυτές, στόχος του Οργανισμού είναι η βελτίωση των παρεχομένων υπηρεσιών στους ασφαλισμένους του και για την πραγμάτωση αυτού προχώρησε στη λειτουργία των περιφερειακών υποκαταστημάτων Κρήτης (με έδρα το Ηράκλειο) και Κεντρικής Μακεδονίας (με έδρα τη Θεσσαλονίκη) από 1-8-2000 και 1-12001 αντίστοιχα.
     Στα παραπάνω υποκαταστήματα υποβάλλονται οι νέες αιτήσεις συνταξιοδότησης των ασφαλισμένων αγροτών των νομών που ανήκουν στις Περιφέρειες αυτές χωρίς να απαιτείται πλέον η παρέμβαση της Κεντρικής Διοίκησης, με αποτέλεσμα για την έκδοση των συντάξεων να απαιτείται για μεν το Υποκατάστημα Κρήτης διάστημα τριών (3) μηνών για δε το υποκατάστημα Κεντρικής Μακεδονίας πέντε (5) μηνών.
     Στις προθέσεις της Διοίκησης του Οργανισμού είναι σταδιακά να λειτουργήσουν και άλλα Περιφερειακά Υποκαταστήματα, μετά την πρόσληψη του νέου προσωπικού που έχει ήδη εγκριθεί για τον ΟΓΑ.
     Εξάλλου έχει εγκριθεί η πρόσληψη υπαλλήλων (βρίσκεται στο στάδιο της επιλογής των υποψηφίων από τον ΑΣΕΠ) μέρος των οποίων θα διατεθεί για την ενίσχυση των προαναφερθέντων υποκαταστημάτων καθώς και για τη λειτουργία των Περιφερειακών Υποκαταστημάτων Δυτικής Ελλάδας, Θεσσαλίας και Ανατολικής Μακεδονίας και Θράκης, που αποφάσισε το Δ.Σ. του Οργανισμού να λειτουργήσουν ευθύς μετά την πρόσληψη του προσωπικού.
     Μετά τη λειτουργία των ανωτέρω Υποκαταστημάτων θα εξυπηρετούνται συνολικά από τα 5 Υποκαταστήματα, το 65,5% του συνόλου των ασφαλισμένων του Οργανισμού και επομένως θα μειωθεί δραστικά ο χρόνος χορήγησης των πάσης φύσεως παροχών.
     2. Ο χρόνος που απαιτείται από το ΙΚΑ για την ολοκλήρωση των διαδικασιών απονομής σύνταξης, εξαρτάται από την πληρότητα του φακέλου του ασφαλισμένου και τις ιδιαιτερότητες που παρουσιάζει ο κάθε συνταξιοδοτικός φάκελος. Για παράδειγμα στην περίπτωση διαδοχικής ασφάλισης ή ασφάλισης στο εξωτερικό, ο χρόνος που απαιτείται για την έκδοση συνταξιοδοτικής απόφασης είναι μεγαλύτερος λόγω της ανάγκης αλληλογραφίας των ασφαλιστικών φορέων. Στις συνήθεις υποθέσεις που δεν υπάρχει συναρμοδιότητα άλλων φορέων, τα υποκαταστήματα του ΙΚΑ που είναι αρμόδια για την έκδοση των συνταξιοδοτικών αποφάσεων διεκπεραιώνουν τις αιτήσεις για συνταξιοδότηση κατ΄ απόλυτη σειρά προτεραιότητας και καταβάλλεται κάθε δυνατή προσπάθεια μείωσης του απαιτούμενου χρόνου έκδοσης των συνταξιοδοτικών αποφάσεων.
     Πάντως επειδή έχει παρατηρηθεί σε αρκετές περιπτώσεις καθυστέρηση στην έκδοση των συντάξεων πέραν της δίμηνης προθεσμίας που τίθεται από τα π.δ.258/83 και 392/85, το !ΚΑ στο πλαίσιο του προγράμματος «Ποιότητα για τον Πολίτη» επανεξέτασε τη διαδικασία απονομής των συντάξεων και με την υπ΄ αριθ. 79/25-9-2001 εγκύκλιό του έδωσε οδηγίες στα υποκαταστήματά του για την έκδοση προσωρινών αποφάσεων συνταξιοδότησης μέσα στην πιo πάνω προθεσμία, με χορήγηση του κατωτάτου ορίου σύνταξης, εφόσον βέβαια οι δικαιούχοι συγκεντρώνουν τις βασικές ελάχιστες προϋποθέσεις (ηλικία, ημέρες εργασίας) για τη θεμελίωση του συνταξιοδοτικού δικαιώματος και έχουν υποβάλει τα απαραίτητα δικαιολογητικά. Σημειωτέον, ότι τα ως άνω προεδρικά διατάγματα δεν αφορούν μόνο στο ΙΚΑ αλλά όλους τους ασφαλιστικούς οργανισμούς αρμοδιότητας Υπουργείου Εργασίας και Κοινωνικών Ασφαλίσεων.
     Στο ευρύτερο πλαίσιο ανασχεδιασμού και επιτάχυνσης της διαδικασίας απονομής των συντάξεων, το ΙΚΑ προχώρησε στην αναδιατύπωση των έντυπων αιτήσεων συνταξιοδότησης, ώστε να διευκολύνονται τόσο οι ασφαλισμένοι κατά τη συμπλήρωσή τους όσο και οι υπηρεσίες που τις επεξεργάζονται.
     Εξάλλου, η Διοίκηση του ΙΚΑ έχει δώσει οδηγίες στις ανωτέρω υπηρεσίες, ώστε η αλληλογραφία που εξυπηρετεί τη διαδικασία απονομής της σύνταξης να διεκπεραιώνεται κατά προτεραιότητα και ανεξάρτητα από την τρέχουσα εργασία, με τη χρήση κάθε πρόσφορου μέσου (π.χ. FΑΧ).
     Επιπλέον, η Διοίκηση του ΙΚΑ έκρινε αναγκαία τη χορήγηση κινήτρων απόδοσης στους υπαλλήλους που απασχολούνται στις υπηρεσίες που συνθέτουν την αλυσίδα απονομής της σύνταξης, με στόχο την ταχύτερη διεκπεραίωση των αιτήσεων συνταξιοδότησης και τον περιορισμό των εκκρεμοτήτων.
     Στα πλαίσια του προγράμματος εκσυγχρονισμού του Ιδρύματος και με την υλοποίηση του ΟΠΣ-ΙΚΑ, οι εργασίες για την εφαρμογή του οποίου έχουν ξεκινήσει και συνεχίζονται με εντατικό ρυθμό, περιλαμβάνονται δράσεις που οδηγούν σε συντόμευση των διαδικασιών έκδοσης των συνταξιοδοτικών αποφάσεων.
     3. Όσον αφορά την καθυστέρηση έκδοσης συνταξιοδοτικών αποφάσεων από το ΤΕΒΕ, σας γνωρίζουμε ότι ο Οργανισμός αντιμετωπίζει με ιδιαίτερη ευαισθησία τα θέματα που άπτονται της εξυπηρέτησης των ασφαλισμένων του.
     Κατόπιν της Δ.ΑΔΠ/Α1/24494/20-11-01 κοινής Υπουργικής Απόφασης των Υπουργών Εσωτερικών, Δημ. Διοίκησης και Αποκέντρωσης και Εργασίας και Κοιν. Ασφαλίσεων, η οποία αναφέρεται στην σύντμηση προθεσμιών διοικητικών ενεργειών επί συνταξιοδοτικών υποθέσεων Ασφ/νων του Ταμείου, με συγκεκριμένα μέτρα που έλαβε, ήτοι ενίσχυση της Δ/νσης Συν/ξεων με ανάλογο προσωπικό, Μηχανογραφικές Εφαρμογές, κλπ., επέτυχε να συντομεύσει την έκδοση συνταξιοδοτικών αποφάσεων (σχεδόν) στις προβλεπόμενες από την προαναφερόμενη απόφαση προθεσμίες.
     /
     Συγκεκριμένα για την έκδοση συνταξιοδοτικών αποφάσεων, απαιτείται ο ακόλουθος χρόνος κατά «περίπτωση».
     α) Απονομή σύνταξης με χρόνο μόνο στο ΤΕΒΕ με πλήρη δικαιολογητικά και ταμειακή ενημερότητα: 1-3 μήνες αναλόγως αν είναι γήρατος, θανάτου ή αναπηρίας που απαιτείται παραπομπή στις Υγειον. Επιτροπές.
     β) Απονομή σύνταξης με χρόνο μόνο στο ΤΕΒΕ με κεφαλαιοποιήσεις κατά την ασφαλιστική διαδρομή του ασφ/νου ή απώλεια ασφαλιστικού βιβλιαρίου 2-3 μήνες 
     γ) Απονομή σύνταξης με χρόνο μόνο στο ΤΕΒΕ με αίτημα αναγνώρισης Στρατ. Υπηρεσίας ή Εθν. Αντίσταση (χωρίς κεφαλαιοποιήσεις) 3-4 μήνες.
     δ) Απονομή σύνταξης με χρόνο μόνο στο ΤΕΒΕ με πολλές όμως αλλαγές της έδρας της επιχείρησης 3-4 μήνες.
     ε) Απονομή σύνταξης με χρόνο μόνο στο ΤΕΒΕ με κεφαλαιοποιήσεις αλλαγές επαγγ. έδρας, αιτήματα αναγνώρισης στρατού ή Εθν. Αντίστασης αναγνωρίσεις χρόνου, λόγω απωλείας ασφαλιστικών βιβλιαρίων 2-5 μήνες.
     Μεγαλύτεροι χρόνοι απαιτούνται στην έκδοση αποφάσεων στις περιπτώσεις διαδοχικής ασφάλισης, καθώς και με χρόνους ασφάλισης Ε.Ε. ή διακρατικών συμβάσεων, λόγω των περισσότερων του ενός, εμπλεκομένων ασφαλιστικών φορέων και συνακόλουθα χρονοβόρες διαδικασίες στην εξεύρεση του αρμόδιου φορέα με σχετική αλληλογραφία, συντονισμό, διατάξεων, κλπ.
     Πέραν αυτών, η σύσταση του νέου Οργανισμού (ΟΑΕΕ) στο χώρο των ελεύθερων επαγγελματιών, τον οποίο αποτελούν οι ασφαλιστικοί Οργανισμοί Τ.Ε.Β.Ε., Τ.Α.Ε. και Τ.Σ.Α. (Ν.2676/99) σκοπό έχει τη βελτίωση των παρεχομένων υπηρεσιών των παραπάνω Ταμείων και τη διασφάλιση των συμφερόντων ασφαλισμένων και συνταξιούχων.
     Προς τούτο με την έκδοση των προβλεπομένων Προεδρικών Διαταγμάτων του Κανονισμού παροχών και του Οργανισμού Λειτουργίας του Ο.Α.Ε.Ε., θα επέλθει σύντμηση του χρόνου έκδοσης των συνταξιοδοτικών αποφάσεων με θετικές επιπτώσεις στην άμεση και ουσιαστική εξυπηρέτηση των ενδιαφερομένων.
     4. Σχετικά με το θέμα της μηχανοργάνωσης των Ταμείων, σας γνωρίζουμε τα κάτωθι:
     Με στόχο την ποιοτική βελτίωση των παρεχομένων υπηρεσιών Κοινωνικής Ασφάλισης σε όλους τους πολίτες και την ταχύτερη εξυπηρέτησή τους στις κάθε είδους συναλλαγές τους με τους Φορείς Κοινωνικής Ασφάλισης, η Γ.Γ.Κ.Α. προωθεί και υποστηρίζει αναπτυξιακά έργα και έργα υποδομής στον Τομέα της Πληροφορικής και των Τηλεπικοινωνιών, τα οποία υλοποιούνται από την Γενική Γραμματεία, τους Φορείς Κοινωνικής Ασφάλισης και το Κ.Η.Υ.Κ.Υ. (Κέντρο Ηλεκτρονικού Υπολογιστή Κοινωνικών Υπηρεσιών).
     Στα πλαίσια των ανωτέρων στόχων η Γ.Γ.Κ.Α.:
     Α. Υλοποιεί ή πρόκειται άμεσα να υλοποιήσει έργα που καλύπτουν ολόκληρο το χώρο της Κοινωνικής Ασφάλισης, όπως:
     - το έργο «ΑΜΚΑ-ΕΜΑΕΣ» (Δημιουργία των Εθνικών γενικών Μητρώων όλων των Ασφαλισμένων, Συνταξιούχων και Εργοδοτών της Χώρας - Δίκτυο Κοινωνικής Ασφάλισης-καθιέρωση ενιαίου Αριθμού Μητρώου Κοινωνικής Ασφάλισης-έκδοση Κάρτας Κοινωνικής Ασφάλισης), το συντονισμό των Φορέων Κοινωνικής Ασφάλισης και του Δημοσίου (Υπουργείο Υγείας Πρόνοιας, Γεν. Επιτελεία Στρατού -Αεροπορίας Ναυτικού και Λιμενικού Σώματος) για την, μέσω τηλεματικής, επιτάχυνση των ανταλλαγών των στοιχείων που αφορούν διακινούμενους εργαζόμενους στα Κράτη Μέλη της Ε.Ε. (κοινοτικό πρόγραμμα TESS -Telematic for Social Security) 
     - την εγκατάσταση και λειτουργία μηχανογραφημένης εφαρμογής του Ενιαίου Κλαδικού Λογιστικού Σχεδίου για τους Ασφαλιστικούς Οργανισμούς (Π.Δ. 80/97) και 
     - το «Πρόγραμμα Κοινωνία της Πληροφορίας για την Κοινωνική Ασφάλιση» στα πλαίσια του Γ΄ Κ.Π.Σ. που αναφέρεται στην αναδιαμόρφωση και τον εκσυγχρονισμό του χώρου της Κοινωνικής Ασφάλισης με την εισαγωγή των Τεχνολογιών Πληροφορικής και Τηλεπικοινωνιών.
     Β.  Προωθεί και εγκρίνει αιτήματα των Φορέων Κοινωνικής Ασφάλισης και του Κ.Η.Υ.Κ.Υ. που αφορούν στην υλοποίηση και επέκταση Πληροφοριακών Συστημάτων, στην εκπόνηση μελετών αναδιοργάνωσης των υπηρεσιών των Ασφαλιστικών Φορέων με στόχο την υλοποίηση Ολοκληρωμένων Πληροφοριακών Συστημάτων (Ο.Π.Σ.) και στην ανάπτυξη-επέκταση των δικτυακών υποδομών. Ενδεικτικά αναφέρουμε:
     ~
     - Την υλοποίηση του Ο.Π.Σ. Ι.Κ.Α.:
     Σύμφωνα με το πνεύμα του Β΄ ΚΠΣ (Επιχειρησιακό Πρόγραμμα «ΚΛΕΙΣΘΕΝΗΣ»), το Ι.Κ.Α. προχώρησε βάση Στρατηγικού Σχεδίου (Master Plan) στην υλοποίηση Ολοκληρωμένου Πληροφοριακού Συστήματος (Ο.Π.Σ. Ι.Κ.Α.) που καλύπτει όλες τις λειτουργικές περιοχές, όπως ασφαλιστικές εισφορές, παροχές (συντάξεις, παροχές ασθένειας, κλπ.), μητρώο ασφαλισμένων και συνταξιούχων, οικονομική διαχείριση, υγεία (μόνο το διαχειριστικό τμήμα).
     Ο Σύμβουλος Διαχείρισης μαζί με το Ι.Κ.Α. διαχειρίζονται το όλο έργο και ελέγχουν τους αναδόχους των διαφόρων υποέργων ώστε αφενός να μην γίνονται υπερβάσεις χρονικές και οικονομικές και αφετέρου να εξασφαλίζεται η ποιότητα. Το Master Plan υλοποιήθηκε το 1993, το οποίο εντάχθηκε στο Β΄ ΚΠΣ τον 6/1996. Ο δε Σύμβουλος διαχείρισης προσελήφθη τον 12/1996 και τον 5/1999 υπεγράφη η σύμβαση μεταξύ Ι.Κ.Α. και του αναδόχου του Ο.Π.Σ. Ι.Κ.Α..
     - Μελέτες λειτουργικού ανασχεδιασμού ΙΚΑ:
     Α.) «Μελέτες βελτίωσης και λειτουργικού ανασχεδιασμού του τομέα κοινωνικής ασφάλισης ΙΚΑ» (ολοκληρώθηκαν στα πλαίσια του Β΄ ΚΠΣ), που αφορούν: 
     -Βελτίωση ισχύοντος νομοθετικού κανονιστικού πλαισίου (ασφαλιστικές εισφορές, παροχές)
     -Ενίσχυση διαδικασιών ελέγχου εργοδοτών
     -Αναμόρφωση οικονομικής λειτουργίας και διαχείρισης
     -Βελτίωση του εσωτερικού κανονισμού προμηθειών
     -Σχεδιασμός ολοκληρωμένου συστήματος προσωπικού
     -Λειτουργικός ανασχεδιασμός σε ειδικούς τομείς (όπως τρόπος επικοινωνίας ΙΚΑ εργοδότη -ασφαλισμένου).
     Β.) «Μελέτες βελτίωσης και Πληροφορικής του τομέα υγείας» (έχουν ολοκληρωθεί), που αφορούν:
     -Διαγνωστική μελέτη
     -Βασικό λειτουργικό ανασχεδιασμό
         -Προδιαγραφές Πληροφοριακού Συστήματος Υγείας
     Ανάπτυξη Πληροφοριακού Συστήματος Ι.Κ.Α. (Υλικού και Λογισμικού) για το Σύστημα Ζήτησης Ιατρικών Υπηρεσιών
     Υλοποίηση του έργου «Διαχείριση Συνταγών Φαρμακείου» του ΙΚΑ.
     Υλοποίηση του έργου «Παροχή υπηρεσιών σε ανθρώπινο δυναμικό, μέσα και υποδομές για την Πανελλαδική εφαρμογή των Αναλυτικών Περιοδικών Δηλώσεων» του ΙΚΑ.
     ~
     - Την υλοποίηση του Ο.Π.Σ. Ο.Γ.Α. :
     Σύμφωνα με το πνεύμα του Β΄ ΚΠΣ (Επιχειρησιακό Πρόγραμμα «ΚΛΕΙΣΘΕΝΗΣ»), ο Ο.Γ.Α. θα προχωρήσει άμεσα βάση Στρατηγικού Σχεδίου (Master Plan) στην πρόσληψη Μελετητή -Συμβούλου για την διαχείριση και τον συντονισμό της υλοποίησης του Ο.Π.Σ. και την υποστήριξη του προσωπικού του Ο.Γ.Α. και στην υλοποίηση Ολοκληρωμένου Πληροφοριακού Συστήματος (ΟΠΣ Ο.Γ.Α.) που καλύπτει όλες τις λειτουργικές περιοχές, όπως ασφαλιστικές εισφορές, παροχές (συντάξεις, παροχές ασθένειας, κλπ), μητρώο ασφαλισμένων και συνταξιούχων, οικονομική διαχείριση. Σημειώνεται επιπροσθέτως ότι έγινε Προμήθεια εξοπλισμού Πληροφορικής σύμφωνα με την εκπονηθείσα μελέτη για την υλοποίηση του Ολοκληρωμένου Πληροφοριακού Συστήματος του Ο.Γ.Α.
     - Επιλογή Μελετητή - Συμβούλου για την εκπόνηση μελέτης λειτουργικού, οργανωτικού σχεδιασμού και μηχανοργάνωσης του Ο.Α.Ε.Ε/Τ.Ε.Β.Ε.- Τ.Α.Ε. - Τ.Σ.Α. με στόχο την υλοποίηση του Ο.Π.Σ. Ο.Α.Ε.Ε..
     ~
     - Εκπονείται η μελέτη λειτουργικού, οργανωτικού σχεδιασμού μηχανοργάνωσης του Τ.Ε.Α.Δ.Υ. με στόχο την υλοποίηση του Ο.Π.Σ. Τ.Ε.Α.Δ.Υ.
     - Υλοποίηση Πληροφοριακού Συστήματος Τ .Ε.Α Υ .Ε.Κ., κ.λπ.
     Σημειώνουμε ότι, η Μηχανογράφηση των Ασφαλιστικών Ταμείων απαιτεί χρονοβόρες διαδικασίες (τροποποιήσεις νομοθεσίας, έκδοση Προεδρικών διαταγμάτων, δημιουργία κατάλληλων υποδομών σε ανθρώπινο δυναμικό και εξοπλισμό Πληροφορικής).
     5. Τέλος όσο αφορά το θέμα της κάλυψης των αναγκών σε προσωπικό των Ασφαλιστικών Οργανισμών, σας γνωρίζουμε τα εξής:
     α. Με την ΔΙΠΠ/Φ.ΕΓΚΡ.7/30/0ικ.868/12-1-2001 απόφαση της Επιτροπής του άρθρου 2 παρ. 1 της 55/1998 ΠΥΣ εγκρίθηκε η πλήρωση 62 θέσεων προσωπικού μηχανογράφησης, μηχανικών και αναλογιστών του Ι.Κ.Α., Ο.Α.Ε.Ε. (Τ.Ε.Β.Ε., Τ.Σ.Α., Τ.Α.Ε.) και Ο.Γ.Α. των οποίων έγινε η πρόσληψη μέσω Α.Σ.Ε.Π. και η όλη διαδικασία έχει ολοκληρωθεί.
     β. Με την ΔΙΠΠ/Φ.ΕΓΚΡ.7/88/0ικ.3296/9-2-2001 απόφαση της ως άνω Επιτροπής εγκρίθηκε η πλήρωση 556 θέσεων διαφόρων ειδικοτήτων των Ασφαλιστικών Οργανισμών, οι οποίοι δεν επιδοτούνται από τον Κρατικό Προϋπολογισμό.
     και
     Η διαδικασία πρόσληψης έγινε από τους ίδιους τους φορείς ύστερα από έγκριση .του Α.Σ.Ε.Π..
     γ. Με τη ΔΙΠΠ/Φ.ΕΓΚΡ.7/ οικ.I6445 /25-7-2001 απόφαση της ίδιας Επιτροπής εγκρίθηκε η πλήρωση θέσεων διαφόρων ειδικοτήτων 802 του Ι.Κ.Α., 20 του Τ.Ε.Β.Ε., 40 του Τ.Α.Ε., 32 του Τ.Σ.Α. και 84 του Ο.Γ.Α.. Η όλη διαδικασία πρόσληψης έγινε από το Α.Σ.Ε.Π. και βρίσκεται στο στάδιο της ολοκλήρωσης.
     Εξάλλου, λόγω των προβλημάτων που αντιμετωπίζει ιδιαίτερα ο Ο.Γ.Α. έχει δοθεί έγκριση για την πρόσληψη 61 ατόμων διαφόρων ειδικοτήτων με σχέση εργασίας ιδ. δικαίου ορισμένου χρόνου (8μήνης διάρκειας) και 90 ακόμη ατόμων με την ίδια σχέση εργασίας.
     Πέραν όλων αυτών, το Υπουργείο μας στον τριετή προγραμματισμό προσλήψεων που έχει υποβληθεί στο Υπουργείο Εσωτερικών, Δημόσιας Διοίκησης και Αποκέντρωσης έχει ζητήσει την έγκριση για την πλήρωση κενών οργανικών θέσεων όλων των Ασφαλιστικών Οργανισμών.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να μεταφέρω στο Σώμα και να παρακαλέσω να συμφωνήσετε την ομόφωνη πρόταση της Διάσκεψης των Προέδρων, η συνεδρίαση του κοινοβουλευτικού ελέγχου της Δευτέρας 7 Απριλίου 2003 να πραγματοποιηθεί την Τρίτη 8 Απριλίου 2003 και ώρα 18.00΄.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα συμφώνησε ομοφώνως.
     Επίσης, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 7 Απριλίου 2003 που, όπως προανέφερα, θα συζητηθούν την Τρίτη 8 Απριλίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130, παράγραφος 4 Κανονισμού Βουλής)
      1. Η με αριθμό 513/31-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Οικονομίας και Οικονομικών, σχετικώς με την κατάργηση εξαίρεσης της Εύβοιας από τα κίνητρα που καθορίζει ο αναπτυξιακός νόμος για τις ξενοδοχειακές επιχειρήσεις.
      2. Η με αριθμό 535/1-4-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Τσίπρα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την αποκατάσταση των ζημιών που υπέστη ο Νομός Ευρυτανίας από τις πρόσφατες θεομηνίες. 
      3. Η με αριθμό 531/1-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Εμπορικής Ναυτιλίας, σχετικώς με την επίλυση προβλημάτων που αντιμετωπίζουν οι εργαζόμενοι στη Ναυπηγοεπισκευαστική Ζώνη.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 Κανονισμού Βουλής)
      1. Η με αριθμό 518/31-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Υγείας και Πρόνοιας,  σχετικώς με τη στελέχωση του νέου Νοσοκομείου Πύργου.
      2. Η με αριθμό 533/1-4-2003 επίκαιρη ερώτηση του Βουλευτή της Νέας Δημοκρατίας κ. Αναστασίου Λιάσκου προς τον Υπουργό Υγείας και Πρόνοιας, σχετικώς με την καταβολή των δεδουλευμένων στους γιατρούς του Νομού Εύβοιας.
      Επαναλαμβάνω προς ενημέρωση των κυρίων συναδέλφων ότι οι επίκαιρες ερωτήσεις της Δευτέρας 7 Απριλίου 2003 θα συζητηθούν την Τρίτη 8 Απριλίου 2003.
     Επίσης, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 8 Απριλίου 2003.
     Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 Κανονισμού Βουλής)
     1. Η με αριθμό 3915/11-12-2002 Ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Γεωργίας, σχετικώς με την επανεξέταση από τις Ελληνικές Γεωργικές Ασφαλίσεις (ΕΛΓA) των ζημιών για «Αγιωργίτικο» ζώνης ονομασίας προέλευσης ανωτέρας ποιότητας, στο Δήμο Νεμέας. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 536/1-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Πρόνοιας, σχετικώς με τη στελέχωση του νέου Νοσοκομείου Χανίων κλπ.
     Η επίκαιρη ερώτηση του κυρίου συναδέλφου έχει ως εξής:
     «Όπως γνωρίζετε, από το Σεπτέμβρη του 2000 λειτουργεί το νέο Νοσοκομείο Χανίων, με μεταφορά όλων των τμημάτων και του προσωπικού του παλιού νοσοκομείου. Το μόνο νέο τμήμα που λειτούργησε, μέχρι και τώρα με δύο γιατρούς ΕΣΥ και δύο επικουρικούς είναι το νευροχειρουργικό, με τεράστια προσφορά στη δυτική Κρήτη. Τα προγραμματισμένα και εξαγγελθέντα νέα τμήματα (ογκολογικό, νεογνολογικό, τμήμα πυρηνικής ιατρικής κ. α.) δε λειτουργούν παρά την ύπαρξη του αναγκαίου εξοπλισμού -Γ΄ κάμερα- αγγειογράφος, μονάδα νεογνών είτε λόγω έλλειψης οργανικών θέσεων στον τροποποιηθέντα οργανισμό είτε λόγω γενικότερης έλλειψης προσωπικού η οποία επιτείνεται, λόγω μη αναπλήρωσης των κενούμενων θέσεων, λόγω συνταξιοδότησης και αδειών μητρότητας.
     Παρά τα αλλεπάλληλα αιτήματα της διοίκησης και τις φιλότιμες προσπάθειες διοίκησης και εργαζομένων και την κατανόηση του ΠΕΣΥΠ και την προώθηση των αιτημάτων του νοσοκομείου προς το Υπουργείο Υγείας, μία πτέρυγα σαράντα πέντε κλινών είναι κλειστή, πολλοί ασθενείς, πλην των νευροχειρουργικών, ανάμεσα στους οποίους και νεογνά, μετακινούνται στο Ηράκλειο ή και στην Αθήνα και τα ράντσα έκαναν την εμφάνισή τους δυστυχώς αυτήν την περίοδο στα παθολογικά τμήματα. Τελικό αποτέλεσμα να μην αξιοποιείται επ’ ωφελεία των ασθενών ένας υπερσύγχρονος κτιριακός και ιατροτεχνολογικός εξοπλισμός για τον οποίο η πολιτεία διέθεσε αρκετά δισεκατομμύρια.
     Μετά τα παραπάνω ερωτάσθε, κύριε Υπουργέ:
     Προτίθεσθε να προχωρήσετε στη μερική έστω τροποποίηση του οργανισμού δημιουργώντας τις άκρως απαραίτητες θέσεις ιατρικού και άλλου προσωπικού για τη λειτουργία των ως άνω τμημάτων;
     Θα ενεργοποιήσετε το νόμο περί αναπληρώσεων των κενουμένων θέσεων λόγω συνταξιοδότησης και αδειών μητρότητας και θα νομοθετήσετε άμεσα το θεσμό του επικουρικού νοσηλευτικού και άλλου προσωπικού κατ’ αντιστοιχία με το θεσμό του επικουρικού γιατρού, που θα λύσει πολλά από τα προαναφερθέντα προβλήματα που ταλανίζουν το υγειονομικό σύστημα πανελλαδικά;»
     Η Υφυπουργός Υγείας και Πρόνοιας, κ. Τσουρή, έχει το λόγο.
     ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
     Κατ’ αρχήν, θέλω να τονίσω ότι κατανοώ πλήρως και την ανησυχία και το ενδιαφέρον του κ. Σκουλάκη, σχετικά με την παροχή υπηρεσιών υγείας στην περιφέρεια και να δηλώσω ότι η αναβάθμισή τους είναι στις προτεραιότητες του Υπουργείου μας. 
     Σχετικά τώρα με το Νοσοκομείο Χανίων και τις ανάγκες του, θέλω να σας ενημερώσω για τα εξής:
     Πρώτον, σε δύο διαδοχικές προκηρύξεις του ΑΣΕΠ, τον Ιούνιο του 2001 και τον Φεβρουάριο του 2002, έχουν προκηρυχθεί συνολικά εκατόν εξήντα έξι θέσεις νοσηλευτικού και παραϊατρικού προσωπικού, διαφόρων κλάδων και ειδικοτήτων και το νοσοκομείο έχει προχωρήσει στη διαδικασία διορισμού των επιτυχόντων. Αντίστοιχα, για το έτος 2000, έχουν ζητηθεί από το ΑΣΕΠ οκτώ νέες θέσεις.
     Δεύτερον, προκειμένου να ενισχύσουμε ακόμα περισσότερο το προσωπικό, έχουμε ζητήσει από τον ΟΑΕΔ την έγκριση πενήντα πέντε θέσεων με σύμβαση διάρκειας δεκαοκτώ μηνών, από τις οποίες το 60% αφορά νοσηλευτικό προσωπικό.
     Παράλληλα με την πρότασή μας στο διετή προγραμματισμό 2002-2004, έχει συμπεριληφθεί η πρόσληψη χιλίων ατόμων πανελλαδικά με συμβάσεις ιδιωτικού δικαίου ενός έτους για αναπλήρωση εργαζομένων μητέρων και εξακοσίων προσλήψεων και για κάλυψη εποχικών αναγκών.
     Τρίτον, σε σχέση με το ιατρικό προσωπικό πρέπει να ενημερώσω ότι δεν έχει υποβληθεί προς το Υπουργείο μας αίτημα του ΠΕΣΥΠ, προκειμένου να υπάρξει αναμόρφωση του οργανισμού του νοσοκομείου. Στο βαθμό βέβαια που υποβληθεί ανάλογο αίτημα, είναι κάτι που ασφαλώς το Υπουργείο θα εξετάσει.
     Ωστόσο, πρέπει να αναφέρω ότι για τα τμήματα, που αναφέρετε στην ερώτηση, έχουν συσταθεί οι ακόλουθες θέσεις: ειδικότητα παιδιατρικής για μονάδα νεογνών, μία θέση επιμελητή Α΄ και μία θέση επιμελητή Β΄. Στην ειδικότητα παθολογικής ογκολογίας έχουν συστηθεί μία θέση διευθυντή και μία θέση επιμελητή Β΄, ενώ πρόσφατα συστάθηκαν και δύο θέσεις ειδικότητας νευροχειρουργικής.
     Τέλος, όσον αφορά στο πράγματι σοβαρό θέμα της νομοθετικής ρύθμισης για το επικουρικό προσωπικό πρέπει να ενημερώσω το Σώμα ότι προωθούμε τροπολογία για τη θεσμοθέτηση του επικουρικού προσωπικού, νοσηλευτικού, παραϊατρικού, τεχνικού και οδηγών αυτοκινήτων στα ΠΕΣΥΠ, προκειμένου να καλύπτονται άμεσες και επείγουσες ανάγκες. Η τροπολογία θα συμπεριληφθεί στο υπό κατάρτιση σχέδιο νόμου, το οποίο θα κατατεθεί στη Βουλή στο αμέσως προσεχές διάστημα. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σκουλάκης έχει το λόγο.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αντιλαμβάνεστε ότι με βαριά καρδιά έκανα αυτή την επίκαιρη ερώτηση και το λέω σε σας, γιατί επί δυόμισι χρόνια είχαμε την αγωνία πως θα τελειώσει αυτό το νοσοκομείο. Τέλειωσε αυτό το νοσοκομείο, άνοιξε και ήταν μεγάλη προσφορά για την περιοχή, η οποία όμως είναι δυσανάλογη με τις δυνατότητες που έχει αυτό το υπερσύγχρονο νοσοκομείο να παράσχει σύγχρονες υπηρεσίες στους Χανιώτες. 
     Επισκέφθηκα, κυρία Υφυπουργέ, το νοσοκομείο πριν από δεκαπέντε ημέρες για πρώτη φορά από τότε που άνοιξε, μίλησα πέντε ώρες με όλους τους εμπλεκόμενους, διοίκηση,  εργαζόμενους, νοσηλευτές, γιατρούς και διαπίστωσα ότι με λίγα πράγματα, με πολύ λίγα πράγματα μπορεί το νοσοκομείο να αποδώσει πολύ περισσότερα. Δεν είναι δυνατόν να υπάρχουν ράντζα σ’ αυτό το νοσοκομείο. Έψαξα και είδα ότι δεν μπορεί να μην υπάρχουν ράντζα, δεδομένου ότι οι ογκολογικοί ασθενείς φιλοξενούνται στις παθολογικές, γιατί δεν υπάρχει σε ανάπτυξη το ογκολογικό. Ένα 30% των ασθενών των παθολογικών είναι ογκολογικοί. Δεν λειτουργεί το νεογνολογικό. Δεν λειτουργεί η Γ΄ Κάμερα, δεν λειτουργεί ο αγγειογράφος. Όλα αυτά νομίζω ότι μπορούν να λυθούν με απλές κινήσεις. Χρειάζεται μια μερική τροποποίηση του οργανισμού.
     Κυρία Υφυπουργέ, πρέπει να σας εξομολογηθώ: Ο οργανισμός είχε υπογραφεί το 1998, δεν ολοκληρώθηκε η προώθησή του τότε με τις τρεις υπογραφές των Υπουργών, γύρισε πίσω στο Υπουργείο, πετσοκόφτηκε και σήμερα πληρώνει ο τόπος τη μη προώθηση του οργανισμού εκείνου. Είναι δυνατόν να μην μπορούμε να λειτουργήσουμε το νεογνολογικό, ενώ έχουμε τον εξοπλισμό; Το ογκολογικό τμήμα; Μα δεν κάναμε απλή μεταφορά του παλιού νοσοκομείου στο καινούργιο.
     Σας κάνω, λοιπόν, συγκεκριμένα ερωτήματα. Πρώτον, θα κάνετε μερική τροποποίηση του οργανισμού και αν ναι, σύμφωνα με την απάντησή σας που είναι προς τη θετική κατεύθυνση, λύνεται το πρόβλημα. Συστήστε τις άκρως απαραίτητες θέσεις, ώστε να λειτουργήσουν αυτά τα τμήματα.
     Δεύτερον, βρήκε είκοσι επτά κενές θέσεις, λόγω αδειών μητρότητας και λόγω κενών θέσεων, λόγω συνταξιοδότησης. Εκ του νόμου προβλέπεται η άμεση πλήρωσή τους. Να προχωρήσετε στην πλήρωση αυτών των θέσεων, να συγκρουστείτε, κύριε Υπουργέ, με το Υπουργείο Οικονομικών, δεν είναι κακό. Είναι τιμή στο Υπουργείο Υγείας να διεκδικεί από το Υπουργείο Οικονομικών και να συγκρούεται. Να διεκδικήσετε αυτές τις είκοσι επτά κενές θέσεις.
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. Κάτι ξέρετε εσείς από τις συγκρούσεις με το Υπουργείο Οικονομικών. Όλοι οι διατελέσαντες Υπουργοί Υγείας -το ξέρει και ο κ. Σιούφας που είναι εδώ-  κάτι ξέρουμε από συγκρούσεις με το Υπουργείο Οικονομικών.
     ΕΜΜΑΝΟΥΗΛ ΣΚΟΥΛΑΚΗΣ: Ξέρετε εσείς, κύριε Πρόεδρε, γιατί το λέω.
     Και το τελευταίο, κυρία Υφυπουργέ. Θεσμοθετήστε επειγόντως τον επικουρικό νοσηλευτή, παρασκευαστή και όλες τις ειδικότητες. Θα λύσει τεράστια προβλήματα, όπως έλυσε τεράστια προβλήματα ο θεσμός του επικουρικού γιατρού που ψηφίστηκε το 1989.
     ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο για να δευτερολογήσει.
     ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Τα προβλήματα που υπάρχουν στα νοσοκομεία μας και ειδικά όσον αφορά την κατάσταση αναμονής των ασθενών είναι γνωστά, κύριε συνάδελφε. Εκείνο για το οποίο εγώ μπορώ να σας διαβεβαιώσω είναι ότι καταβάλλεται κάθε δυνατή προσπάθεια, μερικές φορές και πέρα από τα όρια των ανθρωπίνων δυνατοτήτων, προκειμένου να αντιμετωπίζονται με τις απαραίτητες προσλήψεις και με την απαραίτητη στελέχωση σε νοσηλευτικό και άλλο βοηθητικό προσωπικό. 
     Όσον αφορά το θέμα του οργανισμού, το οποίο, όπως καταλαβαίνω, τίθεται από σας ως μείζον, θα πρέπει να υποβληθεί αίτημα από τη διοίκηση του νοσοκομείου και στη συνέχεια από το ΠΕΣΥ στο Υπουργείο μας, προκειμένου να εξεταστεί από την αρμόδια υπηρεσία. Δεν είναι δυνατόν αυτεπαγγέλτως και αυτοδικαίως η διεύθυνση του Υπουργείου μας να κάνει τροποποίηση του οργανισμού, όπως κατανοείτε. Από τη στιγμή που θα υποβληθεί το αίτημα εμείς δεσμευόμαστε ότι θα το εξετάσουμε θετικά στο πλαίσιο των δυνατοτήτων που υπάρχουν. Σας ευχαριστώ. 
     ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 532/1-4-2003 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Υγείας και Πρόνοιας, σχετικώς με την αναπροσαρμογή των αμοιβών των ιατρικών επισκέψεων κλπ. 
     Η επίκαιρη ερώτηση του κυρίου συναδέλφου έχει ως εξής:
     «Την 14-05-2002 υπέβαλα μαζί με είκοσι τρεις συναδέλφους μου την 7522 ερώτηση, σχετικά με την επί έντεκα χρόνια καθήλωση των αμοιβών των ιατρικών επισκέψεων και ιατρικών και οδοντιατρικών πράξεων.
      Παραδείγματος χάρη –αμοιβή ιατρού για επίσκεψη στο ιατρείο 6,46 ευρώ ή 2.200 δραχμές και στην οικία του ασθενούς 8,22 ευρώ ή 2.800 δραχμές.
      - ακτινογραφία ενδομαστική 2,47 ευρώ ή 840 δραχμές.
      - γενική εξέταση αίματος 3,43 ευρώ ή 1.160 δραχμές.
      Επειδή οι αμοιβές αυτές είναι εξωπραγματικές ζητούσαμε να μάθουμε πότε θα προχωρήσετε στην εξυγίανση του ζητήματος αυτού, ώστε να μην εξευτελίζονται γιατροί και ασθενείς.
      Με τη ΓΠ47841/3-6-2002 απάντηση, μου γνωρίσατε ότι «το θέμα της κοστολόγησης και της ανακοστολόγησης των ιατρικών πράξεων εξετάζεται από το ΚΕΣΥ από το οποίο αναμένουμε σχετική γνωμοδότηση».
      Επειδή από την απάντησή σας, έχει παρέλθει ικανό χρονικό διάστημα καλείσθε να ενημερώσετε την Εθνική Αντιπροσωπεία εάν έχει προχωρήσει η διαδικασία για την κοστολόγηση των πράξεων αυτών και σε ποιο στάδιο βρίσκεται σήμερα.»
      Η κυρία Υφυπουργός έχει το λόγο.
      ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Πρέπει να σημειώσω κατ’ αρχάς, κύριε Πρόεδρε και κύριοι συνάδελφοι, ότι το Υπουργείο Υγείας και Πρόνοιας ασφαλώς συμμερίζεται την ανάγκη κοστολόγησης και ανακοστολόγησης των ιατρικών  πράξεων, όπως ισχύουν σήμερα, την ανάγκη την οποία επισημαίνει και ο κύριος συνάδελφος με την ερώτησή του. Εξάλλου αυτό έχει εκφραστεί σαφώς και από τον ίδιο τον Υπουργό Υγείας πριν από ένα, ενάμισι μήνα όταν συζητήθηκε η επερώτηση συναδέλφων της Νέας Δημοκρατίας στη Βουλή. Θα συμφωνήσουμε -είναι προφανές- ότι το ύψος των αμοιβών όπως ισχύει σήμερα δεν ανταποκρίνεται στην πραγματικότητα. Γι’ αυτόν ακριβώς το λόγο έχουμε προωθήσει ως Υπουργείο το θέμα στο Κεντρικό Συμβούλιο Υγείας, προκειμένου να υπάρξει η σχετική γνωμοδότηση, κάτι που όπως γνωρίζετε είναι απαραίτητο, προκειμένου στη συνέχεια να προχωρήσουμε στην έκδοση του απαραίτητου προεδρικού διατάγματος.
      Πρέπει να γίνει αντιληπτό ότι μιλάμε για κοστολόγηση νέων ιατρικών και οδοντιατρικών πράξεων, αλλά και για ανακοστολόγηση του συνόλου των ήδη κοστολογημένων  με παλιές τιμές. Ο συνολικός αριθμός μόνο των νέων πράξεων ανέρχεται περίπου στις πεντακόσιες. Επομένως, πρόκειται για μια σύνθετη διαδικασία στην οποία όπως κατανοείτε πρέπει να πάρει κανείς υπόψη του όλες τις σχετικές παραμέτρους. Θέλω, λοιπόν, να ενημερώσω υπεύθυνα το Σώμα ότι υπολογίζουμε, σύμφωνα με πρόσφατη πληροφόρηση που είχαμε από το Κεντρικό Συμβούλιο Υγείας, να έχουμε τη γνωμοδότηση περίπου σε ένα μήνα όσον αφορά τις νέες ιατρικές και οδοντιατρικές πράξεις. Εξάλλου η σοβαρότητα με την οποία αντιμετωπίζει το Υπουργείο το θέμα, φαίνεται και σε επιστολή που απευθύνει ο Υπουργός Υγείας προς το ΚΕΣΥ. Η τελευταία ήταν στις 27 Μαρτίου 2003  με την οποία ζητά την επίσπευση των διαδικασιών. Από την πλευρά μας μπορούμε να δεσμευτούμε –και το κάνουμε και σήμερα στη Βουλή -ότι θα επιταχύνουμε όσο είναι το δυνατόν τις διαδικασίες για την έγκριση προεδρικού διατάγματος που θα επιλύσει οριστικά το πρόβλημα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, τιμώ –και θα μου επιτρέψετε πριν βάλετε το χρόνο μου- τους παριστάμενους Υφυπουργούς που θα απαντήσουν σήμερα στην Εθνική Αντιπροσωπεία, αλλά θα μου επιτρέψετε να επισημάνω σε σας, ως Προεδρεύοντα και ως προς τον Πρόεδρο του Σώματος ότι, αυτή η υποβάθμιση του κοινοβουλευτικού ελέγχου δεν μπορεί να συνεχιστεί άλλο. Και έρχομαι στο αντικείμενο της ερώτησης.
      Κυρία Υπουργέ, εγώ δεν θα ερχόμουν να απαντήσω στην ερώτησή σας εάν ήμουν στη θέση σας. Έντεκα χρόνια  είναι καθηλωμένες οι ιατρικές αμοιβές στο ίδιο επίπεδο από το 1991. Από την περίοδο 1990-1993 που οι συνάδελφοί σας του ΠΑΣΟΚ αναφέρονται ότι είναι η αιτία όλων των προβλημάτων. Να, όμως, που ακουμπάτε πάνω σ’ αυτή την απόφαση μέχρι σήμερα και δεν βλέπετε ότι με αυτούς τους χρόνους και με ρυθμούς ΠΑΣΟΚ και των κυβερνήσεών του, τα πράγματα αντί να εξυγιαίνονται προς το καλύτερο, γίνονται ακόμη πιο άρρωστα. 
      Η υγεία είναι άρρωστη, κυρία Υπουργέ. Τα έχετε μπλέξει και έχετε δημιουργήσει ένα λαοκόντειο σύμπλεγμα που πνίγει τους πάντες. Δεν αντιλαμβάνεστε τις στρεβλώσεις που δημιουργεί το όλο σύστημα υγείας, αυτή η κατάσταση και η καθήλωση των αμοιβών επί τόσα χρόνια;
      Το έχετε εδώ και ενάμιση χρόνο στο ΚΕΣΥ. Είναι όργανο που υπάγεται στο Υπουργείο σας. Τι κάνετε; Θεάστε τα πράγματα, θεάστε το γεγονός ότι αυτή η παραμόρφωση γιατρών και ασθενών, με τις αμοιβές που ανακοίνωσε πριν στην ερώτηση ο Πρόεδρος, δεν μπορεί να συνεχιστεί άλλο; Δεν αντιλαμβάνεστε ότι μ’ αυτόν τον τρόπο δε συγκρατούνται πλέον και οι δαπάνες στο σύστημα υγείας, αλλά και τα υπόλοιπα που αναγκάζονται οι πολίτες να πληρώνουν εξ΄ ιδίων, για να μην εξευτελίζονται μπροστά στο γιατρό τους; Δε βλέπετε τα 309 δισεκατομμύρια από χρέη που έχουν δημιουργηθεί μόνο στα νοσοκομεία σας και πώς λειτουργεί το γενικότερο σύστημα, δε βλέπετε την αδυναμία να πληρώσετε τα φαρμακεία, δε βλέπετε ότι αυτό το πράγμα έχει «βουλιάξει» το Εθνικό Σύστημα Υγείας που έχει γίνει εθνικό σύστημα ταλαιπωρίας των Ελλήνων πολιτών;
      Κύριε Πρόεδρε, ολοκληρώνω με την εξής επισήμανση: Ξέρετε τι πληρώνετε σήμερα; Πληρώνετε το γεγονός ότι, για να εξυπηρετήσετε το 1997 σκοπιμότητες, πήρατε από την υγεία και την πρόνοια τις κοινωνικές ασφαλίσεις και τις εντάξατε στο Υπουργείο Εργασίας. Αν το Υπουργείο αυτό λειτουργούσε και με όλους τους εμπλεκόμενους και ιδιαίτερα με τα ασφαλιστικά ταμεία, θα είχατε προχωρήσει και σε αναθεώρηση των τιμολογίων των ιατρικών αμοιβών και στις επιβαλλόμενες αυξήσεις στα νοσήλια στα νοσηλευτικά ιδρύματα με τέτοιο τρόπο, ώστε και καινούργια χρέη να μη δημιουργούνται, αλλά και τα ίδια τα ασφαλιστικά ταμεία να μην επαναπαύονται με την καθήλωση των τιμών. 
      Αυτή είναι η πραγματικότητα, κύριε Πρόεδρε, κι εσείς το αντιλαμβάνεστε καλύτερα…
      ΠΡΟΕΔΡΕΥΩΝ (Κωνσταντίνος Γείτονας):…Με μία διόρθωση, ότι αυτό που αναφέρατε για τις αρμοδιότητες του Υπουργείου δεν έγινε το 1997, έγινε το 1995.
      ΔΗΜΗΤΡΙΟΣ ΣΙΟΥΦΑΣ: Πάντως έγινε επί κυβερνήσεων ΠΑΣΟΚ. Αυτή είναι η ουσία του πράγματος και επειδή διατελέσατε Υπουργός Υγείας, αντιλαμβάνεστε ότι αυτά που λέω τα λέω εκ βαθέων, με αγωνία για την κατάσταση που επικρατεί και όχι από αντιπολιτευτική διάθεση.
      ΠΡΟΕΔΡΕΥΩΝ (Κωνσταντίνος Γείτονας): Η κ. Τσουρή έχει το λόγο.
      ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Κύριε συνάδελφε, η αγωνία δεν είναι μόνο παραταξιακή, δεν αφορά μόνο σε μία πλευρά του ελληνικού Κοινοβουλίου. Η αγωνία όσων εργαζόμαστε για το χώρο της υγείας είναι κοινή και ιδιαίτερα αυξημένη. 
      ΔΗΜΗΤΡΙΟΣ ΣΙΟΥΦΑΣ: Εσείς πράττετε, εμείς ελέγχουμε.
      ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Δεν ξέρω, λοιπόν, πού διείδατε την υποβάθμιση του κοινοβουλευτικού ελέγχου. Οι απαντήσεις σε ό,τι αφορά το Υπουργείο μας είναι απολύτως σαφείς και απολύτως ευθείες όσον αφορά την εκτίμηση της πραγματικότητας. 
      Τα προβλήματα του χώρου της υγείας, στα οποία αναφερθήκατε, πιθανότατα θα χρειαζόταν μία ειδική συνεδρίαση της Ολομέλειας για να συζητηθούν. Θα πρέπει να συζητηθούν και οι προσπάθειες που γίνονται από το Υπουργείο Υγείας, για να μη ισοπεδώνουμε τα πάντα. Θα ήταν καλό αυτό και για τον ελληνικό λαό, απέναντι στον οποίο θα πρέπει να στεκόμαστε περισσότερο υπεύθυνα.
     Όσον αφορά το Κεντρικό Συμβούλιο, στο θέμα της καθυστέρησης της κοστολόγησης και ανακοστολόγησης ιατρικών πράξεων, θα πρέπει να ξέρετε, κύριοι συνάδελφοι, ότι το Κεντρικό Συμβούλιο Υγείας είναι ένα όργανο που έχει συσταθεί από το Υπουργείο Υγείας και Πρόνοιας, όμως είναι ανεξάρτητο επιστημονικό όργανο. Είναι επιφορτισμένο με τεράστιο όγκο παραγωγής επιστημονικού έργου. Όλα τα επαγγέλματα υγείας περνάνε από το Κεντρικό Συμβούλιο Υγείας. Επομένως είναι λογικό και κατανοητό ότι οι χρόνοι για την έκδοση των αποφάσεων δεν είναι αυτοί που όλοι θα θέλαμε και που το ίδιο το ΚΕΣΥ θα ήθελε. Έχει υπάρξει αυτή η καθυστέρηση, όμως θέλω να επαναλάβω ότι μόνο οι νέες ιατρικές πράξεις είναι πεντακόσια. Καταλαβαίνετε ότι, συμπεριλαμβανομένων όλων των παλιών ιατρικών και οδοντιατρικών πράξεων, μιλάμε για έναν τεράστιο όγκο δουλειάς.
      Από την άλλη πλευρά, είναι σαφής η κατεύθυνση και η βούληση του Υπουργείου Υγείας, προκειμένου το θέμα αυτό να τακτοποιηθεί στο προσεχές χρονικό διάστημα.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε…
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Σιούφα, δεν προβλέπει ο Κανονισμός δευτερολογία. Όμως, οφείλω να πω ότι σε ένα πράγμα έχει δίκιο η κυρία Υπουργός. Το αντικείμενο της ερώτησής σας θα έπρεπε να ήταν πράγματι αντικείμενο επερώτησης. Δεν μπορεί να απαντηθεί σε δύο-τρία λεπτά.
     Θα συζητηθεί η τρίτη με αριθμό 530/1-4-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικώς με τη στελέχωση του 1ου Νοσοκομείου του Ιδρύματος Κοινωνικών Ασφαλίσεων στα Μελίσσια κλπ.
     Η επίκαιρη ερώτηση της κυρίας Βουλευτού έχει ως εξής: 
     «Παρά τις επανειλημμένες κυβερνητικές υποσχέσεις, το 1ο Νοσοκομείο ΙΚΑ στα Μελίσσια συρρικνώνεται διαρκώς, ενώ βρίσκεται ήδη υπό έξωση! Όπως καταγγέλλουν οι εκπρόσωποι του ιατρικού και νοσηλευτικού προσωπικού του Ιδρύματος, από τους διακόσιους σαράντα νοσηλευτές που προβλέπει ο Οργανισμός του, υπηρετούν μόλις ενενήντα, ενώ σε σύγκριση με το 1999 έχουν μειωθεί σήμερα οι κλίνες από τριακόσιες εξήντα σε εκατόν εξήντα, τα χειρουργικά τραπέζια από πέντε σε δύο, οι κλίνες ΜΕΘ από δεκαπέντε σε τέσσερα κλπ. Το νοσοκομείο έχει εξαιρεθεί από το σύστημα των γενικών εφημεριών του ΕΚΑΒ και εξυπηρετεί πλέον ασφαλισμένους του ΙΚΑ και του ΟΓΑ με κανονικά εισιτήρια.
      Ερωτώνται οι κύριοι Υπουργοί ποια μέτρα πρόκειται να πάρει η Κυβέρνηση και πότε, ώστε:
      Να τοποθετηθούν άμεσα οι ογδόντα νοσηλευτές που έχουν ήδη προσληφθεί μέσω ΑΣΕΠ, να επανενταχθεί το νοσοκομείο στις γενικές εφημερίες του ΕΚΑΒ και να εξυπηρετεί ασφαλισμένους όλων των ταμείων;
      Να αντιμετωπιστεί επειγόντως το στεγαστικό πρόβλημα του ιδρύματος με το πέρασμα της ιδιοκτησίας του κτιρίου στο δημόσιο και να αναπτυχθούν πλήρως οι κλίνες του νοσοκομείου».
      Ο Υφυπουργός κ. Σπυρόπουλος έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, όπως σας είναι γνωστό, το νοσοκομείο αυτό του ΙΚΑ λειτουργεί σε ενοικιαζόμενο κτίριο. Βρίσκεται στο κτίριο αυτό από το 1964 για αρκετές δεκαετίες και στο χρονικό αυτό διάστημα έχουν προκύψει σημαντικές διαφορές ανάμεσα στο ΙΚΑ και στην εκμισθώτρια εταιρία. Το θέμα βρίσκεται στα δικαστήρια, γιατί δεν υπήρξε συμβιβασμός. Το μίσθωμα που ζητούσε η εταιρία κρίθηκε εντελώς ασύμφορο από το ΙΚΑ.
     Η εκμισθώτρια εταιρία έχει κάνει προσφυγή και έχουμε αυτήν τη στιγμή τη δυνατότητα με απόφαση του Πρωτοδικείου Αθηνών το ΙΚΑ να παραμείνει εκεί μέχρι 31.12.2004. Κι εμείς βέβαια έχουμε προσφύγει κατά της πρωτόδικης απόφασης και αναμένεται η δευτεροβάθμια απόφαση. Πιθανολογούμε, όπως ανέφερα πριν, ότι θα έχουμε τη δυνατότητα να παραμείνουμε μέχρι το 2004. 
      Ένα από τα βασικά σας ερωτήματα είναι τι θα γίνει με αυτήν την εξέλιξη και μας προτρέπετε να εκμισθώσουμε ή να αγοράσουμε το κτίριο. Αυτό δεν συμφέρει το ΙΚΑ. Η εταιρία λειτουργεί με έναν τρόπο που είναι κατά των συμφερόντων του ΙΚΑ, πιέζοντας κάτω από την αναγκαιότητα της έξωσής του από εκεί. 
      Το ΙΚΑ απάντησε με ομόφωνη απόφαση του Διοικητικού Συμβουλίου ότι δεν θα προχωρήσει στη μίσθωση ή στην αγορά του κτιρίου και αποφάσισε τα εξής: Από τις 12.12.2002 τη μεταστέγαση του νοσοκομείου στα Νέα Λιόσια. Την πρόσληψη τεχνικού συμβούλου για το έργο. Τη συγκρότηση επιτροπής για τη συνολική εποπτεία του έργου, με στόχο την περιφρούρηση των συμφερόντων του ΙΚΑ, όσον αφορά το κόστος, την ποιότητα και το χρονοδιάγραμμα υλοποίησης. Τη δημοπράτηση του έργου με ανοιχτή δημοπρασία. Τη χορήγηση πίστωσης πέντε εκατομμυρίων ευρώ και τη χορήγηση πίστωσης 160.000 ευρώ για την αγορά δύο όμορων οικοπέδων.
      Άρα, λοιπόν, η κατεύθυνση είναι σαφής και η μεταστέγαση του νοσοκομείου με την ολοκλήρωση του έργου στα Νέα Λιόσια. 
      Επίσης θα ήθελα να σας πω ότι από κάθε πλευρά είναι συμφέρουσα αυτή η λύση, δεδομένου ότι το νέο κτίριο έχει πολύ καλή πρόσβαση και βρίσκεται σε μία περιοχή που έχει ανάγκες. Η εν λόγω περιοχή έχει πληρότητα νοσοκομειακή, διότι εκεί υπάρχει και το Σισμανόγλειο και το ΚΑΤ. Επομένως, η πολιτική και του ιδρύματος και του Υπουργείου είναι η μεταστέγαση του νοσοκομείου στα Νέα Λιόσια. 
      Σχετικά με τους ογδόντα νοσηλευτές, θα ήθελα να σας κάνω γνωστό ότι ήδη σαράντα νοσηλευτές έχουν προσληφθεί στο νοσοκομείο και με την ολοκλήρωση των διαδικασιών πρόσληψης θα καλυφθούν αυτές οι ανάγκες.
      Πάντως στο βασικό σας ερώτημα απαντώ ότι το νοσοκομείο θα μεταφερθεί στα Νέα Λιόσια, γιατί αυτό συμφέρει και τους ασφαλισμένους και το ΙΚΑ. 
      ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Κύριε Υπουργέ, νομίζω ότι υπερέβητε τα εσκαμμένα, αν μπορείτε να ερμηνεύσετε εσείς τη δική μας ερώτηση ως προτροπή να αγοράσετε το κτίριο και μάλιστα με όρους που δεν συμφέρουν το ΙΚΑ. Εμείς μιλούμε για επίλυση του στεγαστικού προβλήματος. Ο τρόπος που θα το επιλύσετε, καλό θα ήταν να είναι και συμφέρον για το ΙΚΑ και για τους εργαζόμενους, αλλά και για τους ασθενείς του Λεκανοπεδίου.
     Νομίζετε ότι εμάς μας ενδιαφέρει αν θα το μεταφέρετε ή όχι στα Λιόσια κάτω από καλύτερες συνθήκες; Να το κάνετε. Το ερώτημα όμως είναι το εξής. Θα μεταφέρετε ένα νοσοκομείο υποβαθμισμένο και διαλυμένο και εν τω μεταξύ το κόστος θα το πληρώνουν οι άρρωστοι και οι εργαζόμενοι; Διότι και ο κύριος Πρόεδρος έχει διατελέσει Υπουργός και όλοι όσοι είμαστε εδώ μέσα, έχουμε ακούσει ότι ένα πράγμα που λείπει από το Λεκανοπέδιο και από όλη την Ελλάδα, είναι οι μονάδες εντατικής θεραπείας.
      Έχετε λοιπόν αυτήν τη διαδικασία που μου περιγράψατε και έχετε μειώσει τις μονάδες εντατικής θεραπείας σ’ ένα νοσοκομείο με το ήμισυ των νοσηλίων όλων των υπολοίπων νοσοκομείων του ΕΣΥ και του ΙΚΑ από δεκαπέντε σε τέσσερις. Και μου λέτε ότι δεν το υποβαθμίσατε; 
      Πήρατε απόφαση το 2002, γνωρίζοντας καθ’ ομολογίαν σας ότι επί δέκα χρόνια έχετε το πρόβλημα με την ιδιοκτήτρια εταιρεία. Και αρχίζετε και μου μιλάτε για χρονοδιαγράμματα με παράλληλη διαρκή υποβάθμιση του νοσοκομείου. Μειώνετε τα κρεβάτια εντατικής θεραπείας, μειώνετε τις πραγματικές κλίνες, δεν παίρνετε το απαραίτητο προσωπικό και, ενώ ξέρετε επί μια δεκαετία τα νομικά ιδιοκτησιακά προβλήματα, παίρνετε στο τέλος του 2002, δηλαδή, πριν από μερικούς μήνες, την απόφαση να φτιάξετε χρονοδιάγραμμα να το μεταφέρετε. Μα όταν θα το μεταφέρετε, τι θα μεταφέρετε; Τρεις κλίνες εκεί που είχατε δεκαπέντε; Δύο χειρουργικά κρεβάτια εκεί που είχατε πέντε; Με τι προσωπικό; Με τι πείρα;
      Άρα, είναι προφανές πρώτα απ’ όλα ότι κάποιον διευκολύνετε μ’ αυτήν την ιστορία. Εμείς το γνωρίζουμε ότι κάποιον διευκολύνετε και ξέρουμε και ποιον ακριβώς διευκολύνετε και τι αξία έχουν τα τετρακόσια στρέμματα στην περιοχή και ποιος έχει βλέψεις για ιδιωτικοποίηση του τμήματος του νοσοκομείου που λέγεται «Παπαδημητρίου» σήμερα. Γι’ αυτό και υπάρχει η αιχμή μέσα να γίνει το κτίριο και θα μπορούσε να έχει περάσει μετά από δεκαετή αγώνα στην ιδιοκτησία του δημοσίου. Είναι  όμως ένα νοσοκομείο του οποίου τη μεταφορά εσείς έχετε την πολυτέλεια να τη σχεδιάζετε σε χρόνο και με μεθόδους που κρίνονται συμφέρουσες ή στο διηνεκές παραμονές Ολυμπιακών Αγώνων. Γιατί μη μου πείτε ότι θα έχετε μεταστεγάσει το νοσοκομείο μέχρι το 2004; Γι’ αυτό μιλήσατε για χρονοδιάγραμμα και τα χρονοδιαγράμματα στο χώρο της υγείας είναι δυστυχώς γνωστά στους νοσηλευόμενους.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Ορίστε, κύριε Υφυπουργέ.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, επειδή ξέρω ελληνικά, σας διαβάζω το δεύτερο σκέλος της επίκαιρης ερώτησής σας που είναι το εξής: «Να αντιμετωπισθεί επειγόντως το στεγαστικό πρόβλημα του ιδρύματος με το πέρασμα της ιδιοκτησίας του κτιρίου στο δημόσιο και να αναπτυχθούν πλήρως οι κλίνες στο νοσοκομείο». Μας υποδεικνύετε να αγοράσουμε το κτίριο. Αυτό δεν μας συμφέρει. Αν το κάναμε, θα εξυπηρετούσαμε αυτόν που μας πιέζει και ενδεχομένως αυτόν που υπονοείτε.
     Όλα τα υπόλοιπα που είπατε είναι αίολα για τον εξής απλό λόγο. Ξέρετε πάρα πολύ καλά ότι το ΙΚΑ δεν εγγυάται την ιατροφαρμακευτική περίθαλψη ή μέσα από τις μονάδες εντατικής θεραπείας τα όποια προβλήματα προκύψουν ενόψει των Ολυμπιακών Αγώνων. Ξέρετε πολύ καλά ή, αν δεν το ξέρετε, πληροφορηθείτε ότι το ΙΚΑ θα αποσυρθεί από τη δευτεροβάθμια φροντίδα, γιατί δεν συμφέρει το ΙΚΑ.
      ΛΙΑΝΑ ΚΑΝΕΛΛΗ: Συγχαρητήρια για το ύφος και το ήθος της απάντησής σας με άψογα ελληνικά.
      (Χειροκροτήματα από την κ. Κανέλλη)
      ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, θα σας παρακαλέσω…
      ΛΙΑΝΑ ΚΑΝΕΛΛΗ: Να με προστατεύσετε, όπως έγινε με τον κ. Σιούφα.
      ΠΡΟΕΔΡΕΥΩΝ (Κωνσταντίνος Γείτονας): Πώς να σας προστατεύσω; Είναι δυνατόν σε κάθε ερώτηση να διακόπτετε τους Υπουργούς; Είστε εσείς υπεράνω Κανονισμού; Είμαι πάρα πολύ ήρεμος και ξέρετε ότι προσπαθώ κάθε φορά να σας διευκολύνω προς όφελος της συζήτησης, αλλά δεν μπορείτε να βάζετε τον εαυτό σας υπεράνω Κανονισμού. Παρακαλώ λοιπόν να ακούσετε χωρίς να θορυβείτε, το υπόλοιπο της απάντησης του κυρίου Υπουργού.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν έχω τίποτα να πω, κύριε Πρόεδρε. Νομίζω ότι ορθά δεν ενδίδουμε σε πιέσεις για αγορά. Μας θέτουν εκβιαστικά διλήμματα  και ορθά το ΙΚΑ απαντά με τη μεταστέγαση του νοσοκομείου στα Νέα Λιόσια και ορθά αποσύρεται από τη δευτεροβάθμια φροντίδα. Όλα αυτά είναι ορθά για την κοινωνική ασφάλιση και για τις παροχές υγείας προς τους ασφαλισμένους.
      ΛΙΑΝΑ ΚΑΝΕΛΛΗ: Για τα κρεβάτια ούτε κουβέντα.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Το μόνο που δεν είναι ορθό είναι που δεν με αφήνετε να μιλήσω, κυρία Κανέλλη. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Τι άλλο να πω πραγματικά; Θα πω πάλι να μη γράφεται τίποτα στα Πρακτικά.
      ΛΙΑΝΑ ΚΑΝΕΛΛΗ:…
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: 
      Πρώτη είναι η με αριθμό 526/1-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή εναέριας πεζογέφυρας στην είσοδο του Τεχνολογικού Εκπαιδευτικού Ιδρύματος Πειραιά, από την πλευρά της λεωφόρου Πέτρου Ράλλη.
      Η επίκαιρη ερώτηση του κ. Μπεντενιώτη έχει ως εξής:
      «Οι σπουδαστές, το διοικητικό στελεχιακό δυναμικό, αλλά και οι επισκέπτες του ΤΕΙ Πειραιά, αντιμετωπίζουν ιδιαίτερο πρόβλημα για την είσοδό τους στο ΤΕΙ από την πλευρά της λεωφόρου Πέτρου Ράλλη. Έχουμε κατά καιρούς πολλά τροχαία ατυχήματα και ενίοτε βαριές σωματικές βλάβες διερχομένων που προσπαθούν να εισέλθουν στο ΤΕΙ. Γι’ αυτό απαιτείται να κατασκευασθεί μια εναέρια πεζογέφυρα, η οποία μπορεί να λύσει το πρόβλημα.
      Ερωτάται η κυρία Υπουργός ποια είναι η άποψη του Υπουργείου για την κατασκευή της εναέριας πεζογέφυρας και μέσα σε ποιο χρονοδιάγραμμα πιστεύετε ότι μπορεί να ολοκληρωθεί η κατασκευή της;»
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
      ΒΑΣΙΛΗΣ ΚΕΔΙΚΟΓΛΟΥ: Μικρού κόστους έργο και προκάλεσε και ερώτηση; Σημαίνει ότι η αμέλεια είναι μεγάλη…
      ΠΡΟΕΔΡΕΥΩΝ (Κωνσταντίνος Γείτονας):  Ορίστε, κύριε Υπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το θέμα που θέτει ο κ. Μπεντενιώτης είναι πράγματι και υπαρκτό και σοβαρό.
      Υπάρχει πράγματι πρόβλημα στο πέρασμα των φοιτητών ή των επισκεπτών του ΤΕΙ από την Πέτρου Ράλλη. Μέχρι τώρα οι υπηρεσίες είχαν εξετάσει το θέμα, αλλά δεν βρέθηκε λύση. Εξετάστηκε η δυνατότητα να γίνει μια διάβαση από το δρόμο με φωτεινή σηματοδότηση. Αυτό όμως το σημείο είναι κοντά στον ανισόπεδο κόμβο Θηβών και Πέτρου Ράλλη και η σηματοδοτούμενη διάβαση θα είχε προβλήματα ασφάλειας. Για την πεζογέφυρα υπήρχαν προβλήματα γιατί οι υπηρεσίες ισχυρίζονταν ότι δεν υπάρχει χώρος να αναπτύξουν την πεζογέφυρα. Νομίζω ότι ένα έγγραφο που μας έχει στείλει το ΤΕΙ από τις 15 Μαρτίου, όπου μας τονίζει ότι διαθέτει τους χώρους του πλέον για να χρησιμοποιήσουμε κάποιους απ’ αυτούς για την κατασκευή της πεζογέφυρας, δίνει άλλη τροπή στην υπόθεση. 
      Αυτό που μπορώ να σας πω, κύριε Μπεντενιώτη, είναι ότι μέσα σε ένα δεκαήμερο θα αποφασίσουμε οριστικά και θα σας παρουσιάσω και το χρονοδιάγραμμα για να κατασκευάσουμε επιτέλους αυτήν την πεζογέφυρα. Είναι και δική μου άποψη ότι πρέπει να γίνει και ελπίζω να σας ικανοποιήσουμε με το χρονοδιάγραμμα και την ταχύτητα ενεργειών.
      ΒΑΣΙΛΗΣ ΚΕΔΙΚΟΓΛΟΥ: Πολύ ικανοποιητική η απάντηση.	
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
      ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πρέπει να ομολογήσουμε ότι η απάντηση του κυρίου Υφυπουργού είναι απολύτως ικανοποιητική.
      Πρώτον, αναγνωρίζει το θέμα, το πρόβλημα, την επιτακτικότητα της ανάγκης να δημιουργηθεί μια πεζογέφυρα και δεύτερον, δεσμεύεται σε ένα χρονοδιάγραμμα που πραγματικά ικανοποιεί το περί δικαίου αίσθημα των χιλιάδων σπουδαστών του ΤΕΙ, αλλά και των χιλιάδων επισκεπτών, διοικουμένων, των υπηρεσιών του ΤΕΙ.
      Αναμένουμε λοιπόν στο προσεχές δεκαήμερο την παρουσίαση της λύσης του προβλήματος. Ευχαριστούμε, κύριε Υφυπουργέ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, θα δευτερολογήσετε;
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, η τέταρτη επίκαιρη ερώτηση του πρώτου κύκλου με αριθμό 528/1-4-2003 της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τον Υπουργό Μεταφορών και Επικοινωνιών, σχετικώς με την αποκατάσταση των βλαβών στους ραδιοφάρους κλπ., λόγω κωλύματος της Βουλευτού δεν θα συζητηθεί και διαγράφεται.
      	Προχωρούμε στη δεύτερη επίκαιρη ερώτηση του δεύτερου κύκλου με αριθμό 534/1-4-2003 του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Υγείας και Πρόνοιας, σχετικώς με την ολοκλήρωση κατασκευής του Νέου Νοσοκομείου Κέρκυρας.
      Η επίκαιρη ερώτηση του κ. Σπύρου έχει ως εξής:
      «Το νέο Νομαρχιακό Νοσοκομείο της Κέρκυρας θεμελιώθηκε τον Αύγουστο του 1998 με χρονοδιάγραμμα ολοκλήρωσης το 2001. Το χρονοδιάγραμμα αυτό μετατέθηκε για τον Ιούλιο του 2003 λόγω προβλημάτων που προέκυψαν από την εργολαβία αλλά και παραλείψεων ή και αδυναμιών συντονισμού των παράλληλων δράσεων από την ακέφαλη μέχρι πρόσφατα ΔΕΠΑΝΟΜ». 
      Η ΔΕΠΑΝΟΜ είναι η Δημόσια Επιχείρηση Ανέγερσης Νοσηλευτικών Μονάδων. 
      «Οι εργασίες που έχουν εκτελεστεί δεν ξεπερνάνε το 50% του έργου και μια σειρά άλυτων μέχρι σήμερα προβλημάτων δίνουν την εικόνα της εγκατάλειψης. Με πρόθεση να βοηθήσουμε, εκφράζοντας παράλληλα την αγωνία του κερκυραϊκού λαού για την ολοκλήρωση ενός σημαντικού έργου, όπως το νέο Νομαρχιακό Νοσοκομείο και μη επιθυμούντες να κληρονομήσουμε μια ανοιχτή εργολαβική πληγή για το μέλλον, ερωτάται ο κύριος Υπουργός:
      Σε ποιες ενέργειες προτίθεται να προχωρήσει ώστε το νέο Νομαρχιακό Νοσοκομείο να συνεχίσει τις εργασίες του, προκειμένου να ολοκληρωθεί το συντομότερο δυνατό;»
      Θα απαντήσει η Υφυπουργός Υγείας και Πρόνοιας κ. Τσουρή.
      Ορίστε, κυρία Τσουρή, έχετε το λόγο.
      ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Πράγματι σε σχέση με το νέο Νοσοκομείο της Κέρκυρας αντιμετωπίζεται ένα σοβαρό πρόβλημα που εντοπίζεται στην καθυστέρηση της υλοποίησης του έργου με ευθύνη αποκλειστικά της ανάδοχης κοινοπραξίας. Η ευθύνη αυτή εντοπίζεται στην αδυναμία επαρκούς χρηματοδότησης του έργου κυρίως λόγω των μεγάλων εκπτώσεων που υπήρχαν στην προσφορά της κοινοπραξίας, οι οποίες είχαν δοθεί, όπως γνωρίζετε, με το προηγούμενο από το ισχύον σήμερα καθεστώς εκπτώσεων στα δημόσια έργα.
      Επειδή ο κύριος συνάδελφος ερωτά σε ποιες ενέργειες προτιθέμεθα ως Υπουργείο να προχωρήσουμε, θα ήθελα να ενημερώσω σε ποιες ενέργειες έχουμε ήδη προβεί.
      Κατ’ αρχάς φροντίσαμε για την οριστική ένταξη του έργου στο Γ΄ Κοινοτικό Πλαίσιο Στήριξης, προκειμένου να διασφαλιστεί η χρηματοδότηση και η ολοκλήρωση του νέου νοσοκομείου.
      Η οριστική ένταξη του έργου στο Γ΄ ΚΠΣ πραγματοποιήθηκε στις 27 Νοεμβρίου 2002. Στη συνέχεια, από τις 27 Ιανουαρίου 2003 με έγγραφο της ΔΕΠΑΝΟΜ επισημάνθηκε στην ανάδοχο κοινοπραξία η πρόθεση λήψης των προβλεπόμενων από τη σύμβαση μέτρων εάν δεν απορροφηθούν άμεσα οι υστερήσεις με ενίσχυση εκ μέρους της κοινοπραξίας σε όλα τα μέτωπα εργασίας, δηλαδή, επίσπευση του χρόνου. Στο βαθμό που μέχρι σήμερα ο ανάδοχος δεν έχει ανταποκριθεί, η ΔΕΠΑΝΟΜ σε εφαρμογή της σχετικής σύμβασης, βρίσκεται στη διαδικασία αποστολής ειδικής πρόσκλησης με εντολή συγκεκριμένων εργασιών εντός χρονικού διαστήματος τριάντα ημερών και σε περίπτωση που δεν ανταποκριθεί η ανάδοχος κοινοπραξία, ασφαλώς θα επακολουθήσει η κήρυξή της ως εκπτώτου. Σ’ αυτήν την τελευταία περίπτωση θα προχωρήσουμε ως Υπουργείο στην ταχύτερη δυνατή κατασκευή-υλοποίηση του έργου με ένα χρονικό ορίζοντα για την αποπεράτωσή του τους δεκαοκτώ μήνες. 
      Πρέπει τελειώνοντας να υπογραμμίσω ότι η σταθερή επιλογή μας είναι παρά τις όποιες καθυστερήσεις να ολοκληρώσουμε το έργο στο χρονικό διάστημα που προανέφερα. 
      Γι’ αυτόν ακριβώς το λόγο, κύριε συνάδελφε, έχουμε προχωρήσει στα βήματα και στις αποφάσεις στις οποίες αναφέρθηκα.  Θα πρότεινα να μην ανησυχείτε όσον αφορά το φόβο σας που εκφράζεται με την ερώτηση ότι θα κληρονομήσετε ανοιχτές εργολαβικές πληγές, αν και όποτε η παράταξή σας κληθεί να κυβερνήσει. 
      Από την πλευρά μας θα τιμήσουμε την εμπιστοσύνη των πολιτών της Κέρκυρας με την ολοκλήρωση του νέου νοσοκομείου αλλά και με την αναβάθμιση των παρεχομένων υπηρεσιών υγείας. 
      ΠΡΟΕΔΡΕΥΩΝ (Κωνσταντίνος Γείτονας): ο κ. Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Κυρία Υπουργέ, η απάντησή σας δεν μας ικανοποιεί. Μπορεί να έχετε καλή πρόθεση αλλά ειλικρινά δεν σας εμπιστεύεται κανείς. Γιατί με ρυθμούς ΠΑΣΟΚ και μ’ αυτήν την τακτική το έργο δεν θα τελειώσει. Το έργο θεμελιώθηκε το 1998 επί υπουργίας του παρευρισκόμενου Προεδρεύοντος κ. Γείτονα ως Υπουργού. Όφειλε να είχε ολοκληρωθεί το 2001. Δόθηκε νέα παράταση μέχρι τον Ιούλιο του 2003 και έχει μετατραπεί σε ένα σύγχρονο γεφύρι της ‘Αρτας. 
     Ειλικρινά θα μας αφήσετε εργολαβική πληγή –και το εννοούμε γιατί με τεχνητή αναπνοή δεν πρόκειται να επιβιώσει η εταιρεία. ‘Ηδη από τις 17 Μαρτίου 2001 στις ανάλογες συσκέψεις είχε επισημανθεί η αδυναμία της αναδόχου εταιρείας και της ΒΑΜΕΤ να ολοκληρώσει ένα έργο πάρα πολύ μεγάλο.
      Πέρα απ’ αυτό όμως, εκτός από την ανάδοχο εταιρεία, μεγάλη ευθύνη φέρει το Υπουργείο και η ΔΕΠΑΝΟΜ. Γιατί παράλληλα έργα, όπως είναι η σύνδεση με την εθνική Παλαιοκαστρίτσας, όπως είναι το ψυχιατρικό τμήμα, όπως είναι το πάρκιγκ αυτοκινήτων, όπως είναι η αγορά των γειτονικών οικοπέδων, ο βιολογικός καθαρισμός, δεν έχουν επιλυθεί. Επομένως υπάρχει μεγάλη ευθύνη βασικώς της πολιτικής ηγεσίας του Υπουργείου. 
      Λόγω όμως της ενδεχόμενης μεταφοράς στο νέο νοσοκομείο και το υπάρχον νοσοκομείο έχει μεγάλη υστέρηση σε έργα σημαντικά, γιατί θα παραταθεί η λειτουργία του και ζητά η διοίκηση ένα ποσό πάνω από 1,5 εκατομμύρια ευρώ να  ανταποκριθεί στις υποχρεώσεις. 
      Για όλα αυτά, λοιπόν, επιβεβαιώνεται ότι ο τομέας της υγείας πάσχει βαρύτατα, ανησυχούν οι συμπολίτες μου και οι φορείς της Κέρκυρας και ο ιατρικός κόσμος και δεν είναι τυχαία τα προβλήματα τα οποία εμφανίζονται καθημερινά στον ημερήσιο και ηλεκτρονικό Τύπο και στην Κέρκυρα και για ένα θέμα που είναι πολύ σοβαρό. 
      Εγώ εκτιμώ ότι άμεσα πρέπει να εκπέσει ο εργολάβος. Κάθε παράταση θα είναι εις βάρος του έργου. Και είναι αλήθεια ότι θα κληρονομήσουμε μια πληγή. Και θέλω να μου απαντήσετε στη δευτερολογία σας πόσο χρόνο θα πάρει η εγκατάσταση της νέας εργολαβίας και πόσο επιπλέον θα στοιχίσει, χρήματα τα οποία πλέον θα πρέπει να πληρώσει ο εθνικός προϋπολογισμός, δηλαδή οι Έλληνες πολίτες. 
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Κύριε Πρόεδρε, κύριοι συνάδελφοι, δεν ξέρω κατά πόσο ο τομέας της υγείας πάσχει επειδή υπάρχουν κάποιες εργοληπτικές εταιρείες των έργων του δημοσίου οι οποίες για τους δικούς τους λόγους –και αυτό δεν μας αφορά αυτήν τη στιγμή τουλάχιστον- δεν μπορούν να ανταποκριθούν στις συμβατικές τους υποχρεώσεις. Ασφαλώς δεν είμαστε κοινωνία αγγέλων. 
Τις καθυστερήσεις στα δημόσια έργα και ειδικά τις καθυστερήσεις οι οποίες οφείλονται σε μεγάλες εκπτώσεις τις γνωρίζετε, τις γνωρίζουμε και αυτός ήταν άλλωστε ο λόγος για τον οποίο η Κυβέρνηση προχώρησε στην εφαρμογή νέου καθεστώτος για τις εκπτώσεις αυτές.
      Τώρα, για το αν η ανάδοχος εταιρεία δεν ήταν συνεπής με τις υποχρεώσεις της, ασφαλώς δεν μπορεί να απολογείται το Υπουργείο Υγείας και Πρόνοιας. Το Υπουργείο Υγείας και Πρόνοιας δεσμεύτηκε για την ολοκλήρωση του έργου, δεσμεύεται για τους χρόνους τους οποίους ανέφερα στην πρωτολογία μου και για την πλήρη και ολοκληρωτική χρηματοδότησή του.
      Όσον αφορά στις ευθύνες της εργολήπτριας εταιρείας, έχουν επίσης γίνει όλες οι απαραίτητες ενέργειες, προκειμένου οι ευθύνες αυτές να αποδοθούν. Πιστέψτε με ότι θα αποδοθούν εις ολόκληρο.
      ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η τρίτη με αριθμό 529/1-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία των «Κλωστηρίων Πρέβεζας» κλπ.
      Η επίκαιρη ερώτηση του κυρίου συναδέλφου έχει ως εξής:
      «Στα «Κλωστήρια Πρέβεζας» οι εργαζόμενοι προχώρησαν σε νέες κινητοποιήσεις, αντιδρώντας στη νέα πρόταση του εργοδότη να ανοίξει το εργοστάσιο, αλλά με τριάντα οκτώ εργαζόμενους το μήνα σε διαθεσιμότητα και τη συνέχιση των απολύσεων.
      Πιο συγκεκριμένα, ο ιδιοκτήτης των Κλωστηρίων όλο τον προηγούμενο χρόνο στο όνομα της ανταγωνιστικότητας και της βιωσιμότητας της επιχείρησης απέλυσε ογδόντα εργαζόμενους. Την ίδια περίοδο πέτυχε από την Κυβέρνηση επιδοτήσεις και ρύθμιση φορολογικών εκκρεμοτήτων.
      Παρ’ όλα αυτά στην αρχή του χρόνου προχώρησε σε διαθεσιμότητα για τρεις μήνες όλων των εργαζομένων, προτείνοντας στη συνέχεια την υπογραφή Τοπικού Συμφώνου Απασχόλησης με αποδοχές μικρότερες της Κλαδικής Σύμβασης Εργασίας, χωρίς επιδόματα και τριετίες, καθώς και την περικοπή και των άλλων παροχών που είχαν κατακτήσει οι εργαζόμενοι. 
      Μετά την άρνηση των εργαζομένων να υπογράψουν τα Τοπικά Σύμφωνα Απασχόλησης, προχώρησε στη νέα αντεργατική πρόταση, προκαλώντας τις κινητοποιήσεις των εργαζομένων.
      Ερωτάται ο κύριος Υπουργός:
      Με δεδομένη την ανεργία που μαστίζει την περιοχή, τι μέτρα προτίθεται να πάρει η Κυβέρνηση για την προστασία του δικαιώματος στη δουλειά και των εργασιακών δικαιωμάτων των εργαζόμενων στα Κλωστήρια;»
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας.
      Ορίστε, κύριε Υπουργέ.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ.
      Κύριε Πρόεδρε, θα μου επιτρέψετε και εσείς και ο ερωτών συνάδελφος, πριν απαντήσω στην ερώτηση, να πω δύο λόγια, εκφράζοντας την οδύνη και τα συλλυπητήρια προς τις οικογένειες των θυμάτων του μεγάλου ατυχήματος που συνέβη στη «Σωληνουργία Κορίνθου». Να επισημάνω ότι οι ευθύνες της επιχείρησης σε αυτό το ατύχημα είναι βαρύτατες, δεν μπορούν να συσκοτιστούν και η δικαιοσύνη πρέπει να κάνει το έργο της.
      Πρέπει να πω, επίσης, ότι σήμερα κατατέθηκε από το Σώμα Επιθεωρητών Εργασίας, από την αρμόδια υπηρεσία του ΚΕΠΕΚ Δυτικής Αττικής και Πελοποννήσου με δική μας πρωτοβουλία μήνυση της επιχείρησης στον Εισαγγελέα της Κορίνθου.
      Πρέπει επιπλέον να πω ότι από την πρώτη στιγμή βρέθηκε εκεί με εντολή μας ο Ειδικός Γραμματέας του Σώματος Επιθεωρητών Εργασίας κ. Πολυχρονίου μαζί με ειδικούς επιθεωρητές για αυτοψία και έλεγχο. Έχουμε κάνει σύσταση προς τη Διεύθυνση Βιομηχανίας της Νομαρχίας Κορίνθου για αναστολή άδειας λειτουργίας της επιχείρησης, διότι η Νομαρχία Κορίνθου εκδίδει την άδεια λειτουργίας, και επανέναρξη της λειτουργίας μετά από επανέλεγχο και επίλυση όλων των θεμάτων ασφάλειας, που είναι ανοικτά στην επιχείρηση.
      Τέλος, με σχέδιο νόμου που συζητούμε την επόμενη εβδομάδα, ξέρετε ότι πρόκειται να αυξήσουμε τις οικονομικές κυρώσεις που το Σώμα Επιθεωρητών Εργασίας μπορεί να επιβάλλει κατά τρεισήμισι φορές υψηλότερα, μέχρι 10 εκατομμύρια δραχμές. Σκεφτόμαστε με νομοθετική ρύθμιση να προβλέψουμε οι επιχειρήσεις, που έχουν την ευθύνη αυτών των ατυχημάτων, να αποκαθιστούν τα μέλη των οικογενειών των θυμάτων.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είναι τιμητική η αναφορά εκ μέρους του κυρίου Υπουργού, αλλά πολιτική σημαίνει πρόληψη.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Για την πρόληψη θα μπορούσα να πω πολλά, κύριε Κεδίκογλου, γιατί έχουν γίνει πάρα πολλά.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, συνεχίστε επί της ερώτησης.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Έρχομαι τώρα στο θέμα. 
      Πράγματι τα «Κλωστήρια Πρεβέζης» αντιμετωπίζουν εδώ και μεγάλο χρονικό διάστημα πρόβλημα στη λειτουργία τους, πρόβλημα στην προοπτική της επιχείρησης. Είχαμε επικοινωνία με την εργοδοτική πλευρά, με την πλευρά των εργαζομένων, με τοπικούς παράγοντες και με το Βουλευτή κ. Τσεκούρα.
      Η δική μας θέση είναι τα «Κλωστήρια Πρεβέζης» να εξακολουθήσουν να λειτουργούν, διότι θέλουμε να εξασφαλίσουμε εκεί τις θέσεις εργασίας  και μαζί με τις θέσεις εργασίας να διασφαλίσουμε  για την τοπική οικονομία έναν ευρύ κύκλο εργασιών που έχει θετική επίπτωση στην τοπική οικονομία.
      Η συνεργασία, η οποία γίνεται ανάμεσα στο σωματείο και την εργοδοτική πλευρά, έχει την τελευταία περίοδο πράγματι -και λόγω της κατάστασης της επιχείρησης- εντάσεις. Βρίσκεται και η σχέση εργοδοσίας και εργαζομένων σε μία κρίση. Εμείς από την πλευρά μας έχουμε διαμηνύσει προς τους εργαζόμενους, και το Εργατικό Κέντρο, αλλά και την εργοδοτική πλευρά ότι μπορούμε να συζητήσουμε μέτρα στήριξης, τα οποία βεβαίως δεν είναι πάρα πολλά. Αλλά μπορούμε να συζητήσουμε κάποια μέτρα στήριξης της επιχείρησης, γιατί ο σκοπός είναι να μην καταρρεύσει αυτή η επιχείρηση στην Πρέβεζα. Τέτοια μέτρα στήριξης, παραδείγματος χάρη, θα μπορούσαν να ήταν ορισμένα προγράμματα από την πλευρά του ΟΑΕΔ. 
      ΠΡΟΕΔΡΕΥΩΝ (Κωνσταντίνος Γείτονας): Το τραγικό πολύνεκρο δυστύχημα βάζει όλους μας μπροστά στις ευθύνες μας. 
      Η Βουλή εκφράζει τα συλλυπητήριά της προς τις οικογένειες των νεκρών και τη συμπάθειά της προς τους τραυματίες. 
      Η έκφραση όμως λύπης από όλους μας θα είναι ουσιαστική αν αποτελέσει μία ζωηρή υπόμνηση των ευθυνών που έχουμε όλοι μας για προληπτική πολιτική στο θέμα «υγιεινή και ασφάλεια των εργαζομένων».
      Όσον αφορά τις ευθύνες, είναι χρέος των αρμοδίων να αναζητηθούν και να καταλογιστούν το ταχύτερο. Αυτό περιμένουμε.
      Το λόγο έχει ο κ. Στριφτάρης.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, όσον αφορά το χθεσινό εργατικό ατύχημα -χωρίς να λέω ότι εμείς είμαστε πιο ευαίσθητοι από τον κύριο Υφυπουργό- η πολιτική κρίνεται και από τα αποτελέσματα, κύριε Υφυπουργέ. 
     Δεκαπέντε αναφορές της Επιθεώρησης Εργασίας έχουν γίνει ότι αυτό το εργοστάσιο λειτουργεί με πλημμελείς κανόνες υγιεινής και ασφάλειας. Ποιος τους άκουσε; Εκλεκτός σας είναι ο Στασινόπουλος, κύριε Υπουργέ, όπως εκλεκτός σας είναι και ο Αργυρός των «Κλωστηρίων Πρεβέζης». Και επιδοτήσεις του δώσατε, και το άλλο εργοστάσιο στους Φιλιάτες του δώσατε, και το αγόρασε και το έκλεισε, και ένα σωρό προνόμια του δώσατε. Και ο νόμος για τα τοπικά σύμφωνα απασχόλησης θέλει δούλους τους εργαζόμενους και όχι με δικαιώματα, και τώρα έρχεστε και λέτε ότι θα του δώσετε και άλλα προνόμια.
     Αυτό που ενδιαφέρει, κύριε Υφυπουργέ, δεν είναι οι δικές σας σχέσεις με τον Αργυρό, είναι οι σχέσεις των εργαζομένων, τα δικαιώματά τους και το αν η Κυβέρνηση είναι σε θέση να τα υποστηρίξει. Ο κ. Αργυρός πήρε τα πάντα από το ελληνικό κράτος. Οι εργαζόμενοι έκαναν πολλές θυσίες για να διατηρηθεί αυτό το εργοστάσιο με τα ψέματα του κ. Αργυρού ότι είναι προβληματικό. Αλλά θέλει να αποκομίσει πολύ περισσότερα κέρδη. Γιατί δηλαδή όταν το λειτουργεί με τα τοπικά σύμφωνα απασχόλησης είναι συμφέρον και όταν δώσει το κανονικό μεροκάματο στους εργαζόμενους είναι ασύμφορο; Ή μήπως το εργατικό κόστος είναι αυτό που καθορίζει το κόστος της τιμής του προϊόντος που παράγει;
     Οφείλετε μια απάντηση, κύριε Υπουργέ. Θα πάρετε εκείνα τα μέτρα πραγματικά να προστατευθούν οι θέσεις εργασίας σε αυτό το κλωστήριο και να πάρουν οι εργαζόμενοι αυτό που νομικά δικαιούνται και φυσικά να μη χάσουν τις θέσεις εργασίας; Σε αυτό να απαντήσετε. Τώρα, αν έχετε την πρόθεση ή όχι, την πρόθεση φυσικά την είχατε να μη σκοτωθούν και οι έξι εργάτες εχθές, αλλά σκοτώθηκαν και είναι τα δάκρυά σας κατόπιν εορτής.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θέλω να πω, κύριε Πρόεδρε, ότι στο μεν θέμα της «Σωληνουργίας Κορίνθου» δεν θα ήθελα να επανέλθω ξανά τώρα. Οι προληπτικοί έλεγχοι έγιναν και στην επιχείρηση είχαν επιβληθεί πρόστιμα. Αναστολή λειτουργίας της επιχείρησης δεν μπορεί να γίνει από τους Επιθεωρητές Εργασίας, αν αυτό υπονοούν. Γίνεται από άλλες υπηρεσίες και μέσα από άλλες διαδικασίες. Εμείς, οι υπηρεσίες του Υπουργείου Εργασίας, αυτό το οποίο έπρεπε να κάνουμε και πριν και μετά το έχουμε κάνει στο μέτρο του δυνατού και με τον καλύτερο τρόπο.
    Έρχομαι στα «Κλωστήρια Πρεβέζης». Εάν ο στόχος μας είναι η διατήρηση των θέσεων εργασίας στα «Κλωστήρια Πρεβέζης» και σε άλλες επιχειρήσεις, θα πρέπει να δούμε με ποιον τρόπο μπορούμε να βοηθήσουμε ως Κυβέρνηση, διότι δεν μπορούμε να αντικαταστήσουμε τον επιχειρηματία στην προκειμένη περίπτωση. Δεν μπορούμε να αναλάβουμε ρόλο επιχειρηματία.
Δεν μπορούμε να είμαστε εμείς η εργοδοτική πλευρά ως Κυβέρνηση και ως Υπουργείο.
      Πρέπει να δούμε, λοιπόν, με ποιον τρόπο μπορούμε να βοηθήσουμε στη συνέχιση της λειτουργίας της επιχείρησης, έτσι ώστε μέσα από τη λειτουργία της να διασφαλιστούν οι θέσεις εργασίας. Αν υπάρχει κάποιος άλλος δρόμος, ας υποδειχθεί, ας προταθεί.
      Για την περίοδο της διαθεσιμότητας, υπάρχουν κατοχυρωμένα δικαιώματα των εργαζομένων από πλευράς αμοιβών. Και αυτές οι αμοιβές καταβάλλονται, όπως επίσης και το πρόσθετο υποστηρικτικό επίδομα κατά την περίοδο των διαθεσιμοτήτων εκ μέρους του ΟΑΕΔ.
      Γι’ αυτό λέω ότι αν ο σκοπός μας είναι η διατήρηση των θέσεων εργασίας, πρέπει να δούμε με κάθε τρόπο –που περιλαμβάνει βεβαίως και τρόπους πίεσης καθώς και τρόπους νέων μέτρων- τη στήριξη μιας επιχείρησης. Από την άποψη αυτή λέμε ότι μπορούμε να πάρουμε ορισμένα μέτρα. Δεν μπορούμε να αντικαταστήσουμε τον επιχειρηματία. Μπορούμε να πάρουμε ορισμένα μέτρα υποστήριξης τα οποία συζητούμε με τους ενδιαφερόμενους και κυρίως με τους εργαζόμενους και με το Εργατικό Κέντρο Πρέβεζας. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης της Συλλογής της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ  ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» μαθητές και συνοδοί γονείς και δάσκαλοι από το 1ο Δημοτικό Σχολείο Αγίου Παύλου Θεσσαλονίκης καθώς και μαθητές και καθηγητές από το 1ο Ενιαίο Λύκειο Ιεράπετρας Λασιθίου Κρήτης.
      Η Βουλή τους καλωσορίζει.
      (Χειροκροτήματα)
      Τους ενημερώνω ότι παρακολουθούν διαδικασία κοινοβουλευτικού ελέγχου προς την Κυβέρνηση με τη μορφή των επίκαιρων ερωτήσεων. Όπως προβλέπει ο Κανονισμός, σ’ αυτήν τη συζήτηση δεν μπορεί να μετάσχει άλλος, παρά μόνο ο ερωτών Βουλευτής και ο αρμόδιος Υπουργός ο οποίος απαντά. 
      Τελευταία είναι η τέταρτη με αριθμό 524/1-4-2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ανάγκη αλλαγής του νόμου περί Αναθέσεων Μελετών και Συμβούλων κλπ.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, και τη Δημιουργία Διευθύνσεων τακτικής Επιθεώρησης. 
      ΠΡΟΕΔΡΕΥΩΝ (Κωνσταντίνος Γείτονας): Θα διαβάσω την ερώτηση, κύριε Κεδίκογλου.
      Η επίκαιρη ερώτηση του κ. Κεδίκογλου έχει ως εξής:
      «1. Πανταχόθεν έχει διαπιστωθεί ότι η βάση της κακοδαιμονίας στα Δημόσια Έργα είναι η ποιότητα των μελετών και των υπηρεσιών παροχής συμβουλών. Γραφεία Μελετών και Συμβούλων.
      Απαιτείται οι υφιστάμενοι νόμοι ανάθεσης, μελετών και παροχής συμβουλών να αντικατασταθούν.
      Τόσο οι μελέτες όσο και οι παροχές συμβουλών πρέπει να αντιμετωπίζονται ως έργο. Στη βάση μιας λεπτομερούς περιγραφής των υπηρεσιών με έναν κατά προσέγγιση προϋπολογισμό να ζητούνται προσφορές. Η προσφορά να διαιρείται με το βαθμό του γραφείου ο οποίος προκύπτει αντικειμενικά μ΄ ένα μαθηματικό τύπο, στον οποίο θα εισέρχονται τα ποιοτικά στοιχεία του γραφείου  (αριθμός επιστημόνων, τίτλοι, εμπειρία, αποδόσεις κλπ.).
      Κατ’ αυτό τον τρόπο δεν χωρεί προσωπική παρέμβαση για την ανάθεση. Η διαδικασία καθίσταται αντικειμενική.
      2. Βασικός παράγοντας των παρατηρουμένων αστοχιών, κακοτεχνιών και παραλείψεων των δημοσίων έργων αλλά και των πολεοδομικών εφαρμογών (Άδειες Οικοδομών, Σχέδια Πόλεων κλπ.) είναι η έλλειψη επιθεωρήσεων, κατά αντικείμενο, στη διάρκεια της εκτέλεσής τους. Η Διεύθυνση Επιθεώρησης, το τρίτο έμπειρο μάτι, ως εκδήλωση ενδιαφέροντος του κυρίου του έργου, που βλέπει και προλαμβάνει ατέλειες και ασυμβίβαστα, έχει καταργηθεί.
      Το υφιστάμενο ad hoc Σώμα Επιθεωρητών Δημοσίων Έργων δεν έχει σχέση με τις τακτικές επιθεωρήσεις Δημοσίων Έργων και Πολεοδομικών εφαρμογών.
      Κατόπιν των ανωτέρω, ερωτάται η κυρία Υπουργός εάν στις προθέσεις της Κυβέρνησης είναι η αντικατάσταση του νόμου περί Αναθέσεων Μελετών και Συμβούλων και η δημιουργία Διευθύνσεων Επιθεώρησης ως τακτικών Διοικητικών Υπηρεσιών, στο ΥΠΕΧΩΔΕ.»
      Θα απαντήσει ο  Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης .
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Ο κ. Κεδίκογλου έχει μεγάλη εμπειρία και γνώση στον τομέα των έργων και ειδικά των δημοσίων έργων. Πράγματι θίγει δύο πολύ καυτά ζητήματα, θα έλεγα, για την παραγωγή των έργων.
     Κύριε Κεδίκογλου, έχω τη γνώμη ότι για το πρώτο θέμα που θίγετε, τις μελέτες, υπάρχει περίπου ταύτιση απόψεων. Όπως ξέρετε, έχει υπάρξει πολυετής διάλογος με συγκρούσεις πολλές φορές.
      Το Υπουργείο έχει συντάξει νομοσχέδιο για τις μελέτες των δημοσίων έργων και για την παροχή υπηρεσιών συμβούλων. Αυτό το νομοσχέδιο το έχει η κεντρική νομοπαρασκευαστική επιτροπή και συγκεντρώνονται οι υπογραφές για να κατατεθεί σύντομα στη Βουλή. Προσδοκώ στην ενεργή συμμετοχή σας στην Επιτροπή και στην Ολομέλεια για να επιφέρουμε τις βελτιώσεις που ενδεχομένως θα χρειαστούν. Ίσως είναι αντιδεοντολογικό να συζητήσουμε σήμερα για το νομοσχέδιο, αλλά θα σας πω ότι είναι περίπου μέσα στο πνεύμα που θίγετε εσείς με την περιγραφή σας. Δηλαδή προβλέπεται η οικονομική προσφορά, η πολύ καλή προετοιμασία του έργου από πλευράς υπηρεσιών, η προσέγγιση του προϋπολογισμού και η οικονομική προσφορά επί αυτού του προϋπολογισμού. Βεβαίως θα βαθμολογηθούν και οι τεχνικοί φάκελοι και η τεχνική προσφορά με κριτήρια ανάλογα αυτών που εσείς θίγετε, κύριε Κεδίκογλου.
      Πρόκειται για ένα σοβαρό θέμα και γι’ αυτό πρέπει να υποστεί επεξεργασία σωστή με προτάσεις κομμάτων και Βουλευτών, ώστε να βρούμε τα καλύτερα κριτήρια για την αξιολόγηση των τεχνικών προσφορών, σε συνδυασμό με τις οικονομικές προσφορές οι οποίες θα παίζουν ένα ρόλο 20% έως 30% και μέσα από ένα μαθηματικό τύπο θα βγαίνει ο ανάδοχος με πλήρη διαφάνεια.
      Θίξατε και ένα δεύτερο θέμα που είναι επίσης σοβαρό, δηλαδή το θέμα των επιθεωρητών έργων και πολεοδομικών εφαρμογών. Είναι αλήθεια ότι προβλέπεται από τη νομοθεσία το Σώμα των Επιθεωρητών να κάνει και τακτικούς ελέγχους. Βεβαίως αυτό έχει ατονίσει. Το Σώμα Επιθεωρητών έχει υποβαθμιστεί λίγο. Μπορεί όμως να παίξει πολύ καίριο ρόλο. Όπως ξέρετε η κυρία Υπουργός παρουσίασε τις θέσεις της για πολλά θέματα και μεταξύ αυτών και για το νέο τρόπο έκδοσης των οικοδομικών αδειών. Εκεί υπάρχει πρόταση να υπάρξει ένα σώμα ελεγκτών ή ορκωτών μηχανικών. Μία άλλη εναλλακτική πρόταση που εγώ την υποστηρίζω ενθέρμως είναι να αναβαθμιστεί το Σώμα των Επιθεωρητών και στον τακτικό έλεγχο και στον έκτακτο των δημοσίων και ιδιωτικών έργων, πολεοδομικών αδειών και εφαρμογών. Ελπίζω να επικρατήσει αυτή η άποψη και σ’ αυτό προσδοκώ τη στήριξή σας, γιατί μέσα απ’ αυτή την αναβάθμιση θα προσφέρουμε πολλά στην ποιότητα τόσο των ιδιωτικών όσο και των δημόσιων έργων.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πρώτα απ’ όλα να συγχαρώ τη Διάσκεψη των Προέδρων για τις επιλογές της στις δύο ανεξάρτητες αρχές, δηλαδή στις επιλογές προσωπικού και «Συνηγόρου του Πολίτη». Ήταν πολύ επιτυχείς.
     Δεύτερον, δε θα μπορούσε να διαφωνήσει κανείς με όσα με ειλικρίνεια και εκ βαθέων ανέπτυξε ο κύριος Υφυπουργός, ο οποίος διακρίνεται για την υπευθυνότητά του, για την αντικειμενικότητά του και για τη γενικότερη αξιοπιστία του. Χαίρομαι για όσα άκουσα και περιμένω να έρθουν αυτά τα νομοσχέδια. Θέλω μόνο να πω ότι πρέπει να υπάρξει προσοχή, ώστε στο Σώμα των Επιθεωρητών να μην υπάρχει ως επικεφαλής πολιτικό πρόσωπο, αλλά να είναι ένα σώμα της υπηρεσίας, ένα σώμα που να είναι καταληκτική βαθμίδα εκλεκτών στελεχών των δημοσίων έργων. Μόνο τότε μπορούμε να έχουμε ορθή επιθεώρηση και να αντιληφθούμε επιτέλους ότι επιθεώρηση σημαίνει έλεγχος και ότι έλεγχος είναι η εκδήλωση του ενδιαφέροντος, για να γίνει κάτι ορθό.
      Στα χρόνια που πέρασαν κάναμε ένα μεγάλο πρόγραμμα δημοσίων έργων, μελετών και κατασκευών. Η μεν νομοθεσία περί δημοσίων έργων είναι πολύ καλή με κύριο άξονα το «ΕΡΓΟ», αλλά η κατάληξη ήταν να δημιουργηθούν ενδεχομένως πλούσιοι εργολήπτες και να μην υπάρχει μία αξιόπιστη εργοληπτική επιχείρηση που θα βγει αύριο έξω στο εξωτερικό αξιόπιστα και να δώσει δουλειά στην ελληνική κοινωνία. Μετά τα ατυχήματα της Τσάκωνας, της Στέρνας, της Τρύπας στην Πλακεντία και της Μαλακάσας καμία εργοληπτική επιχείρηση δεν είναι αξιόπιστη για να βγει στο εξωτερικό, να διεκδικήσει έργα και να φέρει εισόδημα και απασχόληση στον τόπο. Θα τους πουν πολύ απλά, εσείς δεν μπορείτε να κάνετε ένα δρομάκο στη χώρα σας. Και αυτό πέρα από τη μεγάλη καθυστέρηση που σημειώνουν, δηλαδή να κάνει δέκα χιλιόμετρα δρόμου κάθε χρόνο το σύνολο του τεχνικού κόσμου.
      Αυτό είναι πάρα πολύ σημαντικό, γιατί ταυτοχρόνως καταγγέλλεται και παρατηρείται πλουτισμός των ιδιοκτητών των εργοληπτικών επιχειρήσεων.
      Χαίρομαι γιατί θα συμπληρώσουμε αυτή τη νομοθεσία με μία σύγχρονη για τις αναθέσεις μελετών και συμβούλων, γιατί πρέπει όταν τελειώσουμε τα βασικά έργα υποδομής να μπορούμε να βγούμε έξω από τα όρια της χώρας, να κάνουμε έργα στο εξωτερικό που θα αποφέρουν εισόδημα στη χώρα, όπως κάνουν όλες οι χώρες του κόσμου.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Παράλληλα με τα άλλα θέλω να πιστεύω ότι ο κύριος Υπουργός θα λάβει μέτρα και θα επιβάλει ποινές, ώστε να έχουμε αξιοπιστία από τις εργοληπτικές επιχειρήσεις. Κι εσείς, κύριε Υπουργέ, βλέπετε ότι δεν υπάρχει αξιόπιστη εργοληπτική επιχείρηση να πάει έστω σε μία βαλκανική χώρα. Είναι μέγα ζήτημα όταν στη χώρα δαπανώνται τρισεκατομμύρια για έργα, κάποιοι άνθρωποι πλουτίζουν και δεν έχουμε μία αξιόπιστη εργοληπτική επιχείρηση.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Υφυπουργός Περιβάλλοντος, Χωροταξίας και Δημοσίων Έργων έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, σε ό,τι αφορά τα δύο θέματα που έθιξε ο κ. Κεδίκογλου στην επίκαιρη ερώτηση νομίζω πως απάντησα. Εξάλλου θα μας δοθεί η δυνατότητα όταν κατατεθούν στη Βουλή τα αντίστοιχα νομοσχέδια να κάνουμε διάλογο σε βάθος, γιατί έχουμε ανάγκη βελτίωσης του συστήματος παραγωγής έργων. Ίσως έπρεπε να το έχουμε κάνει νωρίτερα, αλλά πιστεύω ότι έγιναν πολλά βήματα στον τομέα βελτίωσης της ποιότητας των έργων. 
     Με όλο το σεβασμό και την εκτίμηση που σας έχω, κύριε Κεδίκογλου, πιστεύω ότι τώρα πλέον τα παραγόμενα έργα έχουν μια πολύ καλύτερη ποιότητα απ’ ότι παλιά. Κάποιες ατυχίες που είχαμε αναφέρονται σε έργα των οποίων οι μελέτες ήταν του 1978 και 1980. Βεβαίως τότε δεν γίνονταν καλές, πλήρεις γεωλογικές και υδραυλικές μελέτες. Τα τελευταία χρόνια γίνονται και έχουμε μεγάλη βελτίωση. 
      Δε θα συμφωνήσω για κάποιες ατυχείς περιπτώσεις, όπως η τρύπα που λέτε στο Μετρό. Στο Παρίσι, ας πούμε, είχαμε μία πολύ χειρότερη κατάσταση και συμβαίνει να υπάρχουν και κάποιες τέτοιες περιπτώσεις. Όμως πιστεύω ότι η ποιότητα κατασκευής του Μετρό ή της Αττικής Οδού ή του Ρίου – Αντιρρίου ή της υποθαλάσσιας ζεύξης Ακτίου – Πρέβεζας ή της περιμετρικής της Πάτρας και τα χιλιόμετρα της Εγνατίας και (ΠΑΘΕ) που παραδίδονται τώρα, είναι έργα που σε ποιότητα συναγωνίζονται αντίστοιχα άλλων χωρών.
      Βεβαίως πρέπει να βελτιώσουμε ακόμα περισσότερο τη νομοθεσία και με την ευκαιρία ενημερώνω τη Βουλή ότι έχουμε πάρα πολλές επιτροπές που στα πλαίσια του action plan εργάζονται με τη συμμετοχή και φορέων. Δίνουμε ιδιαίτερο βάρος στη βελτίωση των προδιαγραφών, των μελετών όσο και της εκτέλεσης των έργων και με μια σειρά άλλων παρεμβάσεων νομίζω ότι μπορούμε να έχουμε από πλευράς υποδομής ό,τι καλύτερο για να βελτιώσουμε ακόμα περισσότερο τα έργα που παράγουμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 42/11-2-2003 επερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Οικονομίας και Οικονομικών, σχετικώς με την εκταμίευση από το Πρόγραμμα Δημοσίων Επενδύσεων επιχορηγήσεων στο Νομό Χαλκιδικής. Μη κατάθεση εγγράφων Αρ. Πρωτ. Ερώτησης. και ΑΚΕ 5013/853/22-1-2003.
      Ορίστε, κύριε Φλωρίνη, έχετε το λόγο.
      ΑΘΗΝΑΙΟΣ ΦΛΩΡΙΝΗΣ: Κυρία Πρόεδρε, κύριοι συνάδελφοι, πρώτα απ’ όλα θέλω να εκφράσω τη βαθιά μου λύπη γιατί βρίσκομαι σήμερα στη δυσάρεστη θέση να εγκαλέσω τον αγαπητό συντοπίτη μου και Υφυπουργό κ. Χρήστο Πάχτα, τον οποίο δηλώνω ότι εκτιμώ ιδιαίτερα. Η ευθύνη -πιστέψτε με- δεν ανήκει σε μένα, ανήκει εξ ολοκλήρου στον ίδιο και να γιατί: Στις 22 Ιανουαρίου τρέχοντος έτους κατέθεσα ερώτηση για αίτηση κατάθεσης εγγράφων, την οποία κρίνω σκόπιμο να σας διαβάσω.
      «Προς τον Υπουργό Οικονομίας και Οικονομικών.
      Σύμφωνα με το άρθρο 26 του ν. 1262/82, όπως τροποποιήθηκε και συμπληρώθηκε με το άρθρο 23 του ν. 2443/96 και αντικαταστάθηκε από τις διατάξεις του άρθρου 18 του ν. 2515/97, προβλέπεται η παροχή επιχορηγήσεων από τις δημόσιες επενδύσεις σε νομικά πρόσωπα ιδιωτικού δικαίου, σωματεία, συνεταιρισμούς, ανώνυμες εταιρείες και λοιπά νομικά πρόσωπα με κοινωφελείς σκοπούς, η δραστηριότητα των οποίων συνδέεται με την ακολουθούμενη οικονομική πολιτική και το δημόσιο συμφέρον και συμβάλλει στην εφαρμογή μέτρων για την οικονομική, κοινωνική και πολιτιστική ανάπτυξη της χώρας. 
      Κατόπιν των ανωτέρω, καλείται ο αρμόδιος Υπουργός να απαντήσει και να καταθέσει στη Βουλή των Ελλήνων τα ακόλουθα έγγραφα (αναλυτική κατάσταση με):
      1. Τα ποσά που εκταμιεύτηκαν, βάσει του άρθρου 18 του ν. 2515/97 στο Νομό Χαλκιδικής από το Πρόγραμμα Δημοσίων Επενδύσεων υπό μορφή επιχορηγήσεων κατά τα έτη 1999, 2000 και 2001.
      2. Τους αντίστοιχους φορείς οι οποίοι έγιναν αποδέκτες των ανωτέρω εκταμιευθεισών επιχορηγήσεων.
      3. Τις ημερομηνίες εκταμίευσης των αντίστοιχων επιχορηγήσεων».
      Καταθέτω την ερώτηση αυτή για τα Πρακτικά.
      (Στο σημείο αυτό ο Βουλευτής κ. Αθηναίος Φλωρίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρία Πρόεδρε, κυρίες και κύριοι συνάδελφοι, ενώ περίμενα να πάρω απαντήσεις στα υποβληθέντα ερωτήματα και να μου κατατεθούν, μέσω της Βουλής, τα αιτούμενα έγγραφα και στοιχεία, τι νομίζετε ότι πήρα; Πήρα μία απάντηση φωτοτυπία της δικής μου ερώτησης, μία δηλαδή πανομοιότυπη ερώτηση, χωρίς απαντήσεις στα ερωτήματα και χωρίς να κατατεθούν τα έγγραφα που ζητούσα. 
      Και για του λόγου το αληθές, σας την διαβάζω:
      «Σε απάντηση της παραπάνω ερώτησης και αίτησης κατάθεσης εγγράφων του Βουλευτή κ. Αθηναίου Φλωρίνη, σχετικά με επιχορηγήσεις του άρθρου 18 του ν. 2515/97 για το Νομό Χαλκιδικής, σας γνωρίζουμε ότι από το Πρόγραμμα Δημοσίων Επενδύσεων επιχορηγούνται νομικά πρόσωπα ιδιωτικού δικαίου, σωματεία, συνεταιρισμοί, ανώνυμες εταιρείες και λοιπά νομικά πρόσωπα με κοινωφελείς σκοπούς, των οποίων η δραστηριότητα συνδέεται με το δημόσιο συμφέρον, την οικονομική, κοινωνική και πολιτιστική ανάπτυξη της χώρας, ύστερα από αιτιολογημένο αίτημα. Κάθε αίτημα αξιολογείται με γνώμονα τα ανωτέρω και με βάση τις δυνατότητες που έχει το Πρόγραμμα το οποίο χρηματοδοτείται αποκλειστικά από εθνικούς πόρους.» 
      Υπογραφή: «Υφυπουργός Χρήστος Πάχτας».
      Καταθέτω για τα Πρακτικά και αυτή την απάντηση.
      (Στο σημείο αυτό ο Βουλευτής κ. Αθηναίος Φλωρίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΝΙΚΟΛΑΟΣ ΝΙΚΟΛΟΠΟΥΛΟΣ: Και τότε γιατί τον εκτιμάτε, κύριε συνάδελφε;
      ΒΑΣΙΛΗΣ ΚΕΔΙΚΟΓΛΟΥ: Οι προσωπικές σχέσεις είναι διαφορετικές από τις πολιτικές. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι. 
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε συνάδελφε.
     Κυρίες και κύριοι συνάδελφοι, διαπιστώνουμε από την απάντηση που διάβασα ότι πράγματι είναι ένα πιστό αντίγραφο της δικής μου ερώτησης, χωρίς να απαντώνται τα ερωτήματα και χωρίς να δίδονται τα αιτούμενα έγγραφα. Δηλαδή, με την απάντηση αυτή καταδεικνύεται η πλήρης απαξίωση και περιφρόνηση του Κανονισμού της Βουλής, του κοινοβουλευτισμού και των δημοκρατικών θεσμών. 
      ΒΑΣΙΛΗΣ ΚΕΔΙΚΟΓΛΟΥ: Να μας πείτε για ποιο λόγο έγινε.
      ΑΘΗΝΑΙΟΣ ΦΛΩΡΙΝΗΣ: Σας παρακαλώ, κάντε λίγο υπομονή. 
     Μετά λοιπόν από αυτή την απαξιωτική συμπεριφορά του κυρίου Υπουργού 
-γιατί ο Υπουργός έπρεπε να μου απαντήσει κατά τον Κανονισμό- έκανα χρήση του άρθρου 134 του Κανονισμού της Βουλής και κατέθεσα την επερώτηση που σήμερα συζητάμε, την οποία επίσης καταθέτω για τα Πρακτικά. 
      (Στο σημείο αυτό ο Βουλευτής κ. Αθηναίος Φλωρίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Κυρία Πρόεδρε, κυρίες και κύριοι συνάδελφοι, προσπάθησα μετά να δώσω κάποια λογική εξήγηση και να δικαιολογήσω αυτή την αντικοινοβουλευτική συμπεριφορά του συναδέλφου  μου Υφυπουργού, αγαπητού κατά τα άλλα.
      Τρία είναι τα ενδεχόμενα τα οποία εξέτασα. Πρώτον, ή ότι η πρώτη ερώτηση που υπέβαλα ήταν γραμμένη σε κάποια άλλη γλώσσα, στα κινέζικα παραδείγματος χάρη, ο παραλήπτης δεν την κατενόησε και έτσι απάντησε όπως απάντησε. 
      Δεύτερο ενδεχόμενο: ο παραλήπτης να μη γνωρίζει καλά τα ελληνικά, να μην τα κατενόησε και πάλι μας απάντησε όπως μας απάντησε.
      Το τρίτο ενδεχόμενο ήταν ότι ο παραλήπτης και απαντών Υπουργός, κατεχόμενος από αλαζονικό, υπεροπτικό, αντικοινοβουλευτικό και καθεστωτικό πνεύμα, γράφει στα παλιά του υποδήματα θεσμούς, Βουλή, Σύνταγμα και Δημοκρατία.
      Κύριοι συνάδελφοι, κατέληξα στο τρίτο ενδεχόμενο, αφού τα δύο πρώτα εύκολα απορρίπτονται, γνωστού όντος ότι εδώ στη Βουλή αλλά και στην Κυβέρνηση, λίγο πολύ όλοι γνωρίζουμε να ομιλούμε και να γράφουμε ελληνικά. Βεβαίως εδώ θα πρέπει να διευκρινίσω ότι απέρριψα χωρίς δεύτερη σκέψη την περίπτωση ο κύριος Υπουργός να μη μας κατέθεσε τα αιτούμενα στοιχεία και έγγραφα γιατί προφανώς θέλει κάτι να αποκρύψει, ίσως κάποιες πράξεις ή οτιδήποτε άλλο.
      Κύριε Υφυπουργέ, πραγματικά λυπάμαι -και θέλω να το πιστέψετε αυτό- γιατί με τη συμπεριφορά σας με αναγκάσατε να καταθέσω αυτή την επερώτηση. Λυπάμαι γιατί βρισκόμαστε εδώ σήμερα. Λυπάμαι γιατί είμαι αναγκασμένος να σας επαναφέρω στην τάξη. Γνωρίζετε πολύ καλά ότι κανείς δεν έχει ασυλία έναντι του Κανονισμού της Βουλής, κανείς δεν είναι υπεράνω των νόμων. Έχετε υποχρέωση να καταθέσετε τα έγγραφα που σας ζητάμε. Είναι απρέπεια να απαντάτε πανομοιότυπα και να δίνετε την ίδια τυποποιημένη απάντηση σε όλους τους συναδέλφους που σας έκαναν παρόμοιες ερωτήσεις. Είναι απρέπεια να αρνείστε να καταθέσετε τα στοιχεία που σας ζητάμε. 
      Κύριε Υφυπουργέ, η κατάθεση των στοιχείων και εγγράφων θα διαλύσει ή θα επιβεβαιώσει τις φήμες που κυκλοφορούν στην Χαλκιδική και που δεν είναι καθόλου κολακευτικές για σας.
      ΝΙΚΟΛΑΟΣ ΝΙΚΟΛΟΠΟΥΛΟΣ: Τι λένε οι φήμες;
      ΑΘΗΝΑΙΟΣ ΦΛΩΡΙΝΗΣ: Φήμες που οφείλω να διευκρινίσω, κύριοι συνάδελφοι, ότι δεν τις υιοθετώ αλλά και δεν μπορώ να τις απορρίψω εφόσον δεν μου δίνονται τα στοιχεία και τα έγγραφα τα οποία ζητώ. 
      ΝΙΚΟΛΑΟΣ ΝΙΚΟΛΟΠΟΥΛΟΣ: Εμείς δεν ξέρουμε. Ποιες είναι οι φήμες;
      ΑΘΗΝΑΙΟΣ ΦΛΩΡΙΝΗΣ:  Πάντως, κύριε Υφυπουργέ, εμείς τα στοιχεία θα τα πάρουμε είτε το θέλετε είτε δεν το θέλετε. Θα σας εξαναγκάσουμε να μας τα δώσετε. Θα εξαντλήσουμε όλα τα μέσα που μας παρέχει ο Κανονισμός της Βουλής, οι νόμοι και το Σύνταγμα, ώστε να μας δοθούν αυτά τα στοιχεία. Ζητάμε τα έγγραφα, επιμένουμε να τα ζητάμε και οφείλετε –και πρέπει- να μας τα καταθέσετε τουλάχιστον από ευαισθησία, αφού αφορούν το Νομό Χαλκιδικής τον οποίο και οι δύο εκπροσωπούμε.
      Δεν έπρεπε, κύριε Υφυπουργέ, να οδηγηθούμε εδώ. Δεν έπρεπε να μας αναγκάσετε να φθάσουμε στον κύριο Πρόεδρο της Βουλής και στη Διάσκεψη των Προέδρων για να διεκδικήσουμε ένα κοινοβουλευτικό μας δικαίωμα. Επαναλαμβάνω ότι τα στοιχεία θα τα πάρουμε είτε το θέλετε είτε δεν το θέλετε.
     Κυρία Πρόεδρε, τελείωσα εδώ. Με την ευκαιρία αυτή θα ήθελα από το Βήμα της Βουλής να εκφράσω την πλήρη συμπαράσταση και συμπάθειά μου στο δοκιμαζόμενο λαό του Ιράκ.
      Σας ευχαριστώ.
      ΠΡΟΕΔΡΕΥΟΥΣΑ (ΑΝΝΑ ΜΠΕΝΑΚΗ-ΨΑΡΟΥΔΑ): Το λόγο έχει ο Υφυπουργός Οικονομίας κ. Πάχτας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κυρία Πρόεδρε.
     Αγαπητοί συνάδελφοι, είναι γνωστό σε όλους και προφανώς και σ’ εσάς αγαπητέ συνάδελφε, συμπολίτη, ότι το Πρόγραμμα Δημοσίων Επενδύσεων δεν χρηματοδοτεί μόνον το Κοινοτικό Πλαίσιο Στήριξης, τα μεγάλα έργα υποδομής ή τις κρίσιμες αναπτυξιακές προτεραιότητες της χώρας μας. Εξυπηρετεί και πολλούς άλλους στόχους που έχουν να κάνουν με πολιτιστικές, κοινωνικές και οικονομικές δραστηριότητες σε τοπικό επίπεδο. Ενισχύει πολύ σημαντικές πρωτοβουλίες φορέων των τοπικών κοινωνιών. Όλα αυτά τα χρόνια σύλλογοι, σωματεία, εκκλησίες, μη κυβερνητικές οργανώσεις και άλλοι φορείς, σε όλες τις περιφέρειες, σε όλους τους νομούς της χώρας μας, σε όλους τους δήμους της χώρας έχουν ενισχυθεί για να αναπτύξουν στον τόπο τους τέτοιες δραστηριότητες.
Να δώσουν μια άλλη ζωντάνια, μια άλλη ομορφιά στα χωριά τους και στις περιοχές τους, να κρατήσουν τους πολίτες, τους νέους στην περιφέρεια. Είναι αυτές οι ενισχύσεις που έχουν δημιουργήσει τα τελευταία χρόνια τη γνωστή πολιτιστική ώθηση στη χώρα μας τουλάχιστον σε τοπικό επίπεδο.
      Τι επιδιώκετε, αγαπητέ συνάδελφε, με την επερώτηση που καταθέσατε; Τι θέλετε να πείτε; Ότι κακώς επιχορηγούνται όλοι αυτοί οι φορείς; Ότι δεν πρέπει να ενισχύονται τέτοιου είδους δραστηριότητες; Ότι ενισχύονται με χρήματα που δεν πιάνουν τόπο, που πάνε χαμένα; 
      Τελικά, αγαπητέ συνάδελφε, τι ενισχύουμε; Μήπως δεν το γνωρίζετε; Ενισχύουμε καταρχήν την Εκκλησία, τον κοινωνικό και πολιτιστικό της ρόλο για την υποστήριξη ηλικιωμένων ατόμων, για τη στήριξη νέων ανθρώπων που είναι σε κοινωνικό αποκλεισμό, για την ανάδειξη των ιερών μονών και τη διατήρηση σημαντικών εκκλησιαστικών μνημείων και κειμηλίων της πλούσιας πολιτιστικής μας κληρονομιάς. Ενισχύουμε την αγιορείτικη κληρονομιά. Μήπως υπάρχει καμία αντίρρηση για το ρόλο, το έργο και την ανταπόκριση της Εκκλησίας μας; Υπάρχει αντίθετη γνώμη για την ενίσχυση αυτού του ρόλου; Υπάρχει άλλη άποψη για τη διάσωση της αγιορείτικης κληρονομιάς;
      Είσαστε από τη Χαλκιδική. Επί τόσα χρόνια, επί τόσες δεκαετίες οι παλαιότερες κυβερνήσεις της Νέας Δημοκρατίας, της παράταξής σας είχαν εντελώς εγκαταλείψει αυτά τα μνημεία. Τα εγκατέλειψαν στην τύχη τους, δεν σεβάστηκαν την προσπάθεια χιλιάδων μοναχών επί εκατοντάδες χρόνια στην περιοχή μας.
      Υπάρχει σήμερα μια άλλη πνοή και στο Άγιο Όρος λόγω της υπεύθυνης πολιτικής για τη διάσωση της αγιορείτικης κληρονομιάς που ακολουθεί αυτή η Κυβέρνηση. Ενισχύουμε συλλόγους και σωματεία πολιτιστικής, φιλοπεριβαλλοντικής, κοινωνικής δραστηριότητας για ένα πλήθος έργων στην τοπική κοινωνία.
      ΒΑΣΙΛΗΣ ΚΕΔΙΚΟΓΛΟΥ: Ναι, αλλά δεν μας είπατε ποια ενισχύετε!
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ενισχύουμε φορείς για τη νεολαία, μορφωτικούς συλλόγους, θεραπευτήρια, βιβλιοθήκες, γηροκομεία, ομογενειακές ενώσεις, εθελοντικές οργανώσεις, φορείς που ενισχύουν ευπαθείς ομάδες της κοινωνίας, όπως παλιννοστούντες και τσιγγάνους με τεράστιο έργο και συμβολή. 
      Σε όλους αυτούς τους φορείς που παράγουν αυτό το πολύ σημαντικό έργο, το οποίο ακουμπά όλους μας και κυρίως αυτούς που έχουν μεγαλύτερη ανάγκη τους παρέχουμε την οικονομική δυνατότητα, γιατί οι άλλοι πόροι τους είναι πολύ περιορισμένοι. Εάν δεν εφαρμόζαμε αυτό το πρόγραμμα, δεν θα είχαμε γνωρίσει αυτήν την τεράστια αλλαγή που συμβαίνει στην καθημερινότητα στις τοπικές μας κοινωνίες.
     Ενισχύουμε τις μη κυβερνητικές οργανώσεις. Πρέπει, κύριε συνάδελφε, να σας θυμίσω ότι ζούμε στην εποχή που ο ρόλος των μη κυβερνητικών οργανώσεων όχι μόνο αποτελεί μια συνεχώς αυξανόμενη καθημερινότητα, αλλά και οι επίσημες πολιτικές της Ευρωπαϊκής Ένωσης και των κρατών υποβοηθούν κατά τον αποτελεσματικότερο τρόπο αυτές τις οργανώσεις. Είναι ακόμα μια απόδειξη της ορθότητας των επιλογών μας. Είναι γνωστός και επίκαιρος σήμερα ο ρόλος οργανώσεων, όπως -μεταξύ άλλων- «Γιατροί χωρίς σύνορα» και άλλων οργανώσεων προσφύγων.
     Είναι ιδιαίτερα σημαντικό να υπενθυμίσω ότι η ίδια η Ευρωπαϊκή Επιτροπή έχει δώσει ιδιαίτερη σημασία σε τέτοιου είδους δραστηριότητες αλλά και φορείς, ώστε να περιλαμβάνει στα προγράμματά της τη χρηματοδότηση πολιτιστικών συλλόγων, καλλιτεχνικών οργανώσεων, κέντρων δημιουργίας και παροχής κοινωνικών και πολιτιστικών υπηρεσιών, καλλιτεχνικό και θρησκευτικό τουρισμό.
     Κάνω ιδιαίτερη αναφορά στα προγράμματα της κοινοτικής πρωτοβουλίας INTERE και στα περιφερειακά προγράμματα τονίζοντας ότι η ενίσχυση των παραπάνω αποτελούσε και προϋπόθεση έγκρισης αυτών των προγραμμάτων, πράγμα που αποδεικνύει κατά τον καλύτερο τρόπο την ορθότητα και σκοπιμότητα της πολιτικής μας. 
     Ο νομοθέτης στην Ελλάδα έχει προβλέψει αυτές τις ανάγκες από το 1982, τότε που θέσπισε τις νομοθετικές διατάξεις, με τις οποίες μπορεί να επιχορηγούνται για τις δραστηριότητές τους από το πρόγραμμα Δημοσίων Επενδύσεων όλα τα νομικά πρόσωπα ιδιωτικού δικαίου, σωματεία, συνεταιρισμοί, σύλλογοι θεωρώντας ότι οι δραστηριότητές τους είναι ευρύτερου δημοσίου συμφέροντος και κοινωνικού οφέλους.
     Θέλω χαρακτηριστικά και τελείως ενδεικτικά να κάνω μια αναφορά σε κάποιες ενέργειες που επιχορηγούνται από την πολιτεία: 
     Στη νέα Μητρόπολη Λέρου, Καλύμνου και Αστυπάλαιας δημιουργία συνεδριακού και πολιτιστικού κέντρου, συνάντηση των νέων διαφορετικών θρησκειών χριστιανισμού-ισλαμισμού,  ανταλλαγή απόψεων ενόψει των προβλημάτων της νέας χιλιετίας, για να μην υπάρχει σύγκρουση πολιτισμών και θρησκειών. 
     Χρηματοδότηση του έργου μιας άλλης μητρόπολης για την ενίσχυση των ορθόδοξων εκκλησιών των βαλκανικών χωρών. Συγκεκριμένα, δημιουργία κηροπλαστείου, εργαστηρίου ιεροραπτικής τέχνης για τη ραφή ιερών αμφίων και προμήθεια και κάλυψη των αναγκών των εκκλησιών στη Ρουμανία και Βουλγαρία. Αναφέρομαι στη Μητρόπολη Αλεξανδρουπόλεως.
      Στην Ιερά Μητρόπολη Θεσσαλονίκης: Δημιουργία μικροϋποδομών στο γεωγραφικό χώρο της Μητρόπολης Θεσσαλονίκης για την ανάπτυξη του θρησκευτικού τουρισμού, δηλαδή τη διαμόρφωση χώρων και καταλυμάτων για διαμονή κληρικών, θεολόγων, φοιτητών μεσαίας και κατώτερης οικονομικής τάξης από τη Βουλγαρία και την Πρώην Γιουγκοσλαβική Δημοκρατία της Μακεδονίας.
      Δημιουργία ηλεκτρονικής βιβλιοθήκης για τη διάδοση της Αγίας Γραφής. Πρόκειται για το πρωτοποριακό έργο σε παγκόσμια κλίμακα παρουσίαση της Αγίας Γραφής με εικόνα, κείμενο και ήχο.
      Συγκέντρωση θρησκευτικού υλικού από το βαλκανικό χώρο, επεξεργασία από ομάδα θεολόγων των πανεπιστημιακών σχολών και παρουσίαση της Αγίας Γραφής με πατερικές αναφορές, που έχουν καταχωρηθεί τα τελευταία δέκα χρόνια, ώστε αυτή να είναι προσιτή σε σπουδαστές, κληρικούς, θεολόγους, επιστήμονες και ως εκπαιδευτικό υλικό. Και το ντοκιμαντέρ «Τα βήματα Αποστόλου Παύλου στην περιοχή μας».
      Η Στέγη Πολιτισμού της Νέας Καρβάλης: Δημιουργία λαογραφικού χωριού και συνεδριακού κέντρου στη Νέα Καρβάλη ως πνευματικού κέντρου των απανταχού Καππαδοκέων της Μικράς Ασίας και στέγαση του ιστορικού αρχείου με τα κειμήλια των ξεριζωμένων Ελλήνων της Καππαδοκίας.
      Το Ριζάρειο Ίδρυμα στο Μονοδένδρι. Ενίσχυση των πολιτισμικών δραστηριοτήτων της περιοχής των Ζαγοροχωρίων ήτοι: Δημιουργία κέντρου εκθέσεων και χώρου πολλαπλών χρήσεων με ανάδειξη του κτίσματος ΠΑΝΤΑΖΗ στο Μονοδένδρι.
      Δημιουργία πέτρινου θεάτρου στο Μονοδένδρι με προορισμό να καλύψει και δραστηριότητες της πολιτιστικής ολυμπιάδας. 
      Τη δημιουργία μουσείου ηπειρωτών μαστόρων στην Πυρσόγιαννη και κέντρο κατάρτισης σπουδαστών και φοιτητών των σχολών ΑΕΙ. 
      Δημιουργία συνεδριακού κέντρου Κολυμπαρίου Χανίων με φορέα υλοποίησης την Ορθόδοξη Ακαδημία Κρήτης.
      Δημιουργία συνεδριακού κέντρου Κερκύρας με φορέα υλοποίησης τη Μητρόπολη Κερκύρας και Παξών. 
      Αναπαλαίωση κτηρίου για χρήση ως συνεδριακού κέντρου στη Λέρο από το Πατριαρχείο Αλινδών. 
      Αναβάθμιση του Ρώσικου Νοσοκομείου Θεσσαλονίκης από την Ιερά Μητρόπολη Θεσσαλονίκης. 
      Δημιουργία κέντρου εκπαίδευσης σε ραφή ιερών αμφίων, ιεροραφείων.
      Μια σειρά από αναστηλώσεις ιερών μονών σε όλη την Ελλάδα. Αναφέρομαι στη Μονή Ταξιαρχών Καστάνης και Παρηγορήτισσας του Μολυβδοσκεπάστου που βρίσκονται στα σύνορα με την Αλβανία με προοπτική να ενταχθούν σ’ ένα οδοιπορικό βυζαντινών εκκλησιών Ηπείρου και Νοτίου Αλβανίας.
      Κάνω κάποιες αναφορές και μόνο ενδεικτικές. Όλα αυτά τα έργα είναι στη διάθεση του όποιου πολίτη είναι μέσα στο site του Υπουργείου Εθνικής  Οικονομίας, είναι στην ιστοσελίδα του Υπουργείου και είναι όλα έργα που έχουν ονοματεπώνυμο.
      Ενδεικτικά επίσης θέλω να αναφέρω τα ιδρύματα σε άλλες μητροπόλεις ή σε άλλες περιοχές: Οίκος Στοργής, Αγάπης και Περίθαλψης χρονίων πασχόντων. Ενισχύουμε προγράμματα που αφορούν τους πρόσφυγες για τη βοήθεια των προσφύγων, για τη δημιουργία βιβλιοθηκών, αίθουσες πινακοθήκης. Είναι μία σειρά από δράσεις που ξαναδίνουν ζωντάνια στην ελληνική ύπαιθρο, στην ελληνική επαρχία.
      Θέλω, λοιπόν, να επισημάνω, αγαπητοί συνάδελφοι, ότι από την πλευρά σας εδώ και πολύ καιρό βεβαίως αντιμετωπίζουμε μια κακόπιστη, τις περισσότερες φορές, κριτική, μία δυσπιστία σε όλα τα μέτωπα, πόλεμο κατά προσώπων, πόλεμο κατά πραγμάτων -και πετύχαμε παρ’ όλες τις δυσκολίες να απαγκιστρωθούμε από το παλιό κλίμα των στείρων αντιπαραθέσεων ανοίγοντας έναν ορίζοντα συμπαράστασης στην ανθρώπινη δημιουργία- πόλεμο εναντίον του πολιτισμού, της ανθρωπιστικής αρωγής, των αξιών της ελληνικής μας παράδοσης. Δεν μπορούσαμε να φανταστούμε ότι θα αντιμετωπίζαμε σήμερα στο κατώφλι των Ολυμπιακών Αγώνων και των μεγάλων εξετάσεων της Ελλάδας σε παγκόσμια κλίμακα, αυτού του είδους τις ερωτήσεις. Η επερώτηση αυτή περιέχει παλαιοελλαδίτικη νοοτροπία και ψυχολογία μακριά ακόμη από το πνεύμα της συντήρησης, που προστάζει, που δηλώνει την τήρηση των αξιών. Ούτε συντηρητικοί είστε. Τι είστε επιτέλους; 
      Αντί να βγαίνετε και να υπερθεματίζετε, γιατί αυτός είναι ο ρόλος σας, εσείς μας λέτε να σταματήσουμε, να τα αφήσουμε όλα να γκρεμιστούν, να σαπίσουν, να καταστραφούν, να χαθούν. Ανελλήνιστοι δεν είμαστε θαρρώ. Τέλος, αγαπητοί συνάδελφοι, έχει και το όριό της η αντιπολίτευση!
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο Κοινοβουλευτικός Εκπρόσωπος ο κ. Αλογοσκούφης έχει το λόγο. 
     ΑΘΗΝΑΙΟΣ ΦΛΩΡΙΝΗΣ: Κυρία Πρόεδρε, εγώ θα πάρω και τη δευτερολογία μου. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Εντάξει, κύριε Φλωρίνη.
     Πόσο χρόνο θέλετε, κύριε Αλογοσκούφη;
     ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, το χρόνο που δικαιούμαι.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Δεν υπάρχει χρόνος. Επειδή είστε Κοινοβουλευτικός Εκπρόσωπος, παίρνετε το λόγο. Θα έχετε και εσείς δευτερολογία.
     ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, θα ήθελα να μιλήσω για δύο, τρία λεπτά πριν από τη δευτερολογία του κ. Φλωρίνη.
     Δεν νομίζω ότι χρειάζεται να πούμε πολλά εδώ, διότι με την απάντησή του ο κύριος Υφυπουργός επιβεβαίωσε πλήρως αυτό που συζητά ολόκληρη η Ελλάδα, ότι δηλαδή αντί να ασχολείται με τη σωστή διαχείριση του Κοινοτικού Πλαισίου Στήριξης και του Προγράμματος Δημοσίων Επενδύσεων, χρησιμοποιεί τους πόρους που έρχονται για την ανάπτυξη της ελληνικής οικονομίας, για να κάνει μικροπολιτικά και μικροκομματικά παιχνίδια στην εκλογική του περιφέρεια.
     (Χειροκροτήματα από την πτέρυγα της Νέας Δημοκρατίας)
     Αυτό μας επιβεβαίωσε σήμερα. Όλες οι άλλες περιφέρειες της Ελλάδας δεν έχουν αυτήν τη μεταχείριση, δεν έχουν αυτήν την πολυτέλεια. Τα χρήματα πάνε στη Χαλκιδική, αποκλειστικά για λόγους μικροκομματικούς και μικροπολιτικούς που έχουν να κάνουν με την επανεκλογή του κ. Πάχτα. Αυτή είναι η πραγματικότητα. Θα έπρεπε να ντρέπεται και να παραιτηθεί.
     (Χειροκροτήματα από την πτέρυγα της Νέας Δημοκρατίας)
     ΝΙΚΟΛΑΟΣ ΝΙΚΟΛΟΠΟΥΛΟΣ: Πάντως, καταλάβαμε γιατί σας αγιοποίησε ο Άγιος Αρναίας!
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ορίστε, κύριε Φλωρίνη, έχετε το λόγο.
     ΑΘΗΝΑΙΟΣ ΦΛΩΡΙΝΗΣ: Κυρία Πρόεδρε, άκουσα την τοποθέτηση του κυρίου Υφυπουργού. Φαίνεται ότι δεν έγινε κατανοητό, κύριε Υφυπουργέ, γιατί σας εγκαλούμε. Δεν σας εγκαλούμε γιατί χρηματοδοτήσατε συλλόγους, εκκλησίες, κλπ στη Χαλκιδική, αλλά γιατί δεν εφαρμόζετε τον Κανονισμό της Βουλής και δεν μας καταθέτετε τα έγγραφα, τα οποία σας ζητάμε. Γι’ αυτό σας εγκαλούμε, κύριε Υφυπουργέ, και επ’ αυτού έπρεπε να μου απαντήσετε και όχι γιατί δώσατε χρήματα σε συλλόγους και εκκλησίες της Χαλκιδικής.
     Ξέρετε πάρα πολύ καλά ότι γι’ αυτές τις χρηματοδοτήσεις δημόσια και επανειλημμένα σας έχω επαινέσει και είπα «μπράβο στον κύριο Υφυπουργό που δίνει στις εκκλησίες, στους συλλόγους, στους φίλους του χρήματα για τη Χαλκιδική.
     Όμως, κύριε Υφυπουργέ, αφού είπατε ότι αυτά τα στοιχεία είναι στη διάθεση του κάθε πολίτη, δεν τα δίνετε στο Βουλευτή, ο οποίος έχει το δικαίωμα να τα πάρει και δεν μπορείτε εσείς να του στερείτε αυτό το δικαίωμα. Δεν μπορείτε να γράφετε στα παλιά σας τα παπούτσια τον Κανονισμό της Βουλής και το Σύνταγμα!
     Κύριε Υφυπουργέ, κυκλοφορούν πολλές φήμες στη Χαλκιδική. Σας είπα ότι δεν θέλω να τις υιοθετήσω. Δίνετε σε δικά σας πρόσωπα για προσωπικό σας όφελος και για το κόμμα. Δώστε μου τα στοιχεία, για να τους αποστομώσω. Δώστε μου τα στοιχεία, για να σας προστατεύσω. Αυτό, όμως, δεν το κάνατε. Αυτό τι σημαίνει, κύριε Υφυπουργέ; Σημαίνει ότι οι φήμες που κυκλοφορούν κάποια αλήθεια έχουν.
     Κύριε Υφυπουργέ, θα σας καλέσω και τώρα, την ύστατη στιγμή, να μου δώσετε αυτά τα έγγραφα και τα στοιχεία, τα οποία σας έχω ζητήσει με την πρώτη ερώτησή μου. Αν δεν τα δώσετε, θα είστε εκτεθειμένος έναντι του λαού της Χαλκιδικής ότι αυτές οι φήμες που κυκλοφορούν όντως έχουν δόση αληθείας και θα κληθείτε να εξηγήσετε πολλά, πώς κερδίσατε τις εκλογές στη Νομαρχία Χαλκιδικής, πώς κερδίσατε τις εκλογές στη ΔΕΤ, στην ΑΝΕΦΚΑ, κ.λπ.
     Εδώ τελεία και παύλα.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κωνσταντίνου, ως Κοινοβουλευτικός Εκπρόσωπος του ΠΑΣΟΚ, έχει το λόγο.
     ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κυρία Πρόεδρε.
     Είχα σκοπό να μην πάρω το λόγο, διότι πιστεύω ειλικρινά ότι τέτοια θέματα δεν μπορούν να φθάνουν υπό μορφή επερώτησης στην Ολομέλεια. Ειλικρινά πιστεύω ότι υπάρχει μία υπερβολή από πλευράς των συναδέλφων της Νέας Δημοκρατίας και, ιδίως από τον Κοινοβουλευτικό Εκπρόσωπο της Νέας Δημοκρατίας.
     Νομίζω ότι ο συνάδελφος από τη Χαλκιδική έχει δικαίωμα και καλά κάνει και επερωτά, γιατί πρέπει να γνωρίζει τι γίνεται στο νομό. Άκουσα με συμπάθεια όσα είπε, αλλά στο τέλος νομίζω ότι αποκαλύφθηκε όλο το σκηνικό. Αν, κύριε συνάδελφε, το θέμα είναι γιατί κέρδισε το ΠΑΣΟΚ στη Χαλκιδική –και γι’ αυτό είναι η επερώτηση- όπως το είπατε πριν, τότε όλοι αντιλαμβανόμαστε γιατί κάνετε αυτήν την επερώτηση.
      ΝΙΚΟΛΑΟΣ ΝΙΚΟΛΟΠΟΥΛΟΣ: Γιατί εξαγόρασε ψήφους.
      ΦΛΩΡΟΣ ΚΩΝΣΤΑΝΤΙΝΟΥ: Αν, κύριε συνάδελφε, έχετε να θέσετε τέτοια θέματα –άφησε κάποια υπονοούμενα ο συνάδελφος της Νέας Δημοκρατίας- υπάρχει άλλη διαδικασία που πρέπει να την ακολουθήσετε. Αλλά ειλικρινά πιστεύω ότι αποτελεί υπερβολή η σημερινή συζήτηση στην Ολομέλεια επερώτησης για θέματα που ισχύουν, που γίνονται εδώ και πέντε-έξι χρόνια.
     Τίποτε άλλο δεν θέλω να προσθέσω, κυρία Πρόεδρε, παρά μόνο να πω ότι αυτές οι εκφράσεις που χρησιμοποίησε ο Kοινοβουλευτικός Εκπρόσωπος της Νέας Δημοκρατίας δε νομίζω ότι αρμόζουν σ’ αυτήν την επερώτηση, όταν γνωρίζουμε πώς γίνονται αυτά,  ποια κονδύλια μπορεί να χειριστεί το αρμόδιο Υπουργείο και ο αρμόδιος Υπουργός. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Υπάρχει κάποιος άλλος συνάδελφος που θέλει το λόγο; Ουδείς. 
     Ο Υφυπουργός κ. Πάχτας έχει το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Ευχαριστώ, κυρία Πρόεδρε.
     Μέχρι τώρα γνωρίζαμε πως η κριτική στην Κυβέρνηση επικεντρωνόταν στον υποτιθέμενο οικονομίστικο και ανάλγητο χαρακτήρα της οικονομικής πολιτικής. Τώρα η Νέα Δημοκρατία μας καλεί να απολογηθούμε, γιατί χρηματοδοτούμε κοινωνικού, πολιτιστικού και κοινωφελούς χαρακτήρα δραστηριότητες. 
      Εννοούν άραγε οι συνάδελφοι της Νέας Δημοκρατίας ότι δεν πρέπει το κράτος να διαθέτει ούτε τα χαμηλά αυτά ποσά σε δραστηριότητες συγκριτικά χαμηλού κόστους, αλλά με μεγάλη κοινωνική, ανθρωπιστική και πολιτιστική αξία; 
      Έδωσα προηγουμένως έναν ενδεικτικό κατάλογο, έκανα μια ενδεικτική αναφορά έργων ανά την Ελλάδα και όχι μόνο στη Χαλκιδική…
      ΑΔΑΜ ΡΕΓΚΟΥΖΑΣ: Δεν το ζητήσαμε εμείς αυτό.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  … που υπάρχουν στην ιστοσελίδα του Υπουργείου Οικονομίας και Οικονομικών και είναι στη διάθεση όλων των πολιτών. 
     Ποιοι είναι, λοιπόν, οι ανάλγητοι τελικά, αγαπητοί συνάδελφοι; Ποιοι είναι αυτοί που θέλουν να στερήσουν απ’ αυτούς τους πολίτες μας τη δυνατότητα να τους υποστηρίζει το κράτος; Αυτό το κράτος ονειρεύεται και οραματίζεται η Νέα Δημοκρατία; Αυτό είναι το κοινωνικό της πρόσωπο; Να βγει και να το πει ανοιχτά. Να πει ανοιχτά στον ελληνικό λαό ότι ζητά την ψήφο του, ώστε να σταματήσει το ελληνικό δημόσιο να υποστηρίζει κοινωνικές, πολιτιστικές και κοινωφελείς δραστηριότητες, γιατί πιθανόν έχει οφέλη πολιτικά, γιατί πιθανόν με την πολιτική της να κερδίζει μάχη στην καθημερινότητα, γιατί πιθανόν με την πολιτική της να δίνει τη δυνατότητα στην περιφέρεια, στην επαρχία να αντλήσει οξυγόνο, πνοή ζωής και να προχωρήσει.
      Δηλαδή δεν πρέπει να κάνουμε τίποτα σ’ αυτήν τη χώρα, επειδή πιθανόν θα κερδίσουμε μια μάχη πολιτική στην Κυβέρνηση ή οπουδήποτε σε άλλα μέτωπα της κοινωνίας; Εκεί είναι το πρόβλημά μας;
      Εμείς θα συνεχίσουμε να παρέχουμε τη στήριξή μας, γιατί το πιστεύουμε, γιατί έτσι εξυπηρετείται ο στόχος μιας πιο ανθρώπινης κοινωνίας. Γιατί έτσι προστατεύουμε την πολιτιστική μας κληρονομιά και τις παραδόσεις μας. 
      Φοβάμαι όμως –και το λέω αυτό με λύπη- ότι αυτή η συζήτηση, όπως είπε και ο Κοινοβουλευτικός μας Εκπρόσωπος, δεν έχει κανένα νόημα. Όποια επιχειρήματα και αν επιστρατεύσω, όσο καλά και αν τα τεκμηριώσω, δεν πρόκειται ούτε να τα παραδεχτείτε ούτε να τα καταλάβετε. ΄Οχι ότι δεν θέλετε, αλλά κυρίως γιατί δεν μπορείτε. Και δεν μπορείτε, διότι δε διαθέτετε εκείνη την ιδεολογία που θα σας επέτρεπε να ασκήσετε αυτήν την αντιπολίτευση, να κάνετε κριτική, να τοποθετήσετε και να αντιπροτείνετε μια κοινή λογική με κοινωνικούς όρους. Γιατί, δυστυχώς, ανήκετε σε μία παράταξη…
      ΝΙΚΟΛΑΟΣ ΝΙΚΟΛΟΠΟΥΛΟΣ: Είναι ντροπή. 
     (Θόρυβος από την πτέρυγα της Νέας Δημοκρατίας)
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  …που ο μόνος λόγος ύπαρξης της ήταν να υπηρετεί μια πολιτική για την εξουσία και όχι για την κοινωνία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ στο θέμα σας, που είναι η κατάθεση των εγγράφων. Για όνομα του Θεού! Δε θα κάνουμε γενικευμένη επερώτηση.
     (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι.
     Κύριε Υπουργέ, στο θέμα σας, στην κατάθεση εγγράφων. Τώρα θα κάνουμε γενικευμένη επερώτηση;
     ΗΛΙΑΣ ΚΑΛΛΙΩΡΑΣ: Τα έγγραφα θέλουμε.
     ΧΡΗΣΤΟΣ ΠΑΧΤΑΣ (Υφυπουργός Οικονομίας):  Κυρία Πρόεδρε, ακούστηκαν από τους συναδέλφους της Νέας Δημοκρατίας ύβρεις και δεν τους διακόψατε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Απαντήσατε, κύριε Υπουργέ. Να τελειώνουμε, γιατί έχουμε και άλλη επερώτηση. Σας παρακαλώ τελειώνετε. Τέλειωσε και ο χρόνος σας.
     ΙΩΑΝΝΗΣ ΠΑΠΑΘΑΝΑΣΙΟΥ: Ήλθε έτοιμος με το λόγο του. 
     ΝΙΚΟΛΑΟΣ ΝΙΚΟΛΟΠΟΥΛΟΣ: Ντροπή σου με τα δισεκατομμύρια των Ελλήνων να βγαίνεις Βουλευτής, να σου πληρώνουν τα έξοδά σου!
     (Θόρυβος από την πτέρυγα της Νέας Δημοκρατίας)
     ΧΡΗΣΤΟΣ ΠΑΧΤΑΣ (Υφυπουργός Οικονομίας):  Γι’ αυτό και όταν έχασε την εξουσία, έχασε ταυτόχρονα και την ταυτότητά της, έχασε τον μπούσουλά της, έχασε την επαφή της με την πραγματικότητα. 
Δεν θέλει την κοινωνία, θέλει την εξουσία. Αυτό φάνηκε από τη δευτερολογία του κ. Φλωρίνη.
(Θόρυβος από την πτέρυγα της Νέας Δημοκρατίας)
	Γι’ αυτόν το λόγο δεν αντέχετε την ιδέα μίας πολιτικής, που θα είναι αυτοδύναμη, πρωτοβουλιακή και αλληλέγγυα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πάχτα, συμπληρώθηκε ο χρόνος σας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Γι’ αυτό δεν αντέχετε μία πολιτική για την κοινωνία των πολιτών και όχι για την πολιτική κοινωνία…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πάχτα, σας παρακαλώ πολύ! Έχει περατωθεί ο χρόνος σας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κυρία Πρόεδρε, μόνο μία φράση θέλω να πω.
      Γι’ αυτό και θα παραμείνετε εγκλωβισμένοι στη διχαστική λογική των δικών μας και των δικών τους, των ημετέρων και των άλλων. Αυτό αποδεικνύει σήμερα η στάση σας, με την επερώτηση που έχετε φέρει.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, δεν αξίζει να απαντήσουμε στον κύριο Υφυπουργό. Η συμπεριφορά του Μαυρογιαλούρου, που επιδεικνύει στη διαχείριση των κοινοτικών πόρων, επαναλήφθηκε σήμερα και στο Κοινοβούλιο. Δεν αξίζει απάντησης.
      (Χειροκροτήματα από την πτέρυγα της Νέας Δημοκρατίας)
      Κύριε Κοινοβουλευτικέ Εκπρόσωπε της Πλειοψηφίας, ήρθε αυτό ως επερώτηση, διότι αρνείται συστηματικά ο κύριος Υφυπουργός να δώσει τα έγγραφα, που του ζητούνται και έχει υποχρέωση να δώσει στο συνάδελφο κ. Φλωρίνη. Δεν θέλει να τα δώσει και μας δίνει εδώ κάποιους ενδεικτικούς καταλόγους, που δήθεν βρίσκονται στο internet, γιατί ακριβώς δεν θέλει να αποκαλυφθεί η αλήθεια.
      (Χειροκροτήματα από την πτέρυγα της Νέας Δημοκρατίας)
     Η αλήθεια είναι ότι ένα τεράστιο ποσοστό από τα χρήματα των επιχορηγήσεων σε κοινωνικούς φορείς, εκκλησιαστικούς κ.λπ., για τα οποία εμείς δεν έχουμε καμία αντίρρηση να δίνονται, πάνε στην εκλογική του περιφέρεια και όχι σε όλη την Ελλάδα. Γι’ αυτό αρνείται να δώσει τα στοιχεία. Διότι τότε θα αποκαλυφθεί η αλήθεια και θα αποκαλυφθεί ότι ο Μαυρογιαλούρος του ΠΑΣΟΚ λέγεται Πάχτας. 
      (Χειροκροτήματα από την πτέρυγα της Νέας Δημοκρατίας)
      Αυτή είναι η πραγματικότητα και αυτό θα αποκαλυφθεί. Γι’ αυτό δεν θέλει να δώσει τα στοιχεία.
      Όσον αφορά τα άλλα που είπε, ότι δήθεν δεν υπάρχει κοινωνική ευαισθησία από την πλευρά της Νέας Δημοκρατίας, αυτά είναι κατάπτυστα, διότι δεν μπορούσε καν να τα πει από στήθους, αλλά καθόταν και τα διάβαζε. Αυτή είναι η πραγματικότητα.
      Κυρία Πρόεδρε, είμαι σίγουρος ότι και ο Πρόεδρος της Βουλής παρακολουθεί από το κλειστό κύκλωμα αυτήν τη συνεδρίαση. Γι’ αυτό τον καλώ να ανακαλέσει στην τάξη την Κυβέρνηση και να την υποχρεώσει να σέβεται τον Κανονισμό της Βουλής και το Σύνταγμα που επιβάλλουν να δίδονται τα έγγραφα, που ζητούνται, στους Βουλευτές.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κωνσταντίνου, κατ’ ανοχή των συναδέλφων έχετε το λόγο, διότι κανονικά δεν μπορείτε να πάρετε το λόγο σε επερώτηση για δεύτερη φορά.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κυρία Πρόεδρε, ο κ. Αλογοσκούφης είχε το δικαίωμα να πάρει το λόγο για δεύτερη φορά;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Βεβαίως, ο Κοινοβουλευτικός Εκπρόσωπος του επερωτώντος κόμματος έχει δικαίωμα ακόμα και για τριτολογία.
      ΦΛΩΡΟΣ ΚΩΝΣΤΑΝΤΙΝΟΥ: Τα πράγματα είναι, όπως τα λέει η κυρία Πρόεδρος. Σας ευχαριστώ, κυρία Πρόεδρε, που μου δώσατε το λόγο.
      Ο λόγος της παρέμβασης μου είναι, γιατί νομίζω ότι δεν πρέπει να οξυνθεί ένα πρόβλημα που μπορεί να λυθεί κατ’ άλλον τρόπο, από το να έρχεται στην Ολομέλεια της Βουλής.
      Κυρία Πρόεδρε, πιστεύω ότι σωστά είπε ο Κοινοβουλευτικός Εκπρόσωπος της Νέας Δημοκρατίας πως ο κύριος Πρόεδρος της Βουλής παρακολουθεί αδιαλείπτως τη συνεδρίαση. Ο κύριος Πρόεδρος γνωρίζει καλύτερα, παντός άλλου, τον Κανονισμό και το Σύνταγμα και θα επιβάλει αυτό που πρέπει να γίνει. 
      Κύριε Κοινοβουλευτικέ Εκπρόσωπε της Νέας Δημοκρατίας, νομίζω από εκεί και πέρα ό,τι εκφράσεις, όπως αυτές που είπατε, δεν τιμούν πρώτα εσάς και τη Νέα Δημοκρατία. Υπάρχει άλλος τρόπος, υπάρχει η επίσκεψη στο Υπουργείο, για να δει και ο συνάδελφος, που δικαιούται να δει, ανά πάσα στιγμή τι έχει συμβεί.
      Κυρία Πρόεδρε, αυτά ήθελα να πω και νομίζω ειλικρινά ότι σήμερα φθάσαμε σ’ ένα σημείο υπερβολής με αυτήν την επερώτηση.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε το λόγο και σας παρακαλώ να κλείσετε τη συζήτηση και όχι να την ξανανοίξετε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Αγαπητοί συνάδελφοι, αυτά που ακούμε σήμερα εδώ, δεν τα ακούμε για πρώτη φορά. Η Νέα Δημοκρατία έχει υποβάλει την τελευταία περίοδο πάνω από εκατό ερωτήσεις αυτού του τύπου και ζητά να δει συστηματικά ποιες δαπάνες γίνονται από το πρόγραμμα δημοσίων επενδύσεων σε όλη τη χώρα για μία σειρά από δραστηριότητες σαν και αυτές, στις οποίες αναφέρθηκε ο συνάδελφος κ. Φλωρίνης. 
      Και επειδή πράγματι υπήρξε ένας βορβαδισμός, θα έλεγα, απ’ αυτές τις ερωτήσεις το τελευταίο διάστημα, για να απαντήσω μια και έξω, έχω παρακαλέσει τις υπηρεσίες μου να κάνουν μια καταγραφή σε επίπεδο περιφέρειας, όλων αυτών των ενισχύσεων που έχουν πάρει οι σύλλογοι, οι φορείς, οι συνεταιρισμοί, τα νομικά πρόσωπα δημοσίου δικαίου, οι μη κυβερνητικές οργανώσεις, για να μπορέσουμε να καταθέσουμε τα έγγραφα αυτά συλλογικά ανά την Ελλάδα. Για να σταματήσει αυτή η πολιτική η δική σας, που ουσιαστικά δεν είναι μία πολιτική που θέλει να δείτε αν πράγματι υπάρχει μία σωστή πορεία της οικονομικής ανάπτυξης της χώρας σας. Αλλά είναι αυτό που είπα και προηγουμένως, δηλαδή ότι δεν θέλετε την κοινωνία των πολιτών. Δεν θέλετε η κοινωνία των πολιτών να υπάρχει. Δεν θέλετε να υπάρχει η πρωτοβουλία των απλών συλλόγων, των απλών φορέων, των μη κυβερνητικών οργανώσεων, ώστε να μπορέσουν να προσφέρουν στην ανάπτυξη του τόπου τους. Για να σταματήσει, λοιπόν, ο κάθε λόγος πάνω στο σημείο αυτό, έχω παρακαλέσει τις υπηρεσίες μου να γίνει αυτή η συγκέντρωση όλων των πόρων που διατίθενται ανά την Ελλάδα. Πιστεύω ότι σύντομα θα έχουμε τη δυνατότητα –πριν από το Πάσχα- να μπορέσουμε να σας ενημερώσουμε και εσάς, κύριε Φλωρίνη, αλλά και όλους για το τι επιχειρήματα έχουν δοθεί.
      Το λέω αυτό για να επισημάνω ότι η πολιτική σκοπιμότητα της δικής σας ερώτησης δεν είναι αν πράγματι αξιοποιούνται σωστά οι πόροι, αλλά αν θέλετε πραγματικά να αναδείξετε τη δυνατότητα ότι δήθεν ασκείτε μία λαθεμένη πολιτική, μια πολιτική που δεν την πιστεύετε. Εμείς την πιστεύουμε και θα συνεχίσουμε να την υλοποιούμε, όπως την υλοποιούμε σε όλη την Ελλάδα από το 1982 και μετά, όταν ψηφίστηκε αυτός ο νόμος που έδωσε τη δυνατότητα στα νομικά πρόσωπα δημοσίου δικαίου και ιδιωτικού δικαίου να συμμετάσχουν στην αναπτυξιακή προσπάθεια και πορεία της χώρας μας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, αναδρομικώς, εν πάση περιπτώσει, ανακοινώνω ότι από τη Νέα Δημοκρατία έχει οριστεί ως Kοινοβουλευτικός Eκπρόσωπος για τη συζήτηση των δύο επερωτήσεων, ο κ. Γεώργιος Αλογοσκούφης.
     Κηρύσσεται περαιωμένη η συζήτηση επί της υπ’ αριθμόν  42/11.2.2003 επερώτησης του Βουλευτή κ. Αθηναίου Φλωρίνη προς τον Υπουργό Οικονομίας και Οικονομικών, σχετικώς με την εκταμίευση από το Πρόγραμμα Δημοσίων Επενδύσεων Επιχορηγήσεων στο Νομό Χαλκιδικής. 
     Μη κατάθεση εγγράφων με Αριθμό Πρωτοκόλλου ερώτησης και ΑΚΕ 5013/853/22.1.2003.
      Και τώρα εισερχόμαστε στη συζήτηση της υπ’ αριθμό 39/23.1.2003 επερώτησης των Βουλευτών της Νέας Δημοκρατίας κυρίων Νικολάου Νικολόπουλου, Αδάμ Ρεγκούζα, Αθανασίου Νάκου, Ιωάννη Παπαθανασίου, Θεόδωρου Κασσίμη, Ηλία Καλιώρα, Θεόδωρου Σκρέκα, Νικολάου Τσιαρτσιώνη, Δημητρίου Κωστόπουλου, Αριστείδη Τσιπλάκου, Σάββα Τσιτουρίδη, Γεωργίου Τρυφωνίδη, Ελευθερίου Παπαγεωργόπουλου, Γεωργίου Σαλαγκούδη, Μιχάλη Λιάπη, Γεωργίου Αλογοσκούφη, Σταύρου Δήμα και Δημητρίου Σιούφα, αρμοδιότητας του Υπουργείου Οικονομίας και Οικονομικών, σχετικώς με την οικονομική πολιτική της Κυβέρνησης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, το λόγο επί του Κανονισμού, παρακαλώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο για να κάνετε την παρέμβασή σας.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, βλέπουμε για μία ακόμη φορά ότι σε επερώτηση που αφορά το σύνολο της οικονομικής πολιτικής για την οποία την ευθύνη έχει ο Υπουργός Οικονομίας και Οικονομικών, ο Υπουργός φυγομαχεί. Δεν έρχεται να απαντήσει σε επερώτηση για την οποία ο ίδιος συμφώνησε να μπει στην ημερησία διάταξη της Βουλής. Διότι δεν μπαίνουν οι επερωτήσεις στην ημερησία διάταξη της Βουλής εάν δεν συμφωνήσει ο αρμόδιος Υπουργός. Άρα φυγομαχεί για μία ακόμη φορά, ακολουθώντας το «λαμπρό παράδειγμα» του προκατόχου του. Η επερώτηση αυτή αφορά πολύ σοβαρά ζητήματα της οικονομικής πολιτικής που εκφεύγουν της αρμοδιότητας οιουδήποτε εκ των Υφυπουργών που είναι σήμερα παρόντες και έτσι, χωρίς καμία προσβολή στους αγαπητούς συναδέλφους Υφυπουργούς, που βρίσκονται σήμερα στα κυβερνητικά έδρανα, η Νέα Δημοκρατία ανακοινώνει ότι αποχωρεί από τη συζήτηση και ζητά να αναβληθεί η συζήτηση αυτής της επερώτησης για όποια στιγμή ευκαιρεί ο Υπουργός Οικονομίας και Οικονομικών να έρθει στη Βουλή, να δώσει τις απαντήσεις που οφείλει στον ελληνικό λαό. Πρέπει επιτέλους να σταματήσει η υποβάθμιση του Κοινοβουλίου. Πρέπει, επιτέλους να σταματήσει η υποβάθμιση της νοημοσύνης του ελληνικού λαού. Πρέπει, επιτέλους τα θέματα της οικονομίας –που και οι πρόσφατες δημοσκοπήσεις δείχνουν ότι είναι το πρώτο ζήτημα που απασχολεί τον ελληνικό λαό- να τα αντιμετωπίσει η Κυβέρνηση, όχι με μονολόγους από την τηλεόραση, αλλά εδώ στο φυσικό χώρο της Δημοκρατίας που είναι η Βουλή. Εμείς αποχωρούμε, και σ’ αυτήν την παρωδία δεν πρόκειται να λάβουμε μέρος.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Θέλετε να δώσετε κάποια απάντηση, κύριε Υπουργέ; 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών):  Μάλιστα, κυρία Πρόεδρε. 
      ΓΕΩΡΓΙΟΣ ΑΛΟΓΟΣΚΟΥΦΗΣ: ‘Οχι, δεν θέλουμε απάντηση.
      (Στο σημείο αυτό αποχωρούν από την Αίθουσα του Κοινοβουλίου οι Βουλευτές της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εσείς, μπορείτε να κάνετε ό,τι θέλετε. Ο κύριος Υπουργός, θέλει να απαντήσει.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κυρία Πρόεδρε, πρέπει να πω ότι η απόδειξη του ποιος φυγομαχεί είναι αυτό που παρακολουθούμε αυτή τη στιγμή.
      Η Νέα Δημοκρατία κατέθεσε προς συζήτηση μια επερώτηση και παραγνωρίζοντας το γεγονός ότι το Σύνταγμά μας επιβάλλει το ενιαίο της έκβασης της πολιτικής ηγεσίας ενός Υπουργείου, το οποίο καθορίζεται από το ίδιο το Υπουργείο, επιμένει σε διαχωρισμούς που κινούνται έξω από το Σύνταγμα, έξω από την πολιτική λογική, έξω από την πρακτική, έξω από τα εθιμικώς κρατούντα στο ελληνικό Κοινοβούλιο.
      Άρα, λοιπόν, αυτοί που φυγομαχούν είναι αυτοί που καταθέτουν μια ερώτηση και σηκώνονται και φεύγουν χωρίς καν να έχουν το κουράγιο να την αναπτύξουν. Παλαιότερα τουλάχιστον, μας έκαναν και αυτήν την τιμή, ανέπτυσσαν την επερώτησή τους και μετά έφευγαν. Τώρα φεύγουν από την αρχή. 
      Θα ήθελα απλώς να είχαν μεγαλύτερη συναίσθηση αυτής της περιόδου με την εξής έννοια: Ότι αυτό το εξάμηνο η Ελλάδα είναι προεδρεύουσα χώρα στην Ευρωπαϊκή Ένωση και σήμερα βρίσκονται στην Αθήνα οι Υπουργοί Οικονομίας και Οικονομικών των χωρών της Ευρωπαϊκής Ένωσης για τη συνεδρίαση του ΕΚΟΦΙΝ. Είναι φιλοξενούμενοι από την Ελλάδα, είναι φιλοξενούμενοι από την ελληνική Κυβέρνηση, είναι φιλοξενούμενοι από τον Υπουργό Οικονομίας και Οικονομικών, ο οποίος οφείλει να είναι εκεί. 
      Εμείς ήρθαμε εδώ να απαντήσουμε και να εκθέσουμε τις απόψεις μας πάνω σε αυτά που η Νέα Δημοκρατία θεωρεί κρίσιμα ζητήματα για τον τόπο και τα θεωρούμε και εμείς εξίσου κρίσιμα.
      Το αν οι δημοσκοπήσεις παρουσιάζουν ότι η οικονομία και η οικονομική κατάσταση απασχολεί τους Έλληνες, αυτός είναι ένας παραπάνω λόγος για να παραμείνουν εδώ και να εκθέσουν τις απόψεις τους ενώπιον του Κοινοβουλίου και του ελληνικού λαού. Δεν το πράττουν επιχειρώντας ξανά μια κακόγουστη θεατρική παράσταση, η οποία δεν αρμόζει στη λειτουργία του Κοινοβουλίου, δεν αρμόζει στη λειτουργία του πολιτεύματος, δεν αρμόζει στη λειτουργία της δημοκρατίας και εν πάση περιπτώσει δεν αρμόζει ακόμη και στο ίδιο το κόμμα της Νέας Δημοκρατίας, το οποίο όσο πηγαίνουμε προς τις εκλογές διολισθαίνει διαρκώς σε ακραίες ενέργειες.
      Η Κυβέρνηση είναι εδώ, παρούσα και βεβαίως δεν θα αποφασίσει η Νέα Δημοκρατία πώς θα εκπροσωπείται το κάθε Υπουργείο, διότι το Σύνταγμά μας και ο Κανονισμός της Βουλής τα ορίζουν αυτά.
      Ευχαριστώ.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε παρακαλώ το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ένα λεπτό, κύριε Κωνσταντίνου, να κάνω μια ανακοίνωση γιατί θα απορούν και τα παιδιά, τα οποία έχουν έρθει να παρακολουθήσουν τη συνεδρίαση της Βουλής.
      Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», σαράντα εννέα μαθητές και μαθήτριες με τρεις συνοδούς καθηγητές από το Γυμνάσιο Νεάπολης Λακωνίας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Θέλω να εξηγήσω ότι στη συνεδρίαση επρόκειτο να συζητηθεί επερώτηση Βουλευτών της Νέας Δημοκρατίας προς τον Υπουργό Οικονομίας και Οικονομικών, για θέματα οικονομικής πολιτικής της Κυβέρνησης, αλλά οι επερωτώντες Βουλευτές απεχώρησαν από τη συζήτηση διαμαρτυρόμενοι διότι η Κυβέρνηση δεν εκπροσωπείται από τον αρμόδιο Υπουργό Οικονομίας και Οικονομικών, αλλά από Υφυπουργό. Έτσι παρέμεινε στην Αίθουσα μόνο ο κύριος Υφυπουργός που έδωσε κάποιες εξηγήσεις για την απουσία του Υπουργού και τώρα θα πάρει το λόγο για πολύ σύντομο χρόνο ο Κοινοβουλευτικός Εκπρόσωπος του ΠΑΣΟΚ. 
      Ορίστε, κύριε Κωνσταντίνου, έχετε το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κυρία Πρόεδρε.
     Κυρία Πρόεδρε, νομίζω ότι και σεις είστε μάρτυρας σήμερα μιας ανεξήγητης οξύτητας στην Ολομέλεια. Η οξύτητα, δυστυχώς, άρχισε από την πρώτη επερώτηση και, δυστυχώς, δυστυχέστατα, επεκτάθηκε και στη δεύτερη επερώτηση, για την οποία συμφωνώ με τον αποχωρήσαντα Κοινοβουλευτικό Εκπρόσωπο της Νέας Δημοκρατίας ότι είναι πάρα πολύ σημαντική και θα αναδείξει πάρα πολλά θετικά ή αρνητικά –εξαρτάται ο καθένας πώς πλησιάζει το θέμα- για την ελληνική οικονομία.
      Θέλω, λοιπόν, να κάνω μόνο δύο τρεις παρατηρήσεις για την αποχώρηση της Νέας Δημοκρατίας και να εκφράσω τη λύπη μου γι’ αυτό.
      Το πρώτο το τόνισε ήδη και ο κ. Φλωρίδης, ο κύριος Υφυπουργός, ότι το πώς συζητούνται οι επερωτήσεις στη Βουλή και το πώς εκπροσωπείται η Κυβέρνηση ορίζεται από το Σύνταγμα και τον Κανονισμό της Βουλής και δεν είναι στην αρέσκεια κανενός να δίνει την άλφα η τη βήτα ερμηνεία. 
      Θα προσέθετα σε αυτό ότι είναι αρκετά προσβλητικό για Υφυπουργούς, για κυβερνητικά στελέχη, να συμπεριφέρονται έτσι συνάδελφοι Βουλευτές. Επαναλαμβάνω ότι ενέχει και το προσωπικό, προσβλητικό στοιχείο για το οποίο η Νέα Δημοκρατία θα πρέπει να ζητήσει συγγνώμη και να είναι προσεκτικότερη στο μέλλον.
      Το δεύτερο είναι ότι η Νέα Δημοκρατία σήμερα είχε μια μεγάλη ευκαιρία. Αν θεωρεί τους παρόντες Υφυπουργούς μικρότερους των περιστάσεων ή των επιχειρημάτων που θα προέτασσε, εν πάση περιπτώσει, ήταν μια ευκαιρία να έχει μια πολιτική νίκη πρώτου μεγέθους.
      Άρα, λοιπόν, θα έπρεπε όχι τουλάχιστον να μείνει, αλλά να αναπτύξει την επερώτησή της και μετά να αποχωρήσει. Ούτε και αυτό έκανε. 
      Αυτό, κυρία Πρόεδρε, με ασφάλεια μας οδηγεί στο συμπέρασμα ότι η Νέα Δημοκρατία αφ’ ενός φυγομαχεί και αφ’ ετέρου προκαλεί και επιθυμεί την οξύτητα την πολιτική. 
      Γι’ αυτό, κύριοι Υπουργοί, θέλω να σας συγχαρώ και για την ψυχραιμία σας. Νομίζω ότι το ΠΑΣΟΚ και η Kυβέρνηση πρέπει να μείνουν στην ηρεμία τους, στη σιγουριά, θα πρέπει να μιλάνε με επιχειρήματα, όπως μίλησε ήδη και ο κ. Φλωρίδης, με πολιτικά επιχειρήματα και να αφήσουμε την εξαλλοσύνη και την οξύτητα σε αυτούς που τους αξίζει, στη Νέα Δημοκρατία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, οι Υπουργοί Γεωργίας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Μεταφορών και Επικοινωνιών, κατέθεσαν σχέδιο νόμου: «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθιστάμενων κτηνοτρόφων και άλλες διατάξεις». 
     Επίσης, οι Υπουργοί Οικονομίας και Οικονομικών, Ανάπτυξης και Δικαιοσύνης, κατέθεσαν σχέδιο νόμου: «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις». 
      Παραπέμπονται στις αρμόδιες Διαρκείς Επιτροπές. 
      Κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 39/23-1-2003 επερώτησης Βουλευτών της Νέας Δημοκρατίας, σχετικώς με την οικονομική πολιτική της Κυβέρνησης.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 12.45΄ λύεται η συνεδρίαση για την Τρίτη 8 Απριλίου 2003 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) Επίκαιρη επερώτηση Βουλευτών της Νέας Δημοκρατίας, με αριθμό 16/51/2003, προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την εξεύρεση Χώρων Υγειονομικής Ταφής Απορριμάτων στο Νομό Αττικής, σύμφωνα με την ημερήσια διάταξη που έχει διανεμηθεί. 
      Ο  ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ  4-4-2003	ΣΕΛ. 4

