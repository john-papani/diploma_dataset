

ΣΥΝΕΔΡΙΑΣΗ Γ'
Τρίτη 2 Οκτωβρίου 2001
ΠΙΝΑΚΑΣ ΠΕΡΙΕΧΟΜΕΝΩΝ
 
Α. ΕΙΔΙΚΑ ΘΕΜΑΤΑ
1. Ανακοινώνονται αιτήσεις Εισαγγελικής αρχής για άρση της ασυλίας των Βουλευτών Κ. Σπηλιόπουλου, Ν. Γκατζή και Γ. Λιάνη, σελ.
2. Ο αντιεισαγγελέας του Αρείου Πάγου διαβίβασε στη Βουλή δικογραφία των συνδικαλιστικών οργανώσεων της Ολυμπιακής Αεροπορίας κατά Υπουργών, σελ.
3. Η Εισαγγελία Εφετών Αθηνών διαβίβασε στη Βουλή αναφορά σχετικά με την επικείμενη πώληση της Ολυμπιακής Αεροπορίας, σελ.
4. Η εισαγγελία Πρωτοδικών Αθηνών διαβίβασε στη Βουλή αναφορά κατά του Υπουργού Περιβάλλοντος, Χωροταξίας και Δημοσίων Έργων, εξώδικη διαμαρτυρία επέχουσα θέση μηνύσεως κατά του Υπουργού Εθνικής Άμυνας, δύο μηνυτήριες αναφορές κατά του Υπουργού Εθνικής Παιδείας και Θρησκευμάτων, μηνυτήρια αναφορά κατά του Υπουργού Δημόσιας Τάξης, μηνυτήρια αναφορά κατά του Υφυπουργού Εξωτερικών, μηνυτήρια αναφορά κατά του Υπουργού Μεταφορών και Επικοινωνιών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τετάρτης 3 Οκτωβρίου 2001, σελ.
Γ' ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Εξωτερικών, "Προξενική διατίμηση και άλλες διατάξεις", σελ.
2. Συζήτηση επί της αρχής του σχεδίου νόμου του Υπουργείου Υγείας και Πρόνοιας "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις", σελ.
3. Κατάθεση σχεδίου νόμου: 
Οι Υπουργοί Ανάπτυξης, Εξωτερικών, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων Έργων και Εργασίας και Κοινωνικών Ασφαλίσεων, κατέθεσαν σχέδιο νόμου: "Κύρωση της συμφωνίας-πλαίσιο για το θεσμικό καθεστώς της δημιουργίας διακρατικών συστημάτων μεταφοράς πετρελαίου και φυσικού αερίου", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εξωτερικών:
ΝΙΩΤΗΣ Γ., σελ.
2. Επί του σχεδίου νόμου του Υπουργείου Υγείας και Πρόνοιας:
ΑΝΤΩΝΑΚΟΠΟΥΛΟΣ Π., σελ.
ΒΡΕΝΤΖΟΣ Σ., σελ.
ΓΙΑΝΝΑΚΟΠΟΥΛΟΣ Α., σελ.
ΓΚΕΛΕΣΤΑΘΗΣ Ν., σελ.
ΚΑΚΛΑΜΑΝΗΣ Ν., σελ.
ΚΕΔΙΚΟΓΛΟΥ Β., σελ.
ΚΙΛΤΙΔΗΣ Κ., σελ.
ΚΟΡΤΣΑΡΗΣ Ν., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΑΦΑΖΑΝΗΣ Π., σελ.
ΜΑΤΖΑΠΕΤΑΚΗΣ Σ., σελ.
ΜΕΛΑΣ Π., σελ.
ΝΑΣΙΩΚΑΣ Ε., σελ.
ΠΑΠΑΝΙΚΟΛΑΟΥ Ε., σελ.
ΣΠΗΛΙΟΠΟΥΛΟΣ Α., σελ.
ΣΠΥΡΑΚΗ Χ., σελ.
ΣΠΥΡΙΟΥΝΗΣ Κ., σελ.
ΣΠΥΡΟΠΟΥΛΟΣ Ρ., σελ.
ΤΣΙΠΛΑΚΗΣ Κ., σελ.
 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B'
ΣΥΝΕΔΡΙΑΣΗ Γ'
Τρίτη 2 Οκτωβρίου 2001
 

Αθήνα, σήμερα στις 2 Οκτωβρίου 2001, ημέρα Τρίτη και ώρα 18.22' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Βαϊνά, Βουλευτή Αιτωλοακαρνανίας, τα ακόλουθα:
"Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Αντιρρίου Αιτωλ/νίας ζητεί να μην υπάρξει αλλαγή στον καθορισμό της οριογραμμής του αιγιαλού στη δυτική ακτή του Δήμου Αντιρρίου.
2) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Γονέων και Κηδεμόνων των μαθητών του 2ου ΤΕΕ 'Αμφισσας ζητεί τη λειτουργία τμήματος Η/Υ στο ΤΕΕ.
3) Το Δημοτικό Συμβούλιο Καματερού Αττικής με αναφορά του την οποία κατέθεσε στον κύριο Πρόεδρο της Βουλής των Ελλήνων ζητεί δίκαιο επιμερισμό στους χώρους εναπόθεσης των απορριμμάτων της Αττικής μεταξύ Δυτικής και Ανατολικής Αθήνας.
4) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Απανταχού Βαγκαίων ζητεί την επίλυση του προβλήματος υδροδότησης του χωριού Βάγκου Αρκαδίας.
5) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία ζητεί την αναβάθμιση του Κέντρου Υγείας Μελιγαλά Μεσσηνίας.
6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δικηγορικός Σύλλογος Σύρου ζητεί την άμεση κάλυψη των κενών θέσεων υπαλλήλων στο Διοικητικό Πρωτοδικείο Σύρου.
7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Αγροτικών Συνεταιρισμών Νάξου ζητεί τη συνέχιση του ειδικού κοινοτικού καθεστώτος ενίσχυσης της αγροτικής δραστηριότητας στα νησιά του Αιγαίου.
8) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Τολοφώνος Φωκίδας ζητεί την παραγραφή των ληξιπρόθεσμων οφειλών των ΟΤΑ.
9) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία το Δίκτυο μικρών Δήμων Ελλάδας ζητεί τη θεσμοθέτηση αντιδημάρχου και για τους μικρούς Δήμους.
10) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Δίκτυο μικρών Δήμων Ελλάδας ζητεί τη θεσμοθέτηση αντιδημάρχου και για τους μικρούς Δήμους.
11) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία η 'Ενωση Κουρέων Κομμωτών Καταστηματαρχών Νομού Μεσσηνίας ζητεί να απαλλαγούν οι ασκούμενοι κομμωτές από τα μαθήματα Γενικής Παιδείας.
12) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Κάρλας και Κάτοικοι του Δημοτικού Διαμερίσματος Καναλίων του Δήμου Κάρλας Μαγνησίας υποβάλλουν προτάσεις σχετικές με τα έργα επανασύστασης της τέως λίμνης Κάρλας.
13) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΛΙΑΝΑ ΚΑΝΕΛΛΗ κατέθεσαν αναφορά με την οποία η 'Ενωση Διπλωματικών Υπαλλήλων ζητεί την αύξηση του μισθολογίου εσωτερικού διπλωματών και εξομοιουμένων υπαλλήλων ΥΠΕΞ.
14) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Πανελλήνια Ομοσπονδία Συνταξιούχων Αυτοκ/στών (ΤΣΑ) ζητεί την τροποποίηση του άρθρου 8 του Ν. 2676/99.
15) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Συνταξιούχων Αυτοκ/στών Νομού Θες/νίκης ζητεί την τροποποίηση του άρθρου 8 Ν.2676/99.
16) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Συνταξιούχων ΤΣΑ Νομού Ημαθίας "Η ΟΜΟΝΟΙΑ" ζητεί την τροποποίηση του άρθρου 8 του Ν. 2676/99.
17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών Δημοτικού Σχολείου Μολάων Λακωνίας ζητεί την επίλυση του προβλήματος της μετακίνησης των μαθητών του σχολείου.
18) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Επιμορφωτικός Εξωραϊστικός Σύλλογος Βουνιχώρας "Ο ΒΛΑΧΟΘΑΝΑΣΗΣ" διαφωνεί με τη χωροθέτηση του δρόμου 'Αμφισσας - Λιδορικίου.
19) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Πανελλήνιος Σύλλογος Ανθρωπίνων Δικαιωμάτων "Η ΑΓΑΠΗ" ζητεί τη μονιμοποίηση του προέδρου του ως νυκτοφύλακα στην Ακρόπολη.
20) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Οικοδομικός Συνεταιρισμός Ποντίων Επιστημόνων "ΟΙ ΥΨΗΛΑΝΤΙΔΕΣ" ζητεί να του δοθεί η δυνατότητα υλοποίησης των σχεδίων του.
21) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία Ελαιοπαραγωγοί του Δήμου Πύλου Μεσσηνίας ζητούν τη χορήγηση επιδότησης.
22) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συν/χων Νομού Αρκαδίας ζητεί την τροποποίηση συνταξιοδοτικών άρθρων.
23) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η κυρία Α.Βασιλοπούλου ζητεί να της καταβληθεί εξισωτική αποζημίωση.
24) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η καθυστέρηση της κατασκευής του εθνικού δρόμου Τρίπολης - Καλαμάτας.
25) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Δημοτικών Υπαλλήλων Δήμου Ροδίων νήσου Ρόδου, ζητεί το πριμ παραγωγικότητας να επεκταθεί ώστε να καλύψει το σύνολο των εργαζομένων στους ΟΤΑ της χώρας.
26) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Εργαζομένων στους Παιδικούς - Βρεφονηπιακούς Σταθμούς Νομού Λέσβου ζητεί διασφάλιση εργασιακών και μισθολογικών δικαιωμάτων των μελών του.
27) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύνδεσμος Βαρέως Αναπήρων Πολέμου 1940-41 ζητεί την αύξηση των συντάξεων των θυμάτων πολέμου.
28) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η 'Ενωση Ελληνοποντίων Ξάνθης ζητεί τη λήψη μέτρων για την κοινωνική αποκατάσταση των ομογενών νεοπροσφύγων.
29) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η κ. Σμαρώ Αγαπητού, παθολόγος, ζητεί να σταματήσει η αδικία εις βάρος των ειδικών παθολόγων του ΕΣΥ και να αλλάξουν τα κριτήρια αξιολόγησης των γιατρών στα Κ.Υ.
30) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Συντονιστική Επιτροπή των Πανελλήνιων Συλλόγων Επαναπατρισθέντων Πολιτικών Προσφύγων Ελλάδας (ΠΕΕΠΠ - ΠΣΕΠΠ - ΕΕΠΠΕ) ζητεί με σχέδιο νόμου που καταθέτει την τροποποίηση του Ν. 1540/85 για την άρση της αδικίας απέναντι στους πολιτικούς πρόσφυγες.
31) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ιάκωβος Μ. Φρίζης, ζητεί την αποκατάσταση του ονόματος του Συνταγματάρχου Μαρδοχαίου Φρίζη και την επανόρθωση της Ιστορικής Αλήθειας.
32) Οι Πρόεδροι του Εθνικού Συμβουλίου Διεκδίκησης των Οφειλών της Γερμανίας προς την Ελλάδα, του Δικτύου των Μαρτυρικών Πόλεων και Χωριών της Ελλάδας περιόδου 1940-1945 - Ελληνικά Ολοκαυτώματα και της Ομοσπονδίας των Ενώσεων Θυμάτων της ναζιστικής κατοχής με ψήφισμα που επέδωσαν στον κύριο Πρόεδρο της Βουλής διαμαρτύρονται για τη μη καταβολή των οφειλών του Γερμανικού Δημοσίου προς το Ελληνικό Δημόσιο και ζητούν την εκτέλεση των σχετικών αποφάσεων των Ελληνικών Δικαστηρίων.
B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 4/25-6-01 ερώτηση δόθηκε με το υπ' αριθμ. 1744/18-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 4/25-6-01 που κατέθεσε ο Βουλευτής κ. Δ. Σιούφας, για τα θέματα της αρμοδιότητάς μας, σας πληροφορούμε τα εξής:
α) Η σύμβαση για την κατασκευή του έργου "Κέντρο Γενετικής Βελτίωσης Ζώων Καρδίτσας" υπογράφτηκε στις 29-10-99 χωρίς να διενεργηθεί έλεγχος νομιμότητας της συμβάσεως πριν την σύναψή της, από κλιμάκιο του Ελεγκτικού Συνεδρίου, διαδκασία που θεσπίστηκε με την παράγραφο 1 του άρθρου 8 του ν. 2741/1999, αφού σύμφωνα με την εγκύκλιο 31/22-10-99 του ΥΠΕΧΩΔΕ, ο εν λόγω έλεγχος δεν απαιτείτο δεδομένου ότι η περίληψη διακήρυξης του έργου αυτού είχε δημοσιευθεί πριν από τις 28-9-99 (ημερομηνία δημοσίευσης του υπόψη νόμου).
Με την μεταγενέστερη όμως εγκύκλιο 29/24-10-00 του ΥΠΕΧΩΔΕ έγινε αποδεκτή η 494/2000 γνωμοδότηση του Β' Τμήματος Διακοπών του Νομικού Συμβουλίου του Κράτους, σύμφωνα δε με αυτή ο προβλεπόμενος από τις διατάξεις της παραγράφου 1 του άρθρου 8 του ν. 2741/99 έλεγχος από το Ελεγκτικό Συνέδριο είναι υποχρεωτικός για όλες τις συμβάσεις κατασκευής δημοσίων έργων των οποίων η προϋπολογιζόμενη δαπάνη υπερβαίνει το ποσό του 1.000.000.000 δρχ. εάν δεν είχε κοινοποιηθεί η κατακυρωτική απόφαση στον επιλεγέντα ανάδοχο μέχρι την 28-9-99, εφόσον η επιλογή έγινε ύστερα από δημοπρασία ή δεν είχε υπογραφεί η σχετική σύμβαση πριν την ανωτέρω ημερομηνία σε περίπτωση απευθείας ανάθεσης.
Κατόπιν αυτού διενεργήθηκε αμφισβήτηση της νομιμότητας της σύμβασης που υπογράφηκε για την κατασκευή του υπόψη έργου αφού η κατακυρωτική απόφαση εκδόθηκε στις 12-10-99, η δε προϋπολογιζόμενη δαπάνη αυτού υπερέβαινε το ποσό του 1.000.000.000 δρχ. (1.067.457.627 δρχ. χωρίς αναθεώρηση και Φ.Π.Α.).
Κατόπιν αυτού η Υπηρεσία Δημοσιονομικού Ελέγχου Ν. Λάρισας με το 6126, 6681, 7209, 8309/23-11-00 έγγραφό της επέστρεψε τα δικαιολογητικά των τεσσάρων πρώτων λογαριασμών συνολικού ποσού 136.523.320 δρχ. στην επιβλέπουσα Υπηρεσία (Δ.Ε.Κ.Ε. Περιφέρειας Θεσσαλίας) θεωρώντας την υπογραφείσα σύμβαση για την κατασκευή του υπόψη έργου άκυρη.
Σημειώνουμε ότι μέχρι το τέλος του παρελθόντος έτους οι εργασίες για την κατασκευή του υπόψη έργου είχαν εκτελεσθεί με κανονικό ρυθμό και συγκεκριμένα είχε εκτελεσθεί περίπου το 40% του συνολικού φυσικού αντικειμένου συνολικής δαπάνης κατά την προσφορά 575.434.932 δρχ. (χωρίς απρόβλεπτα, Φ.Π.Α. και αναθεώρηση). 'Εκτοτε οι εργασίες έχουν διακοπεί με ευνόητες δυσμενείς συνέπειες.
Προς αντιμετώπιση του προβλήματος που δημιουργήθηκε, με τα 8963/6-2-01 και 9026/20β/310/11-12-00 έγγραφά του το Υπ. Γεωργίας ζήτησε από το Ελεγκτικό Συνέδριο να γνωμοδοτήσει επί της νομιμότητας της συναφθείσης συμβάσεως για την κατασκευή του υπόψη έργου.
Σύμφωνα με τα Πρακτικά της 7ης Γενικής Συνεδριάσεως της Ολομέλειας του Ελεγκτικού Συνεδρίου της 7ης Μαρτίου 2001, έγινε αποδεκτό κατά πλειοψηφία ότι, αφού το αποτέλεσμα της δημοπρασίας του εν λόγω έργου εγκρίθηκε στις 12-10-99, δηλαδή μετά την ισχύ του ν. 2741/99 υποχρεωτικό έλεγχο νομιμότητας από κλιμάκιο του Ελεγκτικού Συνεδρίου.
Με τα 9073/20/06/11-12-2000 και 12104/208/310/3-5-2001 έγγραφα του Υπ. Γεωργίας προς το ΥΠΕΧΩΔΕ (Γραφ. Υπουργού Κ. Λαλιώτη) έχει επισημανθεί το πρόβλημα που δημιουργήθηκε από το περιεχόμενο των Δ 17α/02/80/Φ.1.3/22-10-99 και Δ 17α/141/1/Φ.1.3./24-10-2000 εγκυκλίων του Υπουργείου (εγκύκλιος 31 και 39 αντίστοιχα), σχετικών με τον απαιτούμενο προσυμβατικό έλεγχο συμβάσεων στα δημόσια έργα, δεδομένου ότι υφίστανται και άλλες συμβάσεις του ευρύτερου δημόσιου τομέα με το ίδιο πρόβλημα και ζητήθηκε η Νομοθετική ρύθμιση για την νομιμοποίηση των υπόψη συμβάσεων.
Πλέον όλων των ανωτέρω, η Υπηρεσία του Επιτρόπου του Ελεγκτικού Συνεδρίου Ν. Λάρισας υπέβαλε σχετική έκθεση στο αρμόδιο τμήμα του Ελεγκτικού Συνεδρίου, προς επίλυση του προβλήματος και αναμένεται σχετική απάντηση.
Σχετικά με το έργο "Κέντρο Ελέγχου Ποιότητας, Ταξινόμησης Βάμβακος (ΚΕΠΤΒ) Καρδίτσας" και σύμφωνα με την 322567/2499/15-5-98 Κ.Υ.Α. "Αποκέντρωση έργων αρμοδιότητας Υπ. Γεωργίας, Τομέων Γεωργικών Προγραμμάτων και Αλιείας στις Περιφέρειες", το ανωτέρω έργο έχει μεταφερθεί, από 1-1-98, στην Περιφέρεια Θεσσαλίας, της οποίας οι Τεχνικές Υπηρεσίες ασκούν τα καθήκοντα τόσο της Δ/νουσας Υπηρεσίας όσο και της Προϊσταμένης Αρχής του ως άνω έργου. Ως εκ τούτου αρμόδιες για τη χορήγηση των σχετικών στοιχείων είναι οι Τεχνικές Υπηρεσίες της Περιφέρειας Θεσσαλίας.
Ο Υπουργός
Γ. ΑΝΩΜΕΡΙΤΗΣ
2. Στην με αριθμό 6/25-6-2001 ερώτηση δόθηκε με το υπ' αριθμ . 273/17-7-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του από 6/25-6-01 εγγράφου σας, με το οποίο μας διαβιβάσατε ερώτηση που κατατέθηκε στη Βουλή των Ελλήνων από το Βουλευτή κ. Αθ. Χειμάρρα, σας γνωρίζουμε τα ακόλουθα:
1. Ο έλεγχος των αλιευτικών δραστηριοτήτων στην περιοχή του Μαλιακού και του βορείου Ευβοϊκού κόλπου, ασκείται από το προσωπικό του Λιμενικού Σώματος, με την εντατική χρησιμοποίηση των διαθέσιμων μέσων και εξοπλισμού. Για τον έλεγχο αυτό διατίθενται ένα περιπολικό όχημα τύπου τζιπ και δύο περιπολικά σκάφη, ενώ εντός του Υπολιμεναρχείου Στυλίδας έχει τοποθετηθεί σύγχρονο ραντάρ για τον έλεγχο ολόκληρης της περιοχής δικαιοδοσίας του.
2. Κατά την τελευταία τριετία μετά από εντατικούς ελέγχους που πραγματοποιήθηκαν στις εν λόγω περιοχές από το προσωπικό της ανωτέρω Λιμενικής Αρχής, βεβαιώθηκαν συνολικά 100 παραβάσεις και έχουν επιβληθεί πρόστιμα συνολικού ύψους 14.610.000 δραχμών.
3. Με την ευκαιρία αυτή, σας πληροφορούμε ότι με στόχο την αποτελεσματικότερη άσκηση των αλιευτικών ελέγχων, η αρμόδια Υπηρεσία του ΥΕΝ αναδιοργανώνει το σύστημα ελέγχου των αλιευτικών δραστηριοτήτων με την καθιέρωση συστήματος παρακολούθησης των αλιευτικών παραβάσεων, τη δημιουργία ομάδας Επιθεωρητών αλιείας και στο Υπουργείο Εμπορικής Ναυτιλίας, καθώς και την επιμόρφωση του προσωπικού που ασκεί αλιευτικές επιθεωρήσεις.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
4. Στην με αριθμό 8/25-6-01 ερώτηση δόθηκε με το υπ΄ αριθμ. 347/16-7-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην ερώτηση 8/25-6-01 του Βουλευτή κ. Π. Ψωμιάδη, σας γνωρίζουμε:
1. Αναφορικά με την ακολουθούμενη διαδικασία κατά την εισαγωγή παιδικών παιχνιδιών, σας γνωρίζουμε τα εξής:
Με την Κοινή Υπουργική Απόφαση του Υπουργού Εθνικής Οικονομίας και του Αναπληρωτή Βιομηχανίας, Ενέργειας και Τεχνολογίας με Αρ. Πρωτ. Β.6342/863/24-3-89 έγινε η προσαρμογή της Ελληνικής Νομοθεσίας στην Οδηγία του Συμβουλίου των Ευρωπαϊκών Κοινοτήτων 88/378 ΕΟΚ της 3ης Μαϊου 1988, σχετικά με την ασφάλεια των παιχνιδιών.
Η ανωτέρω ΚΥΑ ανακοινώθηκε στις Τελωνειακές Αρχές με την Β. 915/91/Α0019/22-10-90 ΔΥΟ και εφαρμόζεται κατά τον εκτελωνισμό παιδικών παιγνιδιών.
Το Υπουργείο Ανάπτυξης με το αρ. πρωτ. Οικ.30795/302/18-12-00 έγγραφό του και λόγω της κυκλοφορίας στην αγορά παιδικών παιχνιδιών από Τρίτες Χώρες που δεν πληρούν τις προδιαγραφές ασφαλείας ζήτησε κατά την εισαγωγή παιχνιδιών από τρίτες χώρες και προκειμένου αυτά να τεθούν σε ελεύθερη κυκλοφορία, να φέρουν τη σήμανση CE και να συνοδεύονται από 'Εκθεση Δοκιμών από εγκεκριμένο Εργαστήριο εντός της Κοινότητας.
Το ανωτέρω έγγραφο του Υπουργείου Ανάπτυξης κοινοποιήθηκε στα Τελωνεία με το αρ. πρωτ. Τ.6472/412/Α0019/20-12-00 έγγραφό μας.
Με το αρ. πρωτ. Οικ.31492/326/22-12-00 έγγραφο του Υπουργείου Ανάπτυξης, το οποίο κοινοποιήσαμε στα Τελωνεία με το αρ. πρωτ. Α.4410/558/Α0019 έγγραφό μας, δόθηκε αναστολή στην εφαρμογή της νέας διαδικασίας μέχρι 28-2-01, κατόπιν αντιδράσεων των Ελλήνων εισαγωγέων παιχνιδιών, οι οποίοι αδυνατούσαν να προσαρμοσθούν άμεσα στις νέες απαιτήσεις, σε μία περίοδο μάλιστα που ο όγκος των εισαγωγών ήταν πολύ μεγάλος, λόγω των εορτών.
2. Συγκεκριμένα για την περίπτωση της εταιρείας ΑΛΚΟ, σας γνωρίζουμε τα ακόλουθα:
Με την αρ. 40391/5-12-00 διασάφηση του Β' Τελωνείου Θεσσαλονίκης ζητήθηκε ο εκτελωνισμός τροχοφόρων πατινιών, καταγωγής Κίνας.
Λόγω της ύπαρξης απαγορεύσεων εισαγωγής ορισμένων πατινιών καταγωγής Κίνας, το Β' Τελωνείο Θεσσαλονίκης με το αρ. πρωτ. 25849/8-12-00 έγγραφό του, ζήτησε από το Υπουργείο Ανάπτυξης να του γνωρίσει άμεσα εάν για τα συγκεκριμένα πατίνια επιτρέπεται ή όχι η εισαγωγή.
Το Υπουργείο Ανάπτυξης απαντώντας στο ανωτέρω έγγραφο, με το αρ. πρωτ. 29902/273/11-12-00 έγγραφό του δεν επέτρεψε την εισαγωγή του εν λόγω πατινιού, πριν αποσταλεί δείγμα στην Υπηρεσία του και διενεργηθεί ο απαιτούμενος εργαστηριακός έλεγχος.
Κατόπιν του με αρ. πρωτ. 30158/283/13-12-00 εγγράφου του Υπουργείου Ανάπτυξης επιτράπηκε η εισαγωγή των πατινιών αυτών με την υποβολή στην 1η Δ/νση Κλαδ. Βιομ. Πολιτικής του ιδίου Υπουργείου, Υπεύθυνσης Δήλωσης του εισαγωγέα, ότι θα διατηρήσει τα παιχνίδια σε συγκεκριμένο αποθηκευτικό χώρο και ότι δεν επιτρέπεται η διάθεση των παιχνιδιών αυτών στην αγορά, καθώς και η χρησιμοποίησή τους από οποιονδήποτε πριν εκδοθεί σχετική Απόφαση.
Ο εισαγωγέας δεσμεύτηκε να προβεί στους κατάλληλους εργαστηριακούς ελέγχους και να κοινοποιήσει στην αρμόδια Δ/νση του Υπουργείου Ανάπτυξης τα αποτελέσματα προκειμένου να αποδεσμευτούν τα παιχνίδια.
Ακολούθως εκδόθηκαν Αποφάσεις απαγόρευσης της κυκλοφορίας του εν λόγω παιχνιδιού από τον Υφυπουργό Ανάπτυξης, βάσει των αποτελεσμάτων του εργαστηριακού ελέγχου που διενεργήθηκε.
Συνοψίζοντας επισημαίνουμε ότι:
Η συγκεκριμένη εισαγωγή ολοκληρώθηκε στο Τελωνείο, κατόπιν ενημέρωσης του εισαγωγέα και της ανάληψης από αυτόν, των σχετικών δεσμεύσεων, εν γνώσει των συνεπειών που αυτές συνεπάγονται, σύμφωνα με την ειδική μη τελωνειακή ρύθμιση που εκπορεύθηκε από το Υπουργείο Ανάπτυξης με το αρ. πρωτ. 30158/283/13-12-00 έγγραφό του και η οποία αφορά τη διαχείριση των εμπορευμάτων μετά την οριστική τους εισαγωγή και την παραλαβή τους από τον δικαιούχο, χρονικό διάστημα, μετά το οποίο το τελωνείο δεν έχει καμία δυνατότητα παρέμβασης.
Το Υπουργείο Ανάπτυξης είναι η αρμόδια Αρχή για την εφαρμογή και την υλοποίηση της Οδηγίας 88/378/ΕΟΚ για την ασφάλεια των παιδικών παιχνιδιών και ορίζει τους όρους και τη διαδικασία που ακολουθείται κατά την εισαγωγή των εν λόγω ειδών. Τα Τελωνεία είναι αποδέκτες κοινοποιήσεων, μέσω της Διεύθυνσής μας, των εγγράφων του Υπουργείου Ανάπτυξης και δεσμεύονται για την πιστή εφαρμογή των οριζόμενων σε αυτά διατυπώσεων.
Ο Υφυπουργός
Α. ΦΩΤΙΑΔΗΣ"
4. Στην με αριθμό 12/25-6-01 ερώτηση δόθηκε με το υπ' αριθμ. 1746/9-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 12/25-6-2001, που κατέθεσε ο Βουλευτής κ. Π. Αδρακτάς, σας πληροφορούμε τα εξής:
Με το αριθμ. 32600/18-8-1999 έγγραφο της αρμόδιας Δ/νσης του Υπ. Γεωργίας (Δ/νση Πολιτικής Γης) έχουν ζητηθεί στοιχεία και προτάσεις από την αρμόδια Δ/νση Γεωργίας, Νομαρχιακής Αυτοδιοίκησης Ηλείας, τα οποία είναι απαραίτητα τόσο για την έκδοση της Υπουργικής απόφασης που προβλέπεται από τις διατάξεις του άρθρου 26 του ν. 2732/99, για το κτήμα Μανωλάδος Ν. Ηλείας, όσο και για την οριστική τακτοποίηση των εκκρεμοτήτων που υπάρχουν στο εν λόγω κτήμα.
Μέχρι σήμερα τα ζητούμενα στοιχεία δεν έχουν περιέλθει στην ανωτέρω υπηρεσία.
Το ιδιοκτησιακό καθεστώς του κτήματος αυτού, το νομικό όσο και το πραγματικό είναι ιδιαίτερα ιδιόμορφο (μακροχρόνια κατοχή, επεμβάσεις από συναρμόδια όργανα κ.λπ.) με αποτέλεσμα η συγκέντρωση των στοιχείων να καθίσταται δυσχερής.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 14/25-6-01 ερώτηση δόθηκε με το υπ' αριθμ. 849/20-7-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 14/25-6-2001 ερώτηση που κατατέθηκε στη Βουλή από το Βουλευτή κ. Π. Αδρακτά σχετικά με την άδεια άσκησης επαγγέλματος των διπλωματούχων νοσηλευτικής των δημοσίων ΙΕΚ σας γνωρίζουμε ότι:
Σχέδιο Προεδρικού Διατάγματος που αφορά τα επαγγελματικά δικαιώματα και τις προϋποθέσεις χορήγησης της άδειας άσκησης επαγγέλματος των διπλωματούχων επαγγελματικής κατάρτισης επιπέδου μεταδευτεροβάθμιας επαγγελματικής κατάρτισης των ειδικοτήτων "Νοσηλευτική Τραυματιολογία", "Νοσηλευτική Ογκολογικών Παθήσεων", "Νοσηλευτική Χειρουργείου", "Νοσηλευτική Ατόμων με Ψυχικές Παθήσεις" και "Νοσηλευτική Μονάδων Εντατικής Θεραπείας" των Ινστιτούτων Επαγγελματικής Κατάρτισης (ΙΕΚ) προωθείται για υπογραφή και έκδοση.
Ο Υφυπουργός
Δ. ΘΑΝΟΣ"
6. Στις με αριθμό 21/25-6-01, 46/25-6-01 ερωτήσεις δόθηκε με το υπ' αριθμ. 1748/18-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στις ερωτήσεις 21/25-6-2001 και 46/25-6-2001, που κατέθεσαν οι Βουλευτές κύριοι Α. Κόντος, Στ. Παπαδόπουλος, σας πληροφορούμε τα εξής:
Έγινε δεκτή η απογραφή του Αμπελουργικού δυναμικού της Ελλάδος από την Διαχειριστική Επιτροπή η οποία συνεδρίασε στις 27-6-2001 στις Βρυξέλλες. Η αποδοχή από την Επιτροπή ήταν ομόφωνη.
Κατόπιν αυτού εντός του μηνός Ιουλίου θα καταβληθεί προσπάθεια να υποβληθούν προς έγκριση στην Επιτροπή τα προγράμματα αναδιάρθρωσης και μετατροπής του Ελληνικού αμπελώνα καθώς και οι σχετικές αποφάσεις (κόστος αναδιάρθρωσης, δικαιούχοι, όροι και προϋποθέσεις, νέες φυτεύσεις) όπως προβλέπονται από τον καν. 1227/2000.
Οι απαιτούμενες πιστώσεις για τα προγράμματα αναδιάρθρωσης υπεβλήθησαν στις 30-6-2001.
Τέλος επισημαίνεται ότι οι εξαγωγές οίνων από Τρίτες χώρες τόσο στη χώρα μας όσο και στα άλλα κράτη της Ε.Ε., επιτρέπονται με βάση την ισχύουσα Κοινοτική νομοθεσία.
Όλες οι εισαγόμενες ποσότητες υπόκεινται σε ελέγχους από τις περιφερειακές υπηρεσίες του Υπ. Γεωργίας τόσο κατά την εισαγωγή στους χώρους των τελωνείων, όσο και κατά την μεταφορά στους χώρους αποθήκευσης (οινοποιεία, εμφιαλωτήρια κλπ.). ΄Όταν πρόκειται να προωθηθούν για εμπορία, ελέγχονται οι ετικέτες ώστε να αναγράφουν όλα τα στοιχεία από τα οποία αποδεικνύεται η χώρα προέλευσης.
Ο Υφυπουργός
Ε. ΑΡΓΥΡΗΣ"
7. Στην με αριθμό 31/25-6-2001 ερώτηση δόθηκε με το υπ' αριθμ. 2639/13-7-2001 έγγραφο από τον Υπουργό Μεταφορών και Επικοινωνιών η ακόλουθη απάντηση: 
"Σε απάντηση της ερώτησης με αριθμό 31/25-6-2001 που κατέθεσε στη Βουλή ο Βουλευτής κ. Προκόπης Παυλόπουλος σχετικά με τις προσλήψεις στην Εταιρεία Θερμικών Λεωφορείων (ΕΘΕΛ) κλπ. καθώς και καταβολή των οφειλομένων στα μέλη των Σ.Ε.Π. σύμφωνα με το σχετικό έγγραφο με αριθμ. πρωτ. 6804/05.07.2001 της εν λόγω εταιρείας, σας πληροφορούμε τα παρακάτω:
1. Η οργανική δύναμη (υπηρετούν προσωπικό) της Εταιρείας κατά την 01.01.1999 ήταν η εξής:
α) Διοικητικό Προσωπικό 285
β) Τεχνικό Προσωπικό 944
γ) Βοηθητικό Προσωπικό 220
δ) Προσωπικό Κίνησης 4.295
Σύνολο 5.744
Ανάλυση Προσωπικού Κίνησης
δ1) Επόπτες - Σταθμάρχες - Ελεγκτές κομίστρου 397
δ2) Οδηγοί 3.888
4.295
2. Τα λεωφορεία που διέθετε η Εταιρεία την 1.1.1999 ήταν 1.763, επομένως η αναλογία των οδηγών ανά λεωφορείο ήταν 3.888/1.763=2,20. Σημειώνουμε ότι η προβλεπόμενη αναλογία βάσει του ν. 2669/98 είναι 2,9.
3. Με αποφάσεις του Δ.Σ. σύμφωνα με τις διατάξεις του ν. 2669/98 χαρακτηρίσθηκαν πλεονάζοντες προς μετάταξη 135 εργαζόμενοι.
Ανά κατηγορία έχουν ως εξής:
α) Διοικητικό Προσωπικό 21
β) Τεχνικό Προσωπικό 72
γ) Βοηθητικό Προσωπικό 20
δ) Προσωπικό Κίνησης 22
135
Μέχρι στιγμής έχουν ολοκληρωθεί 70 μετατάξεις και είναι σε εξέλιξη η διαδικασία μετάταξης των υπολοίπων 65.
4. Σήμερα (στοιχεία Ιουνίου 2001) υπηρετούν στην Εταιρεία μας 4.112 οδηγοί και διαθέτουμε 1.824 λεωφορεία. Η αναλογία επομένως οδηγών ανά λεωφορείο διαμορφώνεται σε 4.112/1,824=2,25.
Όσον αφορά το πέμπτο (5) ερώτημα για το θέμα των Σ.Ε.Π. σύμφωνα και με το σχετικό έγγραφο με αριθμ. πρωτ. 468/Δ.Σ./02.07.2001 του Οργανισμού Αστικών Συγκοινωνιών σας γνωρίζουμε ότι αυτό έχει καταλήξει σε συμβιβασμό μεταξύ Ο.Α.Σ.Α. και τις Γενικές Συνελεύσεις των μελών των 8 Σ.Ε.Π., επικυρώθηκε στις 19 Οκτωβρίου 2000 με απόφαση της Γενικής Συνέλευσης των μετόχων του Ο.Α.Σ.Α.
Κατόπιν τούτου και με βάση τα αναφερόμενα και στο ν. 2669/98, ο Ο.Α.Σ.Α, προέβη στις απαραίτητες ενέργειες για την εξασφάλιση των αναγκαίων πόρων (σύναψη δανείου) και εντός των αμέσως προσεχών ημερών θα προχωρήσει στις αντίστοιχες προς κάθε Σ.Ε.Π. καταβολές.
Ο Υπουργός
ΧΡΗΣΤΟΣ ΒΕΡΕΛΗΣ"
8. Στην με αριθμό 32/25-6-2001 ερώτηση δόθηκε με το υπ' αριθμ. 1750/12-7-2001 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 32/25-6-2001 που κατέθεσαν οι Βουλευτές κύριοι Ν. Γκατζής, Τ. Τσιόγκας, Α. Σκυλλάκος, για τα θέματα της αρμοδιότητάς μας, σας πληροφορούμε τα εξής:
Το Δασαρχείο Σκοπέλου προέβη κατά την εικοσαετία 1981-2000 στην εκτέλεση διαφόρων δασοτεχνικών έργων για την προστασία των Δασών από τις πυρκαγιές στην περιοχή ευθύνης του, όπως αναγράφεται αναλυτικά στους συνημμένους πίνακες 1 και 2.
Για το έτος 2001 καθώς και την πενταετία μέχρι το έτος 2006, έχουν προγραμματισθεί έργα αντιπυρικής προστασίας για τη νήσο Σκόπελο όπως αναγράφονται αναλυτικά στους επισυναπτόμενους πίνακες 3 και 4.
Σημειώνουμε ότι με το ν. 2503/1997 περί μεταβίβασης αρμοδιοτήτων, η αρμοδιότητα για τον σχεδιασμό και την εκτέλεση των δασοτεχνικών έργων ανήκει στην περιφέρεια.
Με την αριθμ. Δ/ΠΠ/Φ. ΕΓΚΡ. 06/121/6214/19-3-2001 απόφαση της επιτροπής του άρθρου 2 παρ. 1 της αριθμ. 55/98 ΠΥΣ (ΦΕΚ 252/Α/12-11-98) εγκρίθηκε η πρόσληψη εποχικού προσωπικού από τις Περιφερειακές Δασικές υπηρεσίες χιλίων είκοσι (1.020) ατόμων με σύμβαση εργασίας ιδιωτ. Δικαίου ορισμένου χρόνου (για 3 μήνες) για την κάλυψη εποχικών αναγκών του Τομέα Δασών.
Με την αριθμ. 363066/20-4-2001 απόφαση του Υπουργού Γεωργίας το ανωτέρω προσωπικό κατανεμήθηκε στις Δ/νσεις Δασών και Δασαρχεία της χώρας, προκειμένου να συγκροτηθούν συνεργεία που θα απασχοληθούν αποκλειστικά στους καθαρισμούς επικίνδυνων για έκρηξη πυρκαγιάς περιοχών.
Αρμοδιότητα για την πρόσληψη του προσωπικού αυτού έχουν οι υπηρεσίες στις οποίες κατανεμήθηκε το προσωπικό (Δ/νσεις Δασών, Δασαρχεία) και οι οποίες με το ν. 2503/97 ανήκουν στην Περιφέρεια.
Τέλος επισημαίνεται ότι η δασική πυρκαγιά που σημειώθηκε στη θέση Άη Γιάννης Καστρί της νήσου Σκοπέλου την 8/6/2001 έκαψε 180 στρ. Δάσους Χαλεπίου Πεύκης και όχι 2.500 στρ.
Οι μεγάλες δασικές πυρκαγιές που σημειώθηκαν στη νήσο Σκόπελο την τελευταία εικοσαετία είναι ελάχιστες. Η καείσα έκταση δεν υπερβαίνει τα 1.500 στρ. και τούτο οφείλεται τόσο στις μεγάλες προσπάθειες και το ενδιαφέρον των κατοίκων της νήσου Σκοπέλου, όσο και στη συμβολή των εμπλεκομένων με τη δασοπυρόσβεση αρμοδίων Υπηρεσιών της Τοπικής Αυτοδιοίκησης και φορέων.
Ο Υφυπουργός
Φ. ΧΑΤΖΗΜΙΧΑΛΗΣ"
9. Στην με αριθμό 34/25-6-01 ερώτηση δόθηκε με το υπ'αριθμ. 274/17-7-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του με αριθμό πρωτ. 34/25-06-2001 εγγράφου σας, με το οποίο μας διαβιβάσατε ερώτηση των Βουλευτών κ.κ. Ν. Γκατζή, Τ. Τσιόγκα και Αν. Σκυλλάκου, που κατατέθηκε στη Βουλή των Ελλήνων και όσον αφορά τα θέματα αρμοδιότητας του ΥΕΝ, σας πληροφορούμε τα ακόλουθα:
1. Στη γραμμή Βόλου/ Αγ. Κων/νου-Β. Σποράδων είναι δρομολογημένα τα Ε/Γ -Ο/Γ πλοία "ΛΗΜΝΟΣ" - "ΜΑΚΕΔΩΝ" - "ΠΑΠΑΔΙΑΜΑΝΤΗΣ" και "ΕΞΠΡΕΣ ΧΑΡΟΥΛΑ". Επιπλέον, από και προς Β. Σποράδες εκτελούν καθημερινά δρομολόγια έξι (6) Ε/Γ-Υ/Γ και ένα (1) Ε/Γ ΚΑΤΑΜΑΡΑΝ. Ειδικότερα, για το λιμένα Γλώσσας Σκοπέλου έχουν προγραμματισθεί για τη θερινή δρομολογιακή περίοδο καθημερινά τρεις (3) τουλάχιστον προσεγγίσεις Ε/Γ-Ο/Γ και τρεις (3) Ε/Γ-Υ/Γ από και προς Βόλο και μία (1) τουλάχιστον από και προς Αγ. Κων/νο.
2. Σ το πλαίσιο της εργολαβίας "Ολοκλήρωση Εργασιών Λιμένα Σκοπέλου" προϋπολογισμού 490 εκ. δρχ., έχει ολοκληρωθεί το τελευταίο τμήμα κρηπιδώματος, μήκος 40 μ. του λιμένα αυτού. Σε βυθομέτρηση που διενεργήθηκε το Μάρτιο 2001, στα βυθίσματα της λιμενολεκάνης και του διαύλου εισόδου δεν βρέθηκαν αβαθή σημεία εκτός των περιοχών πλησίον των εκτελούμενων έργων (ερυθρός φανός διαύλου εισόδου). Πέραν αυτού, κατά τους μήνες Ιούλιο και Αύγουστο θα γίνουν νέες επιμετρήσεις και βυθομετρήσεις, ώστε η λιμενολεκάνη να εκβαθυνθεί όπου απαιτείται και να αποκτήσει παντού τα προβλεπόμενα βάθη.
Τέλος, η κατασκευή κρηπιδώματος μήκους 62μ. και ωφέλιμου βάθους 6,50 μ. στο λιμένα Αγνώντα Σκοπέλου έχει ολοκληρωθεί από την 12-4-2000.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
10. Στην με αριθμό 35/4-7-01 ερώτηση δόθηκε με το υπ'αριθμ. 1558/13-7-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο 35/4.7.01 σημείωμά σας, με το οποίο μας στείλατε την 190/29.6.01 Ερώτηση, που κατατέθηκε στη Βουλή από τον Βουλευτή κ. Σωτήρη Μ. Χατζηγάκη, σχετικά με το θέμα, σας πληροφορούμε τα εξής:
1. Στο Υπουργείο Οικονομικών συστάθηκε επιτροπή αναφορικά με τους πίνακες των μοναδικών συντελεστών καθαρού κέρδους των εμπορικών και βιομηχανικών επιχειρήσεων (ΦΕΚ 390/Β΄). Βασικό έργο της επιτροπής αυτής είναι η συμπλήρωση των πινάκων των μοναδικών συντελεστών καθαρού κέρδους με νέα επαγγέλματα, που δημιουργήθηκαν εδώ και 15 χρόνια περίπου, από την τελευταία τροποποίηση των πινάκων αυτών. Από τα υπάρχοντα στοιχεία. τα επαγγέλματα αυτά είναι παρά πολλά. Πέραν αυτών όμως, θα εξετασθούν και τα τυχόν αιτήματα διαφόρων φορέων επιχειρήσεων ή επαγγελμάτων με θέμα την τροποποίηση και τον εξορθολογισμό των ήδη υπαρχόντων μοναδικών συντελεστών καθαρού κέρδους
2. Για το σκοπό αυτό, η υπόψη Επιτροπή έχει ήδη αρχίσει τη μελέτη ΄επεξεργασία και αξιολόγηση των υπαρχόντων στην υπηρεσία σχετικών στοιχείων των στοιχείων που προσκομίζονται από τα μέλη της Επιτροπής κατά τη διάρκεια αυτής και των υπομνημάτων που υποβάλλονται από όλους τους ενδιαφερόμενους φορείς.
3. Με βάση όσα προαναφέρθηκαν είναι φανερό ότι, οι απόψεις σας, σύμφωνα με τις οποίες, το Υπουργείο Οικονομικών προτίθεται να αυξήσει τους ισχύοντες μοναδικούς συντελεστές καθαρού κέρδους κατά 50% με στόχο να υπερφορολογηθούν, οι μικρομεσαίες επιχειρήσεις με τον εξωλογιστικό τρόπο, δεν είναι βάσιμες.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
11. Στην με αριθμό 35/25.6.01ερώτηση δόθηκε με το υπ΄αριθμ.1751/9.7.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 35/25.6.2001 που κατέθεσαν οι Βουλευτές κύριοι Ν. Γκατζής, Τ. Τσιόγκας, Α. Σκυλλάκος, σας πληροφορούμε τα εξής:
Το Υπουργείο Γεωργίας, με το αριθμ. 1319/Θ6/ζ/27.6.2001 έγγραφό του ζήτησε από τη Ν.Α. Μαγνησίας να προβεί δια της Δ/νσης Αγροτικής Ανάπτυξης σε εξατομίκευση των ζημιών που προκλήθηκαν στην παραγωγή μηλιάς κερασιάς και αχλαδιάς από υψηλές θερμοκρασίες Μαρτίου 2001 και χαμηλές θερμοκρασίες Απριλίου 2001. Στη συνέχεια θα προωθήσει στην Ευρωπαϊκή Ένωση για έγκριση σχέδιο απόφασης των Υπουργών Γεωργίας και Οικονομικών, στο οποίο θα προβλέπεται η χορήγηση οικονομικής ενίσχυσης στους σοβαρά ζημιωθέντες αγρότες. Σημειώνεται ότι η καταβολή των προβλεπομένων οικονομικών ενισχύσεων θα είναι δυνατή μετά την έγκριση του σχεδίου απόφασης από την Ε.Ε.
Ο Υπουργός
Γ. ΑΝΩΜΕΡΙΤΗΣ"
12. Στην με αριθμό 44/25.6.01ερώτηση δόθηκε με το υπ΄αριθμ.453/13.7.01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 44/25.6.01 των Βουλευτών κυρίων Λ. Κανέλλη και Γ. Χουρμουζιάδη, σας γνωρίζουμε τα εξής:
Η Ελληνική Πρεσβεία της Σόφιας διατηρεί τακτική επαφή με τους εκπροσώπους του τοπικού Συλλόγου Ελλήνων Φοιτητών και είναι πλήρως ενήμερη των κατά καιρούς αιτημάτων τους και των προβλημάτων που αυτοί αντιμετωπίζουν (προσωπική ασφάλεια, υψηλά δίδακτρα, κ.α.).
Όσον αφορά ειδικότερα το ζήτημα της υψηλής δαπάνης που απαιτείται για την εξασφάλιση άδειας παραμονής από τους Έλληνες φοιτητές, η Πρεσβεία Σόφιας προτίθεται να επανέλθει προς τις αρμόδιες βουλγαρικές Αρχές, προκειμένου να αναπροσαρμοσθεί το σχετικό τέλος πάνω στην βάση της αμοιβαιότητας, ώστε αυτό τουλάχιστον να ανταποκρίνεται προς το αντίστοιχο που υποχρεούνται να καταβάλουν οι Βούλγαροι φοιτητές στη χώρα μας.
Τέλος, το θέμα θα τεθεί και κατά την προσεχή συνάντηση (τέλος 2001 ή αρχές 2002) της μικτής ελληνο-βουλγαρικής αντιπροσωπείας που θα διαπραγματευθεί την ανανέωση του Μορφωτικού Προγράμματος μεταξύ των δύο χωρών για τα έτη 2002-2004. 
Ο Υπουργός
ΓΕΩΡΓΙΟΣ Α. ΠΑΠΑΝΔΡΕΟΥ"
13. Στην με αριθμό 51/25.6.01ερώτηση δόθηκε με το υπ΄αριθμ.1755/11.7.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 51/25.6.2001 που κατέθεσε ο Βουλευτής κ. Α. Παυλίδης, για τα θέματα της αρμοδιότητάς μας, σας πληροφορούμε τα εξής:
Σχετικά με τον υγρότοπο στη θέση "Ψαλίδι" (Άγιος Φωκάς) στη Νήσο Κω αναφέρεται ότι η συγκεκριμένη περιοχή συμπεριλαμβάνεται εντός του ορίου του καταφυγίου Άγριας Ζωής (ΦΕΚ 723/Β΄?24.10.1986).
Τα αναφερόμενα στην έκδοση Π.Δ. αφού έχει ήδη εγκριθεί η Ε.Π.Μ., είναι αρμοδιότητα του συνερωτώμενου ΥΠΕΧΩΔΕ και των Περιφερειακών Υπηρεσιών του στη Νήσο Κω.
Με το Π.Δ. (ΦΕΚ 427/Δ/16.6.1989) "Περί καθορισμού Ζώνης Οικιστικού Ελέγχου" (ΖΟΕ) καθορίστηκαν οι χρήσεις γης στην συγκεκριμένη περιοχή 
Οι όποιες αλλαγές χρήσης που προβλέπονται σ' αυτήν εφόσον δεν αντιβαίνουν στην ισχύουσα Δασική Νομοθεσία, είναι αρμοδιότητα του συνερωτώμενου ΥΠΕΧΩΔΕ.
Με το άρθρο 57 του ν.2637 καθορίστηκαν ενδεικτικά τι επιτρέπεται και τι όχι εντός των Καταφυγίων Άγριας Ζωής.
Προβλέπεται δε για τα αναφερόμενα σ' αυτό το άρθρο ενδεικτικά έργα (Τουριστικές εγκαταστάσεις, βιομηχανικές κ.λπ.) καθώς και για ανάλογου μεγέθους και μη αναφερόμενα στο άρθρο 57 έργα, η σύνταξη Μελέτης Περιβαλλοντικών Επιπτώσεων (Μ.Π.Ε.) τύπου Α.
Για μεμονωμένες κατοικίες και αποθήκες εντός των καταφυγίων Άγριας Ζωής δεν απαιτείται Μ.Π.Ε. τύπου Α.
Η υπογραφή απόφασης αναστολής έκδοσης οικοδομικών αδειών είναι αρμοδιότητα του συνερωτώμενου ΥΠΕΧΩΔΕ.
Ο Υφυπουργός
Φ. ΧΑΤΖΗΜΙΧΑΛΗΣ"
ΠΡΟΕΔΡΟΣ (Απόστολος Κακλαμάνης): Έχω την τιμή να ανακοινώσω στ Σώμα τα εξής: 
Ο Υπουργός Δικαιοσύνης διαβίβασε στη Βουλή αίτηση της εισαγγελικής αρχής για την άρση ασυλίας του Βουλευτή κ. Κωνσταντίνου Σπηλιόπουλου. 
Επίσης, από την εισαγγελική αρχή διαβιβάστηκαν αιτήσεις στη Βουλή για την άρση ασυλίας των Βουλευτών κυρίων Νικολάου Γκατζή και Γεωργίου Λιάνη. 
Οι αιτήσεις αυτές παραπέμπονται στην αρμόδια Διαρκή Επιτροπή.
Ο αντιεισαγγελέας του Αρείου Πάγου διαβίβασε στη Βουλή δικογραφία που έχει σχηματιστεί κατόπιν μηνυτήριας αναφοράς των συνδικαλιστικών οργανώσεων της Ολυμπιακής Αεροπορίας, γιατί, όπως αναφέρει στο έγγραφό του, στρέφεται και κατά Υπουργών. 
Η Εισαγγελία Εφετών Αθηνών διαβίβασε στη Βουλή αναφορά σχετικά με την επικείμενη πώληση της Ολυμπιακής Αεροπορίας. 
Η Εισαγγελία Πρωτοδικών Αθηνών διαβίβασε στη Βουλή μηνυτήρια αναφορά κατά του Υπουργού Περιβάλλοντος, Χωροταξίας και Δημοσίων Έργων, εξώδικη διαμαρτυρία επέχουσα θέση μηνύσεως κατά του Υπουργού Εθνικής Άμυνας, δύο μηνυτήριες αναφορές κατά του Υπουργού Εθνικής Παιδείας και Θρησκευμάτων, μηνυτήρια αναφορά κατά του Υπουργού Δημόσιας Τάξης, μηνυτήρια αναφορά κατά του Υφυπουργού Εξωτερικών, μηνυτήρια αναφορά κατά του Υπουργού Μεταφορών και Επικοινωνιών. 
Έχω επίσης την τιμή να ανακοινώσω στο Σώμα το δελτίο επικαίρων ερωτήσεων. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 1/1-10-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με δημοσιεύματα του Τύπου αναφερόμενα στο ύψος της επιδότησης του ελαιολάδου για την παραγωγή της περιόδου 2000-2001 κλπ. 
2. Η με αριθμό 3/1-10-2001 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με την έγκαιρη επιλογή του αναγκαίου εκπαιδευτικού προσωπικού, για τη στελέχωση των Τεχνολογικών Επαγγελματικών Εκπαιδευτηρίων (ΤΕΕ) κλπ. 
3. Η με αριθμό 9/1-10-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης να αποσύρει τα κεφάλαια των Ασφαλιστικών Ταμείων που έχουν επενδυθεί στο χρηματιστήριο κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 2 και 3 Καν. Βουλής)
1. Η με αριθμό 4/1-10-2001 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας-Πρόνοιας, σχετικώς με την εξόφληση των χρεών των Δημόσιων Νοσοκομείων προς τους προμηθευτές κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Εξωτερικών
Ψήφιση στο σύνολο του σχεδίου νόμου: "Προξενική διατίμηση και άλλες διατάξεις".
Το νομοσχέδιο θα ψηφιστεί στη συνέχεια.
Υπουργείου Υγείας και Πρόνοιας
Μόνη συζήτηση επί της αρχής, των άρθρων και του συνόλου του σχεδίου νόμου: "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Οικονομικών
Μόνη συζήτηση επί της αρχής, των άρθρων και του συνόλου του σχεδίου νόμου: "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εργασίας και Κοινωνικών Ασφαλίσεων
Μόνη συζήτηση επί της αρχής, των άρθρων και του συνόλου του σχεδίου νόμου: "Αναδιάρθρωση ΟΑΕΔ και άλλες διατάξεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Μεταφορών και Επικοινωνιών
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών "EUTELSTAT".
Γίνεται δεκτό το νομοσχέδιο;
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμεθα στην ψήφιση του νομοσχεδίου του Υπουργείου Εξωτερικών.
"Προξενική διατίμηση και άλλες διατάξεις".
Ο κύριος Υπουργός έχει να κάνει κάποιες νομοτεχνικές παρατηρήσεις.
Κύριε Υπουργέ, να τις δώσετε για τα Πρακτικά. 
Ορίστε, έχετε το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα τις αναγνώσω, κύριε Πρόεδρε.
Πρώτον, στο τέλος της παρ. 10 του άρθρου 4, μετά από τη φράση "Του Οργανισμού του Υπουργείου Εξωτερικών" προστίθενται οι λέξεις "που κυρώθηκε με το άρθρο πρώτο του ν.2594/1998 (ΦΕΚ Α62).
Δεύτερον, στην παρ. 1 του άρθρου 8, μετά από τη φράση "Κατά τη διάρκεια της φοίτησής τους εφαρμόζονται επ' αυτών οι διατάξεις του Υπαλληλικού Κώδικα χωρίς" και πριν από τη φράση "να αποκτούν την υπαλληλική ιδιότητα", προστίθενται οι λέξεις "οι σπουδαστές".
Τρίτον, στο αμέσως επόμενο εδάφιο της παρ. 1 του άρθρου 8, στη φράση "Στους φοιτητές της Διπλωματικής Ακαδημίας δύναται" η λέξη "φοιτητές" αντικαθίσταται με τη λέξη "σπουδαστές".
Τέταρτον, στο άρθρο 15 τίθεται ο εξής τίτλος: "Ένταξη συμβασιούχων της εξωτερικής υπηρεσίας σε κλάδους του Υπουργείου Εξωτερικών".
Πέμπτον, στην παρ. 1 του άρθρου 15, μετά τη φράση "που ορίζονται στην παρ.1 του άρθρου 52 του" και πριν από τις λέξεις "ν.2594/98" προστίθεται η φράση "Οργανισμού του Υπουργείου Εξωτερικών, ο οποίος κυρώθηκε με το άρθρο πρώτο του".
Έκτον, στην παρ. 2 και στην παρ. 4 του άρθρου 15, όπου αναφέρονται οι λέξεις "ν.2594/1998" αντικαθίστανται από τις λέξεις "Οργανισμού του Υπουργείου Εξωτερικών".
Έβδομον, στο άρθρο 16 τίθεται ο εξής τίτλος: "Γραφείο Ελληνικής Προεδρίας-λοιπά θέματα Υπουργείου Εξωτερικών".
Όγδοον, στο άρθρο 17 ο τίτλος "Ρύθμιση υπηρεσιακών θεμάτων" αντικαθίσταται ως εξής: "Ανασύσταση κλάδου εμπειρογνωμόνων-πολιτιστικοί σύμβουλοι".
Τέλος, στην παράγραφο 3 του άρθρου 17 μετά τη φράση "Η παράγραφος 1 του άρθρου 88" και πριν από τη λέξη "αντικαθίστανται" προστίθενται οι λέξεις "του Οργανισμού του Υπουργείου Εξωτερικών".
Τις καταθέτω στα Πρακτικά.
(Στο σημείο αυτό ο Υφυπουργός Εξωτερικών κ. Γρ. Νιώτης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο σύμφωνα με τις νομοτεχνικές παρατηρήσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο και με τις νομοτεχνικές παρατηρήσεις του κυρίου Υπουργού.
Συνεπώς, το νομοσχέδιο του Υπουργείου Εξωτερικών: "Προξενική διατίμηση και άλλες διατάξεις" έγινε δεκτό κατά πλειοψηφία σε μόνη συζήτηση κατ' αρχήν, κατ' άρθρον και στο σύνολο και έχει ως εξής:
(Να καταχωρισθεί το κείμενο του νομοσχεδίου)
ΠΡΟΕΔΡΟΣ (Απόστολος Κακλαμάνης) Εισερχόμαστε στη συζήτηση του νομοσχεδίου του Υπουργείου Υγείας και Πρόνοιας "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις".
Θα συζητηθεί σε τρεις συνεδριάσεις, μια επί της αρχής και οι άλλες δύο επί των άρθρων. 
Κυρία Υπουργέ, υπάρχουν τροπολογίες;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Είναι μία που έχει κατατεθεί σήμερα το πρωί. Υπάρχουν κάποιες προσθήκες. 
ΠΡΟΕΔΡΟΣ (Απόστολος Κακλαμάνης): Δεν την έχω δει εγώ. Θα την δω και μετά θα δούμε. 
Ο εισηγητής της Πλειοψηφίας κ. Ματζαπετάκης έχει το λόγο.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, κυρίες και κύριοι συνάδελφοι, καλό χειμώνα και καλές εργασίες στην Ολομέλεια!
Είναι πολύ τιμητικό για μένα όχι μόνο ότι κάνω εγώ το ποδαρικό με το πρώτο νομοσχέδιο που συζητείται μετά τις θερινές διακοπές, όσο το ότι εισηγούμαι ένα μεγάλης σημασίας νομοσχέδιο που στοχεύει στην αντιμετώπιση του στρεβλού, ασύμφορου και επιβαρυντικού για την ελληνική οικονομία τρόπου που γίνονταν μέχρι σήμερα οι κρατικές προμήθειες των νοσοκομείων. 
Η επικρατούσα μέχρι σήμερα αταξία και η έλλειψη προγραμματισμού στις πάσης φύσεως προμήθειες ήταν απόλυτα επιβεβλημένο να αντιμετωπιστούν, γιατί αλλιώς κινδύνευε να τιναχθεί στον αέρα ό,τι μέχρι σήμερα με θυσίες και αγώνες είχε επιτευχθεί στον τομέα της υγείας. Και θα ήταν βέβαια αδικαιολόγητο αλλά και καταδικαστέο να μην επιλύονται θέματα που φέρουν σε δοκιμασία μια μεγάλη κατάκτηση όπως το Εθνικό Σύστημα Υγείας.
Το ΕΣΥ που εφαρμόστηκε από τις αρχές της δεκαετίας του '80 έτυχε της ευρείας αποδοχής της κοινής γνώμης και στηρίχθηκε απ' αυτήν, μια κι έδωσε για πρώτη φορά τη δυνατότητα και στον πιο απλό πολίτη να έχει την ισότιμη αντιμετώπιση από το κράτος στο μεγάλο αγαθό που λέγεται υγεία. Στα είκοσι χρόνια εφαρμογής του είναι φυσικό να παρουσιάστηκαν προβλήματα δυσλειτουργίας και ανάγκης βελτίωσης και προσαρμογής του στα νέα δεδομένα. Γι' αυτό η πολιτική ηγεσία του Υπουργείου Υγείας και Πρόνοιας με συστηματικότητα σχεδίασε τις απαραίτητες νομοθετικές ρυθμίσεις που θα εξυγιάνουν και θα συμβάλουν στη βελτίωση στο μέγιστο βαθμό της υγείας στον τόπο μας. 
Πολλά είναι τα νομοσχέδια που έχουν έλθει προς ψήφιση κατά καιρούς στη Βουλή, με σημαντικότερο και σπουδαιότερο τον ν. 2889/2001, που επιλαμβάνεται στα της βελτίωσης και εκσυγχρονισμού του Εθνικού Συστήματος Υγείας. Με το νόμο αυτό επιχειρείται η αποκέντρωση του ΕΣΥ με τη δημιουργία ισχυρών οργανωμένων περιφερειακών κέντρων με πολλές αρμοδιότητες των γνωστών ΠΕΣΥ. 'Ηδη μάλιστα από τα τέλη του προηγούμενου μήνα άρχισαν να λειτουργούν πολλά από αυτά. Προβλέπεται η διαδικασία ένταξης των υπαρχόντων νοσοκομείων αλλά και της ίδρυσης της διοίκησης καθώς και της οργάνωσης των νοσοκομείων στις περιφέρειες. Καθιερώνεται η ολοήμερη λειτουργία των νοσοκομείων και τα απογευματινά ιατρεία και τόσα άλλα, που τελικά καθιστούν τον ν. 2889/2001 ως το σημαντικό εκείνο εργαλείο που θα χρησιμεύσει στην καλύτερη εφαρμογή του Εθνικού Συστήματος Υγείας. 
Μπορεί βέβαια το νομοθέτημα αυτό να αποτελεί τον κύριο κορμό των μεταρρυθμίσεων, αποδείχθηκε όμως ότι χρειάζονται και παράλληλες ενέργειες που να εξασφαλίζουν τη σωστή λειτουργία του όλου συστήματος. 
Το σύστημα αυτό, ιδίως εκείνο της νοσοκομειακής περίθαλψης είναι και δύσκολο και πολύ δαπανηρό, επιβαρύνει δε εξαιρετικά τον κρατικό προϋπολογισμό. 
Η Κυβέρνηση προκειμένου να προσφέρει το ύψιστο αυτό αγαθό στους πολίτες της χώρας μας, αντιμετωπίζει αγόγγυστα τις οικονομικές συνέπειες, βάζοντας βαθιά το χέρι στη τσέπη. Δεν είναι όμως και διατεθειμένη να εθελοτυφλεί στην κατασπατάληση του δημόσιου χρήματος και να ανέχεται τα όσα γίνονται με τις πάσης φύσεως προμήθειες των νοσοκομείων. Γι' αυτό το λόγο έρχεται σήμερα με το υπό ψήφιση νομοσχέδιο και προτείνει τις λύσεις που κτυπούν το κακό στη ρίζα του, εκεί δηλαδή που πάσχει. 
Πού πάσχει το σύστημα; Μα, πρώτον, στη μεγάλη καθυστέρηση τόσο της κατάρτισης του προγράμματος των προμηθειών, όσο και κατ' επέκταση στην διενέργεια των διαγωνισμών. 
Δεύτερον, στην έλλειψη κοινών για όλους τους διαγωνισμούς βασικών προδιαγραφών, αλλά και τεχνικών προδιαγραφών των υλικών που ευνοεί την καταστρατήγηση των κανόνων του διαγωνισμού.
Τρίτον, στη μεγάλη καθυστέρηση της εξόφλησης των χρεών προς τους προμηθευτές που έχει σαν αποτέλεσμα αφ΄ ενός μεν να τους ταλαιπωρεί και εκείνους, αλλά παράλληλα να τους οδηγεί στη διόγκωση των προσφερομένων τιμών με τελικό ζημιωμένο το ίδιο το κράτος.
Τέταρτον, στην μικρή όσο είναι φυσικό διαπραγματευτική δύναμη κάθε νοσηλευτικής μονάδας χωριστά που αφήνει περιθώρια στους προμηθευτές να εκμεταλλεύονται τη δύναμή τους και να μοιράζονται την αγορά. 
Με το προτεινόμενο σχέδιο νόμου η διενέργεια διαγωνισμών παίρνει άλλη μορφή. Κατ' αρχήν γίνεται είτε σε κεντρικό επίπεδο μέσω του Υπουργείου Ανάπτυξης είτε σε αποκεντρωμένο επίπεδο μέσω των ΠΕΣΥ. Του διαγωνισμού όμως προηγείται προγραμματισμός, ενώ λαμβάνεται μέριμνα να υπάρχει οργάνωση και ταχύτητα και να διενεργείται από εξειδικευμένα όργανα με έμπειρα στελέχη και ευέλικτους μηχανισμούς.
Για το σκοπό τούτο το τμήμα προμηθειών των ΠΕΣΥ είναι υποχρεωμένο να καταρτίζει μετά από αξιολόγηση μέσα στο πρώτο τετράμηνο κάθε έτους το πρόγραμμα προμηθειών και να το υποβάλλει στο Υπουργείο Αναπτυξης για να ενταχθεί στο ενιαίο πρόγραμμα του ν. 2286/96 το οποίο και αμέσως προεγκρίνεται για να ισχύσει τελικά για ένα χρόνο. 
Της διαδικασίας όμως αυτής αξίζει να σημειωθεί ότι προηγείται συστηματική έρευνα της αγοράς από ειδικές επιτροπές που συλλέγουν πληροφορίες από παντού ιδίως από το διαδίκτυο για τις τιμές που διατίθενται στην ελεύθερη αγορά και ιδιαίτερα στον ιδιωτικό τομέα. 'Ετσι, αν παραδείγματος χάρη η προσφερόμενη τιμή στο διαγωνισμό είναι 10% ανώτερη του μέσου όρου της τιμής που διατίθεται στον ιδιωτικό τομέα αποκλείεται η κατακύρωση και ματαιώνεται ο διαγωνισμός. Αν οι προμηθευτές θεωρήσουν εαυτούς αδικημένους ο νόμος δεν τους στερεί το δικαίωμα να ζητήσουν να ληφθουν υπόψη οι συμβάσεις τους με τους φορείς του ιδιωτικού τομέα, ιδιωτικές κλινικές, διαγνωστικά εργαστήρια κλπ, υποχρεούνται όμως εντός του Δεκεμβρίου κάθε έτους να υποβάλουν στο ΠΕΣΥ αντίγραφα και τιμολόγια που έχουν συνάψει με τους ιδιωτικούς φορείς. Αυτό το τονίζω, διότι ακούστηκε ότι είναι άδικο, αντιδημοκρατικό και σκληρό να ακυρώνουμε ένα διαγωνισμό, αν υπάρχει μια μικρή μόνο διαφορά στις τιμές του δημόσιου σε σχέση με τους ιδιώτες σαν να μην είναι άδικο, σκληρό και εις βάρος του κοινωνικού συνόλου να επιβαρύνεται το κράτος αντιμετωπιζόμενο με άλλα μέτρα και άλλα σταθμά. 
Γιατί πρέπει να ανεχόμαστε κάποιους να θεωρούν ότι ό,τι αφορά το δημόσιο είναι ξέφραγο αμπέλι; Αυτό το "μπάτε σκύλοι αλέστε και αλεστικά μη δώσετε", δεν είναι διατεθειμένο το Υπουργείο Υγείας να το ανεχθεί άλλο. Και είναι δυστυχώς πολλά τα φαινόμενα που επιβεβαιώνουν αυτήν τη νοοτροπία. 'Εχουν άλλωστε εντοπιστεί αρκετές περιπτώσεις να προτιμώνται ή ακόμη και να επιβάλλονται σκανδαλωδώς από κυκλώματα, προϊόντα συγκεκριμένων εταιρειών, φάρμακα υγειονομικό υλικό, μηχανήματα αντιδραστήρια και γενικά αναλώσιμα. 
Καλό είναι όμως να δούμε το θέμα και από μια άλλη παράμετρο, γιατί πέραν του τεράστιου κόστους και της ως εκ τούτου επιβάρυνσης του φορολογουμένου πολίτη το στρεβλό αυτό στοιχείο θα μοιάζει πάντα με ένα χαλασμένο γρανάζι που δεν θα επιτρέπει να λειτουργήσει σωστά ο μηχανισμός του ΕΣΥ και πάντα θα κινδυνεύει να τον θέσει εκτός λειτουργίας. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Κυρίες και κύριοι συνάδελφοι, μέχρι σήμερα το νομοθετικό πλαίσιο για τις προμήθειες νοσοκομείων υπήρξε ατελέσφορο και επέτρεπε να γίνονται πολλά περίεργα. Μέσα από μία φαινομενικά αθώα και μεγαλόψυχη -τάχα- προσφορά ενός μηχανήματος από μία εταιρεία εξασφαλίζετο η κατάφωρη εκμετάλλευση του νοσοκομείου, γιατί υποχρεούτο στην προμήθεια των αντιδραστηρίων αποκλειστικά και μονοπωλιακά από αυτήν, αλλά και γιατί την δήθεν δωρεάν χορήγηση του μηχανήματος την έπαιρναν πίσω και με το παραπάνω από τα ανταλλακτικά και τη συντήρησή του.
Έχουμε παραδείγματα δωρεάς μηχανημάτων αξίας κάποιων μόλις δεκάδων εκατομμυρίων, που απέφεραν από την αγορά αντιδραστηρίων και μόνο πλέον του ενός δισεκατομμυρίου και μάλιστα μόνο μέσα σε ένα χρόνο, τον περσινό χρόνο.
Και τώρα, τίθεται ένα ερώτημα: Για την απαράδεκτη αυτή κατάσταση φταίνε άραγε όλοι οι άλλοι εκτός του κράτους; Σαφώς και όχι. Η ευθύνη του κράτους είναι μεγάλη. Και η αλήθεια πρέπει να λέγεται, γιατί λόγω της ανεπάρκειας των κονδυλίων και της μη έγκαιρης ως εκ τούτου εξόφλησης των προμηθευτών, το πρόβλημα που τους δημιουργούσε ήταν τεράστιο.
Να αναφερθώ σε παράδειγμα εταιρείας που είχε να λαμβάνει μόνο από νοσοκομείο του Ηρακλείου τον περσινό χρόνο ένα δισεκατομμύριο δραχμές. Μόνο στο Ηράκλειο!
Όπως και να το κάνουμε, αυτή η αδυναμία από πλευράς νοσοκομείου να καλύψει τις υποχρεώσεις του και το συνακόλουθο, όχι ευχάριστο αίσθημα, έχει ως συνέπεια ένα δυσάρεστο κλίμα, μέσα από το οποίο μπορούν να ευδοκιμήσουν κακού είδους συνεργασίες. Αυτό καταλήγει συνήθως σε συμβιβασμούς, παρατυπίες και παρανομίες απλές, αλλά τις περισσότερες φορές χοντροκομμένες.
Είναι γεγονός ότι αν μερικοί βρίσκονται σε δύσκολη θέση -και ιδίως ο Έλληνας- μην περιμένετε να αντιμετωπίσουν το θέμα μοιρολατρικά. Είναι σίγουρο ότι θα ανακαλύψουν μεθόδους να εισπράξουν δι' άλλης οδού τα χρήματά τους. Και το κράτος νομίζω ότι έκανε φιλότιμες προσπάθειες εξωθώντας τους να εφευρίσκουν διαφορετικούς τρόπους εισπράξεως.
Είναι γεγονός ότι για να μπορείς να ελέγχεις, πρέπει πρώτα εσύ να είσαι εντάξει. Αυτήν την άποψη έχει και το Υπουργείο, γι' αυτό και προχώρησε στη σύνταξη του παρόντος σχεδίου νόμου, που αντιμετωπίζει τα διαπιστωμένα χρόνια προβλήματα στον τομέα των προμηθειών. Πιστεύω ότι θα το πετύχει, γιατί διακρίνεται για τις τολμηρές αλλά και αναγκαίες παρεμβάσεις.
Κατ' αρχήν, προχωρεί στην κωδικοποίηση όλων των ειδών εξοπλισμού των μονάδων, δηλαδή υγειονομικών υλικών, μηχανημάτων, προϊόντων ιατρικής τεχνολογίας και καθορίζει ενιαίες προδιαγραφές για τα υλικά αυτά, προσδιορίζει δε το πώς και από ποιους θα διενεργείται ο διαγωνισμός.
Δίνει τη δυνατότητα της άμεσης εξόφλησης των προμηθευτών από την τράπεζα, επιλύοντας έτσι ένα πάγιο και δίκαιο αίτημά τους. Δίνει όμως και τέλος στην εξαπάτηση με τις δήθεν δωρεές μηχανολογικού εξοπλισμού εργαστηριακών εξετάσεων που αποσκοπούν στην εκμετάλλευση των νοσοκομείων με την προώθηση μονοπωλιακά των δικών τους αντιδραστηρίων.
Εφαρμόζει τέλος μια σημαντική καινοτομία: Καθιερώνει τη δυνατότητα διενέργειας διαγωνισμού για προσφορά σταθερής τιμής ανά εργαστηριακή εξέταση ή διαγνωστική ή θεραπευτική πράξη, με προσφορές που να συμπεριλαμβάνουν τα πάντα, δηλαδή το κόστος παραχώρησης μηχανημάτων, αντιδραστηρίων, αναλώσιμων υλικών, συντήρησης για όλο το χρονικό διάστημα της σύμβασης, ακόμη και της αντικατάστασής τους με εξοπλισμό νέας τεχνολογίας.
Όλες οι διατάξεις που αναφέρονται στα άρθρα 1 έως 9 συμβάλλουν ουσιαστικά στην αναμόρφωση της νοσοκομειακής λειτουργίας και την ορθότερη διενέργεια των διαγωνισμών. Θα ήθελα όμως να εμμείνω στις τρεις ουσιαστικές καινοτομίες και τα αποτελέσματά τους.
Η δια μέσου τραπέζης άμεση εξόφληση των χρεών των νοσοκομείων προς τους προμηθευτές θα έχει ως αποτέλεσμα την επίτευξη καλύτερης διαπραγματευτικής δυνατότητας, καλύτερων τιμών, ανάκτηση του τρωθέντος κύρους έναντι των προμηθευτών με ό,τι συνεπάγεται αυτό, σωστότερη, πιο άνετη, τιμιότερη συνεργασία.
Με την κατάργηση των δωρεών θα πάψει επιτέλους να υποτιμάται η νοημοσύνη μας.
Ήταν κοινό μυστικό η απροκάλυπτη κοροϊδία, αλλά και η εθελούσια εμπλοκή μας σ' αυτήν την ιδιόρρυθμη ομηρία, που υποθέτω ότι θα τύχαινε καμιά φορά και της επιβράβευσης του κράτους με φορολογικές απαλλαγές. 
Η μεγαλύτερη καινοτομία έχει να κάνει με την εφαρμογή νέων αντιλήψεων στους κρατικούς διαγωνισμούς για την προσφορά δηλαδή σταθερής τιμής ανά εργαστηριακή εξέταση ή διαγνωστική πράξη. Τα αποτελέσματα θα είναι εμφανή άμεσα, αλλά και μεσομακροπρόθεσμα όσον αφορά την μείωση των δαπανών των νοσοκομείων. Με τη μέθοδο αυτή θα επιτυγχάνεται το νοσοκομείο να έχει μια σταθερή και προϋπολογισμένη τιμή ανά εξέταση. Θεωρείται δε βέβαιο ότι οι προσφορές θα συμπιέζονται κατ' έτος λόγω ανταγωνισμού. Πολύ σημαντικό κέρδος θα αποκομίζεται από τη μείωση του κόστους εγκατάστασης, εφόσον δεν θα απαιτούνται κεφάλαια για την αγορά μηχανημάτων, μιας και ο εγκατεστημένος εξοπλισμός θα ανήκει στον προμηθευτή. Εξ ίσου όμως σημαντικό όφελος θα υπάρχει και από την εκμηδένιση του κόστους συντήρησης, μια και αυτό θα ανήκει πάλι στην ευθύνη του προμηθευτή. Ελπίζεται δε ότι θα περιοριστούν και κάποιες δήθεν κατά λάθος βλάβες, που πολλές φορές οδηγούσαν ασθενείς να κάνουν τις εξετάσεις τους σε γειτονικά ιατρικά κέντρα. Εννοείται ότι και ο τομέας της εκπαίδευσης και συνεχούς επιμόρφωσης θα ανήκει στις συμβατικές υποχρεώσεις των προμηθευτών. Τέλος, το νοσοκομείο θα διαθέτει τα πιο σύγχρονα και τεχνολογικά εξελιγμένα μηχανήματα και εργαλεία, μιας και αυτό θα είναι συμβατική υποχρέωση των προμηθευτών, χωρίς -και αυτό είναι πολύ σημαντικό- να απαιτούνται, όπως τώρα, τεράστια ποσά για την αντικατάστασή τους. 
Αυτά όσον αφορά το πρώτο κεφάλαιο και τα άρθρα από 1 έως 9. 
Στο δεύτερο τώρα κεφάλαιο και ειδικά στο άρθρο 10 είναι εμφανής η πρόθεση του νομοθέτη να βάλει σε μια τάξη πολλά πράγματα. Επιχειρείται να λυθούν εκκρεμότητες ετών, που διαιωνίζοντο από χρόνο σε χρόνο και έχουν να κάνουν με τυπικές τακτοποιήσεις, ορισμένες των οποίων χρονολογούνται από το 1951, δηλαδή μισό αιώνα πριν. Η μη τακτοποίησή τους αφορά ως επί το πλείστον παραχωρήσεις ακινήτων, κυρίως προσφυγικών. Το μόνο που πετύχαινε ήταν να ταλαιπωρεί ομάδες πολιτών που τους έκανε να αισθάνονται άνιση τη μεταχείριση του κράτους έναντι όσων άλλων είχαν επιληφθεί αντίστοιχα θέματά τους προ δεκαετιών. 
Στο άρθρο 10 παράγραφος 1, εδάφια 1 έως 7, αναφέρονται οι δικαιούχοι και προτείνονται οι όροι και οι διαδικασίες που πρέπει να τηρηθούν για να περιέλθουν σε αυτούς τα ακίνητα. Δίδεται ουσιαστικά η παράταση προθεσμίας πέντε ετών, για να υποβάλουν νέες αιτήσεις. 
Στις παραγράφους 2, 3 και 4 παρέχονται διευκολύνσεις μεταβιβάσεων και παραχωρήσεων ακινήτων και κτισμάτων και δίδονται λύσεις σε περιπτώσεις που και αυτές εκκρεμούν επί χρόνια. Βρίσκεται όμως εκεί η ευκαιρία να ρυθμιστούν, όπως προβλέπεται στην παράγραφο 5, θέματα μισθοδοσίας προέδρων, αναπληρωτών των ΠεΣΥ, αλλά και αποκεντρωμένων μονάδων των ΠεΣΥ και να υπαχθούν έτσι σε μια ενιαία ρύθμιση οι κατηγορίες προσωπικού. 
Στην παράγραφο 6 δίδεται η δυνατότητα να εκτελεί έργα η τεχνική υπηρεσία του Υπουργείου Υγείας και Πρόνοιας μόνη της, όταν χρειάζεται να αντιμετωπιστούν κατεπείγουσες ανάγκες. 
Στη δε παράγραφο 7 αντιμετωπίζεται το πρόβλημα που δημιουργήθηκε σε όσους γιατρούς και οδοντιάτρους χάνουν τη θέση τους από το ΕΣΥ ή το ΙΚΑ λόγω διαφορετικής κρίσης των επιτροπών εκδίκασης ενστάσεων της παραγράφου 12 του άρθρου 37 του ν. 2519/1997. 
Τέλος, με την παράγραφο 8 του άρθρου 10 προβλέπονται τα προσόντα που απαιτούνται σε ειδικές περιπτώσεις ελλείψεως άλλου υποψηφίου, για την κατάληψη θέσεως επιμελητών Α' και διευθυντών. 
Στο άρθρο 11 αναφέρεται η πρόβλεψη της αναβάθμισης του προσωπικού στα ψυχιατρικά νοσοκομεία με τη σύσταση θέσεων επιμελητών ασθενών κατηγορίας Δ.Ε. καθώς και για τα καθήκοντά τους. Δίδεται όμως η ευχέρεια στους ήδη υπηρετούντες στις θέσεις νοσοκόμων φυλάκων ασθενών κατηγορίας ΥΕ να κατατάσσονται λόγω γνώσεων και εμπειρίας στις θέσεις του κλάδου Δ.Ε. και αναφέρονται οι λεπτομέρειες και οι προϋποθέσεις όπως και οι απαιτούμενες διαδικασίες.
Στο ίδιο άρθρο προβλέπονται, πέραν των μεταβατικού και κανονιστικού χαρακτήρα διατάξεων και του καθορισμού αμοιβών και εξόδων κινήσεως για τους επιθεωρητές και μέλη επιτροπών, πολύ σημαντικές διατάξεις, πως εκείνη της κάλυψης κόστους θεραπείας των οικονομικών μεταναστών που έχουν μολυνθεί από τον ιό του AIDS ή και άλλα λοιμώδη νοσήματα, προσφέροντας έτσι, πέρα από την ανθρωπιστική μας βοήθεια, και την πρόληψη και τον περιορισμό από την περαιτέρω εξάπλωση των ασθενειών αυτών στην πατρίδα μας. 
Δίδεται επίσης λύση σε θέματα που απασχολούν τον υγειονομικό κόσμο και συγκεκριμένα ικανοποιείται το αίτημα του Πανελλήνιου Ιατρικού Συλλόγου, της Ελληνικής Οδοντιατρικής Ομοσπονδίας, αλλά και του Πανελλήνιου Φαρμακευτικού Συλλόγου, να έχουν το δικαίωμα να ιδρύουν νομικά πρόσωπα με εταιρική ή μη μορφή. 
Επίσης αντιμετωπίζονται θέματα που αφορούν το φαρμακευτικό κλάδο, όπως παραδείγματος χάρη η άρση της άδειας λειτουργίας των φαρμακείων από φαρμακοποιούς που είναι πάνω από εβδομήντα ετών, ο προσδιορισμός επακριβώς των αποστάσεων μεταξύ φαρμακείων και η σύσταση έξι θέσεων προσωπικού για τις ανάγκες του Πανελλήνιου Φαρμακευτικού Συλλόγου.
Στο άρθρο 12 αντιμετωπίζονται θέματα που έχουν σχέση με τον Ε.Ο.Φ, τους πόρους, τα έσοδα και τη διαχείριση κονδυλίων, καθώς και τον ειδικό λογαριασμό που του δίνει τη δυνατότητα να ασκεί ερευνητική και εν γένει επιστημονική δράση. Ασχολείται επίσης με τη διάρθρωση ειδικής επιτροπής, που θα επιληφθεί της κατάρτισης ειδικού καταλόγου συνταγογραφημένων φαρμάκων.
Με το ίδιο άρθρο, το άρθρο 12, στις παραγράφους Δ1 έως Δ4 τίθενται θέματα διοικήσεως, διάρθρωσης του διοικητικού συμβουλίου του Ο.Κ.Α.Ν.Α αλλά και της σύστασης μιας επιτροπής διϋπουργικού συντονισμού, για να προωθεί τα αναγκαία μέτρα δράσεως και να συντονίζει τους εκπροσώπους των έντεκα συναρμοδίων Υπουργείων. 
Με το άρθρο 13 και τις 29 παραγράφους του επιτυγχάνεται η συμπλήρωση αρκετών διατάξεων του ν. 2889/2001 ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
...που λόγω των λεπτομερειών και των εξειδικευμένων περιπτώσεων θα προτιμούσα -λόγω και ελλείψεως χρόνου, άλλωστε κτυπάει και η υπενθύμιση- να τα αναπτύξω στην κατ' άρθρον συζήτηση.
Τελειώνοντας, θα ήθελα να τονίσω την ιδιαίτερη χαρά μου που μου ανατέθηκε να εισηγηθώ αυτό το σχέδιο νόμου και τούτο γιατί γνωρίζω από πρώτο χέρι πόσο μεγάλο πρόβλημα υπάρχει στα νοσοκομεία για πολλούς ίσως λόγους, κυριότερος των οποίων όμως θεωρώ ότι είναι η γάγγραινα των προμηθειών. Είμαι αισιόδοξος ότι με τις νομοθετικές αυτές ρυθμίσεις που προβλέπει το παρόν σχέδιο νόμου σε συνδυασμό με το νόμο-τομή για τα υγειονομικά δεδομένα, το ν. 2889 του 2001, ο ευαίσθητος τομέας των προμηθειών θα βρει το σωστό δρόμο του και η αιμορραγία του δημόσιου χρήματος θα σταματήσει. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Νέα Δημοκρατία ορίζει για τη συζήτηση επί της αρχής, των άρθρων και του συνόλου του συζητούμενου νομοσχεδίου ως Κοινοβουλευτικό Εκπρόσωπο το Βουλευτή Α' Αθήνας, κ. Νικήτα Κακλαμάνη.
Επίσης, το Κομμουνιστικό Κόμμα Ελλάδας για τη συζήτηση του ιδίου νομοσχεδίου ορίζει ως ειδικό αγορητή το Βουλευτή και Ε' Αντιπρόεδρο της Βουλής κ. Παναγιώτη Κοσιώνη.
Ο Συνασπισμός της Αριστεράς και της Προόδου ορίζει ως ειδικό αγορητή το Βουλευτή κ. Παναγιώτη Λαφαζάνη.
Το λόγο έχει ο εισηγητής της Νέας Δημοκρατίας κ. Κιλτίδης.
ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Υπουργέ, κυρίες και κύριοι συνάδελφοι, με λύπη βέβαια διαπιστώνουμε, αν και μας έχει εξηγηθεί, την απουσία του Υπουργού Υγείας. Σεβόμεθα τους λόγους τους οποίους έχει επικαλεστεί, αλλά νομίζω ότι ήταν αναγκαίο να είναι σήμερα εδώ μαζί μας.
Παρά ταύτα θα προσπαθήσω, χωρίς να σας κουράσω, να σταθώ στην κυριολεξία επί της αρχής και βεβαίως στις δύο υπόλοιπες ημέρες να σταθούμε στην κατ' άρθρον συζήτηση όσο διεξοδικότερα και όσο θετικότερα γίνεται. 
Κυρία Υπουργέ, κύριοι συνάδελφοι, οι παλαιότεροι συνάδελφοι ίσως είστε κορεσμένοι από τη συνήθη τακτική του να έρχονται νομοσχέδια σ' αυτήν την Αίθουσα τα οποία να είναι συρραφή διατάξεων, να περιέχουν διατάξεις οι οποίες δεν έχουν σχέση με το περιεχόμενο του νομοσχεδίου, για το οποίο καλείστε και καλούμαι και εγώ σήμερα να συζητήσουμε.
Εδώ όμως σε αυτό το νομοσχέδιο πιστεύω ότι ξεπεράστηκαν τα όρια. Η επιγραφή αναφέρει ότι είναι ένα νομοσχέδιο που αφορά τις προμήθειες των ΠΕΣΥ και των λοιπών μονάδων υγείας. 
Στην Επιτροπή, στο κείμενο και το σχέδιο νόμου που μας ήρθε, τα 2/3 τα κατελάμβαναν άλλες διατάξεις. Το άρθρο 10 ήταν στην κυριολεξία αυτό που κυριαρχούσε σε όγκο και σε έκταση. Εφόσον δόθηκαν οι απαραίτητες διευκρινίσεις, το θέμα λύθηκε και η Νέα Δημοκρατία ως κόμμα που στάθηκε κοντά πάντοτε στους πρόσφυγες και στους έχοντες την ανάγκη, θελήσαμε να συμβάλουμε και εμείς αποδεχόμενοι το άρθρο 10 στην κυριολεξία όπως το εμφανίσατε για να βοηθήσουμε τις ομάδες αυτές του πληθυσμού που είχαν αυτές τις ανάγκες. 
Αλλά στην επιτροπή φέρατε και τρεις τροπολογίες που στην κυριολεξία έχουν αλλοιώσει τη σύσταση του νομοσχεδίου. Τα 4/5 σήμερα του νομοσχεδίου αφορούν τις άλλες διατάξεις και θα τολμούσα να πω το 1/5 αφορά τις προμήθειες των ΠΕΣΥ και των λοιπών μονάδων υγείας.
Αγαπητοί συνάδελφοι, η Κυβέρνηση την οποία και παρακολουθώ -και έχω το δικαίωμα να το πω, αν και νέος Βουλευτής- από κοντά και ειδικά, χρόνια ολόκληρα ακολουθούσε μία τακτική στρουθοκαμηλισμού, την οποία και εμμέσως την ομολογεί σήμερα στην εισηγητική της έκθεση, την ομολόγησε ίσως και ο αγαπητός εισηγητής της Πλειοψηφίας από του Βήματος της ελληνικής Βουλής, αλλά εδώ πρέπει κάποιοι να λογοδοτήσουν. Στρουθοκαμηλισμός και τακτική τυφλόμυγας. Διαγωνισμοί, οι οποίοι κρατούσαν πέραν του ενός έτους. Σήμερα υπάρχουν πάρα πολλές αποφάσεις και από το Συμβούλιο Επικρατείας και από τα ποινικά δικαστήρια, περί διαγωνισμών οι οποίοι κρατούν τρία και τέσσερα χρόνια και γνωρίζουμε όλοι έπρεπε κάθε χρόνο να επαναλαμβάνεται ο ίδιος διαγωνισμός για τα συγκεκριμένα είδη. Διαγωνισμοί, οι οποίοι δεν υλοποιούνταν και ξεπερνούσαν, οι κατ' ανάθεση προμήθειες, τους τακτικούς διαγωνισμούς. 
Ακόμη και πρόσφατα, κυρία Υπουργέ, όταν θελήσατε να ρυθμίσετε τα χρέη των νοσοκομείων οι διοικήσεις πολλών νοσοκομείων σας έγραψαν στα παλαιότερα των υποδημάτων και προέβησαν σε ανήκουστες ατασθαλίες. Προέβησαν σε εξοφλήσεις των χρεών που ήδη ρυθμίστηκαν, σε συναλλαγή με τους προμηθευτές για να αποφύγουν την έκπτωση του 3,5%, που με τις επιβαρύνσεις είναι κάτι περισσότερο.
Λοιπόν, πρέπει να ξέρετε ότι όποια θεραπεία οικονομική και αν επιχειρήσει μία κυβέρνηση δεν πρόκειται να ωφελήσει αυτόν τον τόπο, εάν δεν σταματήσει στην ειδοποιό διαφορά. 
Κύριοι συνάδελφοι και κυρία Υπουργέ, ακόμη και οι αυτοκρατορίες δεν πέφτουν από οικονομική καχεξία. Πέφτουν από τη σήψη και τον εκφυλισμό. Και αυτά τα γεγονότα συνέβαιναν επί δεκαεπτά, δεκαοκτώ συναπτά έτη με κυβερνήσεις ΠΑΣΟΚ και εσείς βάζατε το κεφάλι μέσα στην άμμο σαν τη στρουθοκάμηλο, σαν να μην συνέβαινε τίποτε. Και έρχεστε σήμερα ...
ΑΝΔΡΕΑΣ ΛΟΒΕΡΔΟΣ: Δεν το καταλάβαμε αυτό το περί εκπτώσεως.
ΒΑΣΙΛΗΣ ΚΕΔΙΚΟΓΛΟΥ: Κύριε συνάδελφε, δεν το καταλάβαμε αυτό το περί εκπτώσεως. Είναι πάρα πολύ βαρύ και δεν το καταλάβαμε. 
ΚΩΝΣΤΑΝΤΙΝΟΣ ΚΙΛΤΙΔΗΣ: Πολύ απλά ότι οι διαγωνισμοί αυτοί συνέβαιναν κάθε έτος και κάθε έτος η κυβερνητική ηγεσία του Υπουργείου εγνώριζε τις ατασθαλίες και κάποιοι έπρεπε να ελέγξουν τους παρεκτραπέντες. 
ΒΑΣΙΛΗΣ ΚΕΔΙΚΟΓΛΟΥ: Ποιες ατασθαλίες; Δικαστής είστε; Δεν το κατάλαβα. 
ΚΩΝΣΤΑΝΤΙΝΟΣ ΚΙΛΤΙΔΗΣ: Υπάρχουν αυτήν τη στιγμή πορίσματα, τα οποία είναι δεδομένα ...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μην απαντάτε στις διακοπές.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, όλοι μαζί δεν το καταλάβαμε.
ΙΩΑΝΝΗΣ ΚΕΦΑΛΟΓΙΑΝΝΗΣ: Την άποψή του λέει, κύριε συνάδελφε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου, ήρεμα. 
Κύριε συνάδελφε, αναπτύξτε την ομιλία σας χωρίς να απαντάτε σε διακοπές.
ΚΩΝΣΤΑΝΤΙΝΟΣ ΚΙΛΤΙΔΗΣ: Αγαπητοί συνάδελφοι της Συμπολιτεύσεως, εάν δεν συνέβαιναν αυτά τα οποία εγώ καταγγέλλω, δεν θα υπήρχε η αναγκαιότητα του να έρθει αυτό το νομοσχέδιο σε αυτήν τη Βουλή και να ομολογεί η ηγεσία του Υπουργείου ότι θα λύσει δια μαγείας τα προβλήματα. Τι είναι αυτές οι διατάξεις, κύριοι συνάδελφοι; Εμείς οι οποίοι υπηρετήσαμε την υγεία και τις υγειονομικές υπηρεσίες δεν γνωρίζαμε ότι υπήρχαν και τεχνικές προδιαγραφές τις οποίες τις καθόριζαν άξια στελέχη και άξιοι εμπειρογνώμονες; Δεν γνωρίζαμε ότι υπήρχαν διαγωνισμοί με συγκεκριμένες διαδικασίες πώς έπρεπε να γίνουν, πώς έπρεπε να εξοφλούνται. Αυτές οι διατάξεις έρχονται ως δια μαγείας σήμερα εδώ μπροστά στα μάτια μας.
Χρόνια ολόκληρα -και πριν από τις κυβερνήσεις του ΠΑΣΟΚ, αλλά μια και σήμερα κρίνεται η Κυβέρνηση με αυτήν ασχολούμεθα- αυτά συνέβαιναν, κάποιοι παρεκτρέπονταν, κάποιοι δεν τους ήλεγχαν και φθάναμε σε αυτές τις αθλιότητες στις οποίες φθάσαμε και δεν είμαι εγώ αυτός ο οποίος τις έχει ομολογήσει, τις έχουν ομολογήσει και οι εκάστοτε ηγεσίες του Υπουργείου. Πάντοτε παραλαμβάνουν χάος, πάντοτε υπάρχουν πιράνχας. 
ΒΑΣΙΛΗΣ ΚΕΔΙΚΟΓΛΟΥ: Τι νομολογείται, δεν κατάλαβα...
ΚΩΝΣΤΑΝΤΙΝΟΣ ΚΙΛΤΙΔΗΣ: Στην κατ' άρθρο συζήτηση, θα κάνετε υπομονή και θα δείτε...
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Πρέπει να διαφυλάξετε τον ομιλητή.
ΒΑΣΙΛΗΣ ΚΕΔΙΚΟΓΛΟΥ: Προβλέπεται πολύ δουλειά απόψε!
ΠΡΟΕΔΡΕΥΩΝ (Κωνσταντίνος Γείτονας): Αφήστε τις υποδείξεις στο Προεδρείο. 
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Όχι, κύριε Πρόεδρε, απλώς...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Το ίδιο κάνετε και εσείς και όταν σας παρατηρώ, φωνάζετε. Σας παρακαλώ, λοιπόν, όλους. Αρχίζουμε τις εργασίες της Ολομέλειας και πρέπει να είμαστε ήρεμοι και ψύχραιμοι, ώστε να διευκολύνεται το Προεδρείο για να διευκολύνει και σας να εκφράζετε το λόγο σας χωρίς αντεγκλήσεις. Παρακαλώ όλους, λοιπόν, για αυτοσυγκράτηση.
Συνεχίστε, κύριε συνάδελφε.
ΚΩΝΣΤΑΝΤΙΝΟΣ ΚΙΛΤΙΔΗΣ: Μήπως υπάρχει κανένας σ' αυτή την Αίθουσα από αυτούς που όφειλαν να γνωρίζουν, θα τολμούσα να πω, ότι από το Μάρτιο του 2001 διαρκώς δίδονται παρατάσεις για να ρυθμισθούν διατάξεις που η ίδια η Κυβέρνηση ψήφισε για τα νοσήλια των ιδιωτικών κλινικών; Πρόσφατα ξανά, καινούρια παράταση μέχρι το Μάρτιο του 2002. Οι κλινικές τρέχουν να προλάβουν και νοσηλεύουν ασθενείς με τις έντεκα χιλιάδες νοσήλιο. Ποιοι φταίνε τελικά, ποιοι θα λογοδοτήσουν σ' αυτούς του πολίτες γι' αυτήν την ανυπαρξία παντελώς κράτους και διαδικασιών; Μήπως δεν γνωρίζει κανένας ότι από το 1993-1994 έπρεπε τα κέντρα αποκαταστάσεως να δημιουργηθούν, ότι έχουν επιχορηγηθεί μονάδες και φθάνει στο ανήκουστο σημείο ο Υφυπουργός Κοινωνικών Ασφαλίσεων να λέει σε μένα προσωπικά σε απάντησή του ότι δεν είναι ώριμο το θέμα, ενώ γνωρίζουμε όλοι ότι συσσωρεύονται οι ασθενείς οι βαρέως πάσχοντες και οι μακροχρονίως πάσχοντες μέσα στα κρατικά νοσοκομεία με όλες αυτές τις επιπτώσεις; Ποιοι τελικά θα έπρεπε να υλοποιήσουν όλα αυτά, για να μην φθάσουμε σε αυτό το σημείο σήμερα να θεωρούμε πανάκεια τι; Τις διατάξεις περί προμηθειών οι οποίες στην κυριολεξία είναι εργασία περισσότερο τεχνοκρατών.
Αγαπητοί συνάδελφοι, επί της αρχής θα σταθώ περισσότερο σ' αυτό το θέμα που ερέθισε πιστεύω όσους συμμετείχαμε στην Επιτροπή Κοινωνικών Υποθέσεων, στην επεξεργασία αυτού του νομοσχεδίου, στο θεσμό της εισαγωγής των θεσμών στην εκτέλεση των διαγωνισμών. Τίθεται ένα θέμα -έχω αναφερθεί και άλλη φορά- ότι τελικά υπάρχει μία σύγχυση και πρέπει κάποιοι να τολμήσουμε. Και δεν διατείνομαι ότι εγώ κατ' απόλυτο τρόπο θα βρω την αλήθεια. Θα ακούσω με ευχαρίστηση και άλλου είδους προσέγγιση, εάν η εισαγωγή των τραπεζών είναι τελικά φιλελευθερισμός και εκσυγχρονισμός; Εδώ, αγαπητοί συνάδελφοι, στην εκτέλεση των διαγωνισμών ένα και μόνο πράγμα χρειαζόταν: Η ύπαρξη κράτους, νόμων, διατάξεων και η πιστή εφαρμογή τους. Και επειδή όπως σας είπα κάποιοι υπηρετήσαμε τα νοσοκομεία και τις υπηρεσίες υγείας, εάν, αγαπητοί συνάδελφοι, σε ένα διαγωνισμό ο οποίος εκτελείται, η αποπληρωμή και η εξόφληση των προμηθευτών γινόταν κατά αναλογικό τρόπο είδους που προμηθεύεται σε νοσοκομείο και με χρονολογική σειρά εξοφλήσεως των τιμολογίων, δεν θα υπήρχε πρόβλημα αυτήν τη στιγμή να ακούγονται βαρύτατοι χαρακτηρισμοί και από την πλευρά των προμηθευτών, και από την πλευρά των διοικήσεων του νοσοκομείου και από την πλευρά του Υπουργείου.
Γιατι άραγε αυτή η ανυπαρξία της διοικήσεως να οδηγεί σε αυτό το ευτράπελο το οποίο συναντάμε μπροστά μας και λέμε θα το λύσουμε με την εμφάνιση των τραπεζών. Ούτε και οι τράπεζες θα εμφανισθούν να εκτελέσουν διαγωνισμούς για την "ψυχή της μάνας τους". Αν είναι δυνατόν, αυτή την ανυπαρξία τη διοικητική, να τη θεραπεύσουμε με την εμφάνιση των τραπεζών, οι οποίες για να λύσουν το πρόβλημα, πρέπει να έχουν χρήματα. Εάν υπάρχουν τα χρήματα, τοτε για να μην υλοποιείται σωστά ένας διαγωνισμός στην εξόφλησή του, σημαίνει ότι κάποιοι δεν χρησιμοποιούν σωστά τα χρήματα και ότι υπάρχουν μηχανισμοί, οι οποίοι πρέπει να ελέγξουν κάποιους οι οποίοι δεν χρησιμοποιούν σωστά τα χρήματα. 'Αρα οι τράπεζες δεν έχουν να προσφέρουν τίποτα το καινούριο. Αν υπάρχουν μεν χρήματα, οι λογαριασμοί εξοφλούνται. Αν υπάρχουν χρήματα και οι λογαριασμοί δεν εξοφλούνται, σημαίνει ότι κάποιοι ευθύνονται γι' αυτό και πρέπει να λογοδοτήσουν.
Προς τι οι τράπεζες είναι εκσυγχρονιστικό μέτρο ή οτιδήποτε άλλο; Και αυτό το τονίζω. Γιατί αρέσκεσθε να προσάπτετε στην παράταξή μου ότι εσείς κάνετε ένα βήμα εκσυγχρονισμού ή θα τολμούσα να πω φιλελευθερισμού κι εμείς, οι οποίοι είμαστε οι θιασώτες, οι πιστοί κήρυκες του φιλελευθερισμού ότι αρνούμαστε τον εαυτό μας. Όχι. Εμείς πιστεύουμε στο ισχυρό κράτος, στο κράτος που θα υλοποιεί διατάξεις και νόμους με ελεύθερη ανάπτυξη, δημιουργία, διακίνηση ανθρώπων και αγαθών. Πολύ απλά και ξάστερα, για να τελειώνει αυτό το θέμα που τόσο πολύ επικαλείσθε κατά καιρούς. 
Όσον αφορά τις γενικότερες ομάδες των άρθρων: Στα τέσσερα πρώτα άρθρα, κύρια Υπουργέ, διαπραγματεύεστε τον τρόπο διεξαγωγής των διαγωνισμών, από ποιους και πώς θα γίνονται οι διαγωνισμοί. Ειλικρινά δεν μπορεί κανένας να πει ότι αυτά τα συναντάμε για πρώτη φορά μπροστά μας. Είναι πράγματα που έχετε και κάποιες καινοτομίες και κάποια πράγματα τα οποία στην κυριολεξία τα βλέπαμε μπροστά μας συνεχώς. 
Εγώ σε ό,τι αρνούμαι ή σε ό,τι μου δημιουργεί πρόβλημα όπως και στην παράταξή μου, θα κάνω την κριτική. Σε ό,τι ίσως προσπερνώ, σημαίνει ότι είναι κάτι που αν δεν είναι υπερθετικά αποδεκτό, είναι γενικώς αποδεκτό. 
Εκεί που θα σταθώ κατά ιδιαίτερο τρόπο είναι ότι ναι μεν δέχομαι ότι οι υπουργικές αποφάσεις και άλλες διατάξεις τις οποίες θα εκδώσετε εσείς ή και προεδρικά διατάγματα δεν μπορούν να καθορίζουν λεπτομέρειες. Αλλά αδυνατώ να κατανοήσω ότι σε ένα νομοσχέδιο δεν πρέπει να τίθενται οι γενικές εκείνες κατευθύνσεις τις οποίες το Σώμα, αντιλαμβανόμενο ότι ωφελούν, να τις ψηφίσει και να τις επιδοκιμάσει. 
Αναφέρεται ότι διαγωνισμοί θα εκτελούνται σε κεντρικό επίπεδο από το Υπουργείο, από ΠΕΣΥ ή από ομάδα ΠΕΣΥ ή και μεμονωμένες μονάδες υγείας. Ποιοι διαγωνισμοί; Ποιος θα καθορίσει; Θα πείραζε ή θεωρείται ότι δεν είναι επιβεβλημένο στην Εθνική Αντιπροσωπεία να δοθούν εκείνα τα γνωρίσματα, τα γενικά; Ποιες θα είναι; Υψηλής τεχνολογίας προμήθειες για τον τεχνολογικό εξοπλισμό αυτές που θα διεξάγονται από την κεντρική διοίκηση, από ομάδα των ΠΕΣΥ; Ποιες προμήθειες θα γίνονται; 
Σας τόνισα και στην επιτροπή, που επεξεργαζόμασταν το νομοσχέδιο ότι τα ΠΕΣΥ έχουν νοσηλευτικές μονάδες οι οποίες είναι ανομοιογενείς. Δηλαδή το ΠΕΣΥ της Κεντρικής Μακεδονίας, το Α ή το Β έχει και ψυχιατρικό νοσοκομείο, έχει και λοιμωδών, έχει και γενικό νοσοκομείο. Τα υλικά τα οποία θα διαπραγματευτεί -από την ομάδα που θέλετε να κάνετε, για να δοθεί μεγαλύτερη διαπραγματευτική ικανότητα- θα έπρεπε να καθοριστούν. Τα ψυχιατρικά νοσοκομεία όλων των ΠΕΣΥ θα έπρεπε να υποβάλουν αυτά τις ανάγκες τους, να διεξαγάγουν το διαγωνισμό για τα είδη τα οποία θέλουν και κατόπιν να αποδεχθώ κι εγώ και η Αντιπροσωπεία ότι ναι, δίνεται μία ισχυρή διαπραγματευτική ικανότητα σε ομάδες πολύ μεγαλύτερες από τις μεμονωμένες μονάδες υπηρεσιών υγείας. 
Αναφέρεσθε στο μητρώο προϊόντων. Πολύ ορθώς πράττετε. Πιστεύω ότι εκεί βεβαίως χρειάζεται πάλι προσοχή, διότι ο ανθρώπινος παράγων πάλι υπεισέρχεται. Να μην ζήσουμε το δράμα των φαρμάκων με τη λεγόμενη λίστα φαρμάκων των ταμείων, όπου γνωρίζετε όλοι τι προσπάθειες κατέβαλαν διάφοροι επιτήδειοι ή νομιμόφρονες κατά τα λοιπά να βάζουν το φάρμακό τους μέσα στη λίστα και αυτό να γίνεται τμηματικά. Αυτή η προσοχή πρέπει να υπάρχει και στο μητρώο ιατροτεχνολογικών προϊόντων.
Εγώ θα ήθελα να σας προτείνω ότι πέραν του μητρώου προϊόντων χρειάζεται και το μητρώο προμηθευτών. Ποιοι είναι οι προμηθευτές και τι προμηθεύουν και με ποιο παρελθόν, ποια τεχνογνωσία, για να μην απαξιώνονται ποιοτικά οι διαγωνισμοί. Ζήσαμε και ζούμε προμηθευτή ο οποίος προμήθευε ένα προϊόν, παραδείγματος χάρη γάντια, την άλλη μέρα να προμηθεύει ακτινολογικά μηχανήματα. Μπορεί από την υπερκείμενη νομοθεσία του Υπουργείου Ανάπτυξης αυτό να καλύπτεται νομικά, αλλά στην πράξη δεοντολογικά το πρόβλημα το αντιμετωπίζει η νοσηλευτική μονάδα η οποία θα προμηθευτεί αυτόν τον εξοπλισμό. Διότι, όταν θα παρατηρηθούν οι κωλυσιεργίες και οι αδυναμίες, οι ασθενείς και το νοσοκομείο θα τις πληρώσουν.
Και όπως πολύ ορθά προχωράτε στη σύσταση του μητρώου προϊόντων, πιστεύω ότι έπρεπε συνθετικά να υπάρχει μητρώο προμηθευτών με προϊόντα. Και πιστεύω ότι θα ήταν πολύ καλύτερη αυτή η διαδικασία. 
Για τις Τράπεζες νομίζω ότι ό,τι είχα να πω το είπα. Πιστεύω στην κυριολεξια ότι αυξάνονται οι μεσάζοντες. Δεν νομίζω ότι μία χρηστή διοίκηση ενός ισχυρού ευνομουμένου κράτους χρειάζεται παρέμβαση στη διαχείριση. Ειλικρινά υπάρχει παρεκτροπή και θα τολμούσα να πω διαστροφή εννοιών και περιεχομένου. Δεν είναι εκσυγχρονισμός και φιλελευθερισμός η διαχείριση ενός κρατικού αγαθού. Εάν επρόκειτο περί εμπορίας ή παραγωγής θα δεχόμουνα ότι έχει αυτό το περιεχόμενο. Εδώ όμως μιλάμε για διαχείριση του κρατικού χρήματος. Δηλαδή τελικώς όποια πληρωμή κάνει το ελληνικό δημόσιο και το ελληνικό κράτος θα πρέπει να μεσολαβήσουν οι τράπεζες; Θα πρέπει πράγματι να είναι οι μεσάζοντες του ελληνικού δημοσίου οι τράπεζες σε κάθε διαδικασία του ελληνικού δημοσίου; 
Στο άρθρο 6 περί των χρησιδανείων και των δωρεών συμφωνούμε, αλλά εκφράζουμε μία επιφύλαξη, για την υπάρχουσα κατάσταση μέχρι σήμερα που πρέπει να προβλεφθεί , να υπάρχει πρόνοια τι θα συμβεί με τις ήδη υπάρχουσες μονάδες που είναι εγκατεστημένες, ότι σίγουρα θα πρέπει να δοθεί ένας χρόνος. Γιατί αντιλαμβάνεστε όλοι ότι κάποια νοσηλευτικά ιδρύματα, που φοβούμαι πάρα πολύ ότι το μέγεθος αυτού του είδους του ιατροτεχνολογικού εξοπλισμού, είναι πάρα πολύ μεγάλο -δεν έχει γίνει ποτέ αυτού του είδους η καταγραφή μακάρι να την κάνετε- και θα δημιουργήσει προβλήματα στη λειτουργία των νοσοκομείων. 
Στις δε δωρεές θα ήθελα να διευκρινιστεί να μην σταματήσουμε την κοινωνική προσφορά μεμονωμένων ιδιωτών, οι οποίοι προστρέχουν έχοντας το ελληνικό γνώρισμα και ως ευεργέτες και δωρητές θέλουν να δώσουν στον τόπο τους τις μονάδες αυτές υπηρεσιών υγείας κάτι από αυτό που δημιούργησαν, αρκεί να υπάρχει η πρόβλεψη αυτού του είδους η δωρεά να υπόκειται σε έναν έλεγχο εμπειρογνωμόνων, ότι δεν οδηγεί σε μονοπωλιακές καταστάσεις σε χρήσεις αντιδραστηρίων και άλλων υλικών που θα χρησιμοποιήσουν. 
Στα άρθρα 7, 8 και 9 νομίζω ότι δεν έχει κανένας κατά ιδιαίτερο τρόπο να σταματήσει. 
Στο άρθρο 10 ρυθμίζονται θέματα της προνοίας που σας προανέφερα στην αρχή και νομίζω ότι κάποτε πρέπει να σταματήσει αυτό το πράγμα. Δεν είμαι όμως αυτός που ειλικρινά θα μπορούσα να το σταματήσω και δεν ξέρω εάν εσείς θα μπορέσετε με τις παρατάσεις που δίδονται από το 1958 σε πρόσφυγες για να λύσουν προβλήματα κατοικίας εάν αυτό το πράγμα θα συνεχιστεί και πέραν του 2005 όπως το βάζουμε σήμερα. 
Στις τροπολογίες σας ετόνισα ότι πρέπει να ισχύσει μαζί με τις λοιπές ομάδες των ανθρώπων οι οποίοι εργάζονται ως φύλακες ασθενείς στα ψυχιατρεία να συμπεριληφθούν και οι βοηθοι θαλάμου. 
Οι βοηθοί θαλάμων κυρία Υπουργέ, είναι με περισσότερα προσόντα και αδικούνται αυτήν τη στιγμή, από αυτήν τη ρύθμιση που κατατάσσετε σε επιμελητές ασθενών τους φύλακες και αφήνετε έξω τους βοηθούς θαλάμων. 
Όσον αφορά το άρθρο 12 στον ΕΟΦ, είναι αυτονόητο και πιστεύω ότι όλοι κατανοείτε ότι οι πόροι που απορρέουν από λειτουργίες του ΕΟΦ στη συντριπτική τους πλειοψηφία θα έπρεπε να τους διαχειρίζεται ο ίδιος. Όπως δε και στον ειδικό λογαριασμό διαχειρίσεως των ευρωπαϊκών κονδυλίων, θεωρώ αδιανόητο να μην υπάρχει στην τριμελή επιτροπή το στοιχείο του αιρετού. Ένας δηλαδή εκπρόσωπος αιρετός. Δεν μπορεί η δοτή διοίκηση του ΕΟΦ να έχει δοτή διοίκηση και στην τριμελή επιτροπή. Αντιλαμβάνεστε ότι έτσι δημιουργούμε υπόνοιες και προϋποθέσεις και παρεκτροπές. 
Με χαρά είδαμε ότι μετά από τη μακρόχρονη επιμονή μας για τον ΟΚΑΝΑ ότι πρέπει να αναγορευθεί σε στρατηγικό όργανο για την καταπολέμηση των ναρκωτικών, για την απαραίτητη προϋπόθεση υπάρξεως ενός διυπουργικού οργάνου -και σε αυτό έχετε ευήκοον ους ότι προχωράτε- ελπίζουμε ότι θα κάνετε και άλλα βήματα όπως με την ατροξόνη, με τους ανταγωνιστές των νεκρωτικών ουσιών στις οποίες όμως πολύ φοβούμαι ότι πρέπει να προσέξουμε να τις διασφαλίσουμε. Γιατί όπως τα κρατικά ιδρύματα, οι κρατικοί οργανισμοί, έχουν τις απαραίτητες υποστηρικτικές λειτουργίες, ψυχολόγων, κοινωνικών λειτουργών για να υποστηρίξουν την απεξάρτηση, έτσι και αυτό πρέπει να γίνει στον ιδιωτικό τομέα και να προχωρήσετε κατά γενναίο τρόπο, αυτό που σας λέει το νέο πόρισμα για την κλινική Κρυσταλλία που τόσο θόρυβο προκάλεσε. Επιτέλους προχωρήστε στη σωματική απεξάρτηση από τις ιδιωτικές κλινικές, από τα ασφαλιστικά ταμεία και δώστε τη δυνατότητα να πάνε στους κρατικούς οργανισμούς και σε άλλους φορείς για να βρουν την υγειά τους, να βρουν την επανένταξή τους στην εργασία και στην κοινωνία. Ευχαριστώ και επιφυλάσσομαι στην κατ' άρθρον συζήτηση. 
(Χειροκροτήματα από τη Νέα Δημοκρατία)
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδος και Αντιπρόεδρος της Βουλής κ. Παναγιώτης Κοσιώνης, έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής) : Κύριε Πρόεδρε θα αναφερθώ στο Α΄κεφάλαιο επειδή στο Β΄κεφάλαιο υπάρχει πληθώρα διατάξεων με τις οποίες γίνεται προσπάθεια ρύθμισης κάποιων θεμάτων, εκτός από ορισμένες παραγράφους που βγάζουν μάτι θα έλεγα στις οποίες θα αναφερθώ στα άρθρα. 
Μια από αυτές τις χαρακτηριστικές περιπτώσεις που, όπως, είπα βγάζουν μάτι, επειδή έχει σχέση και με το συζητούμενο νομοσχέδιο, είναι αυτή της παραγράφου 24 του άρθρου 13 που έχει σχέση με τον τρόπο λειτουργίας των απογευματινών ιατρείων, που κάποτε λέγαμε ότι θα λειτουργήσουν σαν ιδιωτικά ιατρεία και ο χρήστης παροχής υπηρεσιών υγείας θα πληρώνει. Αυτό επισημοποιείται τώρα με αυτό το "θαρραλέο" τρόπο. Το λέγω έτσι γιατί συσχετίζεται απόλυτα και με αυτά που συζητάμε σήμερα.
Συζητάμε βέβαια ένα νομοσχέδιο το οποίο έχει μια πολύ μεγάλη ποικιλία θεμάτων που είναι ασυμβίβαστα και με τον τίτλο και με το στόχο. Τώρα θα πει κανείς ότι αυτό δεν είναι καθόλου ασυνήθιστο φαινόμενο. Δεν υπάρχει κανένα νομοσχέδιο που να μην έχει αυτά τα χαρακτηριστικά. Έχει μέσα πληθώρα διατάξεων που αν θέλετε παρασύρει και τους ομιλητές έξω από το ιδεολογικό και πολιτικό πλαίσιο που θέλει να βάλει στην κεντρική του ρύθμιση η Κυβέρνηση. Κανένα νομοσχέδιο λοιπόν δεν είναι εκείνο που λέει ο τίτλος και του οποίου τα πράγματα θα έπρεπε να είναι έτσι. Βέβαια αυτό έχει γίνει καθεστώς και γίνεται από όλες τις κυβερνήσεις, για να μην διαμαρτύρονται και οι συνάδελφοι της Νέας Δημοκρατίας. Είναι πολύ παλαιά κοινοβουλευτική υπόθεση. Έχει γίνει, λοιπόν, καθεστώς. Εμείς δεν το αποδεχόμαστε, αλλά είμαστε υποχρεωμένοι κάθε φορά να το τονίζουμε, να το λέμε ότι νομοτεχνικά δεν είναι σωστή η κοινοβουλευτική δουλειά που γίνεται.
Συζητάμε επίσης ένα νομοσχέδιο που φαίνεται ότι έχει μια αυτοτέλεια. Έχει όμως αυτοτέλεια; Θα έλεγα ότι από τεχνικής πλευράς την έχει γιατί ξεχωριστά θα ψηφισθεί, ξεχωριστά θα δημοσιευθεί στην Εφημερίδα της Κυβέρνησης. Πλην όμως στην πραγματικότητα δεν είναι καθόλου αυτοτελές νομοσχέδιο. Σχετίζεται άμεσα με το πρώτο νομοσχέδιο που ψηφίστηκε για τα ΠΕΣΥ και έχει μέσα όλες τις προδιαγραφές, αν θέλετε, για την εφαρμογή και αυτού του νομοσχεδίου που έχει σχέση με τις προμήθειες. Έχει σχέση άμεση με τις διάφορες δηλώσεις που γίνονται κατά διαστήματα από διάφορα στελέχη του Υπουργείου Υγείας και Πρόνοιας. Έχει άμεση σχέση με τα καινούρια οικονομικά δεδομένα τα οποία προκύπτουν με τον υπό κατάρτιση προϋπολογισμό που τον βλέπουμε και έτσι και αλλιώς αλλά δεν ξέρουμε τι θα είναι. Περίπου υποπτευόμαστε στο θέμα των κοινωνικών δαπανών τι θα είναι. Γίνεται και σε μια περίοδο που υπάρχει αυτό το γενικότερο κοινοτικό κλίμα, με τις τελευταίες εξελίξεις και κυρίως λειτουργεί μέσα στα πλαίσια του συστήματος. Εμείς το τονίζουμε και το λέμε επανειλημμένα. Βέβαια ορισμένοι όροι πολιτικής ορολογίας οι οποίοι είναι υπόθεση εκατόν πενήντα - διακοσίων χρόνων τώρα έχουν εξαλειφθεί από το λεξιλόγιο πολλών συναδέλφων και καταλαβαίνετε ότι αυτό οδηγεί σε επιμέρους τοποθετήσεις για θέματα που έχουν ιδεολογική και πολιτική βάση.
Τι θέλει να διορθώσει αυτό το νομοσχέδιο; Θέλει να διορθώσει το θέμα των προμηθειών όπου είναι πασίγνωστο ότι λόγω της λειτουργίας του κοινωνικοπολιτικού μας συστήματος είναι ένα αγκάθι, ένα θέμα πάρα πολύ σοβαρό το οποίο κατά διαστήματα οδηγεί σε εκρήξεις εμφάνισης σκανδάλων τα οποία μετά από ολίγο αποσιωπούνται βέβαια αλλά είναι μέσα στη φύση του συστήματος. Και γίνονται κατά διαστήματα ανεξαιρέτως σε όλους τους τομείς, κυρίως δε σε αυτόν εδώ τον τομέα.
Πιο μπροστά ακριβώς γι΄αυτό το λόγο είχαν ψηφισθεί νόμοι και μάλιστα νόμοι οι οποίοι εντάξει εγώ νομίζω ότι εκείνη τη περίοδο μπορούσε να πει κανείς ότι είχαν και "επαναστατικό" χαρακτήρα. Το 1995 - 1999 είχαν ψηφισθεί νόμοι ακριβώς για να εμποδίζεται η σπατάλη και να γίνονται σωστές προμήθειες, ώστε να μην δημιουργούνται σκάνδαλα. Αυτοί οι νόμοι φαίνεται ότι δεν λειτουργούν. Δεν βγαίνει κανένας να κάνει και μια αυτοκριτική και να πει, "μας συγχωρείτε βρε παιδιά, σε εκείνη τη περίοδο είχαμε κάνει λάθος, δεν είχαμε προβλέψει τούτο ή εκείνο". Πάει τώρα να γίνει καινούρια ρύθμιση η οποία στην πραγματικότητα δεν λύνει καθόλου το πρόβλημα.
Γιατί δεν μπορεί να λυθεί εύκολα χωρίς να παρθούν αποφάσεις που να έχουν ορισμένα χαρακτηριστικά στοιχεία, πολιτικά και ιδεολογικά, με κύριο στόχο τη διασφάλιση του χρήστη παροχής υπηρεσιών υγείας; Γιατί εδώ -το έχω πει και άλλη φορά αυτό, δεν είναι μόνο δική μου βέβαια αντίληψη, το έχουν πει και άλλοι συνάδελφοι- όταν συζητάμε τέτοια νομοτεχνικά θέματα περιοριζόμαστε σ' αυτό που έρχεται για ψήφιση εδώ χωρίς να σκεφτόμαστε αυτόν που θα ζητήσει τη βοήθεια του γιατρού στο νοσοκομείο, στο κέντρο υγείας, στα ψυχιατρικά νοσοκομεία, παντού. Δηλαδή απομονώνουμε αυτόν το χρήστη γιατί υποτίθεται ότι γι' αυτόν δουλεύουμε.
Πρέπει να καθοριστούν όροι τέτοιοι που να ευνοούν αυτόν ή τουλάχιστον να μην τον τσαλακώνουν οικονομικά μ' αυτόν τον τρόπο που γίνεται στο τελευταίο διάστημα. Με την έρευνα που έγινε και έδειξε 43,6% ή 46,3% -δεν θυμάμαι τώρα- σημαίνει ότι δίνονται από την τσέπη -ούτε από ασφαλιστικά ταμεία- αυτών που προστρέχουν στη βοήθεια των νοσοκομείων ή των γιατρών. Πηγαίνουμε, λοιπόν, σε μια βαθμιαία ιδιωτικοποίηση γενικά του τομέα υγείας. 
'Ενας από τους βασικούς λόγους, τους οποίους βέβαια μερικοί δεν αποδέχονται, είναι ο τρόπος με τον οποίο λειτουργεί η λεγόμενη ελεύθερη αγορά. Σ' αυτά τα πλαίσια λειτουργίας της ελεύθερης αγοράς έχει καταστραφεί και αυτό που λέμε η παραγωγική βάση, δηλαδή η παραγωγή φαρμάκων -υπήρχε ο ΕΟΦ παλιά, το θυμάστε, δεν υπάρχει τίποτα τώρα, γίνεται ένας γραφειοκρατικός μηχανισμός διαχείρισης του ζητήματος- η παραγωγή αντιδραστηρίων κλπ. Τη δύναμη, λοιπόν, την παίρνουν οι πολυεθνικές εταιρείες, οι οποίες δεν έχουν οικονομική δύναμη μονάχα, έχουν και πολιτική δύναμη, αν θέλει να πει κανείς την ουσία της υπόθεσης. Και είναι πάρα πολύ δύσκολο αυτό το θέμα των προμηθειών να παραμείνει καθαρό.
Δεύτερον: Δυσμενής παράγοντας είναι η άρνηση της Κυβέρνησης να καλύψει τέτοιες ανάγκες νοσοκομείων, όπως έγινε στο παρελθόν, για την προμήθεια σύγχρονης εξοπλιστικής βιοϊατρικής τεχνολογίας σπρώχνοντας τα νοσοκομεία στο χρησιδανεισμό. Δηλαδή τα νοσοκομεία από μόνα τους το έκαναν; Δεν το επέτρεπε το κράτος; Δεν το επέτρεπε το Υπουργείο που δημιούργησε μια διόγκωση των χρεών των νοσοκομείων απέναντι στους προμηθευτές; 
Και θα το θυμούνται οι συνάδελφοι που ήταν στην επιτροπή ότι έγινε μια προσπάθεια -δεν είναι η πρώτη φορά βέβαια που έχει σχέση με το Σύστημα Υγείας- μετάθεσης των ευθυνών. Αυτό είναι το κύριο χαρακτηριστικό. 'Ηρθε ο εκπρόσωπος -ένας από αυτούς που ακούσαμε εκεί, δεν θέλω να ονοματίζω τώρα γιατί δεν έχει προσωπικά χαρακτηριστικά- και είπε: "Γι' αυτό το θέμα του χρησιδανεισμού ποιοι φταίνε;" Φταίνε διάφοροι γιατροί που δούλευαν στα νοσοκομεία, που είχαν άμεση σχέση με εταιρείες προμήθειας τέτοιων προϊόντων. Δηλαδή, ο μιζαδόρος γιατρός. Δεν έφταιγαν ούτε οι επιτροπές, δεν έφταιγε ούτε η διοίκηση του νοσοκομείου ούτε ο πρόεδρος του νοσοκομείου, ο οποίος ήταν δοτός ούτε ο γενικός γραμματέας του Υπουργείου, ούτε ο Υφυπουργός, ούτε ο Υπουργός, κανένας. Έφταιγαν οι μιζαδόροι γιατροί που έκαναν αυτές τις συμβάσεις για τη μίσθωση αυτή.
Η πορεία όμως των οικονομικών των νοσοκομείων είναι δεδομένη. Στον τακτικό προϋπολογισμό του 2001 είναι επιγραμματικά γραμμένα τα έσοδα των νοσοκομείων. Ξεκίνησαν από 59% το 1997 τα έσοδα των νοσοκομείων από κρατικές επιχορηγήσεις και έφτασαν στο 4,7%. Από την άλλη μεριά τα έσοδα των νοσοκομείων αυξήθηκαν από 55% και έφτασαν σε 105%. Από πού; Από τους ιδιώτες, οι οποίοι πηγαίνουν και πληρώνουν μέσα στα νοσοκομεία για διάφορους λόγους και με διάφορους τρόπους.
ΒΑΣΙΛΗΣ ΚΕΔΙΚΟΓΛΟΥ: Στα κρατικά αναφέρεστε;
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Στα κρατικά.
Το τρίτο χαρακτηριστικό είναι η τάση βαθμιαίας ιδιωτικοποίησης. Αυτό τώρα φαίνεται. Δεν μπορούσε -και το έχω πει και άλλη φορά αυτό- να υπάρχει μια Κυβέρνηση και εδώ που τα λέμε και μια Αξιωματική Αντιπολίτευση παρά τις επιμέρους διαφοροποιήσεις που να λέει: "Ιδιωτικοποιώ, αποκρατικοποιώ τα πάντα και δεν ιδιωτικοποιώ εν μέρει έστω το Εθνικό Σύστημα Υγείας;
Είχα πει και μία άλλη φορά -με συγχωρείτε για την επανάληψη, το είπα και το είπα, αλλά το επαναλαμβάνω, γιατί έχει κάποια ιδιαίτερη σημασία- ότι το 1985 παρατηρήθηκε μία στροφή του μεγάλου επενδυτικού κεφαλαίου. Από εκεί που ασχολείτο με διάφορα πράγματα, ξαφνικά ασχολήθηκε με δύο παρθένους τομείς. Ο ένας ήταν ο τομέας του πολιτισμού και ο άλλος ο τομέας της υγείας. Γιατί; Διότι συγχρόνως σε αυτό το χρονικό διάστημα -δεν είναι τυχαίες οι χρονολογίες- άρχισε μία βαθμιαία απαξίωση του κράτους-πρόνοιας σε ολόκληρη την Ευρώπη, αλλά και εδώ και μια προσπάθεια παροχής μέρους βασικών τομέων του Εθνικού Συστήματος Υγείας σε ιδιώτες. Και γνωρίζουμε πάρα πολύ καλά τι έχει γίνει μέχρι τώρα. Και στο ίδιο χρονικό διάστημα ο ιδιωτικός τομέας έχει κάνει μία φοβερή ανάπτυξη εκεί που είχε βασικές αδυναμίες το Εθνικό Σύστημα Υγείας. Και δεν είναι τυχαίο το γεγονός ότι έχει εκατόν δύο αξονικούς τομογράφους ενώ ο δημόσιος τομέας σαράντα δύο.
Υπάρχει και ο λεγόμενος σφαιρικός προϋπολογισμός που λέει, αυτά πηγαίνουν στον κοινωνικό τομέα και στην περίθαλψη και από εκεί και πέρα δεν έχει τίποτα άλλο. Όταν, όμως, αυξάνονται οι ανάγκες λόγω της παραγωγής, της καινούριας τεχνολογίας -και είναι σωστό αυτό το πράγμα- και το κράτος ή η Κυβέρνηση δεν παρέχει τη δυνατότητα, τότε καταλαβαίνετε ότι φθάνουμε και σε μία υπερχρέωση.
Επίσης, είχαμε κάνει και την πρόβλεψη ότι ένας από τους πιο επικερδής τομείς στο νοσοκομειακό σύστημα ήταν αυτός του εργαστηριακού τομέα για λόγους γνωστούς. Και γιατί απαιτούντο μεγάλα κεφάλαια λόγω της υψηλής τεχνολογίας, αλλά και γιατί υπάρχει μεγάλη ζήτηση. Και υπάρχει και η αντίστοιχη νοσηρότητα που οδηγεί σε τέτοιες παρεμβάσεις.
Τι ρυθμίζεται, λοιπόν, τώρα; Θα είμαι πάρα πολύ σύντομος σε αυτό.
Άρθρο 7 παράγραφος 1: "Οι ανάγκες των Πε.Σ.Υ. και των αποκεντρωμένων μονάδων τους, καθώς και οι ανάγκες των διασυνδεόμενων με τα Πε.Σ.Υ. νοσοκομείων, μπορεί να καλύπτονται με τη διενέργεια διαγωνισμών για την αγορά με χρηματοδοτική μίσθωση ή για την απλή μίσθωση ιατροτεχνολογικών μηχανημάτων". Η διαφορά, λοιπόν, τώρα είναι ότι δεν θα γίνονται δωρεές, αλλά θα γίνεται με μίσθωση. Και θα έχει το δικαίωμα η εταιρεία αυτή να μπαίνει μέσα στο νοσοκομείο, μαζί και με τα αντιδραστήρια και να ρυθμίζει ακόμη και την κίνηση των ασθενών, μπορεί και την κίνηση προσωπικού μετά από λίγο, όταν θα αποδεικνύεται με την πάροδο του χρόνου λόγω και μειωμένων προσλήψεων ότι το προσωπικό δεν είναι ικανό για να ρυθμιστούν τέτοια μηχανήματα υψηλής τεχνολογίας.
Αναφέρει πιο κάτω το άρθρο 7 -και αυτό είναι κάτι το οποίο εγώ δεν το έχω εξηγήσει, καταλαβαίνω, όμως, ότι αφήνει πολλά περιθώρια για τα πάντα- το εξής: "Στη διακήρυξη του διαγωνισμού, εκτός από τους συνήθεις όρους, μπορεί να καθορίζεται ελάχιστος εγγυημένος αριθμός εξετάσεων και να τίθενται πρόσθετοι ειδικοί όροι". Τι σημαίνει αυτό; Τα πάντα μπορούν να ρυθμίζονται από εδώ μέσα. 
"Με αποφάσεις του Υπουργού Υγείας και Πρόνοιας μπορούν να καθορίζονται κατηγορίες εργαστηριακών εξετάσεων και διαγνωστικών ή θεραπευτικών πράξεων για τις οποίες είναι υποχρεωτική η εφαρμογή των διατάξεων των προηγούμενων εδαφίων αυτής της παραγράφου". Θέλετε να είναι μία επιμέρους ρύθμιση που κατά τη γνώμη τη δική μας είναι στρατηγικής σημασίας. Μπαίνει δηλαδή στον εργαστηριακό τομέα ο ιδιώτης, το ιδιωτικό κεφάλαιο και θα έχει τη δυνατότητα ρύθμισης των πάντων μέσα σε ένα νοσοκομείο το οποίο κατά τα άλλα θα λέγεται κρατικό και θα έχει δημόσιο χαρακτήρα. 
Επομένως, είναι ξεκάθαρο ότι δεν λύνεται το θέμα των προμηθειών. Απλώς τώρα εκείνος που έχει τα μεγαλύτερα "προσόντα" από αυτήν την υπόθεση θα είναι πάλι ο προμηθευτής. Και όταν λέμε "προμηθευτής" δεν εννοούμε αυτόν τον προμηθευτή που είπε ο συνάδελφος, αυτόν που πάει γάντια, αλλά τον προμηθευτή μεγάλων πολυεθνικών εταιρειών που φέρνει προϊόντα υψηλής βιοϊατρικής τεχνολογίας. 
Το δεύτερο χαρακτηριστικό που έχει σχέση με αυτό το νομοσχέδιο είναι αυτό με τις τράπεζες. Έχει λεχθεί κατά κόρον.
Τα Δ.Σ., λοιπόν, των Πε.Σ.Υ. μπορούν να εξουσιοδοτούν μονάδες τους ή τις ανώνυμες εταιρείες για τη σύναψη συμβάσεων με αλληλόχρεο λογαριασμό με τράπεζες. Ποιος διευκολύνεται; Το είπε ο εκπρόσωπος των νοσοκομειακών γιατρών -της Ένωσης Νοσοκομειακών Γιατρών αν θυμάμαι καλά- διευκολύνεται κατ' αρχήν ο προμηθευτής ο οποίος παίρνει τα λεφτά του αμέσως. Ποιος χρεώνεται στην τράπεζα; Χρεώνεται το κράτος; Χρεώνεται το Υπουργείο; Χρεώνεται το νοσοκομείο. Οι τράπεζες φιλανθρωπικά ιδρύματα είναι; Είναι δυνατόν να κάνουν το διαμεσολαβητή, να εξοφλούν αμέσως τον προμηθευτή και να μη βγάζουν τίποτε; Και ποιος ξέρει, οι δυνατότητες παρέμβασης αργότερα, όταν τα νοσοκομεία θα είναι χρεωμένα στις τράπεζες, θα είναι πολύ μεγάλες, μπορούν να γίνουν και οι τράπεζες μέτοχοι. Γιατί καμιά φορά και πριν από χρόνια λέγαμε τέτοιες υποψίες απλώς ή ακούγαμε καμία κατακεραύνωση από την Κυβέρνηση. Μα, για όνομα της Παναγίας! Τι υπερβολές είναι αυτές; Όλες οι υπερβολές που είχαμε σημάνει στο παρελθόν έχουν υλοποιηθεί με ένα τρόπο ή ευθύ ή τρόπο ενδιάμεσο και έμμεσο. 
Τελικά θα έχουμε ένα αυξημένο κόστος -αυτό είναι σίγουρο- το οποίο θα μεταβιβάζεται στο χρήστη παροχής υπηρεσιών υγείας. Και αυτό για μας είναι το βασικότερο. 
Ήθελα με αυτά τα λίγα που είπα να επισημάνω τις βασικές πολιτικές και ιδεολογικές διαφορές για ένα θέμα το οποίο θα έχει και συνέχεια. Είναι φανερό πλέον ότι πηγαίνουμε σε μια έμμεση ιδιωτικοποίηση βασικών τομέων του Εθνικού Συστήματος Υγείας, για να ανατραπεί αυτό που λεγόταν, λέγεται και από μερικούς ακόμα και τώρα, ότι η υγεία είναι κοινωνικό αγαθό. Έχει μπει στη ζυγαριά του κέρδους πλέον. Κοινωνικό αγαθό ήταν, όπως θυμόμαστε και η εργασία, το δικαίωμα για εργασία. Κατάργηση οκταώρου, όλες αυτές οι συμβάσεις και τα άλλα που έχουν γίνει το τελευταίο χρονικό διάστημα, ο απασχολήσιμος. Η ορολογία "δικαίωμα προς εργασία" έχει καταργηθεί τελείως, έχει εφαρμοστεί η νέα ορολογία του απασχολήσιμου. Αυτά ήταν ορισμένα χαρακτηριστικά που ήθελα να πω, γιατί θα καταψηφίσουμε αυτό το νομοσχέδιο, με αυτά τα χαρακτηριστικά και στοιχεία που έδωσα πιο μπροστά, επιφυλασσόμενος για το κεφάλαιο δεύτερο να πω τη γνώμη μας, τη γνώμη του Κ.Κ.Ε., επειδή είναι και επιμέρους θέματα, τα οποία είναι αποδεκτά και είναι και επιμέρους ορισμένα άλλα βέβαια, τα οποία είναι τελείως απαράδεκτα. Τέτοια είναι το θέμα των ναρκωτικών, η ρύθμιση που γίνεται, η υποβάθμιση παραπέρα του ΟΚΑΝΑ που τώρα υποβαθμίζεται ακόμα περισσότερο με κύρια τάση την έλλειψη ελέγχου από τους κοινωνικούς φορείς ή από κοινωνικούς φορείς που έχουν σχέση με το αντικείμενο. 
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Συνασπισμού της Αριστεράς και της Προόδου κ. Λαφαζάνης, έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, το θέμα των προμηθειών είναι νομίζω σε όλους γνωστό ότι αποτελεί μια μεγάλη γάγγραινα, μια μεγάλη πληγή για τη λειτουργία των νοσοκομείων και του ΕΣΥ, μια πληγή η οποία έχει δημιουργήσει πελώριες ατασθαλίες, σκάνδαλα, μίζες, συναλλαγές τις οποίες τώρα, αν όχι άμεσα τουλάχιστον έμμεσα, είναι υποχρεωμένη να τις αναγνωρίσει και η Κυβέρνηση. Να αναγνωρίσει δηλαδή ότι υπήρχε μια νοσηρή κατάσταση στο θέμα των προμηθειών των νοσοκομείων. Και όταν μιλάμε για προμήθειες των νοσοκομείων, μιλάμε για δεκάδες δισεκατομμύρια, τουλάχιστον, ετησίως. 
Αναγνωρίζοντας εμμέσως όμως την κατάσταση αυτή για τα νοσοκομεία, η Κυβέρνηση, δυστυχώς, για άλλη μια φορά δεν αναλαμβάνει την πολιτική ευθύνη, διότι η κύρια ευθύνη γι' αυτήν την κατάσταση ανήκει στην Κυβέρνηση. Και η Κυβέρνηση του ΠΑΣΟΚ έχει συνέχεια, ανεξάρτητα αν αλλάζουν οι Υπουργοί.
Όταν μας λέτε, λοιπόν, εδώ ότι θέλετε να εξυγιάνετε τις προμήθειες, πρέπει να αναλάβετε και την πολιτική ευθύνη για το τι γινόταν μέχρι σήμερα. Και η πολιτική ευθύνη είναι τεράστια σας είπα, διότι αυτή η κατάσταση είχε μεγάλο κόστος για το δημόσιο και κατ' επέκταση μεγάλη ταλαιπωρία για τους ασθενείς, αλλά και το προσωπικό των νοσοκομείων. Αυτήν την ευθύνη ουδέποτε την αναλαμβάνετε, όχι μόνο σε αυτόν τον τομέα, αλλά και σε κανέναν άλλον τομέα. Οι ίδιοι τα κάνετε μούσκεμα, οι ίδιοι ερχόσαστε να τα εκσυγχρονίσετε, να τα αλλάξετε, να τα αναδιαρθρώσετε, λες και οι Κυβερνήσεις του ΠΑΣΟΚ λειτουργούν ως καθεστώς σε αυτήν τη χώρα και μπορεί ο ένας Υπουργός με μεγάλη ευκολία να επιρρίπτει στον προηγούμενο όλες τις ευθύνες και ο ίδιος να νομίζει ότι κάνει μια καινούρια αρχή.
Χρειαζόταν η τομή, μια μεγάλη δημοκρατική τομή θα λέγαμε, στο σύστημα των προμηθειών. Πολύ φοβάμαι όμως ότι με το νομοσχέδιο, το οποίο κατατίθεται από την πλευρά του Υπουργείου Υγείας, αυτή η τομή δεν γίνεται. Και δεν γίνεται διότι δεν προσπαθείτε διά της ευθείας οδού να αντιμετωπίσετε τα υπαρκτά προβλήματα, αλλά επιχειρείτε πάλι να αναπαράγετε, με άλλον τρόπο τώρα και κατά τη γνώμη μου ίσως αποδειχθεί και πολύ χειρότερος, νοσηρές καταστάσεις, τις οποίες εσείς έχετε δημιουργήσει.
Αναφέρθηκαν και οι προηγούμενες εισηγητές στο θέμα της πληρωμής των προμηθευτών και της μεσολάβησης, την οποία επιχειρείτε τώρα των τραπεζών, προκειμένου να πληρώνονται οι προμηθευτές. 
Το σύστημα το οποίο πάτε να καθιερώσετε είναι επιεικώς απαράδεκτο, επιεικέστατα απαράδεκτο. Σας είπα προηγουμένως ότι δεν πάτε δια της ευθείας οδού να λύσετε προβλήματα. Και ποια είναι η ευθεία οδός; Αναφέρθηκα και στην επιτροπή, όταν συζητήσαμε αναλυτικά. Η ευθεία οδός είναι ότι κάνουμε παραγγελίες, κάνουμε προμήθειες εφόσον υπάρχουν χρήματα, λεφτά. Εάν νομίζετε ότι υπάρχουν επείγουσες ανάγκες, οι οποίες πρέπει να καλυφθούν, εφόσον δεν έχετε άμεσα τα χρήματα δανειζόσαστε. Αλλά τότε πρέπει να ξέρουμε ποιος δανείζει. Εσείς εδώ πάτε να συνεχίσετε τη λογική της δημιουργικής δημοσιονομικής λογιστικής. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κεκαλυμμένος δανεισμός.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως. Αυτό πάει να γίνει τώρα για άλλη μια φορά με το γνωστό τρόπο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ένα από τα πάμπολλα. 
ΠΑΝΑΓΙΩΤΗΣ ΛΑΦΑΖΑΝΗΣ: Συσσωρεύτηκαν χρέη στα νοσοκομεία επί χρόνια. Ήρθατε και αντί να πληρώσετε αυτά τα χρέη ή εν πάση περιπτώσει αντί να τα αναλάβει το δημόσιο και να τα καταγράψει το δημόσιο χρέος, τα φορτώσατε στις επόμενες γενιές με μία διάταξη, την οποία φέρατε. Με συγχωρείτε, αλλά δεν θυμάμαι το σχετικό νόμο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Έτσι βγαίνουν τα περισσεύματα στον προϋπολογισμό.
ΠΑΝΑΓΙΩΤΗΣ ΛΑΦΑΖΑΝΗΣ: Και αναλάβατε να πληρώσετε αυτά τα χρέη των νοσοκομείων μετά τρία, τέσσερα, πέντε χρόνια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα τα πληρώσει η Νέα Δημοκρατία.
ΠΑΝΑΓΙΩΤΗΣ ΛΑΦΑΖΑΝΗΣ: Δεν έχετε προχωρήσει ακόμα τη ρύθμιση και παραπονούνται οι προμηθευτές ότι παρ' όλο που έχει ψηφιστεί η σχετική διάταξη, δεν προχωρεί. Με αυτόν τον τρόπο τι κάνετε; Ενώ έχετε χρέη, δεν καταγράφονται στο δημόσιο χρέος. Ενώ είναι χρέη του παρελθόντος, παραπέμπονται για τις επόμενες γενιές. Δεν έχετε και έξοδα στον προϋπολογισμό και έτσι με αυτόν το δημιουργικό τρόπο -είναι πολλοί αυτοί οι τρόποι που χρησιμοποιείτε- ερχόσαστε μετά να μας πείτε ότι υπάρχει και πλεόνασμα στον προϋπολογισμό, δεν ξέρω, είναι κάποιο ελάχιστο ποσοστό, αλλά πάντως είναι πλεόνασμα. Με συγχωρείτε, αυτό είναι εμπαιγμός του ελληνικού λαού και υποτιμάτε και τη νοημοσύνη τη δική μας εδώ σε αυτήν την Αίθουσα, όταν ακολουθείτε αυτές τις πρακτικές.
Τώρα, ερχόσαστε με τη ρύθμιση αυτή και τι κάνετε; Αντί να αναλάβει το δημόσιο να δανειστεί για να πληρώσει τους προμηθευτές -να δανειστεί από τις τράπεζες και να το καταγράψει στο δημόσιο χρέος- βάζετε τα νοσοκομεία και δανείζονται. Δανείζονται από τις τράπεζες, οι τράπεζες θα πληρώνουν τους προμηθευτές, θα συσσωρεύονται πλέον τα χρέη στις τράπεζες, θα γίνονται ειδικές συμβάσεις αλληλόχρεων λογαριασμών μεταξύ νοσοκομείων και τραπεζών, δεν θα παίρνουν τα λεφτά τους εγκαίρως οι τράπεζες, επειδή τα νοσοκομεία είναι κακοπληρωτές, θα βάζουν υψηλά επιτόκια και θα αρχίσουν ύστερα να ακολουθούν οι τόκοι υπερημερίας και τα πανωτόκια, σε μια λογική ληστείας των νοσοκομείων. Θα φωνάζετε μετά "είναι καταχρεωμένα τα νοσοκομεία, κακολειτουργούν" και με αυτή την περίφημο λογική, την οποία ασκείτε σε όλο το δημόσιο τομέα, θα γιγαντώνεται ο ιδιωτικός τομέας και θα ενισχύεται έμμεσα ο ιδιωτικός τομέας της υγείας. Τα νοσοκομεία, έτσι, θα είναι καταχρεωμένα, δεν θα μπορούν να πληρώσουν τα χρέη τους, αύριο θα είναι υποθηκευμένα στις τράπεζες και δεν ξέρω αν με το φιλελεύθερο δρόμο που ακολουθεί σήμερα η Κυβέρνησή σας, τον ακραίο φιλελεύθερο δρόμο, θα έλεγα, μήπως οδηγήσετε μέσω των τραπεζών και τα νοσοκομεία απευθείας στα χέρια τραπεζικών και μεγάλων επιχειρηματικών ομίλων. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι εγγύηση θα έχουν οι τράπεζες;
ΠΑΝΑΓΙΩΤΗΣ ΛΑΦΑΖΑΝΗΣ: Μου κάνει εντύπωση ότι δεν αναφέρεται καν στη σχετική διάταξη ότι υπάρχει και κρατική εγγύηση. Τα νοσοκομεία δεν είχαν τη δυνατότητα αυτόνομα να δανείζονται από τις τράπεζες, προκειμένου να πληρώσουν τις προμήθειες. Με το πρώτο ρήμα στο σχετικό άρθρο έρχεστε και βάζετε ότι επιτρέπεται στα νοσοκομεία να το κάνουν. Γιατί δεν λέτε ταυτόχρονα ότι στις δανειακές συμβάσεις, στις οποίες αναφέρεστε, θα υπάρχει και κρατική εγγύηση;
Ποια δέσμευση αναλαμβάνει το κράτος απέναντι στα νοσοκομεία γι'αυτά τα δάνεια, για την τακτική αποπληρωμή τους, ώστε να μην συσσωρεύονται πελώρια χρέη; Όλα αυτά τα θεωρείτε λεπτομέρειες και λέτε ότι θα τις καθορίσει ο κύριος Υπουργός Υγείας-Πρόνοιας με αποφάσεις του. Δεν νομίζω όμως ότι είναι λεπτομέρειες. Είναι καθοριστικά ζητήματα για το μέλλον των νοσοκομείων και του δημόσιου νοσοκομειακού συστήματος. 
Προσπαθείτε, λοιπόν, να ξεπεράσετε το σκόπελο των προμηθευτών και πέφτετε σε μια άλλη ληστεία, η οποία είναι άτεγκτη, των τραπεζών. Γιατί οι τράπεζες δεν είναι φιλανθρωπικά ιδρύματα. Ο προμηθευτής είχε και λίγο ανάγκη το νοσοκομείο και θα μπορούσε να κάνει μια ρύθμιση αποπληρωμής. Θα μπορούσε να κάνει μια υποχώρηση. Η τράπεζα, όμως, δεν θα το κάνει ποτέ αυτό. Από τη στιγμή που θα υπάρχει δανειακή σύμβαση, θα γίνεται απαιτητή και εφόσον δεν εξοφλείται, θα αρχίσουν να τρέχουν οι επαχθέστατοι όροι. Η τράπεζα θα λειτουργήσει δηλαδή πιο ληστρικά απέναντι στα νοσοκομεία, γιατί δεν τα έχει και ανάγκη, από τον προμηθευτή, στον οποίο μέχρι τώρα αυτά χρωστούσαν. 
Αυτή η κατάσταση για εμάς είναι απαράδεκτη και το κάνετε αυτό νομίζω -τουλάχιστον εγώ αυτήν την εξήγηση δίνω- για δύο βασικούς λόγους. Ο πρώτος είναι για να μην έχετε δημοσιονομικό βάρος και να μπορείτε ίσως αύριο να ρυθμίσετε τα χρέη με αυτά τα τεχνάσματα τα οποία κάνετε, χωρίς να φαίνεται ούτε στο δημόσιο χρέος, ούτε στον προϋπολογισμό ως έλλειμμα και ο δεύτερος λόγος, που είναι ακόμα χειρότερος, είναι ότι βάζετε τη μεσολάβηση των τραπεζών, προκειμένου αύριο να οδηγήσετε στην αναγκαστική ιδιωτικοποίηση τα νοσοκομεία και το ΕΣΥ. Και αυτά δεν είναι φαντασιώσεις. 
Θέλω επίσης να υπογραμμίσω και το αλληλένδετο με αυτές τις επισημάνσεις που έκανα, 10%, που θέτετε στο νομοσχέδιό σας.
Λέει το νομοσχέδιο ότι θα καθορίζεται μία τιμή με βάση την αγορά και αν ο μειοδότης προμηθευτής προσφέρει πάνω από το 10% της προβλεφθείσας τιμής, τότε αυτός θα υποχρεώνεται να κάνει άλλη προσφορά κατώτερη του 10% ή αλλιώς ο διαγωνισμός θα κρίνεται άκυρος. Αυτό το 10% δεν το καταλαβαίνω. Γιατί το βάζετε; Τι είναι αυτό; Μπόνους για τους προμηθευτές; Αν οι τράπεζες μπορούν και αποπληρώνουν εγκαίρως τους προμηθευτές γιατί το νοσοκομείο να προμηθεύεται με μία τιμή κατά 10% παραπάνω από την τιμή που προσφέρεται το προϊόν στην αγορά; Κανονικά εφόσον συγκεντρώνονται οι προμήθειες, θα έπρεπε η τιμή που θα προσφέρουν οι προμηθευτές κατά το διαγωνισμό να είναι κατώτερη από την τρέχουσα τιμή της αγοράς, κατώτερη ακόμη και απ' αυτήν που προσφέρουν στις ιδιωτικές κλινικές. Γιατί αφήνετε αυτό το όριο του 10% -και εφόσον οι τράπεζες θα αποπληρώνουν τους προμηθευτές- ως μπόνους στον προμηθευτή; Καταλαβαίνετε πολύ καλά νομίζω ότι κανένας προμηθευτής δεν θα προσφέρει τιμή της αγοράς ή μία τιμή κάτω από την τιμή της αγοράς προκειμένου να πάρει τις προμήθειες, τις μεγάλες προμήθειες που θα κάνει το ΠΕΣΥ και το Υπουργείο Ανάπτυξης, όταν γνωρίζει ότι έχει ανοχή μέχρι και 10% πάνω από την τιμή της αγοράς να προσφέρει και ο διαγωνισμός θα κριθεί έγκυρος. 
Νομίζω ότι αυτό το 10% μέσα στα νέα πλαίσια που βάζετε, στα οποία οι τράπεζες θα πληρώνουν τους προμηθευτές, είναι απαράδεκτο και πρέπει να το αποσύρετε. Αν θέλετε να διασφαλίσετε την εγκυρότητα των διαγωνισμών και το συμφέρον του δημοσίου σ' αυτές τις περιπτώσεις, νομίζω ότι θα μπορούσατε να βάλετε μια διάταξη πολύ χρήσιμη και επωφελή που να λέει ότι θα ακυρώνεται ο διαγωνισμός αν η τιμή που προσφέρεται είναι ανώτερη της κατώτερης τιμής με την οποία δίνεται το αντίστοιχο προϊόν στα πλαίσια της Ευρωπαϊκής Ένωσης. Αυτό που σας λέω δεν είναι παράλογο. Διότι όλες οι εταιρείες, στα πλαίσια της Ευρωπαϊκής Ένωσης, για την Ελλάδα που έχει το χαμηλότερο βιοτικό επίπεδο, προσαρμόζουν τις τιμές των προϊόντων τους αναλόγως. Για παράδειγμα στην Ελλάδα δεν μπορεί να πωλείται το τάδε ιατροτεχνολογικό προϊόν ή υλικό σε μεγαλύτερη τιμή απ' ότι προσφέρεται στη Γερμανία ή στη Γαλλία ή στην Αγγλία. Ένας τέτοιος όρος διασφάλισης νομίζω ότι θα ήταν πολύ θετικός και όχι αυτό το 10% που εσείς βάζετε, ως μπόνους κατά τη γνώμη μου στους προμηθευτές, ως κατώτατο κατώφλι για τις προσφορές τους σε σχέση με τις τιμές αγοράς. 
Επίσης, θα ήθελα να κάνω ορισμένες παρατηρήσεις και οι οποίες δεν είναι καθόλου δευτερεύουσες, όσον αφορά το ποιοι κάνουν τις συμβάσεις. 
Στο άρθρο 1, αν κατάλαβα καλά αφήνετε ανοιχτή τη δυνατότητα, σχεδόν όλες οι συμβάσεις για προμήθειες στο ΕΣΥ, να γίνονται από τις ανώνυμες εταιρείες που προβλέπονται από τον προηγούμενο νόμο. Δηλαδή υπάρχει η δυνατότητα τα ΠΕΣΥ να αναθέτουν σ' αυτές τις ανώνυμες εταιρείες να κάνουν αυτές τις προμήθειες όπως και τις συμβάσεις προμηθειών. Κατ' αυτόν τον τρόπο πολύ φοβάμαι ότι εάν αυτές οι ανώνυμες εταιρείες οδεύσουν αύριο προς μία ιδιωτικοποίηση, και κανείς δεν μπορεί να το αποκλείσει, έστω και μέσω της παρακαμπτηρίου οδού της μετοχοποίησης, θα καταλήξουμε τελικά σ' ένα σύστημα όπου μέσω ιδιωτικών εταιρειών θα γίνονται οι προμήθειες, οι διαγωνισμοί και οι συμβάσεις. Δεν καταλαβαίνω αυτήν την προτίμησή σας στους διαγωνισμούς για τις ανώνυμες εταιρείες. Μπορεί να μην το κάνετε, γιατί έχετε και άλλες εναλλακτικές δυνατότητες, αλλά δεν βάζετε κανένα πλαίσιο, κανέναν περιορισμό και κανείς μπορεί να υποθέσει βάσιμα ότι μέσω των ανωνύμων εταιρειών, μπορούμε να έχουμε αύριο όλες τις προμήθειες στο ΕΣΥ με όλα τα συνεπακόλουθα που μπορεί να έχει μια τέτοια εξέλιξη. 
Τέλος, θα ήθελα να υπογραμμίσω και το γενικό, συγκεντρωτικό χαρακτήρα του νομοσχεδίου που κατατίθεται. Όλα τα αποφασίζει ο κύριος Υπουργός. Τίποτα δεν γίνεται με συμμετοχικούς και αντιπροσωπευτικούς θεσμούς. Ο κύριος Υπουργός αποφασίζει για την κατανομή των προμηθειών, ο κύριος Υπουργός αποφασίζει για το μητρώο των τεχνολογικών προϊόντων και υλικών, ακόμα και για τα τεχνικά χαρακτηριστικά που θα έχουν αυτά τα προϊόντα, αυτός καταρτίζει όλο το πρόγραμμα. 
Θα μου πείτε ότι έχει την πολιτική ευθύνη και πρέπει να έχει τον τελικό λόγο. Βεβαίως! Αλλά τον τελικό λόγο. Εδώ δεν μπορεί το σύστημα να λειτουργήσει έτσι συγκεντρωτικά. Δεν μπορεί να καταργούνται όλοι οι θεσμοί, όπως το Επιστημονικό Συμβούλιο, που είχε λόγο για τις προμήθειες των νοσοκομείων. Δεν μπορεί να μην υπάρχουν θεσμοί αντιπροσωπευτικοί που να γνωμοδοτούν ουσιαστικά, αλλά όλα να παραπέμπονται σε άτυπες επιτροπές, υποβοηθητικές του κυρίου Υπουργού, που δεν θα χρειαζόντουσαν καθόλου να αναφερθούν στο νομοσχέδιο και αναφέρονται μόνο και μόνο διότι θα είναι αμειβόμενες, προκειμένου να καλύψετε την αμοιβή τους. 
Νομίζω ότι αυτός ο συγκεντρωτισμός δεν μπορεί να λειτουργήσει θετικά. Θα υπάρξουν μεγάλα προβλήματα και τελικά μπορεί να οδηγηθούμε σε αποδιαρθρώσεις. 
Για το άρθρο 10 δεν έχω να προσθέσω κάτι το ιδιαίτερο, είναι ένα ολόκληρο κεφάλαιο περίπου. Γίνονται κάποιες ρυθμίσεις, που αφορούν εκκρεμότητες του παρελθόντος όσον αφορά πρόσφυγες και άλλες κατηγορίες που είχαν συναλλαγές με το δημόσιο, εδόθησαν σπίτια, υπάρχουν μεγάλες εκκρεμότητες κλπ.
Το μόνο που έχω να πω είναι ότι κάποτε πρέπει να τελειώσει αυτή η υπόθεση και δεν βλέπω να έχετε ημερομηνία λήξεως. Γιατί εάν πάμε με αυτές τις παρατάσεις που δίνονται, που δείχνουν αδυναμία να λειτουργήσουν οι υπηρεσίες του Υπουργείου Πρόνοιας και επομένως να ρυθμιστούν αυτά τα θέματα, μπορεί να φτάσουμε στο 2020 και να συζητάμε εκκρεμότητες του 1950.
Ως προς τα άλλα άρθρα, επειδή είναι σκόρπια, δεν έχουν κάποια λογική, παρ' όλο που είναι πολλά, επιφυλάσσομαι να τοποθετηθώ στην κατ' άρθρο συζήτηση.
Για όλους αυτούς τους λόγους εμείς θα καταψηφίσουμε το παρόν νομοσχέδιο.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Εξωτερικών, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων Έργων και Εργασίας και Κοινωνικών Ασφαλίσεων, κατέθεσαν σχέδιο νόμου: "Κύρωση της συμφωνίας-πλαίσιο για το θεσμικό καθεστώς της δημιουργίας διακρατικών συστημάτων μεταφοράς πετρελαίου και φυσικού αερίου"
Παραπέμπεται στην αρμόδια Διαρκή Επιτροπή.
Το λόγο έχει ο κ. Γιαννόπουλος.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριοι συνάδελφοι, χαίρομαι σήμερα, γιατί η συνάδελφος και καθηγήτρια της Φαρμακολογίας, κα Σπυράκη, κοσμεί την Αίθουσα αυτή, απουσιάζοντος έντεχνα του κυρίου Υπουργού. Ο κύριος Υπουργός μας έχει συνηθίσει απ' όλα τα νομοσχέδια, απ' όλες τις συζητήσεις να απουσιάζει.
Φαίνεται, κυρία Σπυράκη, ότι έχετε αναλάβει το ρόλο του "λοκατζή" μέσα στο χώρο της υγείας. Βεβαίως ο ελληνικός λαός μάς ψηφίζει για το Κοινοβούλιο. Δεν μας ψηφίζει για συνέδρια ή για οποιεσδήποτε άλλες διαδικασίες, που δεν έχουν σχέση με τη νομοθετική εργασία.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Σας παρακαλώ να ανακαλέσετε.
ΠΡΟΕΔΡΕΥΩΝ (Κωνσταντίνος Γείτονας): Ατυχής ο χαρακτηρισμός, αλλά όχι προσβλητικός, κυρία Υφυπουργέ. Δεν τον θεωρούμε τέτοιο. Οι λοκατζήδες προσφέρουν στην πατρίδα.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν είναι προσβλητικός ο χαρακτηρισμός για την κυρία Υφυπουργό. Ο κύριος Υπουργός μάς έχει συνηθίσει να φυγομαχεί σε θέματα υγείας. Στέλνει την Υφυπουργό. Οφείλει, λοιπόν, κάποια στιγμή να μας ακούσει, παρά τις οποιεσδήποτε συμφωνίες που έχει κάνει με τον Πρόεδρο της Βουλής, που δεν με ενδιαφέρουν. Εμένα με ενδιαφέρει ότι ο κύριος Υπουργός δεν είναι εδώ για να απαντήσει. Πότε θα απαντήσει, θα τον ακούσουμε όταν θα έρθει.
Eίμαι υποχρεωμένος να κάνω κάποιες διαπιστώσεις στο σχέδιο νόμου "Προμήθειες νοσοκομείων και άλλες διατάξεις". 'Όπως αντιλαμβάνεσθε, για άλλες διατάξεις πρόκειται και όχι για τις προμήθειες των νοσοκομείων. Και βεβαίως θα ήθελα να κάνω μία ιστορική αναδρομή, γιατί καλό είναι να ξέρουμε λίγο την ιστορία, και πιθανόν εσείς, κυρία Σπυράκη, να μην την ξέρετε, αλλά θα σας ξεναγήσω εγώ στο χώρο αυτό. Το 1981, όταν ανέλαβε την εξουσία το ΠΑΣΟΚ, τι βρήκε; Βρήκε διοικήσεις νοσοκομείων. Ποιοι ήταν οι πρόεδροι των νοσοκομείων; 'Ηταν καταξιωμένα πρόσωπα της κοινωνίας, ασκούσαν διοίκηση, αλλά τη διεύθυνση των νοσοκομείων ασκούσαν τα επίλεκτα στελέχη της ιεραρχίας της Δημόσιας Διοίκησης, οι διευθυντές των νοσοκομείων που πραγματικά ήσαν τα αστέρια. Έρχεται, λοιπόν, το 1981 το ΠΑΣΟΚ και βλέποντας εκείνη τη στιγμή ότι κάτι δεν του ταίριαζε, ότι είχε ένα υλικό που δεν θα μπορούσε να το ποδηγετήσει, βάζει αυτομάτως τις διοικήσεις αυτές που ήθελε και έρχεται και ο μακαρίτης ο Κουτσόγιωργας και καταργεί αμέσως από το Ελεγκτικό Συμβούλιο, τον προληπτικό έλεγχο. 
Και με το 1981 που παραλάβατε εσείς τα χαρτιά να δείτε τι οικονομικά μεγέθη υπήρχαν με την τότε οικονομική κατάσταση, τα νοσοκομεία πως λειτουργούσαν τότε, τα επιδημιολογικά μοντέλα όπως λειτουργούσαν τότε, συγκριτικά το τι παραλάβατε εσείς και το τι παραλάβαμε εμείς και τι σας παραδώσαμε το 1993 και τι έχετε να μας πείτε τώρα το 2001, καταλαβαίνετε ότι απέχουμε πάρα πολύ. 
Και είμαι υποχρεωμένος πάλι να πω ότι ο κύριος Υπουργός Υγείας μπήκε σε μια διαδικασία, από το 2000 που ανέλαβε, παραγωγής νομοσχεδίων. Υπήρξε, όπως ενθυμείσθε όλοι, ένα ατυχές γεγονός. Ήταν η περίπτωση του Οτσαλάν και τότε κάπως άκομψα απεμακρύνθη από την Κυβέρνηση. Φοβούμενος, λοιπόν, μη συμβεί ο "υγειονομικός Οτσαλάν" κάποια στιγμή, μπήκε στη λογική να παγιδέψει την Κυβέρνηση, να σας παγιδεύσει λέγοντας ότι θα κάνουμε έναν εκσυγχρονισμό στο χώρο της υγείας, φτιάχνοντας μια παραγωγή νομοσχεδίων που δεν είναι τίποτε άλλο, απλώς και μόνο άρθρα τα οποία δεν έχουν καμία εφαρμογή.
Να σας πω και το άλλο: δεκαοχτώ μήνες Υπουργός δεν έχει κάνει απολύτως τίποτα, δεν έχει προσφέρει απολύτως τίποτα, το μόνο το οποίο κάνει είναι να είναι διώκτης των πανεπιστημιακών γιατρών με μια μονομανία προς τις εργασιακές σχέσεις των πανεπιστημιακών. Και όχι μόνο αυτό. Επειδή δεν δέχεται διάλογο, έχει μπει στη λογική του να σπιλώνει όλους τους γιατρούς, λέγοντάς τους "βολεμένους", "εμπόρους" κλπ. Και θα ήθελα να σας υπενθυμίσω, κυρία Σπυράκη -γιατί εσείς δεν υπηρετήσατε το χώρο της υγείας, εσείς ήσασταν εργαστηριακή συνάδελφος- ότι αυτοί τους οποίους σπιλώνει ο κ. Παπαδόπουλος ο Υπουργός Υγείας, είναι αυτοί που το 1985, όπως έχω πει και άλλες φορές στη Χομεϊνική περίοδο, είναι οι περισσότεροι άνθρωποι δικοί σας, βάλαν τα στήθη τους για να στηρίξουν το ΕΣΥ, καλώς ή κακώς, με τα λίγα τότε προσόντα που είχαν, γιατί ήταν επαναλαμβάνω η κοινωνική προσφορά και δράση, δεν ήταν η επιστημονική κατάρτιση, ήταν επαναλαμβάνω η κοινωνική προσφορά και δράση. Το ξεπεράσαμε. Αλλά θα σας έλεγα να είναι πολύ προσεκτικότερος ο κύριος Υπουργός -και περιμένω την απάντησή του, θα τα μάθει αυτά που λέω- ότι δεν είναι βολεμένοι οι γιατροί. Η χόχτα αυτή των γιατρών που στήριξαν το ΕΣΥ, αυτήν τη στιγμή απολογούνται στον κύριο Υπουργό ως βολεμένοι. Και όχι μόνο αυτό, προπηλακίζονται όλοι οι γιατροί. Και ας έρθω τώρα στο νομοσχέδιο.
Άκουσα τον κ. Ματζαπετάκη, και το γράφει μέσα, για τα διαδίκτυα. Τα νοσοκομεία θα μαθαίνουν τις πληροφορίες των τιμών από τα διαδίκτυα. Αυτό είναι καινούριο φρούτο για να το παρουσιάσουμε έτσι έντεχνα ότι θα υπάρχει ενημέρωση. Με ποιους; Με αυτούς που δεν έχουν ιδέα μουσικής ή δεν ξέρουν να χειρίζονται υπολογιστές; Πώς θα μπούνε στο διαδίκτυο; Και για να σας πω κάτι που δεν ξέρετε, κυρία Υφυπουργέ, οι μανδαρίνοι που έχετε, σας έχουν βάλει σε μια παγίδα. Τα νοσοκομεία όπως τα έχετε φτιαγμένα αυτήν τη στιγμή, καλό θα είναι να λειτουργούν με πιο αργούς ρυθμούς. Όσο θα εντατικοποιήσουν τις εργασιακές τους δυνατότητες, τόσο θα υπερχρεώνονται. Άρα αφήστε τα να λειτουργούν έτσι όπως τα έχετε. Καλό σας κάνει σε οικονομικά μεγέθη. Υπάρχει κανένας έλεγχος στα νοσοκομεία; Πώς φθάσαμε σ' αυτό το χάλι εδώ; Αναρωτήθηκε κανείς; Δεν υπάρχει ευθύνη κανενός; Είκοσι χρόνια κυβερνάτε. Τι κάνετε; Ελέγχετε το σύστημα; Δεν ελέγχετε τίποτα.
Γι' αυτό έχουμε αυτό το ξέφραγο αμπέλι.
Μιλήσατε για τους χρησιδανεισμούς. Πρέπει να σας πω, κυρία Σπυράκη, ότι τα περισσότερα εργαστήρια σε μηχανήματα υψηλής τεχνολογίας και μάλιστα βιοχημικούς αναλυτές και αιματολογικούς αναλυτές όπως και σε μηχανήματα πλασμαφαίρεσης είναι με χρησιδάνεια. Θα εκταμιεύσετε χρήματα; Τα έχετε για να τα δώσετε; Μη μας λέτε, λοιπόν, παραμύθια. 
Με την αιμοδοσία τι έχετε κάνει; Ο δημόσιος τομέας της υγείας χρηματοδοτεί τον ιδιωτικό με κάποια δισεκατομμύρια και μόνο με τις μονάδες αίματος και πλάσματος που ετοιμάζει. Και πληρώνονται οι ιδιωτικές κλινικές γι' αυτήν την προσφορά. Έχετε ενδιαφερθεί για να περιφρουρήσετε τα οικονομικά των νοσοκομείων; Να, λοιπόν, γιατί σας λέω καμιά φορά γιατί είσθε βαθιά νυχτωμενη. 
Έρχομαι στις ρυθμίσεις των χρεών. Γιατί δεν ρυθμίζετε τα χρέη των νοσοκομείων συμψηφιστικά, εφόσον δεν έχετε άλλη δυνατότητα αφού τα ασφαλιστικά ταμεία είναι υπερχρεωμένα. Δεν υπάρχουν πόροι. Συμψηφιστικά φόροι εισοδήματος ΦΠΑ κλπ. Έτσι θα μπορέσει να ελαττωθεί το άνοιγμα και θα μπορέσει να λειτουργήσει εύρυθμα το σύστημα. Έχετε μια αναφορά των προμηθευτών που λέει ότι από τις 10 Οκτωβρίου τα νοσοκομεία θα κλείσουν. Έρχεσθε όμως τώρα και λέτε ρύθμιση μέσω τραπεζών. Έχουν εγγύηση του δημοσίου οι τράπεζες;
ΒΑΣΙΛΗΣ ΚΕΔΙΚΟΓΛΟΥ: Φυσικά.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Οι τράπεζες δεν αναλαμβάνουν να πληρώσουν τη στιγμή που δεν υπάρχει εγγύηση του δημοσίου, διότι τι θα πάνε να ζητήσουν από το ΙΚΑ; Θα βγάλουν σε πλειστηριασμό το ακίνητο της οδού Πειραιώς. Αμφιβάλλω όμως ότι θα δώσετε εγγύηση του δημοσίου. Και βέβαια ούτε εμείς ως αυριανή κυβέρνηση είμαστε υποχρεωμένοι να δεσμευθούμε σε αυτό που εσείς θέλετε να κάνετε. 
Απλούστατα ο κύριος Υπουργός κάνει ένα ωραίο τρικ. Λέει ότι όσο καιρό είναι Υπουργός θα βάζει σαν μεσεγγυητές τις τράπεζες. Οι τράπεζες δεν έχουν συμφωνήσει ακόμα. Τα χρέη ρυθμίστηκαν μέχρι τις 30 Απριλίου 2001 και από τότε μέχρι τώρα το άνοιγμα είναι ξανά δεκάδες δισεκατομμύρια. Μάλιστα κάποιοι πρόεδροι διοικητικών συμβουλίων δικοί σας -έχω καταθέσει σχετική ερώτηση- προβαίνουν σε ρυθμίσεις ειδικές κάποιων ή με την εντολή της Χαριλάου Τρικούπη ή με εντολή της Αριστοτέλους ή για κάποιους άλλους λόγους που συντρέχουν γι' αυτές τις ρυθμίσεις. 
ΒΑΣΙΛΗΣ ΚΕΔΙΚΟΓΛΟΥ: Αυτά είναι θέματα του Υπουργείου Οικονομικών. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Σας παρακαλώ μη με διακόπτετε.
Τα εργαστήρια και ειδικότερα το εργαστήριο Ανοσιοβιολογίας του Κρατικού κλείνουν. Ξέρετε τα χρέη τους; Είχαμε την ευτυχία να σώσουμε ένα μικρό παιδάκι τον Ανδρέα που τελικά πήγε στην Αμερική. Σώθηκε με αρχέγονα πλακουντιακά κύτταρα. Όμως δημιουργήσαμε μια δεξαμενή για λευχαιμικούς. Όλη αυτή η ιστορία κόστισε πάνω από 1,5 δισεκατομμύριο αλλά δεν έρχονται να πληρώσουν. Το Ελεγκτικό Συνέδριο δεν θεωρεί εντάλματα. Αύριο τα νοσοκομεία θα κλείσουν. Έχετε συγκεκριμένες αναφορές που σας το λένε. 
Μου φαίνεται ότι ο κύριος Υπουργός μετά από την ξενάγηση που του κάνουν οι σύμβουλοί του -μανδαρίνους τους έχω ονομάσει- θα μείνει με τα όνειρα. Εμείς ζητάμε έναν άλλο Υπουργό. Πιστεύω ότι μετά το συνέδριο κάτι θα αλλάξει και ότι θα υπάρξει ένας Υπουργός που τουλάχιστον αν δεν ξέρει θα μας ακούει. Θα ωφεληθεί πολλά και αυτός και εσείς.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κορτσάρης έχει το λόγο.
ΝΙΚΟΛΑΟΣ ΚΟΡΤΣΑΡΗΣ: Κύριε Πρόεδρε, κυρία Υφυπουργέ, κυρία και κύριοι συνάδελφοι, είναι γεγονός ότι τα νοσοκομεία της χώρας βρίσκονται τους τελευταίους μήνες σε πλήρη διάλυση. Το προσωπικό, νοσηλευτικό και διοικητικό, όπως και οι γιατροί του ΕΣΥ, αλλά και οι πανεπιστημιακοί γιατροί, είναι σε συνεχείς απεργιακές κινητοποιήσεις και καταλήψεις για επίλυση δικαίων και από μακρού χρονιζόντων αιτημάτων τους. Έτσι το ΕΣΥ έχει οδηγηθεί σε τραγική αποδιοργάνωση με καθημερινά οξυμένες αντιθέσεις στο σύστημα λειτουργίας του. Οι δημόσιες δαπάνες της χώρας είναι οι χαμηλότερες στην Ευρωπαϊκή Ένωση, η κτιριακή και υλικοτεχνική υποδομή ανεπαρκής και καθημερινά απαξιώνεται. Οι ξενοδοχειακές υπηρεσίες υποβαθμίζονται και οι ελλείψεις σε νοσηλευτικό και παραϊατρικό προσωπικό είναι τραγικές. 
Πριν από τρία χρόνια η Κυβέρνηση υποσχόταν το θεσμό του οικογενειακού γιατρού και τη δημιουργία κέντρων πρωτοβάθμιας φροντίδας που με τον τελευταίο νόμο έμεινε στα χαρτιά και ενέπαιξε για μια ακόμα φορά τον ελληνικό λαό. Τα οικονομικά των νοσοκομείων είναι σε δραματική κατάσταση. Τα νέα νοσοκομεία των οποίων την ανέγερση έχει αναλάβει η ΔΕΠΑΝΟΜ βρίσκονται τα περισσότερα ημιτελή και κανείς δεν γνωρίζει πόσο θα κοστίσουν όταν με το καλό τελειώσουν.
Η προκλητική και προκλητή ζήτηση υπηρεσιών υγείας από τα διαγνωστικά κέντρα συνεχίζεται και η σπατάλη πόρων επομένως διαιωνίζεται. Οργανωμένο σχέδιο προμηθειών της κεντρικής υπηρεσίας δεν υπάρχει. Οι χρονοβόρες διαδικασίες κατατρύχουν τις διοικητικές υπηρεσίες και υποβαθμίζουν αν δεν εξαφανίζουν πολλές φορές τις ιατρικές υπηρεσίες. 
Δεν εξασφαλίζονται οι υγιείς όροι ανταγωνισμού και η μεγάλη δημοσιονομική επιβάρυνση δεν αντιμετωπίζεται όχι λυσιτελώς και τελεσφόρα, αλλά ούτε στοιχειωδώς πολλές φορές. Οι προμήθειες των νοσοκομείων γίνονται από μη εξειδικευμένα όργανα από στελέχη άπειρα και με μηχανισμούς κάθε άλλο παρά ευέλικτους και διαφανείς. 
Σήμερα, έχουμε να συζητήσουμε ένα νομοσχέδιο που όπως και στη Διαρκή Επιτροπή Κοινωνικών Υποθέσεων καταγγείλαμε, είναι συρραφή πολλών νομοσχεδίων, πράγμα που το καθιστά νομοτεχνικά όχι σωστό, αλλά και στην επεξεργασία του δύσκολο και στην υλοποίησή του δυσκολοεφάρμοστο. Το νομοσχέδιο είναι πράγματι συρραφή υπουργικών αποφάσεων που χρόνια τώρα προσπαθούν αλλά ανεπιτυχώς να θεραπεύσουν τις ατέλειες στο σύστημα προμηθειών. Έπρεπε, δηλαδή, μετά πάροδο πολλών ετών και μετά από αλλαγή πολλών Υπουργών Υγείας, να φθάσουμε στο σημείο να παραδεχθούμε ότι πρέπει να ξεκινήσουμε από την αρχή μια σειρά διαδικασιών για να θεραπεύσουμε και να ιάνουμε τα μη καταστάντα αθεράπευτα και ανίατα αυτά προβλήματα στο χώρο της υγείας, αν υπάρχουν τέτοια. Και για του λόγου το αληθές, σας διαβάζω αυτούσια από τα Πρακτικά της Βουλής τι είπατε κυρία Υφυπουργέ, στη Διαρκή Επιτροπή: "Μέχρι τώρα οι προμήθειες ήταν ανεξέλεγκτες και μέχρι ενός σημείου, τα πράγματα πήγαν καλά. Όμως, αποδείχθηκε ότι η εμπιστοσύνη που έδειξε η πολιτεία στους επαγγελματίες της υγείας, για να καθορίσουν τις ανάγκες των πολιτών και να θέσουν τις προδιαγραφές, δεν βρήκε ανταπόκριση. Καθένας παρήγγελνε ό,τι ήθελε και με προδιαγραφές που ήθελε".
Και για να μη σας στενοχωρώ, θα ήθελα, παρεκκλίνοντας από τη συζήτηση, να σας ευχαριστήσω, γιατί προχθές με διαβεβαιώσατε τηλεφωνικώς ότι επιτέλους επιλύσατε το κτιριακό θέμα στο νοσοκομείο της Φλώρινας όσον αφορά τη μονάδα αιμοκάθαρσης και ότι επιτέλους στο νοσοκομείο αφού υπάρχουν ήδη τα οκτώ μηχανήματα αιμοκάθαρσης και δύο εξειδικευμένοι γιατροί, θα έχουμε και ένα μικρό κτίριο για να λειτουργήσει. Και επίσης, να λάβετε υπόψη σας ότι ενώ περιμένουμε το χειμώνα με τους -20 βαθμούς, δεν υπάρχει οφθαλμίατρος, δεν υπάρχει ωτορινολαρυγγολόγος, ούτε πνευμονολόγος.
Επανέρχομαι. Σήμερα προσπαθούμε να ρυθμίσουμε το θέμα των ελλειμματικών προϋπολογισμών των νοσοκομείων και του χρέους προς τους προμηθευτές. Τίποτε δεν θα γίνει όμως αν η ηγεσία του Υπουργείου και η Κυβέρνηση γενικότερα δεν αντιληφθούν τα κακώς κείμενα, δεν αντιληφθούν τι συμβαίνει στα νοσοκομεία, στη διοίκηση, αν δεν ιεραρχήσουν σωστά τα προβλήματα και δεν αντιμετωπίσουν την οικονομική δυσλειτουργία των μονάδων υγείας. 
Ο βασικότερος τρόπος προμηθειών δημιουργεί κατά περιπτώσεις και κατά διαστήματα σκάνδαλα τα οποία έρχονται στη δημοσιότητα από διάφορες πηγές και μετά από μικρό χρονικό διάστημα συγκαλύπτονται και ξεχνιούνται. 
Ένα άλλο από τα μεγάλα προβλήματα του ΕΣΥ είναι ότι έκανε προμήθειες χωρίς να διαθέτει χρήματα για να πληρώσει, με συνέπεια να έχουμε την υπερχρέωση των νοσοκομείων. Οι προμήθειες, δηλαδή, γίνονταν χωρίς καμία λογική. Έτσι οι προμηθευτές ζητούν ό,τι θέλουν και αρχίζει πάντα ένα παιχνίδι δωροληψιών, ατασθαλιών και συναλλαγών γύρω από αυτό το θέμα. Άρα το κράτος το ίδιο πρέπει πρώτα να γίνει συνεπές προς τον εαυτό του και ύστερα να ζητά συνέπεια από τους πάσης φύσεως χρήστες της υγείας. 
Τώρα βέβαια στο παιχνίδι των προμηθειών εισάγετε και τις τράπεζες. Δεν μας διευκρινίζετε όμως με ποιους τρόπους και με ποιες διαδικασίες θα δεχθεί η τράπεζα να πληρώνει τον προμηθευτή. Πιστεύω ότι οι τράπεζες θα λειτουργήσουν με αυστηρά ιδιωτικά κριτήρια απέναντι στα νοσοκομεία. Εάν τα νοσοκομεία δεν έχουν να πληρώσουν τους προμηθευτές, θα γίνουν υποχείριο των τραπεζών και θα συμβεί τότε ό,τι και με τους ιδιώτες χρεώστες, θα καταληστευτούν. Το δημόσιο θα αναγκαστεί με επαχθείς όρους να ρυθμίζει τις απαιτήσεις των τραπεζών για να μην οδηγήσει τα νοσοκομεία στον έλεγχό τους. Διότι για σκεφτείτε ένα νοσοκομείο υπερχρεωμένο σε τράπεζες. Μήπως οι τράπεζες θα παίρνουν και υποθήκες; Και οι υποθήκες τι θα περιλαμβάνουν; Τις καταθέσεις των νοσοκομείων ή μήπως και τους μισθούς των εργαζομένων σε αυτά;
Κλείνοντας σας λέω ότι το νομοσχέδιο διακρίνεται πλην των όσων σας περιέγραψα από μια άκρα συγκεντρωτικότητα, όπου ο Υπουργός εξουσιοδοτείται για τα πάντα. Ο Υπουργός δεν ακούει απόψεις και γνώμες του επιστημονικού κόσμου, του νοσηλευτικού προσωπικού. Διαμορφώνει απλώς πενταμελείς επιτροπές που ο ίδιος διορίζει για να υποβοηθηθεί και να αποφασίσει μόνος του εν τέλει. Φοβάμαι ότι όταν συντόμως έλθουμε στην εξουσία, θα χρειαστεί πάλι απ' αρχής να καταπιαστούμε με το θέμα και έτσι αντί να συνεχίσουμε να επεκτείνουμε να επαναδιαμορφώσουμε λεπτομέρειες ή να διορθώσουμε ορισμένες ατέλειες, θα πρέπει να δημιουργήσουμε και από την αρχή να θεσμοθετήσουμε. 
Ευχαριστώ.
(χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός Υγείας και Πρόνοιας κ. Σπυράκη έχει το λόγο.
ΠΑΝΑΓΙΩΤΗΣ ΜΕΛΑΣ: Να τελειώσει ο κατάλογος, κύριε Πρόεδρε, και μετά να πάρει το λόγο η κυρία Υπουργός!
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, κατά τον Κανονισμό και το Σύνταγμα παίρνουν το λόγο οι κύριοι Υπουργοί όταν τον ζητήσουν. Το γνωρίζετε!
ΚΥΡΙΑΚΟΣ ΣΠΥΡΙΟΥΝΗΣ: Πάντως, εγώ που παρακολουθώ, κύριε Πρόεδρε, έχω να πω ότι πρώτη φορά συμβαίνει αυτό, να διακόπτεται, δηλαδή, ο κατάλογος των ομιλητών! Πρώτη φορά!
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Δεν συμβαίνει πρώτη φορά, κύριε Σπυριούνη! 
ΠΑΝΑΓΙΩΤΗΣ ΜΕΛΑΣ: Ναι, κύριε Πρόεδρε!
ΠΑΝΑΓΙΩΤΗΣ ΣΠΥΡΙΟΥΝΗΣ: Έχω και συνήγορο, κύριε Πρόεδρε!
ΠΡΟΕΔΡΕΥΩΝ (Κωνσταντίνος Γείτονας): Μπορεί να έχετε και συνήγορο, από τα έδρανα, αλλά δεν έχετε συνήγορο τον Κανονισμό! Ο Κανονισμός και το Σύνταγμα λένε άλλα! Γιατί επιμένετε;
Ορίστε, κυρία Υπουργέ, έχετε το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, κυρίες και κύριοι συνάδελφοι, πριν τοποθετηθώ επί του νομοσχεδίου θα ήθελα να υπενθυμίσω ότι σας έχει μοιραστεί και θα καταθέσω μία σελίδα που περιέχει προσθήκες και διορθώσεις επί του νομοσχεδίου. Νομίζω ότι δεν χρειάζεται να τις διαβάσω εφόσον έχουν κατατεθεί. 
ΠΡΟΕΔΡΕΥΩΝ (Κωνσταντίνος Γείτονας): Τις διορθώσεις θα τις καταθέσετε για τα Πρακτικά, κυρία Υπουργέ.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ναι, κύριε Πρόεδρε.
(Στο σημείο αυτό η Υφυπουργός Υγείας και Πρόνοιας κ. Σπυράκη καταθέτει για τα Πρακτικά το προαναφερθέν έγγραφο το οποίο έχει ως εξής:
"Προσθήκες - Διορθώσεις
Στο Σχέδιο Νόμου του Υπουργείου Υγείας και Πρόνοιας
"Προμήθειες νοσοκομείων και λοιπών μονάδων υγείας των Πε.Σ.Υ.
και άλλες διατάξεις"
1. Μετά την πρώτη περίοδο του πρώτου εδαφίου του άρθρου 5 (γραμμή 10) προστίθεται η εξής περίοδος: "Το ύψος του δανείου δεν επιτρέπεται να υπερβαίνει για κάθε υπηρεσιακή μονάδα του Πε.Σ.Υ. το ύψος των λειτουργικών εξόδων του Προϋπολογισμού της".
2. Στο άρθρο 11 προστίθεται παράγραφος Α.9, που έχει ως εξής:
"9. Όταν πρόκειται για ψυχιατρικά νοσοκομεία που δεν ανήκουν σε Πε.Σ.Υ., τις αποφάσεις και τις διαπιστωτικές πράξεις που προβλέπονται στις παραγράφους Α.4, Α.5 και Α.8 του παρόντος άρθρου εκδίδει ο Διοικητής του οικείου ψυχιατρικού νοσοκομείου".
3. Στο πρώτο εδάφιο της παραγράφου 11 του άρθρου 13 μετά τις λέξεις "κενές θέσεις" (γραμμή πέμπτη) διαγράφεται η φράση "...... άλλου κλάδου της ίδιας κατηγορίας του ίδιου ή άλλου Πε.Σ.Υ." και τίθεται "....... της ίδιας κατηγορίας του αυτού ή άλλου κλάδου, υπηρεσιακών μονάδων του ίδιου ή άλλου Πε.Σ.Υ. ή Θεραπευτηρίων Χρονίων Παθήσεων.".
4. Στην παράγραφο 28 του άρθρου 13 (γραμμή πέμπτη) μετά τη λέξη "μεταφέρονται" προστίθεται: "από 1/1/2002".
5. Στην παράγραφο 28 του άρθρου 13 (γραμμή ενδέκατη) μετά τη λέξη "απόφασης" διαγράφεται το υπόλοιπο της περιόδου και τίθεται: "του πρώτου εδαφίου αυτού του άρθρου".")
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Άκουσα πολύ προσεκτικά τις μέχρι τώρα εισηγήσεις και τοποθετήσεις των κυρίων συναδέλφων και δεν θα απαντήσω λεπτομερειακά σε όσα ερώτησαν, γιατί νομίζω ότι θα μας δοθεί η ευκαιρία αύριο στην κατ' άρθρο συζήτηση να δοθούν μερικές απαντήσεις, οι οποίες βεβαίως εκτενώς είχαν απαντηθεί στη Διαρκή Επιτροπή.
Επίσης, αρκετές από τις τοποθετήσεις είχαν ένα χαρακτήρα κοινοβουλευτικού ελέγχου. Σ' αυτές δεν θα απαντήσω και την ώρα που θα γίνει ο κοινοβουλευτικός έλεγχος, και νομίζω ότι με μία ερώτηση του κ. Κακλαμάνη ξεκινάμε αύριο, θα δοθούν απαντήσεις στα επί μέρους θέματα. 
Θα προτιμήσω και εγώ όπως και ο κ. Γιαννόπουλος να κάνω μια ιστορική αναδρομή άλλου τύπου βέβαια, μια ιστορική αναδρομή των μεταρρυθμίσεων για να δικαιολογήσω και την αναγκαιότητα αλλά και τη χρονική στιγμή, το ιδεολογικό και το πολιτικό πλαίσιο μέσα στο οποίο έχει συνταχθεί και έχει κατατεθεί αυτό το νομοσχέδιο. 
Είναι σε όλους μας γνωστό ότι στη μεταπολεμική περίοδο που εμφανίζονται και οι μεταρρυθμίσεις στον τομέα της υγείας, σε όλες οι χώρες του δυτικού κόσμου τα μέτρα τα μεταρρυθμιστικά έχουν ένα στόχο που είναι η ικανοποίηση των αναγκών της υγείας του πληθυσμού και η τεκμηρίωση αυτών με επιδημιολογικά δεδομένα. Είναι μία μεταρρυθμιστική προσέγγιση που προϋποθέτει μια παρακίνηση "από τα κάτω" και όχι "από τα πάνω", δηλαδή από τα πραγματικά προβλήματα της υγείας, από τις ανάγκες του πληθυσμού. Από τη φύση αυτή η προσέγγιση είναι δημοκρατική και σαν δημοκρατική όχι μόνο έχει επεκταθεί σαν φιλοσοφία και σαν πρακτική σε όλες τις κοινωνίες, αλλά έχει διατηρηθεί μέχρι σήμερα σαν κυρίαρχη έννοια σε οποιαδήποτε μεταρρυθμιστική προσπάθεια. 
Στις ανεπτυγμένες χώρες της Δύσης αλλά και σε ορισμένες της Άπω Ανατολής όπως η Ιαπωνία, στην πορεία του χρόνου, παρατηρήθηκε μια κάλυψη των αναγκών υγείας σε ικανοποιητικά επίπεδα, γεγονός το οποίο αντικατοπτρίζεται, κατά κύριο λόγο, στην αύξηση του προσδόκιμου επιβίωσης. Παρατηρήθηκαν επίσης, ιδίως τα τελευταία χρόνια, μεγάλες εξελίξεις στη βιοϊατρική και φαρμακευτική τεχνολογία. Αυτοί οι δύο παράγοντες προκάλεσαν μία μεταβολή πολιτικών προτεραιοτήτων από την ανάγκη υγείας σε ζήτηση υπηρεσιών υγείας και η τροπή αυτή εύλογα δημιούργησε ανεπιθύμητες ανισορροπίες στο σύστημα. Τις ανισορροπίες αυτές τις μιμήθηκαν κατ' εξοχήν οι χώρες οι οποίες βρισκόντουσαν υπό ανάπτυξη, διότι σε αντίθεση με τις ανεπτυγμένες χώρες, δεν διέθεταν ισχυρούς ελεγκτικούς μηχανισμούς και αδυνατούσαν να δαμάσουν τις αυξημένες δαπάνες. Επίσης σ' αυτό συνέβαλαν πάρα πολύ οι παραγωγοί των υπηρεσιών υγείας, οι οποίοι κατακλύστηκαν τα τελευταία χρόνια με μία πληροφορία η οποία σε ένα μεγάλο βαθμό ήταν ανεξέλεγκτη. Ενσωμάτωσαν με γρηγοράδα και με πολύ ενθουσιασμό νεότερες μεθόδους. Οι μέθοδοι παρέσυραν χρήση νέων μηχανημάτων και υλικών και επινοήθηκαν μέσα σ' αυτήν τη γρήγορη πορεία, διαδικασίες που δυστυχώς οδήγησαν σε μία ανεξέλεγκτη προκλητή ζήτηση. Μία υπερπληθώρα μη αναγκαίων υπηρεσιών ήρθε στο προσκήνιο τροφοδοτούμενη από αυθαίρετο προσδιορισμό των μεθοδολογιών τόσο των διαγνωστικών, όσο και των θεραπευτικών παρεμβάσεων. Παρατηρήθηκαν προδιαγραφές οι οποίες προσδιοριζόντουσαν περισσότερο εμπειρικά, διαπροσωπικά, πολλές φορές, αλλά όχι πάντα, με ιδιοτέλεια, ενώ θα περίμενε κάποιος όλα αυτά να γινόντουσαν τεκμηριωμένα συλλογικά και με επιστημονική ανάλυση.
Μέσα στο ίδιο αυτό πλαίσιο λειτούργησε δυστυχώς και το ελληνικό Εθνικό Σύστημα Υγείας παρασυρόμενο και αυτό προς αυτήν την κατεύθυνση και συντήρησε έτσι μια ανεξέλεγκτη αύξηση των δαπανών και τροφοδότηση της σπατάλης. Θέλουμε να πιστεύουμε ότι βρισκόμαστε στο τέλος αυτής της περιόδου, μιας περιόδου που οι διαδικασίες εκτυλίχθηκαν με τρεις προϋποθέσεις, την ελευθερία του γιατρού να παραγγέλνει ό,τι θέλει, την ελευθερία του γιατρού να καθορίζει τις προδιαγραφές του υπό προμήθεια είδους άκριτα, ανεξέλεγκτα και ατεκμηρίωτα, όχι πάντα, αλλά αρκετά συχνά και τη συστηματική διάθεση και τροφοδότηση της αγοράς με προϊόντα στα οποία οι εταιρείες απέδιδαν απολύτως εξειδικευμένες προδιαγραφές.
Η χώρα μας δεν ανήκει πια στις υπανάπτυκτες χώρες. Έχει κατοχυρώσει με μία σειρά πολιτικών της τελευταίας πενταετίας την ένταξή της στις ανεπτυγμένες χώρες της Δύσης. Σε αυτό το νέο για τη χώρα πλαίσιο επικρατεί μία ωφελιμιστική προσέγγιση και αυτή θα επικρατήσει και στις υπηρεσίες υγείας, όπως έχει αρχίσει να επικρατεί και σε όλους τους τομείς. Αυτήν οφείλουμε να τη διασφαλίσουμε μέσα από θεσμικά κατοχυρωμένες οικονομικές διαδικασίες που σκοπεύουν στην επίτευξη του ελέγχου των δαπανών υγείας και στην ανακατανομή των υγειονομικών πόρων.
Οι οικονομικές διαδικασίες υφίστανται κριτική, ότι έχουν ως κύριο μέλημα τον έλεγχο του κόστους και ότι κατευθύνονται από "τα πάνω" και γι' αυτό θεωρούνται ότι είναι αυταρχικές διαδικασίες. Παραδέχομαι ότι οι χαρακτηρισμοί αυτοί δεν απέχουν από την πραγματικότητα. Πιστεύω όμως ότι, όταν οι διαδικασίες αυτές ακολουθούν με σεβασμό τις απαιτήσεις της βιοηθικής, εξυπηρετούν μία ορθολογική εφαρμογή των επιδημιολογικών αναγκών. Και έτσι είναι συνυφασμένες με πολιτικές υγείας που στοχεύουν στην όσο το δυνατόν πιο καθολική κάλυψη των κοινωνικών αναγκών και την αντιμετώπιση της ανισότητας, μιας ανισότητας που δεν αφορά μόνο στις κοινωνικές τάξεις, αλλά αφορά και στις ασθένειες, αφορά και στα νοσοκομεία, αφορά στις κλινικές, αφορά στα μηχανήματα, αφορά και στα φάρμακα, αφορά σε όλα τα υλικά.
Είναι εμφανές ότι οι ορθές οικονομικές διαδικασίες εμπνέονται από δημοκρατικές αρχές. Και θα ήθελα να σας βεβαιώσω ότι το νομοσχέδιο που καταθέσαμε και συζητάμε μπορεί να εμφανίζεται τεχνοκρατικό, αφού περιγράφει μία σειρά διαδικασιών, εμπνέεται όμως από δημοκρατικές αρχές, προτείνει ευέλικτες λύσεις, προωθεί νέες αντιλήψεις και έχει τη δυνατότητα να ηθικοποιήσει την οικονομία και τις ανάλογες πολιτικές και πρακτικές στον τομέα της υγείας. Είμαι σίγουρη ότι κανείς δεν αμφιβάλει ότι η συγκράτηση των τιμών είναι τελικά προς όφελος του κοινωνικού συνόλου. 
Επίσης είναι γνωστό ότι η νοσοκομειακή ιατρική κατέχει μία κεντρική θέση στο υγειονομικό μας σύστημα. Στις εκθέσεις του ΟΟΣΑ για την ελληνική οικονομία η διόγκωση των δαπανών στο δημόσιο νοσοκομειακό τομέα είναι το πιο σημαντικό ζήτημα υγειονομικής πολιτικής. Ένας από τους πολλούς παράγοντες που τονίζονται είναι η μη χρησιμοποίηση της αγοραστικής δύναμης των νοσοκομείων του Εθνικού Συστήματος Υγείας στις διαδικασίες προμηθειών.
Το σημερινό σύστημα προμηθειών στα νοσοκομεία παρουσιάζει σοβαρά προβλήματα, τα κυριότερα από τα οποία είναι οι υψηλές τιμές σε σχέση με τα δεδομένα της αγοράς, οι χρονοβόρες διαδικασίες, ένα πλήθος επιτροπών με μέλη εκ των οποίων πολλά δεν έχουν γνώση και εμπειρία ούτε της ελληνικής ούτε και της ευρωπαϊκής αγοράς. Υπάρχει έλλειψη ενιαίων καταγραφών. Υπάρχουν καταγγελίες για αδιαφανείς διαδικασίες και αθέμιτο ανταγωνισμό. Και υπάρχει καθυστέρηση στις πληρωμές των προμηθευτών.
Τη σειρά αυτή των δύσκολων προβλημάτων επιχειρεί να επιλύσει το παρόν νομοσχέδιο, εκτυλισσόμενο σε τέσσερα επίπεδα. Προτείνει κατ' αρχήν συγκεντρωτικούς διαγωνισμούς προμηθειών, οι οποίοι συγκεντρωτικοί διαγωνισμοί ενισχύουν το βαθμό του μονοψωνίου κυρίως που προκύπτει από το μεγάλο όγκο των παραγγελιών αλλά και από τις επαναλαμβανόμενες ανάγκες στο νοσοκομειακό περιβάλλον.
Προτείνει ενιαίες βασικές προδιαγραφές για όλο το Εθνικό Σύστημα Υγείας, ενιαία κωδικοποίηση και ονοματολογία με τη βοήθεια εμπειρογνωμόνων και ειδικών που διασφαλίζουν την ομοιογένεια και διαφάνεια στις διακηρύξεις.
Στηρίζεται πια ο θεμιτός ανταγωνισμός μεταξύ των προμηθευτών και συγχρόνως οριοθετούνται οι υποχρεώσεις των τελευταίων. Επίσης αντιμετωπίζεται σε έναν πολύ μεγάλο βαθμό η προκλητή ζήτηση.
Θα ήθελα επίσης να τονίσω -γιατί νομίζω ότι αυτό δεν έγινε κατανοητό από τις συζητήσεις που έγιναν- ότι υπάρχει προέγκριση και ένταξη του ετήσιου προγράμματος προμηθειών στο ενιαίο πρόγραμμα προμηθειών του Υπουργείου Ανάπτυξης μετά από εισηγήσεις των αναγκών, που είναι πραγματικές ανάγκες και έχουμε μία σημαντική συντόμευση των διαδικασιών, έγκαιρη κάλυψη των αναγκών και επίκαιρη μεθοδολογία με τα υλικά και με τα μηχανήματα, τα οποία αγοράζονται στο χρόνο που πρέπει.
Επίσης, το θέμα των τραπεζών δεν είναι απαραίτητο να υπάρξει. Όταν όμως υπάρχει, εξασφαλίζει τη χρηματική ρευστότητα με δυνατότητα άμεσης εξόφλησης των προμηθευτών και αποτέλεσμα θεαματική μείωση των τιμών.
Στις τέσσερις αυτές καινοτόμες παρεμβάσεις χρειάζεται να προστεθεί με ιδιαίτερη έμφαση και προσοχή μια πέμπτη, η καθιέρωση διαγωνισμού με τιμή ανά εξέταση ή πράξη. Η χρησιμότητα της καινοτομίας αυτής γίνεται αντιληπτή με αναφορά σε ορισμένες παραμέτρους που ισχύουν σήμερα. Τα περισσότερα εργαστήρια, όπως γνωρίζετε, χρησιμοποιούν αναλυτές προηγμένης τεχνολογίας, η οποία τεχνολογία εξελίσσεται καθημερινά και αντιμετωπίζουν με γρήγορους ρυθμούς μεγάλο όγκο εξετάσεων. Τα μηχανήματα αυτά, είτε είναι ιδιοκτησία του νοσοκομείου είτε είναι χρησιδάνειο είτε είναι δωρεές. Συνήθως συμβαίνει να είναι 50%-50%. Λειτουργούν με αντιδραστήρια που η προμήθειά τους γίνεται αποκλειστικά από την εταιρεία κατασκευής. Η συντήρηση των μηχανημάτων, η επισκευή και τα υλικά επισκευής είναι επίσης αποκλειστικότητα των κατασκευαστικών οίκων. Ανεξάρτητα του τρόπου κτήσης του μηχανήματος, το νοσοκομείο δεσμεύεται με μία συγκεκριμένη εταιρεία. Θα σας δώσω το ακόλουθο πραγματικό παράδειγμα που έχει συμβεί σε ένα νοσοκομείο. Σε ένα νοσοκομείο, ετήσιας δαπάνης αντιδραστήρια είναι ένα δισεκατομμύριο εξακόσια εκατομμύρια. Το νοσοκομείο έχει εβδομήντα συμβάσεις προμήθειας αντιδραστηρίων με εταιρείες από τις οποίες εβδομήντα συμβάσεις οι δώδεκα είναι αποκλειστικές και μοναδικές. Επομένως, ο μειοδοτικός διαγωνισμός στην ουσία ακυρώνεται για τις δώδεκα συμβάσεις. Αυτό όμως που είναι αξιοσημείωτο, είναι ότι από το ένα δισεκατομμύριο εξακόσια εκατομμύρια, το ένα δισεκατομμύριο τριακόσια εκατομμύρια το καρπούνται οι δώδεκα αποκλειστικοί και μοναδικοί προμηθευτές και τα υπόλοιπα τριακόσια εκατομμύρια οι εναπομείναντες πενήντα οκτώ μειοδότες. 
Προκύπτει ατράνταχτα από τα στοιχεία που έχουμε ότι το νοσοκομείο με χρησιδάνειο κυρίως αλλά και με δωρεές και με ειδικές αγορές μηχανημάτων δεσμεύεται αποκλειστικά με μία εταιρεία και ως προς τη συντήρηση και ως προ τη λειτουργία του μηχανήματος. Οι μειοδοτικοί διαγωνισμοί καταστρατηγούνται, ενώ διατηρείται καθεστώς όχι πάντα, αλλά συχνά προσωπικής συναλλαγής ανάμεσα στους εργαζόμενους στο σύστημα και στους προμηθευτές. 
Η καινοτόμος αυτή παρέμβαση, δηλαδή, ο διαγωνισμός με τιμή ανά εξέταση ή πράξη απαντάει στη σημερινή εκμετάλλευση του συστήματος από το μονοπώλιο ορισμένων εταιρειών. Συγχρόνως, δίνει τη δυνατότητα συντήρησης και ανανέωσης του εξοπλισμού και προσαρμογής συνεχώς στις νέες τεχνολογίες. Επιπρόσθετα επιβάλλει τη συνεχιζόμενη εκπαίδευση των τεχνολόγων και των ιατρών σε νέες μεθοδολογίες και αξιολόγηση αποτελεσμάτων αντίστοιχα. Όλα αυτά προσμετρώνται στην τιμή της μιας εξέτασης. Με γενικότερους όρους μπορούμε να υποστηρίξουμε ότι το νομοσχέδιο αυτό στο τμήμα που αφορά τις προμήθειες κινείται μέσα στα πλαίσια της νομοθεσίας για τις προμήθειες του δημοσίου. Και εδώ θα ήθελα να επισημάνω για κάτι το οποίο ελέχθη αν θα είναι εγγυητής το δημόσιο ή όχι, ότι υπάρχουν διατάξεις οι οποίες καλύπτουν όλα αυτά. Το δημόσιο σίγουρα είναι εγγυητής εκεί που χρειάζεται.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι το ερώτημα: Αν χρειάζεται. Πολιτική κάνουμε, δεν κάνουμε θεωρία!
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Επομένως, εγγυόμεθα μία σειρά βελτιώσεων στις ανεπάρκειες εκείνες που ταλαιπωρούν τον εφοδιασμό των νοσοκομείων και δημιουργούν πρόσφορο έδαφος για επικράτηση ιδιοτελών τάσεων και πρακτικών συνδιαλλαγής. 
Πιστεύουμε ότι το νομοσχέδιο αυτό σε συνδυασμό με άλλα νομοσχέδια της μεταρρύθμισης του Ε.Σ.Υ. που έχουν ψηφισθεί, όπως αυτό των επιθεωρητών ή άλλα νομοσχέδια που πρόκειται να έρθουν προς ψήφιση στη Βουλή, όπως αυτό του Οργανισμού Ελέγχου Ποιότητας και Διαπίστευσης Υπηρεσιών Υγείας, συμβάλλει στην οικονομική εξυγίανση των δημόσιων νοσοκομείων. 
Εκτός από τις προμήθειες, το παρόν νομοσχέδιο στο Β' κεφάλαιο προωθεί τη διευθέτηση μιας σειράς θεμάτων για τα οποία θα μας δοθεί η ευκαιρία να αναφερθούμε εκτενέστερα στην κατ' άρθρον συζήτηση του νομοσχεδίου. Περιληπτικά αυτά είναι οι ρυθμίσεις θεμάτων ιδιοκτησιακών σχέσεων από πολλά προγράμματα που έχουν υλοποιηθεί τις προηγούμενες δεκαετίες στο Υπουργείο Υγείας και Πρόνοιας, αποκατάσταση προσφύγων, αποκατάσταση ζημιών από το Β' Παγκόσμιο Πόλεμο αλλά και προγράμματα λαϊκής κατοικίας προς τους απόρους και πιστεύουμε ότι οι ρυθμίσεις αυτές αποτελούν ατομικό και κοινωνικό χρέος σε άτομα και οικογένειες που βίωσαν τις πιο αντίξοες συνθήκες.
Ένα δεύτερο σημείο είναι ότι συνιστώνται θέσεις, όπως ακούσαμε, δευτεροβάθμιας εκπαίδευσης σε κλάδο προσωπικού με την ονομασία "επιμελητές ασθενών" κι έτσι διευθετούνται χρονίζοντα προβλήματα μερίδων εργαζομένων στα ψυχιατρεία και καθορίζονται με σαφήνεια τα καθήκοντά τους. Οι ανάγκες σε προσωπικό των ψυχιατρικών νοσοκομείων για ειδικές υπηρεσίες, αλλά και η αναγνώριση προσφοράς των εργαζομένων σε αυτά τα νοσοκομεία συναντώνται με τη συγκεκριμένη ρύθμιση.
Ένα τρίτο είναι ότι διευθετούνται θέματα περιουσίας του Ιατρικού, Οδοντιατρικού, Φαρμακευτικού Συλλόγου μέσα από προτεινόμενες ευέλικτες διαδικασίες. Παράλληλα συστήνονται θέσεις στον Πανελλήνιο Φαρμακευτικό Σύλλογο και δίνεται η δυνατότητα ποιοτικής αναβάθμισης του ρόλου του και ενεργού συμμετοχής του στη διά βίου εκπαίδευση των φαρμακοποιών. 
Ρυθμίζονται θέματα του Εθνικού Οργανισμού Φαρμάκων και ενδυναμώνουν τα οικονομικά του και στηρίζουν περισσότερο ευέλικτες διαδικασίες διαχείρισης και ανταπόκρισης στις σημερινές ανάγκες. Συγκεκριμένα προτείνεται η αύξηση του ποσοστού απόδοσης ιδίων εσόδων άμεσα στον Οργανισμό και η θεσμοθέτηση ειδικού λογαριασμού έρευνας. Ο ΕΟΦ θα μπορέσει να αναλάβει προγράμματα από την Ευρωπαϊκή Ένωση, αλλά και από εθνικούς φορείς, θα αποκτήσει ευελιξία και καλύτερη συνεργασία με τα άλλα κράτη-μέλη και θα έχει τη δυνατότητα χρηματοδότησης ειδικών έργων από εξειδικευμένους επιστήμονες. 
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Επίσης, προωθούνται ρυθμίσεις που αφορούν στο νέο διοικητικό σχήμα του Οργανισμού κατά των Ναρκωτικών. Στο νέο αυτό σχήμα που δίνει ευελιξία στο διοικητικό συμβούλιο με μείωση των μελών του και δημιουργία ξεχωριστών διευθύνσεων, ανάλογα με το ρόλο που εκάστοτε καλείται να διαδραματίσει ο Οργανισμός. Προτείνεται η λειτουργία του διϋπουργικού συντονιστικού οργάνου από υπηρεσιακούς παράγοντες των εμπλεκομένων Υπουργείων και όλα αυτά είναι σύμφωνα με τις προτάσεις της προηγούμενης διακομματικής επιτροπής της Βουλής για τα ναρκωτικά και με αποφάσεις του Υπουργικού Συμβουλίου που τονίζουν την αναγκαιότητα αναβάθμισης του συντονιστικού ρόλου του Οργανισμού σε θέματα ναρκωτικών. 
Τέλος, προωθείται μία άλλη διάταξη που συμβάλλει στην αντιμετώπιση του χρήστη ναρκωτικών ως ασθενούς. Πρόκειται για κατάργηση διάταξης βάσει της οποίας οι ανταγωνιστικές ουσίες των υποδοχέων των οπιούχων κατατάσσονται στα ναρκωτικά. Συγκεκριμένα αναφερόμαστε στην ναλοξόνη και στην ναλτρεξόνη, που κάθε μία απ' αυτές έχει συγκεκριμένες ενδείξεις και οπωσδήποτε δεν είναι εξαρτησιογόνες ουσίες. Οι εγκεκριμένες ενδείξεις χορήγησης είναι δύο. Ο χρόνιος αλκοολισμός και η συντήρηση πρώην χρηστών σταθεροποιημένων μετά από θεραπεία με μεθαδόνη. Κάνω ιδιαίτερη μνεία στις δύο αυτές ενδείξεις, της ναλτρεξόνης, για να αρθεί κάθε παρεξήγηση που αφορά τη μη νόμιμη χρήση της ναλτρεξόνης σε άτομα για ταχεία αποτοξίνωση και υπό αναισθησία. Επαναλαμβάνω ότι η χρήση της ναλτρεξόνης στην ταχεία αποτοξίνωση δεν είναι εγκεκριμένη ένδειξη του φαρμάκου. Αλλά και για τις συγκεκριμένες ενδείξεις η χορήγηση ναλτρεξόνης θα διέπεται από συγκεκριμένους κανόνες και θα δοθούν οδηγίες για το ποιες και πότε και με ποιες προϋποθέσεις θα χορηγείται. Πιστεύω ότι με τη ρύθμιση αυτή θα ανακουφιστούν και θα πάψουν να ταλαιπωρούνται χρόνια οι αλκοολικοί που αναγκάζονται να πηγαίνουν στο δημόσιο ψυχιατρείο για τη συνταγογράφηση της ναλτρεξόνης και επίσης θα δοθεί δυνατότητα σε απεξαρτημένους μέσα από προγράμματα μεθαδόνης να δοκιμάσουν μια σταδιακή πλήρη απεξάρτηση από τα ναρκωτικά. 
Τέλος, προωθούνται συμπληρώσεις του ν. 2889 που καλύπτουν ανάγκες που προέκυψαν από την πρόσφατη εφαρμογή του και θα ήθελα να επισημάνω ότι ήδη ο νόμος εφαρμόζεται και ήδη λειτουργούν πλήρως επτά από τα δεκαεπτά Πε.Σ.Υ. κι έχουν συσταθεί όλα τα διοικητικά συμβούλια και των υπολοίπων.
Για όλα τα θέματα που προαναφέρθηκαν, επιφυλάσσομαι να τοποθετηθώ, όπως είπα, στην κατ' άρθρο συζήτηση, εφόσον χρειαστεί. Θα ήθελα όμως να επισημάνω ότι όλες αυτές οι παρεμβάσεις λύνουν χρονίζοντα προβλήματα, παρέχουν ευελιξία στη λήψη αποφάσεων και στην εκτέλεση και γενικά έχουν στόχο να προσαρμόσουν τους εποπτευόμενους οργανισμούς από το Υπουργείο Υγείας και τις διαδικασίες, σε νεότερες ανάγκες, νέα δεδομένα που διέπουν τον τομέα υγείας και πρόνοιας.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Έχει ζητήσει κανείς Κοινοβουλευτικός Εκπρόσωπος το λόγο;
ΝΙΚΗΤΑΣ ΚΑΚΛΑΜΑΝΗΣ: Όχι. Εγώ θα μιλήσω μετά τους συναδέλφους. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς επανερχόμαστε στον κατάλογο των ομιλητών. Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, είναι γνωστό σε όλους και είναι κοινό μυστικό, ότι το κρίσιμο θέμα και της δικής μας δεκαετίας και της δεκαετίας που ξεκίνησε τώρα, αλλά και των επόμενων δεκαετιών στα θέματα της υγείας, είναι η οικονομία της υγείας. 
Βέβαια δεν είναι καινούριο αυτό. Πολλά χρόνια, πριν, πολλές δεκαετίες, η Παγκόσμια Οργάνωση Υγείας, διάφορα fora υγείας και διάφορες οικονομικές ενώσεις ασχολήθηκαν εκτεταμένα με αυτά τα θέματα. Οργανώθηκαν συνέδρια, έγιναν διαλέξεις, συναντήσεις, συσκέψεις. Είχα την τύχη να παρακολουθήσω το Πανευρωπαϊκό Συνέδριο της δεκαετίας του '80, το 1986 στην Κω και βεβαίως τότε μπήκαν οι στόχοι και από τότε εκφραζόταν η αγωνία ότι, εάν δεν κάνουμε άλλες πολιτικές υγείας παγκόσμια, εάν δεν στραφούμε, δηλαδή, προς την πρωτοβάθμια φροντίδα υγείας, κυρίως από την πρωτοβάθμια φροντίδα υγείας, εάν δεν ρίξουμε βάρος στην πρόληψη, εάν δεν στηρίξουμε στη νοσοκομειακή περίθαλψη εκείνες τις μονάδες ταχείας αντιμετώπισης, τις δυναμικές μονάδες, εάν δεν ελαττώσουμε και δεν ελαχιστοποιήσουμε το χρόνο νοσηλείας, εάν δεν περιφρουρήσουμε την υγεία, εάν δεν κάνουμε καμπάνιες πρόληψης, εάν δεν επιτείνουμε και δεν επεκτείνουμε την αντικαπνιστική εκστρατεία, εάν δεν μιλήσουμε τώρα για τις διατροφικές διαταραχές και δεν τις αντιμετωπίζουμε προληπτικά, καμία κυβέρνηση και κανένας προϋπολογισμός στο μέλλον δεν θα είναι σε θέση, έστω και ορθολογικά, να διαχειρίζεται απολύτως τα οικονομικά υγείας να ανταποκριθεί. 
Η κυρία Υπουργός πριν λίγο τεκμηριωμένα ανέπτυξε πώς το θέμα παγκόσμια επιδεινώθηκε μέσα από την έκρηξη την τεχνολογική, την έκρηξη της βιοτεχνολογίας, την προκλητή ζήτηση υπηρεσιών υγείας και βεβαίως τη θέληση των πολιτών της Ελλάδος και όλου του κόσμου για παροχή υπηρεσιών από πολλές πλευρές, σε κάθε κατεύθυνση, προληπτικά περίθαλψη και της τρίτης ηλικίας, οποιαδήποτε δηλαδή παρέμβαση στην υγεία και ζήτηση. Βεβαίως το βάρος αυτό και οι δυσκολίες αυτές καταγράφηκαν ήδη στα προηγμένα κράτη. Το σύστημα της Αγγλίας διέρχεται ιδιαίτερη κρίση, αντιμετωπίζει τεράστια προβλήματα. Υπάρχει μια κίνηση Άγγλων πολιτών προς άλλες χώρες για να βρουν περίθαλψη, η δε κυβέρνηση, το δε κράτος δεν είναι σε θέση να χρηματοδοτήσει αυτό το σύστημα, όπως το είχε κτίσει και γίνονται παρεμβάσεις ουσιαστικές στην κατεύθυνση που είπα νωρίτερα. 
Το ίδιο πρόβλημα αντιμετωπίζουμε κι εμείς. Και βεβαίως είμαστε προηγμένη τώρα χώρα και βεβαίως είμαστε στο κλαμπ των ισχυρών οικονομικά και βεβαίως κάνουμε μια σημαντική προσπάθεια, έχουμε ρυθμούς ανάπτυξης, δίνουμε μεγάλα κονδύλια για την υγεία. Έχουμε πάρα πολύ καλή υγεία -αυτό το δείχνουν οι δείκτες της Παγκόσμιας Οργάνωσης Υγείας- αλλά ανησυχούμε τώρα για την προοπτική και για το πώς πρέπει να αντιμετωπίζονται τα θέματα της υγείας στην προοπτική των δεκαετιών που έρχονται. Και αναφέρθηκα σε ένα θέμα σχετικά με την τεχνολογική έκρηξη και εάν θέλετε να πω και ένα παράδειγμα με την εξέλιξη και με τις εταιρείες που ανταγωνίζονται να βγάλουν καινούρια φάρμακα, καινούρια εργαλεία, καινούρια μηχανήματα, καινούρια αντιδραστήρια. Το καινούριο που έρχεται μπορεί να έχει και δεκαπλάσια τιμή από το προηγούμενο, η παρέμβασή του δε ουσιαστικά στη βελτίωση της ποιότητας της παροχής υπηρεσιών να είναι ένα χιλιοστό. Παραδείγματος χάριν -και δεν είναι γνώση τωρινή, είναι της περασμένης δεκαετίας- η στρεπτοκυνάση αντικαταστάθηκε από το ακτιλίδ στην θρομβόλυση και με την πρώτη παρέμβαση είχε εκατό χιλιάδες, τη δε δεύτερη είχε ένα εκατομμύριο το κάθε φάρμακο, η κάθε δόση. 
Και βέβαια δε μιλάω για τα ογκολογικά φάρμακα που είναι της ειδικότητός μου, που εκεί είναι τραγικότερη η σύγκριση. Η παρέμβαση στη θρομβόλυση, δηλαδή η βελτίωση της ποιότητας είχε καλύτερο αποτέλεσμα από 76,1% στο 76,2%. Αυτά όλα, λοιπόν, δείχνουν το πρόβλημα που αντιμετωπίζουμε και θα αντιμετωπίσουμε. 
Έρχομαι τώρα να μιλήσω για τις προμήθειες. Οι προμήθειες των νοσοκομείων, κύριοι συνάδελφοι, δεν διαχωρίζονται από τις προμήθειες του ευρύτερου δημόσιου τομέα. Άρα, υπάρχει ένα θέμα δημόσιας διοίκησης. Υπάρχει ένα θέμα ελεγκτών και φυλάκων. Υπάρχει ένα θέμα τεχνοκρατικά καταρτισμένων ανθρώπων, οι οποίοι ξέρουν να κρίνουν και υπάρχει και ένα θέμα νοοτροπίας και εντιμότητας φυσικά. Και βεβαίως όπου υπάρχει διαφθορά -και αυτός ο τομέας δεν είναι αγγελικά πλασμένος και βεβαίως και οι εταιρείες δεν είναι κήρυκες του δικαίου και του εντίμου απολύτως- χρειάζονται δύο μέρη. Χρειάζεται αυτόν που θέλει να δωροδοκήσει και κάποιον που μπαίνει σ' αυτήν τη διάβρωση. 
Όμως, όταν τα νοσοκομεία διοικούνταν με τον παραδοσιακό τρόπο, το πρόβλημα υπήρχε εκ των πραγμάτων. Ποιος ήταν ο κανόνας; Για μεν τα αναλώσιμα, κατοχύρωση όλων. Και ο γιατρός ως ο μόνος ειδικός κυρίως σαν χρήστης όλων των υλικών, παρήγγειλε ό,τι ήθελε στις ποσότητες που ήθελε. Έτσι γινόταν. Στα δε μη αναλώσιμα, βεβαίως γινόταν καταγραφή, εγκρίσεις, παραεγκρίσεις, αλλά πάλι ο καθοριστικός λόγος ήταν της επιτροπής και κυρίως των γιατρών, χρηστών δηλαδή των μηχανημάτων, τα οποία παραγγέλνανε. Αυτό ήταν το πρόβλημα.
Και βεβαίως υπάρχουν επιστημονικοί όροι, που θα χρησιμοποιήσουμε το ένα φάρμακο και πού το άλλο, πού το ένα υλικό και που το άλλο, αλλά υπάρχουν και διοικητικοί όροι και δεν παντρεύονται, ξέρετε, εύκολα οι επιστημονικοί και οι διοικητικοί όροι. Είναι πάρα πολύ δύσκολο. Και τώρα, μετά το καινούριο νομοσχέδιο, που πραγματικά κάνει τομή σε αυτόν τον τομέα, δύσκολα θα μπορέσουμε όλα αυτά να τα βάλουμε σε τέτοιο δρόμο, ούτως ώστε να παίρνουμε πράγματι εκείνα που χρειαζόμαστε έχοντας απολύτως την επιστημονική γνώση, το τι χρειάζεται και βεβαίως να τηρούμε τους επιστημονικούς όρους και οι διοικητικοί κανόνες να παρεμβαίνουν και να επιβάλουν και ποινές όπου χρειάζεται.
Χρειάζεται, λοιπόν, και μια άλλη νοοτροπία. Τη νοοτροπία, ότι είμαστε όλοι εδώ για να προσφέρουμε το καλύτερο στην υγεία με το μικρότερο δυνατό κόστος. 
Γιατί γίνεται η μεταρρύθμιση αυτή τώρα και γιατί έπρεπε να γίνει; Όχι γιατί χρεοκόπησε το προηγούμενο σύστημα, γιατί και το καινούριο σύστημα στην πορεία θα αντιμετωπίσει προβλήματα, αλλά γιατί τώρα προχωράμε μια τομή στα πράγματα της υγείας. Και δεν την προχωράμε μόνο εμείς, αλλά γίνεται ή έγινε αυτή τη δεκαετία σε όλη την προηγμένη Ευρώπη και τον άλλο κόσμο, στις προηγμένες κοινωνίες και οικονομίες και ολοκληρώνεται. 
Τώρα περάσαμε εμείς ολοκληρωτικά στην περιφερειακή συγκρότηση -και περάσαμε στα χαρτιά μόνο- και τώρα αρχίσαμε να λειτουργούν τα ΠεΣΥ. Περιμένουμε τους μάνατζερς να μπουν σε μια άλλη λειτουργία. 
Τώρα έγιναν τα ΠεΣΥ και από τώρα και πέρα μπορούν να κάνουν τις ανώνυμες εταιρείες βάσει των οποίων μπορούν να προχωρήσουν σε προμήθειες, σε διαγωνισμούς δηλαδή κατά ΠεΣΥ, κατά ομάδα ΠεΣΥ. Εντάξει, κατά Υπουργείο και Υπουργείο Ανάπτυξης και Εμπορίου, αυτό το είχαμε και πρώτα. 
Και βεβαίως θα υπάρχουν και εξαιρέσεις, θα υπάρχουν και οι διαγωνισμοί κατά νοσοκομείο, κατά ειδικότητα νοσοκομείων και πολλές φορές και κατά τμήμα, όπου χρειάζεται. Και αυτή είναι η καινούρια δυνατότητα που δίνει το νομοσχέδιο για να προχωρήσουμε και να εξυγιάνουμε τις προμήθειες. 
Ας δούμε όμως, το νομοσχέδιο για να δούμε εκτός από αυτήν τη δομή που είπαμε ποια άλλα θεσμικά πράγματα μπορεί τώρα να κάνει. 
Το πρώτο είναι το αρχείο όλων των υγειονομικών υλικών και η καταγραφή, κάτι που λείπει. Και αν θέλετε, να υποστούμε και κριτική όλες οι κυβερνήσεις και όλα τα διοικητικά συμβούλια. Πλήρη καταγραφή όλων των μηχανημάτων και όλων των εργαλείων ή όλων των υλικών που έχουμε. Είναι γεγονός ότι υπάρχουν -δεν ξέρω αν υπάρχουν τώρα, αλλά υπήρχαν στο παρελθόν- πάρα πολλά μηχανήματα εν αχρηστία ή όταν τελείωνε ο διαγωνισμός το μηχάνημα ήταν εκτός τεχνολογίας ήδη, είχε ξεπεραστεί η τεχνολογία. Φυσικά. Το πρώτο λοιπόν, είναι η καταγραφή.
Το δεύτερο είναι το μητρώο των προϊόντων, το οποίο πρέπει, κυρία Υπουργέ, να αναπροσαρμόζεται κάθε φορά ανάλογα με τις ανάγκες, τις εξελίξεις και την τεχνολογία.
Το τρίτο σημαντικό είναι η προμήθεια με τη μέθοδο της προσφοράς σταθερής τιμής ανά εργαστηριακή εξέταση, διάγνωση ή θεραπευτική πράξη, για να μπορούμε να φτάσουμε σε δύο πράγματα: Το ένα είναι το μηχάνημα να έχει τη συντήρηση με ευθύνη της εταιρείας και το δεύτερο είναι να έχει την αξιοποίησή του, ούτως ώστε να μην κάνει ένας αξονικός του δημοσίου πέντε εξετάσεις και ένας του ιδιωτικού σαράντα τον ίδιο χρόνο. Και βεβαίως και το σαράντα είναι υπερβολή, γιατί είναι βέβαιο ότι δεν μπορεί να γίνει αυτή η εξέταση σ' αυτόν το ρυθμό και τον αριθμό. Είναι βέβαιο ότι χτυπιέται η ποιοτική απόδοση.
Το πέμπτο που κατά την άποψή μου είναι και το σημαντικότερο είναι ο προγραμματισμός. Ο έγκαιρος προγραμματισμός με την προέγκριση και τον απολογισμό. Σημαντικότερο ακόμη εξ αυτών είναι η νοσοκομειακή τιμή που πρέπει να καθιερώσουμε, η ανώτατη νοσοκομειακή τιμή. Και βεβαίως το θέμα των δωρεών. Μα κανένας δεν είπε ότι δεν θα κάνουν δωρεές. Μόνο οι εταιρείες απαγορεύεται, διότι το μηχάνημα που δωρίζουν έχει μονοπωλιακή συντήρηση και στήριξη, εννοούμε αντιδραστήρια ή άλλα φιλμ ή οτιδήποτε αν μιλάμε για ακτινολογικά. Αυτό απαγορεύεται. Κάθε άλλη δωρεά όπου και αν γίνεται είναι δεκτή και δεν θα σταματήσουμε ούτε τους Έλληνες πολίτες ούτε τον οποιοδήποτε που θέλει να κάνει μια δωρεά ενός μηχανήματος σε ένα νοσοκομείο, εκτός εάν γίνεται εκ του πονηρού μόνο για να περάσει από την πίσω πόρτα και χωρίς διαγωνισμό και προκήρυξη τα δικά του αντιδραστήρια και ενώ χαρίζει μια δραχμή εισπράττει πάρα πολλά.
Δύο κουβέντες θέλω να πω για τον αλληλόχρεο λογαριασμό. Γιατί είστε αντίθετοι, κύριοι συνάδελφοι, με τον αλληλόχρεο λογαριασμό των τραπεζών; Λέτε εάν εγγυάται το δημόσιο και άρα δεν δέχονται οι τράπεζες. Ε, άμα δεν δέχονται, δεν υπάρχει πρόβλημα.
Δεύτερον, βεβαίως εγγυάται το δημόσιο, το είπε και ο Υπουργός στην επιτροπή. Και όχι μόνον εγγυάται, αλλά με αυτόν τον τρόπο γίνεται μια γρήγορη διακίνηση διαχειριστική και ως εκ τούτου μπορούμε να συμπιέσουμε το κόστος, δηλαδή να έχουμε πολύ καλύτερες προσφορές. Κανείς δεν είπε ότι όλα είναι αγγελικά πλασμένα στα οικονομικά των νοσοκομείων. Μα, και στα ταμεία μας έχουμε μεγάλα προβλήματα. Και τα ταμεία μας χρωστάνε στα νοσοκομεία. Και η τιμή νοσοκομειακής κάλυψης ημερήσια είναι πολύ χαμηλή και η εξέταση στον ιδιωτικό τομέα είναι χαμηλή όταν είναι 2.200 δραχμές ή 1.700 μετά από τέσσερις μήνες για να εξετάσει ένας γιατρός έναν ασθενή. Αλλά αυτό το όλο σύστημα μόνο σιγά-σιγά μπορούμε να το προχωρήσουμε. Δεν μπορούμε να πάμε σε ένα σημείο και να διογκώσουμε και τις δαπάνες, χωρίς να μπορούμε να το αντιμετωπίσουμε.
Εγώ κλείνω, λέγοντας το εξής: Άκουσα από τον εισηγητή της Αξιωματικής Αντιπολίτευσης να λέει να λογοδοτήσουν, να λογοδοτήσουν, να λογοδοτήσουν και μιλούσε βεβαίως για τις διοικήσεις των νοσοκομείων και τους πολιτικούς τους προϊσταμένους. Να πω κάτι; Αν σημείωσα καλά, δεκατέσσερις φορές σημείωσα τη λέξη "λογοδοτήσουν". Μα, τα πολιτικά πρόσωπα, τα κόμματα, λογοδοτούν καθημερινά στον ελληνικό λαό και λογοδοτούν και στις εκλογές. Αν θεωρούν, όμως, ότι υπάρχουν αξιόποινες πράξεις του κοινού ποινικού δικαίου, τότε είμαστε υπεύθυνοι να τα καταγγείλουμε αυτά, να πάνε στη δικαιοσύνη και να αντιμετωπιστούν. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Και μετά η Κυβέρνηση βρίζει τους εισαγγελείς.
ΕΚΤΟΡΑΣ ΝΑΣΙΩΚΑΣ: Άλλο αυτό, κύριε Ανδρεουλάκο, και άλλο αυτό που κάνετε εσείς. Εμπλέκετε τη δικαιοσύνη σε πολιτικές αποφάσεις και πράξεις. Αυτό είναι διαφορετικό πράγμα. Έλεος! Ευχαριστώ πολύ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΝΙΚΗΤΑΣ ΚΑΚΛΑΜΑΝΗΣ: Σε ποια δικαιοσύνη, δηλαδή, να απευθυνθούμε;
ΠΡΟΕΔΡΕΥΩΝ (Κωνσταντίνος Βρεττός): Ο κ. Αντωνακόπουλος έχει το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κυρία Υπουργέ, κυρίες και κύριοι συνάδελφοι, πιστεύω ότι σε μια συζήτηση για την υγεία και κυρίως για τα οικονομικά της υγείας πρέπει αξιωματικά να δεχθούμε ότι το αγαθό της υγείας παραμένει ένα κοινωνικό αγαθό και νομικά παραμένει το ανώτατο αγαθό σε μια πολιτισμένη κοινωνία. Βεβαίως και η οικονομία εξυπηρετεί την κοινωνία και βεβαίως η ζωή δεν διατιμάται. Αυτά είναι τα τρία βασικά αξιώματα όταν συζητάμε για την υγεία. Επομένως, χωρίς οικονομικούς επαρκείς πόρους δεν μπορείς να έχεις επαρκή προσφορά υπηρεσιών υγείας. 
Άρα, κυρίαρχη πολιτική για ένα Εθνικό Σύστημα Υγείας είναι η πολιτική στα οικονομικά της υγείας που κάποιος εφαρμόζει. Και η πολιτική που εφαρμόζει στα οικονομικά της υγείας έχει να κάνει με την πολιτική και ιδεολογική του αναφορά, αφετηρία ή συγκρότηση. Εδώ έρχονται έντονες οι διαφορές, γιατί απόψε ένας τρίτος έξω από τους δύο μεγάλους χώρους των δύο μεγάλων παρατάξεων, ένας πολίτης θα καταλάβαινε ότι η Νέα Δημοκρατία διακατέχεται από έναν έντονο κρατισμό, όσον αφορά τη διαχείριση υποθέσεων και επίσης έναν έντονο συντηρητισμό όσον αφορά την αφομοίωση νέων επιστημονικών επιτευγμάτων τόσο στα πεδία της εφαρμοσμένης επιστήμης, όσο και στα πεδία της οικονομίας, της υγείας και της διοίκησης της υγείας. 
Αυτό δεν χρειάζεται κανείς να αντλήσει επιχείρημα από την αποψινή συζήτηση. Ο κρατισμός φαίνεται στο ότι ασκείται έντονη κριτική στο αυτονόητο στην περιφερειακή συγκρότηση του κράτους που στον τομέα της υγείας εκφράζεται με το περιφερειακό συμβούλιο της υγείας.
Δεν είναι κάποια επανάσταση, είναι ένας εκσυγχρονισμός στη δομή του κράτους. Αυτό σε όλο τον πολιτισμένο κόσμο, ας μην είμαστε οι τελευταίοι που θα το κάνουμε, το έχουν κάνει οι περισσότεροι. Πρέπει πάντοτε να είμαστε οι τελευταίοι; 
ΙΩΑΝΝΗΣ ΚΕΦΑΛΟΓΙΑΝΝΗΣ: Εσείς γιατί δεν το κάνετε είκοσι χρόνια;
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Ίσως να είναι αργά, αλλά μη φωνάζετε γιατί το κάναμε τώρα τουλάχιστον. Το πρόβλημά σας, λοιπόν, είναι ότι έχουμε καθυστερήσει.
ΙΩΑΝΝΗΣ ΚΕΦΑΛΟΓΙΑΝΝΗΣ: Όχι, το πρόβλημά μας είναι ότι δεν ξέρετε τι κάνετε.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Εν πάση περιπτώσει, η περιφερειακή συγκρότηση είναι μια πραγματικότητα στο χώρο της παιδείας και σε άλλους χώρους της Τοπικής Αυτοδιοίκησης και σιγά σιγά σε όλους τους τομείς της δημόσιας ζωής υπάρχουν οργανικές μονάδες περιφερειακής έκφρασης του κράτους όπου δεν είναι σαφές μόνο κράτος, εκεί οι δομές που διοικούν την περιφέρεια, συμμετέχουν και εκπρόσωποι των εργαζομένων και εκπρόσωποι της τοπικής κοινωνίας όπως είναι και στο ΠΕΣΥ.
Το ότι δεν θέλετε την αποκέντρωση και την έκφραση των τοπικών κοινωνιών στους θεσμούς που παίρνουν αποφάσεις, γι' αυτούς φάνηκε στο μεγάλο παράδειγμα το ότι αθετήσατε το 1990 τη δέσμευση να κάνετε εκλογές για τη Νομαρχιακή Αυτοδιοίκηση τον Οκτώβρη του '90. Σε λίγους μήνες μέσα μετά την οικουμενική κυβέρνηση που είχατε συνυπογράψει αυτήν τη μεγάλη επανάσταση της αποκέντρωσης της Νομαρχιακής Αυτοδιοίκησης σε λίγους μήνες η πρώτη δουλειά που κάνατε όταν γίνατε κυβέρνηση ήταν να καταργήσετε την υπογραφή σας. Όπως επίσης τρία χρόνια τότε, δεν κάνατε τίποτε απ' όλα αυτά που απόψε φέρατε ως ανάγκη. Ούτε αλλάξατε τον τρόπο διοίκησης των νοσοκομείων ούτε τον τρόπο προμηθειών. Μάλλον διευκολύνατε την ιδιωτική πρωτοβουλία με κάποιους νόμους στο να κάνει επενδύσεις. Και στο χώρο της υγείας, πολύ σωστά κάποιος συνάδελφος είπε ότι στις αρχές της δεκαετίας του '90 αναπτύχθηκαν σε όλο τον ελληνικό χώρο διαγνωστικά κέντρα και άλλες ιδιωτικές κλινικές οι οποίες βέβαια στην πορεία δεν πήγαν καλά διότι ο πολίτης που έχει μέτρο σύγκρισης είδε ότι το Εθνικό Σύστημα Υγείας είναι καλύτερο, αποτελεσματικότερο, ασφαλέστερο.
Αλλά υπάρχουν και τα προβλήματα σε οποιοδήποτε σύστημα εξελίσσεται. Θα ήταν εξωπραγματικό να πει κάποιος ότι, όπως σχεδιάζεται ένα σύστημα, λειτουργεί άριστα, δεν χρειάζεται καμία παρέμβαση και διόρθωση γιατί ούτως ή άλλως στο περιβάλλον μέσα στο οποίο λειτουργεί ένα σύστημα και ειδικά το ΕΣΥ έχει αλλάξει, υπάρχουν πρόοδοι, υπάρχουν εξελίξεις. Και μια βασική εξέλιξη είναι η αλματώδης πρόοδος της βιοτεχνολογίας, η εξέλιξη στα ιατρικά μηχανήματα, στα μέσα διάγνωσης, στα μέσα θεραπείας, στη φαρμακολογία, στα νέα αντιδραστήρια που είναι πανάκριβα, νέα εμφυτεύματα, όλα αυτά είναι μια προσφορά για μια καλύτερη ποιότητα ζωής, για μια παράταση του προσδόκιμου επιβίωσης. Εξ' άλλου αυτό είναι στρατηγική μας, ότι η πολιτική και η οικονομία είναι μια προσφορά για καλύτερους κοινωνικούς δείκτες. 
Επίσης άλλες επιστήμες εξελίχθηκαν, η οικονομία της υγείας, τα διοικητικά της υγείας. Σήμερα η Δημόσια Διοίκηση διέπεται από τις αρχές της διοίκησης των δημοσίων επιχειρήσεων όπου λαμβάνεται υπόψη και η αποτελεσματικότητα όχι μόνο η νομιμότητα των πράξεων αλλά πρέπει να υπάρχει και αποτέλεσμα και έλεγχος. Υπάρχει σήμερα αύξηση του ανταγωνισμού των εταιρειών παραγωγής φαρμάκων και εμφυτευμάτων, 20% με 30% των προϋπολογισμών των μεγάλων εταιρειών αφορά τις δημόσιες σχέσεις, δηλαδή, την πολιτική προώθησης των προϊόντων τους και καταλαβαίνετε τι μπορεί να συμβαίνει μέσα απ' αυτά τα μεγάλα budget. Επίσης έχουμε μια αλλαγή στη νοσηρότητα, τα νοσήματα του πολιτισμού, νεοπλασίες που απαιτούν πολυδάπανες θεραπείες που βέβαια πρέπει να είναι δωρεάν για όλους τους πολίτες, τα τροχαία ατυχήματα, η στεφανιαία νόσος, η ηλικιακή πυραμίδα στη χώρα μας έχει αλλάξει και βεβαίως έχει αλλάξει και η ιατρική δημογραφία -ίσως μεγάλο αριθμό γιατρών πάνω απ' όσους θα χρειαζόμασταν- και υπάρχει πάντα και ο κίνδυνος της ηθικής βλάβης η προκλητική ζήτηση αν θέλετε στο σύστημα και η επιβάρυνσή του. 
Χαρακτηριστικό της πολιτικής μας τα τελευταία χρόνια είναι η αύξηση των δαπανών για την υγεία. Μία στις τέσσερις δραχμές στο Ακαθόριστο Εθνικό Προϊόν πηγαίνει στον τομέα της κοινωνικής πολιτικής και ο σχεδιαζόμενος προϋπολογισμός του 2002 έχει περίπου 9% αύξηση δαπανών για τον τομέα της υγείας σε σχέση με το 2001. Όμως η αύξηση των δαπανών δεν συνδέεται πάντα στο χώρο της υγείας με βελτίωση των δεικτών. Αν δεν υπάρχει ορθολογική διαχείριση των πόρων και ιεράρχηση των αναγκών που επιλύουμε με τους διατιθέμενους πόρους τότε σίγουρα το αποτέλεσμα μπορεί να είναι καλό αλλά θα είναι το μέγιστο θετικό στο οποίο μπορούμε να αποδώσουμε. Στη χώρα μας οι δείκτες υγείας είναι πολύ καλοί, από τους καλύτερους παγκοσμίως. 
Είπε ο κύριος συνάδελφος σε σχέση με τον παγκόσμιο οργανισμό υγείας ότι είμαστε η δέκατη τέταρτη χώρα όσον αφορά την αποτελεσματικότητα των πόρων που προσφέρουμε και διαχειριζόμαστε τον τομέα υγείας. Εν πάση περιπτώσει ο παγκόσμιος οργανισμός υγείας είναι και αυτό ένα αξίωμα και δεν ελέγχεται από το ΠΑΣΟΚ. Γιατί έχουμε φθάσει και σε αυτά τα επίπεδα ότι οτιδήποτε καλό ακούγεται για τη χώρα είναι κατασκευασμένο από την Κυβέρνηση. Βεβαίως οι άλλοι αδροί δείκτες υγείας έχουν να κάνουν με το προσδόκιμο επιβίωσης, που έχουν να κάνουν με τη βρεφική θνησιμότητα, είναι πολύ καλή για τη χώρα μας και μας κατατάσσουν στο δυτικό γεωγραφικά κόσμο, γιατί δεν υπάρχει δύση και ανατολή στον πολιτισμό. Είναι βέβαια αποτέλεσμα μιας διαδρομής γενικότερης, γιατί οι δείκτες της υγείας δεν διαμορφώνονται απόλυτα μόνο από τις δαπάνες για την υγεία. Και εδώ μπαίνει η αύξηση δαπανών ενός δημόσιου προϋπολογισμού, γιατί όσο αυξάνουμε κάποιους πόρους με δεδομένο τη σπανιότητα των πόρων εις βάρος κάποιων άλλων τομέων όπως είναι για τα έργα κοινωνικής υποδομής, τότε σαφώς αν δεν έχουμε καλή ύδρευση και αποχέτευση οι δείκτες της δημόσιας υγείας θα επιβαρυνθούν.
Άρα, λοιπόν, με δεδομένο τη σπανιότητα των πόρων και ότι δεν είναι απεριόριστοι οι πόροι σε αν δημόσιο προϋπολογισμό, πρέπει να έχουμε κατά νου ότι και με άλλους τρόπους υποστηρίζουμε την ποιότητα ζωής και τη δημόσια υγεία. Γι' αυτό και το μοντέλο αξιολόγησης υγείας είναι το μοντέλο κόστους χρησιμότητας, γιατί η ζωή δεν αποτιμάται και τα τελευταία χρόνια για να υποβοηθηθεί αυτό το μοντέλο έχουν θεσπιστεί τα ποιοτικά σταθμισμένα έτη ζωής τα οποία σχετίζονται με τις δαπάνες και την απόδοσή τους.
Όσον αφορά τη διαχείριση που ανατίθεται κατά μεγάλο μέρος στο περιφερειακό συμβούλιο υγείας, γιατί τελικά να είμαστε κακοπροαίρετοι σε κάθε μορφή αποκέντρωσης, αφού στο περιφερειακό συμβούλιο υγείας εκφράζονται εκτός από το κράτος και την κεντρική διοίκηση, οι δυνάμεις υγείας της περιφέρειας μέσα από αιρετούς αντιπροσώπους των εργαζομένων, μέσα από αιρετούς της Τοπικής Αυτοδιοίκησης. Και βεβαίως πρέπει κάποτε να ομολογήσουμε ότι ή δίνουμε εμπιστοσύνη στην ελληνική κοινωνία, όπως αυτή εκφράζεται και επιλέγει τους εκφραστές της ή αλλιώς θεωρούμε ότι όλη η ελληνική κοινωνία είναι διαπλεκόμενη. Διότι όλοι κάπου εκεί φθάνουμε όταν κατηγορούμε όλες τις διοικήσεις των νοσοκομείων των προηγουμένων ετών, στις οποίες εκτός από τους διορισμένους προέδρους, ήταν εκπρόσωποι των γιατρών, εκπρόσωποι των εργαζομένων, εκπρόσωποι της Τοπικής Αυτοδιοίκησης και οι επιστημονικές επιτροπές ήταν αιρετές. Άρα όλος αυτός ο κόσμος συμμετείχε σε μία απλή διαπλοκή και διαφθορά; Γιατί αν δεν ξέρουμε πώς λειτουργούσαν οι προμήθειες, ποιοι ήταν οι εισηγητές, ποιοι ήταν οι κριτές στα νοσοκομεία, τότε σαφώς δεν θα πρέπει να εξαπολύσουμε κατηγορίες δεξιά και αριστερά.
Όσον αφορά το σύστημα πληρωμών η χρηματαγορά προσφέρει ευέλικτες και ασφαλείς λύσεις. Και εδώ μπαίνει πάλι ένα ζήτημα συντηρητικής στάσης της Νέας Δημοκρατίας, όπου τελικά ένα κόμμα που εκφράζει το φιλελευθερισμό δεν δέχεται τις εξελίξεις στη χρηματαγορά, δεν δέχεται ουσιαστικά, ούτε τις ιδιωτικοποιήσεις. Γιατί ούτε μία ιδιωτικοποίηση δεν ψηφίστηκε σε αυτήν την Αίθουσα από τη Νέα Δημοκρατίας ούτε η ιδιωτικοποίηση του καζίνο της Πάρνηθας. Με ποια λογική; Ότι είναι αυτό μία δημόσια χρήσιμη υπηρεσία;
Εσείς διατείνεστε ότι είστε υπέρ της αγοράς, υπέρ της ιδιωτικοποίησης. Και όμως και σε αυτό το νομοσχέδιο σήμερα αυτοκαταργείστε ή πάσχετε από μία κρίση πολιτικής ταυτότητας ή το κάνετε για τις αντιπολιτευτικές σας ανάγκες, οι οποίες βεβαίως και δεν εξυπηρετούνται στην ελληνική κοινωνία με τέτοιες χονδροειδείς αντιφάσεις.
Ως προς το ποσοστό 10%, αυτό αφορά το μέσο όρο τιμών στην αγορά. Δεν είναι ένα 10% επιπλέον από την πιο ακριβή τιμή στην αγορά. Γιατί τελικά όσοι είναι στην αγορά καταλαβαίνουν τις αποκλίσεις και ποιο είναι το ασφαλές ποσοστό το οποίο δεν περιέχει ενδεχόμενο χρηματισμού ή διαφθοράς.
Κύριοι συνάδελφοι, το Εθνικό Σύστημα Υγείας είναι για το ΠΑΣΟΚ η κορωνίδα της πολιτικής του όλα τα χρόνια. Είναι αν θέλετε ο πιο αποτελεσματικός τομέας πολιτικής που έχουμε να επιδείξουμε αποτελέσματα. Είναι ο τομέας τον οποίο ο ελληνικός λαός έμπρακτα έχει αγκαλιάσει. Είναι ο τομέας στον οποίο συνεχώς στηρίζεται, είναι ο τομέας που μας δίνει το πολιτικός έρεισμα να πορευόμαστε στην ελληνική κοινωνία. Γι' αυτό και στις τελευταίες εκλογές, στις απόμακρες περιοχές της ελληνικής υπαίθρου, εκεί που οι άνθρωποι μέχρι το 1981 δεν έβλεπαν γιατρό παρά μόνο από φωτογραφίες, τα ποσοστά του ΠΑΣΟΚ ανέβηκαν 2% με 3%. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητές και αγαπητοί συνάδελφοι, σοβαρότητα και βασιμότητα του πολιτικού λόγου εάν διέπει όλους εμάς, είναι βέβαιο, διότι πολλές φορές το λέμε αλλά δεν το πράττουμε, ότι θα αναβαθμίσει την πολιτική ζωή του τόπου. Και σας λέγω ταπεινά ότι πολλές φορές στο μέτρο των δυνάμεών μου, θα με ακούτε να επισημαίνω αυτό το συγκεκριμένο, ανύπαρκτο για την πολιτική ζωή του τόπου δυστυχώς, δεδομένου που αφορά κυρίως την κυβερνώσα παράταξη. Και θα σας έλεγα επίσης, στα πλαίσια ακριβώς...
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιπλάκη, με συγχωρείτε για ένα λεπτό.
Παρακαλώ τους κυρίους συναδέλφους να μην τηλεφωνούν. Δεν επιτρέπονται τα τηλεφωνήματα στην Αίθουσα. Επίσης, χρειάζεται και λίγη προσοχή προς τον ομιλητή διότι ομιλεί μη ακουόμενος.
Συνεχίστε, κύριε συνάδελφε.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Επίσης για να γίνει εποικοδομητική συζήτηση στα ίδια πλαίσια των όσων υποστήριξα, θα πρέπει να υπάρχει αφετηριακό κοινό γεγονός, κάτι το οποίο, επιτρέψτε μου αγαπητοί συνάδελφοι, διαπιστώνω, τουλάχιστον με δική μου αιτιολογία που θα σας εκφράσω, ότι δυστυχώς δεν υπάρχει πολλές φορές.
Άκουσα προηγούμενα αριθμούς βάσει των οποίων κατατασσόμαστε από πλευράς θέσης παγκοσμίως σε εκείνες τις χώρες που έχουν διασφαλίσει σύστημα υγείας ικανό να ανταπεξέλθει στις ανάγκες υγείας των πολιτών.
Άκουσα άλλες επισημάνσεις γενικές, αόριστες οι οποίες υποδήλωναν ότι τελικώς, αφ΄ ενός η κυβερνώσα παράταξη κάνει τις παρεμβάσεις που κατά καιρούς πρέπει, αφ΄ετέρου ότι η Νέα Δημοκρατία ασκεί στείρα αντιπολίτευση και εκείνο το οποίο τελικώς τη διακατέχει είναι η έλλειψη της πολιτικής ταυτότητας. 
Η επισήμανση και προτροπή μας. Επιτέλους προσπαθήστε, διότι εσείς κυβερνάτε τόσα χρόνια, να είσθε συγκεκριμένοι όσον αφορά την εκπλήρωση των κατά καιρούς εξαγγελιών σας. Και αν εμείς στερούμεθα πολιτικής ταυτότητας, αγαπητές και αγαπητοί συνάδελφοι, ή όχι και παλινδρομούμε ή ακροβατούμε στα όσα κατά καιρούς λέμε, εμείς αναδεχόμαστε και την επερχόμενη από πλευράς εκλογικού σώματος κρίση. Και πιστεύω ότι θα είναι και σωστή και αυθεντική με βάση την πολιτική μας διαδρομή.
Πού θέλω να καταλήξω μ' αυτά που είπα. Δεν μπορώ να αποδεχτώ -και σας το λέγω με συγκεκριμένη αιτιολογία- ότι αυτό το δημόσιο σύστημα υγείας που επαίρεστε ότι εγκαθιδρύσατε προ εικοσαετίας, επέφερε εκείνη τη μεταβολή ώστε να επικαλείσθε κάθε τόσο ότι συμβάλατε ιδιαίτερα, αν θέλετε, στην ισότιμη απόλαυση του αγαθού της δημόσιας υγείας. Και δεν θέλω να πω και γεγονότα ειδικότερα τα οποία υποδηλώνουν αν μη τι άλλο και από πολιτικούς έλλειψη εμπιστοσύνης σ' αυτό το εγκαθιδρυθέν σύστημα δημόσιας υγείας.
Επαίρεστε, λοιπόν, κυρία Υπουργέ -απευθύνομαι τώρα σε σας- στην αναγεγραμμένη τοποθέτησή σας στα Πρακτικά στο ίδιο μήκος κύματος γι' αυτό το δημόσιο σύστημα υγείας το οποίο πέτυχε χρόνια τώρα αυτήν την ισότιμη απόλαυση του αγαθού της δημόσιας υγείας! Και λέτε ακόμη ότι μία κύρια επίσης- ίδιας αξίας δηλαδή με την αρχική- κατοχύρωση, παρέμβαση κάνατε με το νόμο 2889 περί ΠεΣΥ και ότι τελικώς αυτές οι συγκεκριμένες σήμερα παρεμβάσεις σας είναι κάποιες ατέλειες που υπήρχαν και έρχονται αυτές οι παρεμβάσεις σας να καλύψουν αυτές τις ατέλειες.
Θα έλεγα δηλαδή, χρησιμοποιώντας μια άλλη φρασεολογία ότι θεωρείτε ως ένα σημείο επουσιώδους σημασίας αυτή σας την παρέμβαση. Θα σας πούμε όμως, διότι αποτελεί διαχρονικό πολιτικό μας βάσιμο όμως, αληθινό λόγο, θα σας πούμε για άλλη μία φορά, ότι το ζήτημα της οικονομικής διαχείρισης του συστήματος υγείας είναι ένα μείζον ζήτημα συνδυαζόμενο και με άλλες εκφράσεις οικονομικές της δημόσιας ζωής. Είναι ένα μείζον ζήτημα αυτήν τη στιγμή της πολιτικής και κατά καιρούς η Νέα Δημοκρατία -διότι ειπώθηκε και από αγαπητό συνάδελφο της Συμπολίτευσης- θεωρώντας ότι αυτό το σύστημα των προμηθειών είναι ένα ευρύτερο σύστημα, δεν έχει να κάνει μόνο με το σύστημα υγείας, έχει καταθέσει και σχετική πρόταση νόμου, που τα βασικά της σημεία ορίζουν τις προϋποθέσεις, υπό τις οποίες θα έχουμε ένα σύστημα προμηθειών και έργων του δημοσίου, ικανό να μη δημιουργεί αμφισβητήσεις, τις οποίες σεις θα σας έλεγα αστόχως και ατέχνως και ακόμψως ευρύτερα ως Κυβέρνηση, όταν διαπιστώνονται δίνουν το έρεισμα να επικαλείσθε -ακούστηκε και από τον κ. Νασιώκα- ότι ορίστε, Νέα Δημοκρατία πηγαίνετε όταν έχετε παρατυπίες οι οποίες εγγίζουν τυχόν και τον ποινικό νόμο, πηγαίνετε στους εισαγγελείς. 
Όταν αυτό γίνεται όχι διότι το επιζητεί η Νέα Δημοκρατία -δεν το επιζητεί η Νέα Δημοκρατία- η Νέα Δημοκρατία γνωρίζει ότι στη δημόσια ζωή του τόπου για να υπάρχει εξέλιξη πραγματική, πρέπει αυτή η εξέλιξη να είναι σύννομη, να συμφωνεί με το νόμο. 
Όταν, λοιπόν, διαπιστώνονται γεγονότα τα οποία μπορεί να έχουν ενδιαφέρον νομικό, η Νέα Δημοκρατία δεν λέει τίποτε άλλο παρά να εφαρμοστεί η νομική τάξη. Αυτή, λοιπόν, τη βασική, τη θεμελιώδη επισήμανση που θα έπρεπε να έχετε κατά καιρούς κάνει, δεν την έχετε κάνει ποτέ. Και μόλις προφανώς διαπιστώνονται ολιγωρίες περί την οικονομική διαχείριση -να χρησιμοποιήσω ευσχήμως τον όρο- και λέτε αυτά τα οποία λέτε μόνο για να δημιουργήσετε εντυπώσεις, ύστερα προκαλουμένων των θεσμικών διαδικασιών, έρχεσθε να ρίξετε όλη σας τη λάσπη. Η Νέα Δημοκρατία εμπλέκει τους δικαστικούς λειτουργούς ή ποιους άλλους λειτουργούς οι οποίοι έχουν κατά νόμο κάποια καθήκοντα για να εξυπηρετήσει τα πολιτικά της συμφέροντα. 
Σας τα λέω με ιδιαίτερο σθένος, κύριε Υπουργέ, διότι σήμερα συζητείται νομοσχέδιο της αρμοδιότητάς σας. Διότι όπως και άρχισα στο μέσον της τοποθέτησής μου θέλω να πω, κωδικοποιώντας αυτά που είπα, ότι επιτέλους πρέπει να υπάρξει μια αντιστοίχιση λόγων και έργων και μάλιστα αντιστοίχιση κυρίως λόγων οι οποίοι λέγονται από πολιτικούς, στα πλαίσια ενός θεσμικού υπάρχοντος αναμφισβήτητου τουλάχιστον δικαιοκρατούμενου συστήματος. 
Και προχωρώ παραπέρα. Λέτε, λοιπόν, σεις, είναι καταγγεγραμμένο στην εισηγητική έκθεση του νομοσχεδίου ότι πράγματι σχετικά με την οικονομική διαχείριση κατά καιρούς απεδείχθη ότι το σύστημα δεν λειτουργεί καλώς. Τι κάνατε χρόνια τώρα ως προς αυτό; Δεν κάνατε τίποτε και έρχεσθε μ' αυτήν τη συγκεκριμένη παρέμβασή σας. Και τι κάνετε μ' αυτήν την παρέμβασή σας; Εγώ θα σας πω ότι η αποτελεσματικότητα ενός πολιτικού -μιλάω αφηρημένα- προκύπτει από τη δυνατότητά του να προσεγγίσει ένα θέμα στην ακριβή του διάσταση. Και αν είναι δυνατόν το πολύπλοκο και το πολυσύνθετο να το κάνει απλό και να μπορέσει να φανεί άμεσα αποτελεσματικός και αυτήν την αποτελεσματικότητα την εκδηλούμενη να τη βιώσει ο πολίτης. 
Μη μου πείτε -θέλω να κάνουμε και διάλογο, σας προκαλώ με την καλή του όρου έννοια και σας προσκαλώ- ότι αυτήν τη στιγμή ο Έλλην πολίτης βιώνει τέτοια πραγματικότητα στη δημόσια υγεία που να θεωρεί ότι υπάρχει αντιστοίχιση των διατιθεμένων κατά καιρούς κονδυλίων, με τις παρεχόμενες υπηρεσίες υγείας. Αυτό σε καμία περίπτωση όταν είναι δεδομένο -εγώ θα επικαλεστώ και στατιστικά στοιχεία- ότι η ιδιωτική οικογενειακή δαπάνη από πλευράς συμμετοχής στην παρεχόμενη αξιολογούμενη κατά χρήμα συμπεριφορά της δημόσιας υγείας έχει σημαντικότατα ποσοστά. 
Θέλω δηλαδή να πω, ότι παρ΄ότι διατίθενται χρηματικά ποσά από τον προϋπολογισμό, τα οποία έπρεπε να έχουν ένα συγκεκριμένο έργο, αποδεικνύεται ότι αυτό το έργο είναι υποδεέστερης αξίας αυτού που θα μπορούσε να προκύψει.
Και αυτό οφείλεται με βάση τα όσα κι εσείς λέτε στη λανθασμένη κατά καιρούς οικονομική διαχείριση, την οποίαν έρχεστε τώρα εσείς να μπαλώσετε επικαλούμενοι μάλιστα αυτούς τους μικρούς Υπουργούς με το σύστημα των ΠΕΣΥ. Θα κάνετε εκείνες, λοιπόν, τις διαδικασίες είτε σε κεντρικό επίπεδο είτε στα πλαίσια του Υπουργείου Υγείας είτε σε περιφερειακό επίπεδο στα πλαίσια των ΠΕΣΥ, μάλιστα προηγούμενα υπάρχουσας και υποστηρικτικής διαδικασίας από συγκεκριμένες πολυμελείς, όπως λέτε εσείς, επιτροπές, στις οποίες θα μετέχουν και ιδιώτες. Και εσείς η ίδια λέτε -και τελειώνω, κύριε Πρόεδρε- ότι υπάρχουν εξειδικευμένα δημόσια στελέχη που θα μπορούσαν να κάνουν αυτήν την προκαταρκτική δουλειά, να σας προτείνουν δηλαδή από πλευράς προϊόντων ή άλλων υγειονομικών υλικών τι θα μπορούσατε να κάνετε, αλλά και δι' ελέγχου μέσω του INTERNET. Νομίζω όμως ότι μπορεί να το κάνει κι ένας δημόσιος λειτουργός, δεν χρειάζεται να πάρουμε ιδιώτες.
Λέτε, λοιπόν, όλα αυτά προς την κατεύθυνση να πείσετε ότι τελικώς θα λειτουργήσετε γρήγορα και αποτελεσματικά...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
...και θα βιώσει ο πολίτης τις πρέπουσες υπηρεσίες δημόσιας υγείας όταν είναι πανθομολογούμενο -και το αναγνωρίζετε- ότι τελικώς απ' αυτήν την αργοπορία περί την πληρωμή των χρημάτων που πρέπει να πληρώνει το κράτος οδηγείστε σε τέτοιες συγκεκριμένες νομοθετικές παρεμβάσεις για να βάζετε να προπληρώνουν οι τράπεζες με τοκοχρεολύσια, τα οποία θα προκύπτουν στη διαδρομή, όσα θα προμηθεύονται τα νοσοκομεία. Διότι υποδηλώνεται πανηγυρικά και επιβεβαιώνεται ότι εσείς ως κράτος δεν έχετε διασφαλίσει εκείνες τις διαδικασίες τις γρήγορες, τις θεσμικές, ώστε να γίνεται συγκεκριμένη και γρήγορη εκταμίευση των χρημάτων προκειμένου να απαντηθούν όλα τα προβλήματα στο σύστημα της δημόσιας υγείας. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, ολοκληρώστε.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε.
Για άλλη μια φορά θέλω να επισημάνω ότι η Νέα Δημοκρατία δομική αντιπολίτευση -διότι και αυτό είναι επικοινωνιακή σας φρασεολογία ευρύτερα του ΠΑΣΟΚ- δεν ασκεί. Η Νέα Δημοκρατία ασκεί εποικοδομητική αντιπολίτευση. Και αυτό φαίνεται και στο συγκεκριμένο νομοσχέδιο που πέραν υποστήριξης συγκεκριμένων άρθρων κάνουμε αιτιολογημένη, καλύτερη όμως παρέμβαση, προσθήκη, πρόταση προς εσάς σε συγκεκριμένα ζητήματα, είτε των τραπεζών για διασφάλιση καταβολής των χρημάτων από πλευράς νοσοκομείων με την εγγύηση του δημοσίου είτε από πλευράς της καθιέρωσης αυτού του συγκεκριμένου μητρώου προϊόντων ανά προμηθευτή, ώστε ο οιοσδήποτε προμηθευτής, είτε φυσικό πρόσωπο είτε εταιρεία να είναι βέβαιο τουλάχιστον με βάση κάποια στάνταρντ ότι μπορεί αυτό που προτείνει να το υλοποιήσει με τις συγκεκριμένες προδιαγραφές, για να μην υπάρχουν προβλήματα.
Θεωρώ ότι οι επισημάνσεις για άλλη μια φορά της Νέας Δημοκρατίας, κύριε Υπουργέ, θα σας υποβοηθήσουν επιτέλους για γρηγορότερη και αποτελεσματικότερη λειτουργία σ' έναν τομέα, ο οποίος είναι βασικής αξίας για τον 'Ελληνα πολίτη και που πάντως θέλω να πιστεύω δεν έχετε τη δική του θετική γνώμη.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, ειλικρινά με έκπληξη άκουσα ότι για όλα φταίνε οι γιατροί των νοσοκομείων. Και είπατε ούτε λίγο ούτε πολύ ότι είμαστε πλέον μια τριτοκοσμική χώρα και ότι δεν μπορείτε να δεχθείτε σε μία τριτοκοσμική χώρα το είδος των προμηθειών, γι' αυτό και θα το αλλάξετε.
Όταν μιλάμε για Εθνικό Σύστημα Υγείας σε μία χώρα το μυαλό μας πηγαίνει κατ' ευθείαν στις μεγάλες περιφερειακές και κοινωνικές ανισότητες που υπάρχουν στο χώρο της υγείας. Όχι όμως μόνο σ' αυτό, αλλά και στη σπατάλη και στην πρώτη λέξη που είπε ο Υπουργός Υγείας όταν ανέλαβε τα καθήκοντά του: "πιράνχας". 
Κύριε Υπουργέ, φαίνεται ότι ξεχνάτε τα αυτονόητα. Θα ήθελα να μου πείτε μετά από δεκαεπτά με δεκαοκτώ χρόνια που κυβερνάτε, έχετε μήπως να μας δείξετε ένα χάρτη του υγειονομικού εξοπλισμού της χώρας; Να μας πείτε επιτέλους, τι υγειονομικό εξοπλισμό έχει αυτή η χώρα, πού τον έχει, εάν τον έχει εκεί που χρειάζεται, τι ανάγκες έχει σε υγειονομικό εξοπλισμό, τι παλαιότητας είναι τα μηχανήματα, τα οποία έχει ο υγειονομικός εξοπλισμός που διαθέτει και τι είδους εξάρτηση υπάρχει και από ποιες προμηθεύτριες εταιρείες αυτού του τεχνολογικού εξοπλισμού; 
Επίσης, θα ήθελα να μου πείτε -αν το γνωρίζετε φυσικά- εάν έχετε στο Υπουργείο σας κάποια μαύρη λίστα προμηθευτών, προμηθευτριών εταιρειών οι οποίες προμηθεύουν συγκεκριμένα μηχανήματα με συγκεκριμένες βλάβες, με το χρόνο της βλάβης που έχουν αυτά τα μηχανήματα, τι συνεπάγεται αυτή η βλάβη για τα νοσοκομεία μας, για το Εθνικό Σύστημα Υγείας, ποιος πληρώνει αυτήν τη βλάβη και εάν μονίμως θα την πληρώνουν οι ίδιοι. 
Ακόμη, κυρία Υφυπουργέ, θα ήθελα να μου πείτε και για τις ευθύνες των ιατρών. 
Αυτά τα μηχανήματα παθαίνουν βλάβες σε συγκεκριμένα εργαστήρια. Έχετε μαύρη λίστα διευθυντών εργαστηρίων όπου έχουμε περισσότερες βλάβες; Επίσης, υπάρχουν υπόγειες διαδρομές, υπόγειες σχέσεις μεταξύ αυτών των διευθυντών εργαστηρίων με γνωστά διαγνωστικά κέντρα όπου οι ίδιοι είναι διευθυντές;
Κυρία Υφυπουργέ, θα ήθελα να μου πείτε ακόμη τι κάνετε για όλα αυτά. Αρκεί να ονοματίσετε και να πείτε "πιράνχας"; Ξέρετε τι υλικό έχετε μέσα στα νοσοκομεία και εάν χρειάζεται το υλικό αυτό; Γνωρίζετε την παλαιότητά του; Έστω, ξέρετε την ημερομηνία λήξης του; Γνωρίζετε εάν παραγγέλνετε υλικά με ημερομηνία λήξης σε ένα και σε δύο μήνες; Γνωρίζετε εάν χρησιμοποιούνται και ποιοι χρησιμοποιούν τα υλικά αυτά; Μπορείτε να μας δώσετε απαντήσεις σε αυτά τα ερωτήματα; Υπάρχουν ευθύνες για τη μη χρησιμοποίηση υλικών τα οποία παραγγέλλονται; 
Είναι ερωτήματα τα οποία πιστεύω ότι πλανώνται στα χείλη όλων των συναδέλφων και της Συμπολίτευσης και της Αντιπολίτευσης. Όλοι τα γνωρίζουμε. 
Και σαν πανάκεια σε όλα αυτά τι μας φέρνετε; Το μητρώο των προϊόντων, των υλικών. Σοβαρολογείτε, κυρία Υφυπουργέ; Θέλετε να μας πείτε, δηλαδή, ότι αν μπορέσει κάποιος, όπως μπορέσει, να βάλει ένα υλικό, ένα μηχάνημα στο μητρώο το οποίο θα θεσπίσετε, ξαφνικά θα λυθούν όλα; Μήπως θα οδηγηθούμε στο ακριβώς αντίθετο; Σε ελεγχόμενα είδη με ανεξέλεγκτες τιμές; Μήπως σε μονοπωλιακές καταστάσεις; Δεν κατάλαβα δηλαδή, ένα προϊόν το οποίο έχει περάσει τις εξετάσεις του FDA στις Ηνωμένες Πολιτείες θα πρέπει να περάσει και τις δικές σας εξετάσεις εδώ μέσα από δαιδάλους, μέσα από λαβυρίνθους του Υπουργείου σας, με τους δικούς σας μανδαρίνους και την ίδια στιγμή ένα άγνωστο προϊόν, από άγνωστη χώρα θα μπορέσει με μεγαλύτερη ευκολία να περάσει; Το έχετε κάνει ήδη με τις λίστες των φαρμάκων. Θα το ξανακάνετε και τώρα, κυρία Υφυπουργέ; 
Τι ασφαλιστικές δικλείδες έχετε για να μην προχωρήσουμε σε αναθέσεις χωρίς διαγωνισμό επειδή κάποια εταιρεία θα μπορέσει να βάλει το προϊόν της στη συγκεκριμένη λίστα; Θέλω να ξέρω τι ασφαλιστικές δικλείδες θα βάλετε, εάν μπορέσουν αυτές οι εταιρείες να περάσουν τις τεχνικές προδιαγραφές που θα βάλετε, που θα έχετε τη θεία έμπνευση να βάλετε εσείς, επειδή εσείς θα έχετε ανακαλύψει την πυρίτιδα εδώ, όταν τα ίδια προϊόντα έχουν περάσει και τις εξετάσεις στο FDA και αλλού.
Εισάγετε, όμως, με το άρθρο 5 και κάτι άλλο ακόμα πιο σημαντικό. Βάζετε τις τράπεζες στο παιχνίδι. Ειλικρινά δεν κατάλαβα, κυρία Υφυπουργέ. Θέλετε νέες διαπλοκές μεταξύ τραπεζών και προμηθευτριών εταιρειών; Να πούμε ναι στα χρησιδάνεια. Γιατί όχι; Γιατί δεν βάζετε, όμως, ασφαλιστικές δικλείδες ώστε τα αναλώσιμα υλικά να στοιχίζουν το ίδιο με την αγορά έξω όταν υπάρχουν χρησιδάνεια και το σέρβις να στοιχίζει το ίδιο; Πρέπει να το κάνετε. Και αυτό με υπουργική απόφαση θα γίνει; Οι τράπεζες θα έχουν άμεση ή έμμεση σχέση με τις προμηθεύτριες εταιρείες; Θα μπορούν οι προμηθεύτριες εταιρείες να είναι θυγατρικές εταιρείες και να έχουν οποιαδήποτε σχέση με τις τράπεζες; Θα μπορούν μήπως και οι τράπεζες να έχουν σχέσεις με άλλα ιδιωτικά διαγνωστικά κέντρα ή με μεγάλα ιατρικά κέντρα, αυτές οι τράπεζες οι οποίες θα πληρώνουν τις προμηθεύτριες εταιρείες;
Είναι ερωτήματα στα οποία θα πρέπει να μας απαντήσετε, γιατί πολύ σύντομα θα ψάχνουμε να βρούμε νέες διαπλοκές στο χώρο του τραπεζικού συστήματος και των προμηθευτριών εταιρειών.
Kύριε Υπουργέ, νομίζω ότι δεν μπορείτε να ψάχνετε για άλλοθι. Σταματήστε επιτέλους να ψάχνετε για άλλοθι. Σταματήστε επιτέλους να παριστάνετε τον Πόντιο Πιλάτο στον τομέα των προμηθειών και της υγείας. Τα έχετε μουσκέψει κυριολεκτικά. 
Δεν μπορείτε να κάνετε τίποτα για τις περιφερειακές και κοινωνικές ανισότητες. Το καταλαβαίνω. Καταλαβαίνω πολύ καλά τις προτεραιότητές σας. Μπορώ να καταλάβω καλά και τη δήθεν πολιτική σας και την αναζήτηση εχθρών ανάμεσα στους γιατρούς. Μπορώ να καταλάβω ότι δεν μπορείτε να κάνετε πολιτική στο χώρο της υγείας και βάζετε τους πανεπιστημιακούς γιατρούς να χτυπιούνται με τους νοσοκομειακούς. Αναζητείτε μονίμως εξιλαστήρια θύματα. Τα βρήκατε. Βρήκατε τους εχθρούς σας, τους πανεπιστημιακούς γιατρούς και τους χτυπάτε. Πιστεύετε ότι εάν φύγουν αυτοί από τα νοσοκομεία θα λύσετε το πρόβλημα της υγείας. Το ξέρετε ότι πλανάσθε πλάνην οικτράν. Προσπαθείτε να απεγκλωβισθείτε από το θέμα αυτό. Ψάχνετε να βρείτε μια λύση. 
Δύο μήνες πριν από την εφαρμογή του νόμου που πρόσφατα ψηφίσαμε δεν είστε σε θέση να δώσετε στους γιατρούς του ΕΣΥ και σ' αυτούς που δικαιούνται, στους πανεπιστημιακούς γιατρούς, ιατρεία μέσα στα νοσοκομεία σας. Θέλω να ξέρω τι θα κάνετε, όταν αυτοί οι γιατροί σας ζητήσουν την 1η Ιανουαρίου ιατρεία για να εξασκήσουν αυτά τα οποία λέει ο καινούριος νόμος. Θα σφυρίξετε πάλι αδιάφορα; Ο Υπουργός Υγείας τι θα κάνει; Θα μπορέσει να τους δώσει αυτό το οποίο τους υποσχέθηκε;
Κατανοώ ότι ο Υπουργός Υγείας ο κ. Παπαδόπουλος δεν θέλει να παρευρίσκεται σ' αυτό το νομοσχέδιο. Δεν θέλει να δώσει απαντήσεις. ΄Ισως ψάχνει από τώρα θύρα εξόδου από το Υπουργείο. Αναζητεί μια θύρα να φύγει, μια πόρτα εξόδου. ΄Ισως η σημερινή απουσία του σημαίνει κάτι τέτοιο. 
Από σας περιμένω όμως απαντήσεις εδώ μέσα σε όλα αυτά που σας είπαμε, ιδιαίτερα σε σχέση με τις τράπεζες, με τις προμήθειες, με τις ασφαλιστικές δικλείδες τις οποίες πρέπει να βάλετε, έχετε υποχρέωση να βάλετε. Δεν μας είπατε τίποτα στην απάντησή σας στον εισηγητή μας που σας έκανε πρόταση για το μητρώο προμηθευτών. Γιατί μόνο μητρώο υλικών και όχι προμηθευτών; Γιατί να μην ξέρουμε ποιες εταιρείες επιτέλους θα είναι στο παιχνίδι; Ξεφυτρώνουν κάθε μέρα εταιρείες προμηθευτών νοσοκομειακών υλικών επί των ημερών σας, σαν τα μανιτάρια γύρω από τα νοσοκομεία. 
Σας καταγγέλλουμε και σας καταγγέλλουν οι πάντες ότι έχει θησαυρίσει ένας άπειρος κόσμος με συγγενικές σχέσεις με γιατρούς στα νοσοκομεία. Και εκεί δεν έχετε ασφαλιστικές δικλείδες μεταξύ διευθυντών νοσοκομείων, διευθυντών κλινικών, ιατρών στα νοσοκομεία και προμηθευτών των νοσοκομείων αυτών. Δεν θεσπίζεται πλαφόν στις τιμές. Έχετε βάλει μέσω του διαδικτύου. Ξέρετε με τι τιμές πουλάνε στα ιδιωτικά νοσοκομεία, στις ιδιωτικές κλινικές; Δεν μπορείτε να τις βρείτε; Δεν μπορείτε να βρείτε τα τιμολόγια; Επιτρέπεται να αγοράζουν οι ιδιωτικές κλινικές και τα ιδιωτικά νοσοκομεία στο 1/3, στο ? της τιμής τα υλικά; Και για τις δωρεές, έλεος πλέον και εδώ. 
Εάν υπάρχουν ορισμένα νοσοκομεία της επαρχίας τα οποία δέχονται ορισμένες δωρεές, θα τις σταματήσετε και αυτές; Λέτε ότι θέλετε να κλείσετε μια πληγή, δημιουργώντας νέες πληγές. Οι δωρεές σας φταίνε ή ο έλεγχος των δωρεών; Επιτέλους θα πρέπει κάποιος να κάνει μια δωρεά και να αναλάβει και το κόστος λειτουργίας του μηχανήματος και τα αναλώσιμα για όσο διάστημα υπάρχει αυτή η δωρεά στο νοσοκομείο; Δεν σας αρκεί τα αναλώσιμα αυτά να αγοράζονται με την ίδια τιμή που πωλούνται έξω και το σέρβις να κοστίζει το ίδιο με τα υπόλοιπα;
Σας είπα, κύριε Υπουργέ, ότι το νομοσχέδιο αυτό είναι συρραφή διατάξεων. Μπορεί οι προμήθειες να είναι το ? μόνο του νομοσχεδίου το οποίο μας φέρνετε για ψήφιση. Επιτέλους όμως και αυτό το ? κοιτάξτε το, διορθώστε το και μην ψάχνετε για άλλοθι για την πολιτική σας.
Εξυπακούεται ότι η μόνη υποχρέωση που έχουμε, είναι να καταψηφίσουμε το νομοσχέδιο. 
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο κ. Βρέντζος έχει το λόγο.
ΣΤΑΥΡΟΣ ΒΡΕΝΤΖΟΣ: Κύριε Πρόεδρε, κυρίες και κύριοι συνάδελφοι, ξεκινάμε σήμερα τη συζήτηση ενός σχεδίου νόμου που βάζει φραγμούς και προτείνει λύσεις για διαφάνεια και τήρηση των κανόνων σωστής λειτουργίας του συστήματος των προμηθειών, για να επιτευχθεί επιτέλους, ένας τρόπος διαφανής και έγκυρος στη διαδικασία, τόσο της κατάρτισης του προγράμματος προμηθειών, όσο και της διενέργειας των διαγωνισμών. 
Είναι γνωστές σε όλους μας, κύριοι συνάδελφοι, οι αμφισβητήσεις, ακόμα και οι συκοφαντίες για τον τρόπο που διενεργούνται οι προμήθειες, τα σχόλια και οι συνεχείς αναφορές των ΜΜΕ για το θέμα. Απέναντι σε αυτήν την κατάσταση δεν είχαμε δικαίωμα να αδρανήσουμε. Αναλάβαμε, λοιπόν, πρωτοβουλία επανεξέτασης του όλου θέματος, με αποτέλεσμα, να οδηγούμαστε σήμερα στην κατάθεση σχεδίου νόμου γι' αυτό το τόσο σοβαρό ζήτημα. 
Με τις διατάξεις του πρώτου κεφαλαίου επιχειρούνται ουσιαστικές παρεμβάσεις στο σύστημα προμηθειών των νοσοκομείων, διότι αποτελεί κοινή διαπίστωση πως το σημερινό σύστημα προμηθειών των μονάδων υγείας του ΕΣΥ παρουσιάζει σοβαρά προβλήματα, όπως καθυστέρηση στη διαδικασία, τόσο της κατάρτισης προγραμμάτων, όσο και διενέργειας των διαγωνισμών, έλλειψη βασικών προδιαγραφών για όλους τους διαγωνισμούς, μεγάλη καθυστέρηση στην εξόφληση των προμηθευτών, που έχει ως αποτέλεσμα τη διόγκωση των προσφερόμενων τιμών. 
Το προτεινόμενο σχέδιο νόμου εντάσσεται σε μια συνολική παρέμβαση, που επιχειρούμε για τη βελτίωση της λειτουργίας του ΕΣΥ και έρχεται ως συνέχεια των ρυθμίσεων του ν. 2889/2001 και στοχεύει στην οργάνωση του συστήματος προμηθειών, της κεντρικής υπηρεσίας και των αποκεντρωμένων μονάδων των ΠΕΣΥ κατά τρόπο που να αποφεύγονται οι χρονοβόρες διαδικασίες, να εξασφαλίζονται υγιείς όροι ανταγωνισμού και να αντιμετωπίζει το πρόβλημα της τεράστιας δημοσιονομικής επιβάρυνσης που προκαλεί η σπατάλη των πόρων υγείας. 
Το σχέδιο νόμου κινείται στη σωστή κατεύθυνση, απαντά άμεσα σε οποιαδήποτε συκοφαντία ή αδιαφάνεια και αποσαφηνίζει τον τρόπο που θα γίνονται οι προμήθειες με πλήρη διαφάνεια και χωρίς κανένα ίχνος δυσπιστίας. 
Το προτεινόμενο νομοσχέδιο αποτελεί δικλείδα διαφάνειας γιατί βοηθά να καταρτίζεται μετά από αξιολόγηση το ετήσιο πρόγραμμα προμηθειών, μέχρι το τέλος του πρώτου τετραμήνου κάθε έτους. Διενεργείται έρευνα αγοράς, ιδίως μέσω του διαδικτύου σχετικά με τις τιμές, με τις οποίες τα ζητούμενα είδη διατίθενται στην ελεύθερη αγορά και ιδιαίτερα στον ιδιωτικό τομέα της υγείας και συντάσσεται σχετική μελέτη. 
Δίνεται το δικαίωμα στους προμηθευτές, ως έχοντες νόμιμο συμφέρον, να μπορούν να ζητούν να ληφθούν υπόψη οι συμβάσεις τους με τους φορείς του ιδιωτικού τομέα. 
Δίνεται η δυνατότητα ώστε η πληρωμή των προμηθευτών να γίνεται άμεσα μέσω τράπεζας ώστε να αντιμετωπιστεί άμεσα η καθυστέρηση στην εξόφληση των προμηθευτών και να δοθεί κίνητρο για την προσφορά σημαντικών μειωμένων τιμών.
Εισάγεται για πρώτη φορά η δυνατότητα διενέργειας προμηθειών με τη μέθοδο της προσφοράς σταθερής τιμής ανά εργαστηριακή εξέταση ή διαγνωστική θεραπευτική πράξη.
Δίνεται τέλος η δυνατότητα επιλογής των πλέον κατάλληλων "υλικών ασθενών" με μητρώο που αναφέρεται το τι θέλουμε και το είδος που θέλουμε και όχι αυτό που επέβαλαν οι εξειδικευμένες μονάδες παραδείγματος χάρη, ορθοπεδικά υλικά, βηματοδότες, βαλβίδες υδροκεφαλίας, αντιδραστήρια κλπ.. 
Με το νομοσχέδιο αυτό θεραπεύονται πολλές ατέλειες που έχουν σχέση με τις προμήθειες των ΠΕΣΥ ή των τμημάτων Υπουργείων, ενώ με τη δημιουργία των αναγκαίων επιτροπών εμπειρογνωμόνων -που θα πρέπει, κυρία Υπουργέ, να είναι διαρκείς- τίθενται όλα αυτά τα ζητήματα σε νέα αξιόπιστη και επιστημονική βάση. 
Το σχέδιο νόμου λύνει τελικά το πρόβλημα κάθε αμφισβήτησης και αδιαφάνειας και ανοίγει νέους δρόμους προς τη σωστή κατεύθυνση.
Ζητώ την υπερψήφισή του για να αποδειχθεί έμπρακτα ότι κλείνει τελικά ο φαύλος κύκλος που επικρατούσε μέχρι σήμερα και να αναλάβει ο καθένας τις ευθύνες του απέναντι σε ένα τόσο σοβαρό ζήτημα που έχει κοινωνικές προεκτάσεις.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αγαπητοί συνάδελφοι, είχα ορισμένες παρατηρήσεις πολύ μικρού χρόνου να κάνω, αλλά οι ομιλίες των συναδέλφων της Νέας Δημοκρατίας κυρίως δε η εκλεκτή ομιλία της Υφυπουργού Υγείας και Πρόνοιας, την οποία και χειροκρότησα και ξέρετε ότι πολύ σπάνια το κάνω αυτό, θα έλεγα ότι με υποχρέωσαν με την εικοσιπενταετή πείρα που έχω στο Κοινοβούλιο να ανέβω στο Βήμα. 
Αγαπητοί συνάδελφοι της Νέας Δημοκρατίας, ελπίζω έχετε αντιληφθεί ότι πρέπει να αποκτήσετε κάποια στοιχεία εναλλακτικότητας, η ελληνική κοινωνία έχει ανάγκη εναλλαγής εξουσίας, έχει ανάγκη εναλλαγής κυβερνήσεων, από την Υφυπουργό Υγείας και Πρόνοιας δεν μπορούσατε να περιμένετε καλύτερη επιβεβαίωση των απόψεών σας. Τι είπε η Υφυπουργός; ΄Ο,τι συμβαίνει. ΄Ότι, κύριοι, ήλθε μια κυβέρνηση της αλλαγής και οι Υπουργοί της δεν κατάλαβαν τι είναι αλλαγή, δεν αντελήφθησαν ότι τα πράγματα αλλάζουν, ότι από εκεί που ήμαστε σε μια στατική κατάσταση που έλεγε προηγουμένως ο κ. Γιαννόπουλος για τις παλιές διοικήσεις κλπ. περνούσαμε σε μια άλλη δυναμική που προκαλούσε άνοδο των υπηρεσιών της υγείας, γιατί ήρθε το ΠΑΣΟΚ και μίλησε για υγεία και τα πράγματα αλλάζουν. ΄Ετυχε τότε να έχει έναν Υπουργό ο οποίος ντρεπόταν να πει ότι ο γενικός του γραμματέας είναι γαμπρός του. Τον ρώτησα θα θυμάστε "είναι γαμπρός σας ο γενικός γραμματέας;" και απάντησε "δεν έχω αδελφή". Και ήταν γαμπρός στην κόρη του. Και βεβαίως όταν τον αντελήφθη ο Ανδρέας τον έστειλε στην Εσπερία αλλά υπήρχαν υποχρεώσεις, είχαν ανοίξει οι ασκοί του αιόλου, είχαν μπει οι διοικήσεις που αναφέρατε. Είπε η κυρία Υπουργός ότι είχαμε καταλήξει σε μια ιστορία που τροφοδοτούσαμε τη σπατάλη. Από πού γινόταν η τροφοδοσία της σπατάλης; Από τις διοικήσεις των νοσοκομείων, αυτά που λέγατε. Λοιπόν, ήρθε μετά ο μακαρίτης ο Γεννηματάς και τι να μαζέψει; Τα ασυμμάζευτα; Σας ερωτώ: Τι να μαζέψει; Και τα πράγματα προχώρησαν όπως ξέρετε. ΄Ηρθε και ο Γιάννης Φλώρος και προσπαθούσε να τα συμμαζέψει, προσπαθούσε το ένα, το άλλο. Είχαν γίνει και οι ατασθαλίες του τότε γενικού γραμματέα, τις σχέσεις που είχε κλπ. όπως γνωρίζετε. Παραπέρα προχωρώντας, προχωρώντας αρρώστησε και ο Ανδρέας και ήρθε ένας Υπουργός ο οποίος είχε σκοπό πώς να πάει στο Ωνάσειο να κάνει επισκέψεις, πώς να εισπράττει και από εκεί τις αμοιβές του, πώς να γράφει συνταγές να πηγαίνουν στα δικά του εργαστήρια και πώς να γίνει και καθηγητής.
Και ήρθε εδώ ο κ. Γιαννόπουλος να μας μιλήσει για το καθηγητικό κατεστημένο. Προς Θεού! Έχετε υπόψη σας ότι είστε Αξιωματική Αντιπολίτευση και ότι πρέπει να πάρετε...
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Κεδίκογλου, σε καθηγητή του πανεπιστημίου πήγατε για το προσωπικό σας πρόβλημα. 
ΒΑΣΙΛΗΣ ΚΕΔΙΚΟΓΛΟΥ: Κάνετε πολύ μεγάλο λάθος. Πήγα σε κρατικό νοσοκομείο. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αφήστε τους καθηγητές. Σας παρακαλώ! Μην τους θίγετε.
ΒΑΣΙΛΗΣ ΚΕΔΙΚΟΓΛΟΥ: Τιμώ τους καθηγητές του πανεπιστημίου, αλλά αυτούς...
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αρκετά έχετε πει για τους πανεπιστημιακούς.
ΒΑΣΙΛΗΣ ΚΕΔΙΚΟΓΛΟΥ: Δεν έχω πει ουδεμία εις βάρος τους λέξη. Κάνετε λάθος.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αν έχετε να πείτε για κάποιους πανεπιστημιακούς, να το δηλώσετε και όχι να τους θίγετε όλους.
ΠΡΟΕΔΡΕΥΩΝ (Κωνσταντίνος Βρεττός): Κύριε Γιαννόπουλε, σας παρακαλώ! Κατεγράφη η υποστήριξή σας προς τους πανεπιστημιακούς.
ΒΑΣΙΛΗΣ ΚΕΔΙΚΟΓΛΟΥ: Κάνετε λάθος. Υπάρχουν...
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αν έχετε προσωπικά με τον κ. Κρεμαστινό...
ΒΑΣΙΛΗΣ ΚΕΔΙΚΟΓΛΟΥ: Με ποιον Κρεμαστινό έχω προσωπικά; Δεν έχω κανένα προσωπικό με κανέναν εγώ. 
Πολιτική κρίνω εγώ, κύριε Γιαννόπουλε. Ήταν Υπουργός και ήταν έξι ώρες την ημέρα στην κλινική του Ωνασείου.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν μπορείτε να βρίζετε όλους τους πανεπιστημιακούς. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ να μη γράφονται οι διακοπές.
ΑΘΑΝΑΣΙΟΣ ΓΙΑΝΝΟΠΟΥΛΟΣ: ...
ΒΑΣΙΛΗΣ ΚΕΔΙΚΟΓΛΟΥ: Κοιτάξτε, κύριε Γιαννόπουλε, εάν δεν εννοείτε, δεν φταίω εγώ. Τιμώ τους πανεπιστημιακούς και ξέρετε πολύ καλά ότι τις κλινικές αυτές -όχι τις ιδιωτικές- επισκέπτομαι. 
Σας είπε ακόμη η κυρία Υφυπουργός ότι το πρόβλημα στους πίνακες του ΟΟΣΑ που βλέπετε όλοι σας, της γενικής κίνησης της ελληνικής οικονομίας, είναι η διόγκωση των δαπανών υγείας. Σας είπε ακόμη ότι οι δαπάνες υγείας και όλη η διαχείριση εκινείτο κάτω από ένα μονοπωλιακό σύστημα. Τι καλύτερη υποστήριξη των θέσεών σας θέλατε ότι οι προηγούμενοι Υπουργοί Υγείας που υπήρχαν, δεν ήταν παρά ... να μη χρησιμοποιήσω επιθετικό προσδιορισμό. 
Νομίζω, λοιπόν, ότι ήταν μια ομιλία η οποία πράγματι θεμελίωσε πλήρως αυτό το νομοσχέδιο και ιδεολογικώς και πολιτικώς και αιτιολόγησε πλήρως όλες τις διατάξεις του. 
Ήρθατε τώρα να μας πείτε κάτι για τις τράπεζες. Καλά, δεν γνωρίζουμε ότι η ρευστότητα προκαλεί μείωση των τιμών; Δεν γνωρίζουμε ότι "το μετρητοίς" είναι πάντοτε φθηνότερο; Με αυτό βαδίζει το νομοσχέδιο. 
Εκείνο, όμως, που δεν μπορώ να κατανοήσω είναι ότι όλοι στρέψατε τα πυρά σας εναντίον του Υπουργού Υγείας και Πρόνοιας γιατί χρωστούν τα νοσοκομεία. Τι δουλειά έχει ο Υπουργός Υγείας και Πρόνοιας με τα χρέη των νοσοκομείων; Αυτό είναι θέμα του Υπουργείου Οικονομικών. Τι το μπερδεύετε, λοιπόν; 
ΑΘΑΝΑΣΙΟΣ ΓΙΑΝΝΟΠΟΥΛΟΣ:...
ΒΑΣΙΛΗΣ ΚΕΔΙΚΟΓΛΟΥ: Τώρα τι είναι. Τώρα πληρώνει ο Υπουργός Οικονομικών. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: ...
ΒΑΣΙΛΗΣ ΚΕΔΙΚΟΓΛΟΥ: Κοιτάξτε, να μην κάνουμε ανόητες ερωτήσεις, σας παρακαλώ. 
ΠΡΟΕΔΡΕΥΩΝ (Κωνσταντίνος Βρεττός): Επαναλαμβάνω ότι δεν καταγράφονται οι διακοπές στα Πρακτικά.
ΒΑΣΙΛΗΣ ΚΕΔΙΚΟΓΛΟΥ: Σήμερα τις υποχρεώσεις του ελληνικού δημοσίου για οποιοδήποτε θέμα τις έχει ο Υπουργός Οικονομικών. Τι σχέση έχει ο Υπουργός Υγείας; Ο Υπουργός Υγείας βγήκε και σας είπε με συνέντευξή δημόσια και μπράβο του ότι φταίει ο Υπουργός Οικονομικών. Είπε: "Αυτός χρωστάει. Δεν χρωστάω εγώ. Αυτός έχει το διαχειρίζειν". Είδατε εσείς τίποτα πιστώσεις εγγεγραμμένες στο Υπουργείο Υγείας, τις οποίες ο Υπουργός Υγείας δεν χρησιμοποιεί; Τότε να μιλήσετε. 
ΚΩΝΣΤΑΝΤΙΝΟΣ ΚΙΛΤΙΔΗΣ: ....
ΒΑΣΙΛΗΣ ΚΕΔΙΚΟΓΛΟΥ: Σας το εξήγησε πολύ καλά η κυρία Υφυπουργός και δεν το αντιληφθήκατε. Τι να κάνουμε; Δεν αντιληφθήκατε εκείνο που πρέπει. Έδωσε τη θεωρητική βάση, την ιδεολογική, την πολιτική, γιατί χρειάζονται αυτές οι διατάξεις. Δεν υπάρχει αντίλογος. Εμένα με καλύπτει πλήρως. 
Απευθύνομαι όμως τώρα στην κυρία Υφυπουργό και θα αναφερθώ και στο σημείο που ειπώθηκε της απουσίας του Υπουργού Υγείας.
Κυρία Υφυπουργέ Υγείας και αγαπητή συνάδελφε, για να γίνουν οι προμήθειες όπως θεσπίζεται, πρώτα-πρώτα χρειάζεται να υπάρχει ένα λογιστικό σύστημα και ενιαίο λογιστικό σχέδιο για τα νοσοκομεία. Όταν ο Υπουργός Οικονομικών δεν αξιώνεται να υποχρεώσει τα νοσοκομεία να έχουν ενιαίο λογιστικό διπλογραφικό σύστημα ότι και να κάνετε εσείς δεν θα επιτύχετε. Δεν μπορείτε. Δεν γίνεται. Για να σταθεί η οικονομική μονάδα που λέγεται νοσοκομείο και να προχωρήσει, για να έχετε αποσβέσεις, για να βλέπετε τα μηχανήματα, εάν χρησιμοποιήθηκαν ή όχι, αν αποσβέννυνται, έχετε ανάγκη από ένα λογιστικό σχέδιο. Αυτό είναι θέμα του Υπουργείου Οικονομικών. Σας υπονομεύουν ευθέως. 
Πάρα πέρα, δεν μπορείτε να προχωρήσετε, αλλά αυτό το θεσμοθετείτε τώρα χωρίς κωδικοποίηση. Βέβαια είκοσι χρόνια έπρεπε να έχει γίνει, αλλά σας είπα ότι με τέτοιους Υπουργούς πώς να γίνει;
ΝΙΚΗΤΑΣ ΚΑΚΛΑΜΑΝΗΣ: ...
ΒΑΣΙΛΗΣ ΚΕΔΙΚΟΓΛΟΥ: Ο Πρωθυπουργός τους υπονομεύει. Ο Πρωθυπουργός της διαπλοκής και της αριστοκρατίας της κατωτερότητας, τους υπονομεύει. 
ΝΙΚΗΤΑΣ ΚΑΚΛΑΜΑΝΗΣ: ...
ΒΑΣΙΛΗΣ ΚΕΔΙΚΟΓΛΟΥ: Ναι, ευθέως. Θα σας το αποδείξω. 
Θεμελιώνετε την κωδικοποίηση των φαρμάκων. Αυτό έπρεπε να έχει γίνει τόσα χρόνια. Είναι δυνατόν να μην υπάρχει ενιαίος κώδικας ανά δραστική ουσία και με βάση αυτά να γίνονται εγγραφές σε ένα ενιαίο λογιστικό σχέδιο και με βάση αυτά να έχετε συγκρίσιμες δαπάνες, συγκρίσιμο κόστος, ποσοστιαίες αναλογίες ώστε να κάνετε και κρίση αν μια διοίκηση είναι η καλή ή δεν είναι; Χωρίς αυτά δεν μπορείτε να προχωρήσετε. 
Πέρα απ' αυτό, έρχεστε και λέτε για το Εθνικό Σύστημα Υγείας. Πού θα το εφαρμόσετε αυτό; Μπορείτε να εφαρμόσετε το Εθνικό Σύστημα Υγείας χωρίς το ΙΚΑ; Υπάρχει το Εθνικό Σύστημα Υγείας και ένα άλλο που λέγεται σύστημα ΙΚΑ. 
Ξέρετε κανέναν ασφαλιστικό οργανισμό σε όλον τον κόσμο που να ασφαλίζει για υγεία και να κάνει και διαχείριση δαπανών υγείας; Η NATIONALE NEDERLADEN η μεγαλύτερη ασφαλιστική εταιρεία του κόσμου μπορεί να σας κάνει θαυμάσια ασφάλιση για υγεία. Η ALLIANCE τα ίδια. Διαχειρίζονται δαπάνες υγείας; Το τραγελαφικό, το φοβερό που το κληρονομήσαμε από την εποχή του Μεταξά το έχουμε μόνο στην Ελλάδα. Το Ι.Κ.Α. είναι και Οργανισμός Υγείας. Και δεν είναι μόνο αυτό. Βλέπετε τη διοίκηση του Ι.Κ.Α. να δίδει ολοσέλιδη συνέντευξη στην έγκριτη "ΚΑΘΗΜΕΡΙΝΗ", η οποία δι' αυτού του τρόπου ασκεί μία έμμεση λεπτή και πολύ ορθή κριτική, περί των μελετών της υγείας που έχει συντάξει το Ι.Κ.Α. Και ο ανύπαρκτος Πρωθυπουργός ο οποίος ασχολείται με το συνέδριο και για το πώς θα γίνει πάλι Πρωθυπουργός -τον απασχολεί πώς θα πάρει 60% ή 70%- και πώς θα νομιμοποιηθεί από τους δικούς του ανθρώπους της αριστοκρατίας της κατωτερότητας, ο Πρωθυπουργός ιδρυτής της διαπλοκής -αν διαφωνείτε έχετε την πλειοψηφία και μπορείτε να με παραπέμψετε για συκοφαντία- ...
ΠΡΟΕΔΡΕΥΩΝ (Κωνσταντίνος Βρεττός): Διαφωνεί το Προεδρείο όσον αφορά τους χαρακτηρισμούς.
ΒΑΣΙΛΗΣ ΚΕΔΙΚΟΓΛΟΥ: Μπορείτε να διαφωνείτε εσείς!
Ασχολείται, λοιπόν, με το συνέδριο της Δευτέρας και δεν λέει, έλα εδώ διοίκηση του Ι.Κ.Α., τι δουλειά έχεις εσύ με το θέμα της υγείας; Άντε στο σπίτι σου!
Μήπως απουσιάζει ο Υπουργός Υγείας και εις ένδειξη διαμαρτυρίας ότι το έργο του υπονομεύεται; Το έχετε σκεφθεί αυτό; Εύχομαι να μην είναι αυτό, γιατί θα είναι οδυνηρό για την Κυβέρνηση. Αγαπητοί συνάδελφοι της Νέας Δημοκρατίας, δεν έχετε αντιληφθεί πολλά πράγματα.
Δεν αντιληφθήκατε ότι το θέμα των ταυτοτήτων δεν είναι ολίσθημα του Υπουργού Δικαιοσύνης, αλλά ήταν επιλογή του ανύπαρκτου Πρωθυπουργού να βρει έναν αντίπαλο, να κρίνει και να κρίνεται, ο οποίος είναι αντιπαθής και τσίμπησε και λέγεται Χριστόδουλος. Μπορεί να θέσει ποτέ η Ελλάδα όρους το τι θα περιέχουν οι αυριανές ταυτότητες της Ευρωπαϊκής Ένωσης; Τσίμπησε αυτός, τσιμπήσατε και εσείς! Θέσατε τη θρησκεία στη μέση και μετά περιμένετε να μιλήσετε για πολιτική του μεσαίου χώρου. Μία καθαρή απόφαση εν γνώσει του περιβάλλοντος του Μαξίμου, που την έκαναν γιατί έβλεπαν την κατάρρευσή τους, δεν την αντιληφθήκατε και κάνατε ολόκληρο θέμα για τις ταυτότητες κλπ. Ήταν δική τους καθαρή επιλογή εξεύρεσης αντιπάλου. 
Δεύτερον, δεν είχατε αντιληφθεί ακόμη το μεγάλο ολίσθημα που θέλω να πιστεύω ότι έγινε εν γνώσει του Κώστα Καραμανλή, να δεχθείτε να κάνετε προεδρικές εκλογές και βουλευτικές ταυτόχρονα τον Απρίλιο. Ο χειρότερος και ο καλύτερος αναλυτής θα σας έλεγαν ότι ο δείκτης του χρηματιστηρίου το Σεπτέμβριο θα είναι στις δυόμισι χιλιάδες μονάδες. Άρα, η Κυβέρνηση πέφτει θέλει δεν θέλει. Έχω όμως τη διασταυρωμένη πληροφορία ότι ο Κώστας Καραμανλής άφησε να φύγει η διακυβέρνηση ... γιατί τον είχατε φτάσει σε ένα σημείο που να μην έχει κόμμα. Ο ένας του έλεγε, πήγαινε να μιλήσεις στην Ακρόπολη, με ποιον; Με εκείνον που το κόμμα έχει ορίσει ως υποψήφιο δήμαρχο. Προς Θεού! Να πάει ο Πρόεδρος του κόμματος να καθίσει ισοτίμως -τον αναγκάσατε- και να μιλήσει με τον υποψήφιο δήμαρχο;
Έτσι, λοιπόν, δεν πρόκειται να πάρετε ποτέ την εξουσία. Και σας είπε ορθώς ένας νέος συνάδελφος ότι ήρθατε στην εξουσία το 1990 και ξεχάσατε ότι με δική σας πρωτοβουλία είχε ψηφιστεί νόμος περί νομαρχιακών συμβουλίων. Τον βάλατε στην πάντα και τιμωρηθήκατε γι' αυτό. Αλλά από το νόμο όπως έγινε τιμωρείται και η χώρα. Αυτά πρέπει να τα καταλάβετε. Πρέπει να αντιληφθείτε το βάθος κάθε υποθέσεως.
Τέλος, εγώ συγχαίρω για το θάρρος, την παρρησία, το βάθος και την αιτιολόγηση την Υφυπουργό Υγείας και Πρόνοιας. Είναι προς τιμήν της. Απέδειξε ότι είναι πρόσωπο με ευρυτάτη κατάρτιση αλλά και πολιτική συγκρότηση. Βεβαίως δεν μπορούσε να σας πει ότι έφταιγε ο πρώτος Υπουργός Υγείας που τα έκανε θάλασσα και ξεκίνησε μία στραβή θεμελίωση. Υπουργός του ΠΑΣΟΚ είναι. Σας τα είπε όμως με έναν εκλεκτό πολιτικό και διπλωματικό τρόπο, που φοβούμαι ότι δεν τον αντιληφθήκατε. Εύχομαι να αντιλαμβάνεστε γιατί η χώρα έχει ανάγκη εναλλαγής, άλλης εξουσίας. Και όπως πάτε δεν το βλέπω αυτό. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Θέλω να ευχαριστήσω τον κ. Κεδίκογλου για τα καλά του λόγια. Πράγματι, πολλές φορές οι Υπουργοί χρειάζονται κάποια στήριξη, παρά το γεγονός ότι θεωρώ ότι υπερβάλλει. Όμως θέλω να πω ότι διαφωνώ σε ορισμένα απ' αυτά που είπε και κυρίως να επισημάνω ότι εγώ δεν νιώθω ότι υπάρχει υπονόμευση από την πλευρά του Πρωθυπουργού ή από την πλευρά του Υπουργείου Οικονομικών. 
ΒΑΣΙΛΗΣ ΚΕΔΙΚΟΓΛΟΥ: Αυτό σας τιμά.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπηλιόπουλος έχει το λόγο.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, κυρία Υφυπουργέ, θεωρώ ότι το νομοσχέδιο αυτό επιβεβαιώνει για μια ακόμη φορά ότι βρίσκεστε -σε ό,τι αφορά τον προγραμματισμό και την πορεία σας αλλά και τον τρόπο με τον οποίο χειρίζεσθε τα τεράστια προβλήματα του χώρου της υγείας- εκτός τόπου και χρόνου, ότι ζείτε στον κόσμο σας. Με ασκήσεις επί χάρτου και με εκθέσεις ιδεών -το έχω πει πολλές φορές- δεν αντιμετωπίζονται, αλλά περιπλέκονται τα προβλήματα αυτά. 
Χρειάζονται, κυρία Υφυπουργέ, λύσεις απλές και καθαρές για να προχωρήσουμε. Όσο δεν το αντιλαμβάνεσθε, λοξοδρομούμε. 
Προπάντων χρειάζεται αλλαγή νοοτροπίας, όχι βέβαια σαν αυτή που επιχειρήσατε να περάσετε απόψε μέσα από μια προσπάθεια μηδενισμού των πάντων, ακόμη και του έργου όλων των προκατόχων σας -των οποίων τις προθέσεις δεν αμφισβητώ- προκειμένου να δώσετε έμφαση στο εγχείρημά σας, αυτό είναι κάτι που δεν σας περιποιεί τιμή. 
Θα πρέπει να ξέρετε -και το λέω για κάποιους νέους συναδέλφους, οι οποίοι απόψε μας παρέδωσαν μαθήματα περί του Ε.Σ.Υ.- ότι το σύστημα αυτό το πέταξαν στον Καιάδα και το απαξίωσαν οι ίδιοι οι γεννήτορές του, και ότι η μεγαλύτερη μάλιστα αιτία της κακοδαιμονίας του Ε.Σ.Υ. είναι ο άκρατος κομματισμός των πάντων μέσα σ' αυτό. 
Σας ερωτώ: Σε ποιο σύστημα υγείας, ποιας χώρας -δεν ζούμε σε άλλο κόσμο- ο Υπουργός Υγείας είναι αυτός που διορίζει τα συμβούλια των νοσοκομείων, βεβαίως αυτή είναι μια παλιά αρρώστια, τα συμβούλια κρίσεως των γιατρών, την πλειοψηφία των μελών τους, ακόμα και τις επιτροπές εξετάσεων ειδικότητας; Για να προχωρήσουμε στους προέδρους των Πε.Σ.Υ., στους αντιπροέδρους και σ' όλους τους λειτουργούς του συστήματος. 
Θα λέγαμε στον κύριο Υπουργό Υγείας -ο οποίος μίλησε με τόσο φανατισμό και πάθος για τα πιράνχας και τα υπόγεια ρεύματα μέσα στα νοσοκομεία όταν ανέλαβε τα καθήκοντά του- ότι όλα αυτά έχουν και χρώμα και όνομα. Είναι οι διορισμένοι πρόεδροι των διοικητικών συμβουλίων των νοσοκομείων, είναι τα ίδια τα διοικητικά τους συμβούλια. Είναι οι διευθύνουσες που επιλέγονται από τα κατευθυνόμενα υπηρεσιακά τους συμβούλια. Είναι οι προϊστάμενοι των διαφόρων υπηρεσιών τους αλλά και οι προϊστάμενοι των γραφείων προμηθειών, αν δεν το γνωρίζετε. Είναι όλοι αυτοί που όλα αυτά τα χρόνια παίρνουν αποφάσεις ανεξέλεγκτα και αναπολόγητα. Όλοι αυτοί που συναλλάσσονταν με τους πάντες και τα πάντα και οργίαζαν, χωρίς να λογοδοτούν ποτέ και σε κανέναν, γιατί είχαν το ατιμώρητο.
Αν, λοιπόν, δεν ξεφύγουμε, κυρία Υφυπουργέ, απ' αυτόν τον κομματισμό, δεν πρόκειται να πετύχουμε απολύτως τίποτα. Καλή είναι η κωδικοποίηση των υλικών, η κατάρτιση μητρώου ιατροτεχνολογικών προϊόντων κλπ. Από τη στιγμή όμως που θα υπάρχει η δυνατότητα επιλογής των χρησιμοποιούμενων υλικών και φαρμάκων, ο παρονομαστής -είτε σας αρέσει είτε όχι- θα είναι ο ίδιος. 
Χρειάζεται, λοιπόν, πέραν όλων των άλλων και το μητρώο των προμηθευτών. Δεν ζούμε σε κοινωνία αγγέλων και όλοι ξέρουμε πώς λειτουργούν. Ξέρουμε ότι οι εταιρείες αυτές τα τελευταία χρόνια, λόγω του κλίματος που διαμορφώθηκε υπ' ευθύνη σας, φυτρώνουν σαν μανιτάρια και λειτουργούν ανεξέλεγκτα. 
Πρέπει να αντιληφθείτε, λοιπόν, ότι το μυστικό του εγχειρήματος είναι ένα και πάρα πολύ απλό: Η διαμόρφωση τέτοιων οικονομικών προϋποθέσεων μέσα στο σύστημα, στα νοσοκομεία και στα περιφερειακά συστήματα υγείας, ώστε να υπάρχει η δυνατότητα της άμεσης διαπραγμάτευσης των τιμών των προϊόντων που προμηθεύονται τα νοσοκομεία. 
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ - ΨΑΡΟΥΔΑ).
Ακούσατε πριν από λίγο από κάποιον ομιλητή του κόμματός μας να σας λέει -και αυτή είναι η πραγματικότητα- ότι στις ιδιωτικές κλινικές τα ίδια υλικά αγοράζονται με τη μισή τιμή και ότι για χρόνια τώρα κανείς δεν ευαισθητοποιείται, κανείς δεν αντιλαμβάνεται τι γίνεται, κανείς δεν ζητά ευθύνες. Τώρα μας λέτε ότι οι συναλλαγές θα γίνονται μόνο κεντρικά, άρα θα υπάρχει πλήρης κομματικός έλεγχος αυτού του συστήματος. 
Διαπιστώνεται, λοιπόν, ότι το φιάσκο με τις λίστες των φαρμάκων δεν σας δίδαξε τίποτε. Εκτός εάν δεν γνωρίζετε για τις συναλλαγές που υπήρχαν και εξακολουθούν να υπάρχουν προκειμένου ένα φάρμακο να μπει σε αυτές τις περιβόητες λίστες, τα χρήματα που ζητούνται και δίνονται από τις ίδιες εταιρείες κάτω ή πάνω από το τραπέζι προκειμένου να μπει ή να μην μπει κάποιο φάρμακο. Μήπως με τις λίστες αυτές αντιμετωπίστηκε το θέμα της υπερκατανάλωσης των φαρμάκων; Δεν αντιμετωπίστηκε δυστυχώς, χωρίς να σημαίνει ότι δεν θα έπρεπε να γίνει κάτι προς την κατεύθυνση αυτή. Πρέπει να γίνουν πολύ περισσότερα. 
Επίσης σε ό,τι αφορά το θέμα των συναλλαγών, οι οποίες πλέον θα γίνονται με το τραπεζικό σύστημα, ακούστηκαν πάρα πολλά. Αυτό είναι λάθος τραγικό. Εγώ δεν ξέρω, δεν γνωρίζω εάν οι τράπεζες θα λειτουργούν, όσον αφορά το συγκεκριμένο στοιχείο, με την εγγύηση του δημοσίου. Θέλω να πιστεύω ότι θα υπάρχει εγγύηση η εγγύηση αυτή του δημοσίου. Οι τράπεζες θα λειτουργούν χωρίς κέρδος; Θα οδηγηθούμε εκεί που είπαν προηγουμένως κάποιοι συνάδελφοι, στο τραγελαφικό σημείο να υπερχρεώνονται κάποια νοσοκομεία, να ασφυκτιούν και να μην μπορούν να αναπτυχθούν, άρα να βρεθούν πολύ σύντομα σε θέση δυσκολότερη από αυτή στην οποία βρίσκονται σήμερα. 
Έναν βαριά άρρωστο, κυρία Υπουργέ, δεν τον αντιμετωπίζουμε με συμπτωματικές θεραπείες. Ένας βαριά ασθενής χρειάζεται ριζική και ολοκληρωμένη θεραπεία. Το σύστημα των προμηθειών πάσχει βαρύτατα και θα πρέπει να αντιμετωπιστεί ριζικά και αυτό δεν γίνεται. 
Βεβαίως για να γίνει αυτό, όπως είπα, πρέπει να κάνετε προηγουμένως τη διάγνωση. Γιατί λειτουργούσε στρεβλά το σύστημα των προμηθειών μέχρι σήμερα, κυρία Υπουργέ; Νόμοι υπήρχαν. Γιατί δεν εφαρμόζονταν; Ποιοι ευθύνονται γι' αυτό; Ποιοι ευθύνονται για το κλίμα της σήψης και της διαφθοράς που αναπτύχθηκε σε ό,τι αφορά το σύστημα των προμηθειών μέσα στα δημόσια νοσοκομεία όλα αυτά τα χρόνια; Ποιοι ευθύνονταν γιατί πανάκριβα μηχανήματα αγοράζονταν για να ανακαλυφθεί εκ των υστέρων ότι δεν υπήρχαν χώροι για να εγκατασταθούν τα μηχανήματα αυτά ή προσωπικό για να λειτουργήσουν;
Θέλετε να σας αναφέρω παραδείγματα από τη Θεσσαλονίκη; Σας έχω ρωτήσει επανειλημμένα και δεν απαντάτε. Στο Θεαγένειο γραμμικοί επιταχυντές σαπίζουν στα υπόγεια ελλείψει κατάλληλων χώρων επί πέντε ολόκληρα χρόνια και απαξιώνονται. Τρία-τέσσερα χρόνια πριν μεταφερθούν στις αποθήκες του Θεαγενείου ήταν σε κάποιες αποθήκες του λιμανιού με αποτέλεσμα η υγρασία να τους καταστρέφει. Να σας πω και άλλα τέτοια παραδείγματα; 
Συνεπώς πιστεύετε ότι η έλλειψη μητρώου των υλικών τα οποία χρειάζονται τα νοσοκομεία είναι η αιτία του κακού; Αυτή είναι η διάγνωση που κάνετε; Αν είναι αυτή, λυπάμαι! Δεν γνωρίζετε ότι οι προμηθευτές όλα αυτά τα χρόνια αύξηναν τις τιμές των προϊόντων που χρησιμοποιούνται στα νοσοκομεία; Και γιατί γινόταν αυτό; Εσείς τους ωθούσατε να το κάνουν με το να μην τους πληρώνετε έγκαιρα. Από κάπου έπρεπε να βγάλουν όλα αυτά τα οποία έχαναν, γιατί εν τω μεταξύ δανείζονταν από τις τράπεζες και τα χρέη πολλαπλασιάζονταν, τα ελλείμματα αυξάνονταν. 
Δεν γνωρίζατε μήπως τις συναλλαγές αυτών των εταιρειών με τους διορισμένους από εσάς προέδρους των νοσοκομείων; Δεν ξέρατε ότι για να πληρωθεί ένας προμηθευτής κατ' εξαίρεση έπρεπε να έχει ιδιαίτερες σχέσεις και να πληρώσει κάτω από το τραπέζι για να πάρει τα χρήματά του, για να μην αναγκαστεί και στραφεί στις τράπεζες; Δεν τα ξέρατε; Ποιος ευθύνεται; Εμείς ευθυνόμαστε για όλα αυτά; Έχετε τεράστια πολιτική ευθύνη για αυτά τα όργια, για αυτήν τη σήψη, για αυτήν τη διαφθορά που υπάρχει μέσα στα δημόσια νοσοκομεία. Γι' αυτό και σας είπα ότι χρειάζονται λύσεις απλές και καθαρές. Καταλάβετέ το. Και βεβαίως ότι χρειάζεται αλλαγή νοοτροπίας. 
Όταν, κύρια Υπουργέ, τα τελευταία έξι χρόνια το 80% των επενδύσεων που κάνει ο ιδιωτικός τομέας αφορούν υψηλή βιοτεχνολογία και όταν την ίδια χρονική περίοδο οι επενδύσεις του δημόσιου τομέα δεν ξεπερνούν το 20%, αναρωτιέστε γιατί υπάρχει αυτή η απαξίωση, αυτή η διάλυση του Εθνικού Συστήματος Υγείας; 
Όταν τα νοσοκομεία είναι ανίκανα να αξιοποιήσουν τα περιουσιακά τους στοιχεία, αναρωτιέστε για τη διάλυση του ΕΣΥ; Σας έχω ρωτήσει: Το νοσοκομείο ΑΧΕΠΑ έχει ένα οικόπεδο 12 στρεμμάτων στο Μαρούσι. Το μισό έχει καταπατηθεί. Στοιχίζει 15 με 20 δισεκατομμύρια. Κανένας δεν ενδιαφέρεται. Δεν υπάρχουν ευθύνες; Δανειζόμαστε από τις τράπεζες για να πληρώσουμε τους προμηθευτές και δεν κάνουμε τα αυτονόητα. Κανενός το αυτί δεν ιδρώνει για όλα αυτά; 
Σας έχω ρωτήσει επίσης πολλές φορές για το θέμα της ανεξέλεγκτης νοσηλείας ανασφάλιστων αλλοδαπών στα νοσοκομεία. Δεν είμαστε ρατσιστές, αγαπάμε τους αλλοδαπούς, θέλουμε να τους βοηθήσουμε. Στα προβλήματα της υγείας δεν πρέπει να υπάρχουν τέτοιου είδους συμπεριφορές αλλά δεν θα έπρεπε να υπάρχουν διακρατικές συμφωνίες; Δεν είναι μόνο το θέμα των ειδικών λοιμώξεων για τις οποίες μιλάτε τώρα. 
ΒΑΣΙΛΗΣ ΚΕΔΙΚΟΓΛΟΥ: Δεν υπάρχουν ανασφάλιστοι τώρα. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Δεν υπάρχει απολύτως τίποτα, κύριε Κεδίκογλου. Σας πληροφορώ ότι μόνο κατά την περσινή χρονιά το ελληνικό δημόσιο ζημιώθηκε από αυτήν την ανεξέλεγκτη λειτουργία του συστήματος 80 δισεκατομμύρια δραχμές. Με αυτά τα 80 δισεκατομμύρια θα χτίζονταν τρία υπερσύγχρονα νοσοκομεία. Γι' αυτήν την ασυδοσία δεν υπάρχει καμία ευθύνη; Αυτά είναι τα προβλήματα.
Ακόμη, για να ολοκληρώσω είναι το ενιαίο λογιστικό σύστημα που σας είπε προηγουμένως ο κ. Κεδίκογλου. Πώς θα λειτουργήσει όλη αυτή η προσπάθεια; Να σας πω και κάτι άλλο; Λέτε ότι θα ελέγξετε το σύστημα των προμηθειών με τα περιφερειακά συστήματα υγείας. Με ποια περιφερειακά συστήματα υγείας, κυρία Υφυπουργέ; Με αυτά της Θεσσαλονίκης που δίνουν 13 εκατομμύρια ενοίκιο για τα κτίρια στα οποία εγκαταστάθηκαν ή για τα 150 εκατομμύρια που ξόδεψαν για να κάνουν αυτά τα γραφεία υπερσύγχρονα; Δεκατρία εκατομμύρια ενοίκιο για τα γραφεία δύο υπηρεσιών! Αυτά να τα ακούει ο ελληνικός λαός. Αυτά έγιναν δαπάνες του Ιπποκράτειου Νοσοκομείου από χρήματα που θα έπρεπε να διατεθούν για την περίθαλψη των ασθενών. Γι' αυτά πρέπει να απολογηθείτε. Αυτά τα περιφερειακά συστήματα υγείας θα ελέγξουν τις προμήθειες των νοσοκομείων; Πρέπει να είστε πάρα πολύ προσεκτική, κυρία Υφυπουργέ, γιατί όπως είπε και κάποιος συνάδελφος και τελειώνω, δεν φτάνει μόνο που δεν τα ξέρετε τα θέματα αλλά δεν έχετε και τη διάθεση να ακούσετε. Είστε ανεπίδεκτη μαθήσεως. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπηλιόπουλε, παρακαλώ ολοκληρώστε. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Αντιλαμβάνεστε ότι εμείς κάτω απ' αυτές τις προϋποθέσεις δεν μπορούμε και ότι αδυνατούμε να ψηφίσουμε αυτό το νομοσχέδιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κυρία Πρόεδρε, κυρίες και κύριοι συνάδελφοι, συζητάμε σήμερα στη Βουλή ένα ακόμη νομοσχέδιο του Υπουργείου Υγείας. Και λέω ένα ακόμη νομοσχέδιο του Υπουργείου Υγείας διότι το νομοσχέδιο αυτό συμπεριλαμβάνεται στο σύνολο των νομοσχεδίων που στοχεύει να φέρει η Κυβέρνηση, η σημερινή πολιτική ηγεσία του Υπουργείου με θεωρητικό στόχο την υλοποίηση των διακοσίων σημείων, τα οποία προ έτους και πλέον ανεκοίνωσε για τον εκσυγχρονισμό και την αναβάθμιση των υπηρεσιών υγείας στα δημόσια νοσοκομεία.
Νομοσχέδια έρχονται, κυρία Υφυπουργέ, αλλά βελτίωση των παρεχομένων υπηρεσιών υγείας στα νοσοκομεία δεν βλέπουμε. Δεν τις βλέπουμε εμείς, δεν τις βλέπει ο ελληνικός λαός και κυρίως δεν τις βλέπει ο άρρωστος που όταν προσέρχεται στα νοσοκομεία βιώνει την απαράδεκτη κατάσταση. 
Τα αίτια είναι πολλά: Οργανωτικά, λειτουργικά, ελλείψεις. Ελλείψεις ξενοδοχειακής υποδομής, ελλείψεις υλικοτεχνικής υποδομής, ελλείψεις ανθρώπινου δυναμικού. 
Έχω πει και άλλη φορά στην Αίθουσα αυτή ότι αφότου η σημερινή πολιτική ηγεσία του Υπουργείου ανέλαβε το Υπουργείο και συγκεκριμένα ο κύριος Υπουργός, πολύ γρήγορα έκανε σωστή διάγνωση στον τομέα της υγείας. Διέγνωσε πολύ γρήγορα την απαράδεκτη αυτή κατάσταση. Όμως δεν εφαρμόζει σωστή ισορροπία. 
Το σύστημα υγείας ακόμη πάσχει πολύ, πάρα πολύ και αυτό πρέπει να το συνειδητοποιήσετε, αν θέλετε να προσφέρετε στον άρρωστο. 
Το νομοσχέδιο που συζητάμε σήμερα, αφορά τις προμήθειες του νοσοκομείου και λοιπών μονάδων υγείας του Πε.Σ.Υ. και άλλες διατάξεις. Κατ' αρχήν θα σας πω ότι οι άλλες διατάξεις σε όγκο είναι το 1/3 του νομοσχεδίου και αυτό είναι μία πάγια τακτική αυτής της Κυβέρνησης στις "άλλες διατάξεις" να φέρνει θέματα που είναι τελείως άσχετα με το νομοσχέδιο. Αλλά αυτό το αντιπαρέρχομαι.
Και έρχομαι στις προμήθειες, στην ουσία του νομοσχεδίου. Λέτε στην εισηγητική έκθεση του νομοσχεδίου ότι αποτελεί κοινή διαπίστωση πως το σημερινό σύστημα προμηθειών παρουσιάζει σοβαρά προβλήματα, παρουσιάζει μεγάλη καθυστέρηση στη διαδικασία τόσο της κατάρτισης του προγράμματος προμηθειών όσο και της διενέργειας του διαγωνισμού. Παρουσιάζει έλλειψη κοινών βασικών τεχνικών προδιαγραφών, που ευννοεί την καταστρατήγηση των κανόνων του διαγωνισμού. Παρουσιάζει μεγάλη καθυστέρηση στην εξόφληση των προμηθευτών, με αποτέλεσμα τη διόγκωση των προσφερομένων τιμών. Στην πράξη δηλαδή οι προμηθευτές μοιράζουν την αγορά και έχουμε τεράστια δημοσιονομικά ελλείμματα, δηλαδή σπατάλη χρημάτων. Με λίγα λόγια, σας λέω ότι στην εισηγητική σας έκθεση αναγνωρίζετε ότι στο χώρο των προμηθειών υπάρχει σήψη και παρακμή, όργιο ατασθαλιών, μίζες και σπατάλες. Και σας ερωτώ: Ποιος φταίει γι' αυτήν την κατάσταση; Και μη μου πείτε ότι τώρα δεν κάνουμε κοινοβουλευτικό έλεγχο. Κριτική στα νομοσχέδια για την τακτική της Κυβέρνησης γίνεται. Ποιος φταίει λοιπόν γι' αυτήν την κατάσταση; Μήπως φταίει η Νέα Δημοκρατία που κυβέρνησε το 1990-93; Και το λέω αυτό γιατί ένας συνάδελφος του ΠΑΣΟΚ μιλώντας σήμερα, νομίζω ο κ. Αντωνακόπουλος, είπε, τι έκανε η Νέα Δημοκρατία το 1990-93; Επίσης μας είπε από τη μια κρατιστές και από την άλλη ότι στηρίζουμε την ιδιωτική πρωτοβουλία. Εμείς δεν είμαστε κρατιστές, εμείς έχουμε σταθερή πλεύση. ΄Εχω την αίσθηση ότι ακράτεια έχουν οι κυβερνήσεις του ΠΑΣΟΚ και μάλιστα αιφνίδια ακράτεια σε ορισμένα θέματα. 
Γι' αυτό τέτοιες κριτικές να μην τις κάνετε, κύριοι του ΠΑΣΟΚ, γιατί το λιγότερο που θα σας πω είναι ότι εκτίθεσθε.
Φταίτε, λοιπόν, εσείς και όχι βέβαια εσείς ως πρόσωπο, κυρία Υφυπουργέ, αλλά οι προηγούμενες πολιτικές ηγεσίες του Υπουργείου, γενικά φταίνε οι κυβερνήσεις του ΠΑΣΟΚ. Εμείς ως Νέα Δημοκρατία έχουμε κατ' επανάληψη τονίσει τα προβλήματα που υπάρχουν και στο χώρο αυτό, στο χώρο των προμηθειών. Αποτέλεσμα αυτής της κατάστασης είναι αφ' ενός μεν να έχουμε σπατάλη πόρων όπως είπατε, αφ' ετέρου πολλές φορές τα νοσοκομεία να κινδυνεύουν να μείνουν χωρίς φάρμακα και αναλώσιμο υλικό. Και ενώ σας τα λέγαμε αυτά, οι προκάτοχοί σας Υπουργοί μας έλεγαν ότι καταστροφολογούμε, ότι ισοπεδώνουμε τα πάντα. ΄Ηρθατε λοιπόν εσείς, ήρθε η σημερινή πολιτική ηγεσία του Υπουργείου να επιβεβαιώσει αυτά που εμείς επί χρόνια λέγαμε. Όμως, κυρία Υφυπουργέ, σας λέω έτσι ειλικρινά από καρδίας ότι δεν πιστεύω ότι το νομοσχέδιο αυτό θα λύσει τα προβλήματα που υπάρχουν στις προμήθειες. Αν πίστευα και αν πιστεύαμε ως Νέα Δημοκρατία ότι θα δώσει λύση, θα το ψηφίζαμε αυτό το νομοσχέδιο. Και το λέω αυτό, διότι εμείς έχουμε το θάρρος να ψηφίζουμε πολλές φορές νομοσχέδια τα οποία φέρνει η Κυβέρνηση και πιστεύουμε ότι είναι προς την σωστή κατεύθυνση και ότι προσφέρουν στον ελληνικό λαό. Εσείς όμως τόσο ως Κυβέρνηση όσο και ως ΠΑΣΟΚ, όταν φέρνουμε προτάσεις νόμων για τις οποίες ενώ λένε και οι εισηγητές σας ότι είναι προς τη σωστή κατεύθυνση και προσφέρουν, εν τούτοις στο τέλος με διάφορα τεχνάσματα και δικαιολογίες, τις απορρίπτετε. 
Θα κάνω τώρα μερικές επισημάνσεις για το νομοσχέδιο, αν και τα περισσότερα θα τα πούμε στην κατ' άρθρο συζήτηση. Πρώτη επισήμανση: Λέτε στο νομοσχέδιο ότι η πληρωμή των προμηθευτών -ελέχθη αυτό και από άλλους και θέλω μία απάντηση η οποία να είναι σαφής- θα γίνεται άμεσα από την τράπεζα για να μην υπάρχει καθυστέρηση εξόφλησης των προμηθευτών και για να υπάρξει κίνητρο για προσφορά σημαντικά μειωμένων τιμών.
Οι τράπεζες λοιπόν θα πληρώνουν άμεσα τους προμηθευτές. Και σας ερωτώ: Το κράτος, το Υπουργείο θα πληρώνει άμεσα τις τράπεζες ή θα υπάρχει ένας λογαριασμός, ίσως και δισεκατομμυρίων, για τον οποίο θα αναγκαστεί φυσικά το κράτος να πληρώσει στην τράπεζα τόκο; Διότι εγώ σήμερα συζητούσα με ένα διευθυντή Εθνικής Τραπέζης, για να ακριβολογήσω μιλώντας εδώ στην Αίθουσα, και τον ρώτησα εάν το κράτος χρωστάει χρήματα, θα τα πληρώσει με τόκο. Και μου απάντησε "ναι, θα τα πληρώσει με τόκο".
Άρα εσείς μεταφέρετε την υπερκοστολόγηση που υπήρχε προς τους προμηθευτές στους τόκους των τραπεζών. Τι θα κερδίσει λοιπόν το κράτος, τι θα κερδίσει λοιπόν ο σκληρά φορολογούμενος Έλληνας πολίτης; Θέλω να μου απαντήσετε εδώ και να απαντήσετε σε όλους μας με σαφή γλώσσα: Τι θα συμβαίνει με την τράπεζα και μήπως οι τράπεζες έχουν το κέρδος του τόκου;
Η δεύτερη επισήμανση είναι για το ότι αναφέρεται στο νομοσχέδιο ότι αποκλείεται η κατοχύρωση ενός διαγωνισμού του δημοσίου, αν αποδειχθεί ότι ο προμηθευτής προσφέρει τα είδη του σε τιμές πάνω από 10% απ' ό,τι τα προσφέρει στον ιδιωτικό τομέα. Δεν θα σταθώ στα προσωπικά δεδομένα και στο αν έχει δικαίωμα το κράτος να ελέγχει την εμπορική σχέση μεταξύ ιδιωτικού τομέα και προμηθευτών. Αυτό που μου κάνει εντύπωση και ερωτώ είναι γιατί βάζετε αυτό το 10% πάνω να πληρώνει το κράτος απ' ό,τι πληρώνει ο ιδιωτικός τομέας. Γιατί αυτό το 10% δεν το κάνετε 5% ή δεν το κάνετε 15% ή 20%; Γιατί δηλαδή νομοθετείτε εσείς να πληρώνει το δημόσιο 10% πάνω απ' ό,τι πληρώνει ο ιδιωτικός τομέας. Δηλαδή νομοθετείτε τη σπατάλη; Δεν μπορεί να ξεφύγει αυτή η Κυβέρνηση από τη σπατάλη του δημοσίου χρήματος και από την επιβολή φόρων; Προσωπικά θέλω να τονίσω ότι αυτό το 10% πρέπει να κατέβει πάρα πολύ, να φθάσει το 2% ή 3% το πολύ.
Θέλω να σας πω ότι βλέπω σωστή τη διάταξη -για του λόγου το αληθές ότι εμείς ό,τι βλέπουμε ότι είναι προς τη σωστή κατεύθυνση, το επικροτούμε- που απαγορεύει την αποδοχή δωρεών ιατρολογικών μηχανημάτων κλειστού τύπου που επιδέχονται μόνο αναλώσιμα υλικά της εταιρείας. Δεν είναι δυνατόν να δωρίζει κάποια εταιρεία ένα μηχάνημα σε ένα νοσοκομείο και από εκεί και πέρα να έχει υπερκέρδη. Συμφωνώ, λοιπόν, με αυτό.
Κλείνοντας θέλω να πω ότι διαφωνώ, όπως σας είπα και στην αρχή, συνολικά με το νομοσχέδιο. Και διαφωνώ, διότι δεν πιστεύω ότι το νομοσχέδιο αυτό είναι προς τη σωστή κατεύθυνση. Δεν πιστεύω ότι θα προσφέρει στη λύση του προβλήματος που υπάρχει σήμερα στις προμήθειες, ούτε πιστεύω ότι θα θεραπεύσει αυτή την υπάρχουσα κατάσταση. Δεν πιστεύω ότι θα εξυγιάνει τη σήψη και την παρακμή που υπάρχει σήμερα στις προμήθειες. Γι' αυτό καταψηφίζω το νομοσχέδιο.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Παπανικολάου.
Κύριε Παπανικολάου, η κυρία Υφυπουργός πρέπει να αποχωρήσει για ελάχιστο χρονικό διάστημα. Θέλετε να αρχίσετε ή να διακόψουμε;
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Όχι, κυρία Πρόεδρε, να μη διακόψουμε. Νομίζω ότι θα ενημερωθεί η κυρία Υπουργός.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, λοιπόν, έχετε το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κυρία Πρόεδρε, κύριοι συνάδελφοι, μετά από δεκαοκτώ μήνες η νέα ηγεσία του Υπουργείου Υγείας και Πρόνοιας φέρνει ένα αποσπασματικό, αναποτελεσματικό πολυνομοσχέδιο, γραμμένο στο γόνατο, για να θεραπεύσει "πάσαν νόσον και πάσαν μαλακίαν" στον ευαίσθητο χώρο της υγείας και αναφερόμενο στον κατ' εξοχήν νοσούντα και ευρισκόμενο σε σηπτική κατάσταση τομέα των προμηθειών.
Ξεχνάει ο αρμόδιος Υπουργός ότι, όταν αναλάμβανε το Υπουργείο Υγείας και Πρόνοιας πριν από δεκαοκτώ μήνες, αναφέρετο στα γνωστά πιράνχας. Όλους αυτούς τους μήνες ξέχασε τα πιράνχας, τα οποία φοβάμαι -και μιλάω υπεύθυνα- ότι καλλιεργήθηκαν σε ιχθυοτροφείο και έχουν γίνει πολλά σε αριθμό και νέμονται το πτώμα, θα μπορούσα να πω, του Εθνικού Συστήματος Υγείας.
Πιστεύουν πολλοί μέσα και έξω από την Αίθουσα ότι η Κυβέρνηση Σημίτη κουρασμένη και απογοηγευμένοι προσπαθεί να μείνει γαντζωμένη στην εξουσία, νομοθετώντας πρόχειρα, ακολουθώντας μία παρελκυστική τακτική, ενώ τα προβλήματα αυξάνονται και η σήψη βαθαίνει στο Εθνικό Σύστημα Υγείας. Δεν βλέπετε ότι μήνες μετά τη ρύθμιση των χρεών των νοσοκομείων τα ελλείμματα γίνονται πάλι δεκάδες δισεκατομμύρια; Διεγράφησαν χρέη εκατόν εβδομήντα επτά δισεκατομμύρια το 1997 και το 2001, πριν από μερικούς μήνες, τριακόσια πενήντα πέντε δισεκατομμύρια και αυτή τη στιγμή πάλι γίνονται δεκάδες δισεκατομμύρια τα χρέη. Κάτι φταίει. Υπάρχει καθαρά έλλειμμα χρηστής διαχείρισης και πρέπει αυτό να το λάβουμε υπόψη μας, πράγμα που οπωσδήποτε έχουν αποδεχθεί απ' όλες τις πτέρυγες της Βουλής και έχει ακουστεί αυτό το τέρας του ελλείμματος να στοιχειώνει.
Επειδή αρέσει η ιστορία και στην Υπουργό και αναφέρεται πολύ στην ιστορία, εγώ θα αναφέρω ένα μόνο νούμερο, για να δείξω την ειδοποιό διαφορά μεταξύ διακυβερνήσεως της δεκαεπταετούς, θα έλεγα, από το ΠΑΣΟΚ και από τη Νέα Δημοκρατία το 1990 - 1993.
Εμείς το 1993 παραδώσαμε το Υπουργείο Υγείας και Πρόνοιας με πλεόνασμα είκοσι τρία δισεκατομμύρια. Μετά σας είπα τι έγινε.
Νομίζετε ότι το νομοσχέδιο αυτό θα λύσετε το τεράστιο πρόβλημα των προμηθειών, θα κτυπήσετε τη διαφθορά, τη διαπλοκή και τις μίζες που έχουν διαλύσει τη σύγχρονη ζωή μας; Είναι εμφανής η υποκρισία, αφού παρεμφερές νομοθετικό πλαίσιο υπήρχε στο πρόγραμμα προμηθειών του ν. 2286/1995 αλλά και του ν. 2522/1997.
Θεωρώ χρέος μου να σας θυμίσω σημαντικές νομοθετικές πρωτοβουλίες θωρακίσεως της διαφάνειας, προερχόμενες ακόμα και από την πτέρυγα της Συμπολιτεύσεως, τις οποίες η Κυβέρνηση πέταξε κυριολεκτικά στον κάλαθο των αχρήστων, προς δόξαν της αδιαφάνειας και της διαφθοράς.
Το 1994 ο Ανδρέας Παπανδρέου είχε τονίσει κατά κόρον προεκλογικώς, αλλά και μετεκλογικώς, την ανάγκη μιας κεντρικής εθνικής διοικήσεως που να χειρίζεται θέματα μεγάλων έργων και προμηθειών. Το νομοσχέδιο αυτό κατατέθηκε στη Διαρκή Επιτροπή, πέρασε από την επιτροπή και με υπογραφές σημαινόντων στελεχών του ΠΑΣΟΚ, ακόμα και του σημερινού Πρωθυπουργού κ. Σημίτη, και το νομοσχέδιο αυτό δεν έφθασε ποτέ, μα ποτέ, στην Ολομέλεια της Βουλής. Εδώ δημιουργείται ένα τεράστιο ερωτηματικό: Γιατί αυτό το νομοσχέδιο δεν έφθασε στην Ολομέλεια; Ποιες σκοτεινές δυνάμεις εμπόδισαν τη Συμπολίτευση να φέρει το νομοσχέδιο αυτό και να θωρακίσει τη διαφάνεια και να πολεμήσει τη διαφθορά και τη σήψη που είναι εμφανέστατες στη σύγχρονη ζωή μας;
Αργότερα, το 1996, Υπουργός του ΠΑΣΟΚ, για να θωρακίσει τη διαφάνεια στο Υπουργείο Μεταφορών και Επικοινωνιών -και αναφέρομαι στον κ. Καστανίδη- γιατί το Υπουργείο έχει να κάνει πολλές προμήθειες, ετοίμασε ένα νομοσχέδιο, το υπέβαλε στην κυβερνητική επιτροπή, στον κ. Σημίτη και είπε να κατατεθεί το συντομότερο δυνατό το νομοσχέδιο αυτό. Η απάντηση του κ. Σημίτη ήταν "δεν χρειάζεται αυτό το νομοσχέδιο του Υπουργείου Μεταφορών, ετοιμάζουμε άλλο νομοσχέδιο να φέρουμε εμείς που θα θωρακίζει τη διαφάνεια σε όλα τα Υπουργεία". Αντιληφθείς ο κ. Καστανίδης την υπεκφυγή του κ. Σημίτη είπε μερικά κοσμητικά επίθετα για τα τεκταινόμενα στην πολιτική μας ζωή τότε και εντός σαράντα οκτώ ωρών βρέθηκε στο σπίτι του.
Μετά από όλα αυτά έρχεται η Νέα Δημοκρατία το 1998 και φέρνει μία πρόταση νόμου προκειμένου τα μεγάλα έργα και τις προμήθειες να αναλαμβάνει μία κεντρική διοίκηση, μία τεκμηριωμένη πρόταση νόμου, η οποία δυστυχώς απερρίφθη από τη Συμπολίτευση μετ' επαίνου, λέγοντας ότι ήδη υπάρχει, το υπάρχον μέχρι τότε, νομοθετικό πλαίσιο και θωρακίζει τα της διαφάνειας.
Επομένως από εδώ αντιλαμβανόμαστε όλοι μας πως η υποκρισία περίσσευσε στην Kυβέρνηση του ΠΑΣΟΚ και τα περί καινούριου νομοθετικού πλαισίου που φέρνει τώρα με το νομοσχέδιο αυτό είναι απλώς, όπως είπα και νωρίτερα, υποκρισία και λόγοι υπεκφυγής για να φαίνεται, δηλαδή προς το θεαθήναι, ότι κάτι κάνει αυτήν τη στιγμή.
Αφού, σύμφωνα με δικές σας κυβερνητικές θέσεις, υπήρχε το κατάλληλο νομοθετικό πλαίσιο -είναι ένα εύλογο ερώτημα- γιατί φέρνετε σήμερα στη Βουλή το συγκεκριμένο νομοσχέδιο που, κατά τη γνώμη μου, δεν πρόκειται να λύσει κανένα πρόβλημα, απλώς είναι για το θεαθήναι, όπως είπα και προηγουμένως; Εξάλλου ήταν σαφής στην τοποθέτησή του στη Διαρκή Επιτροπή για το νομοσχέδιο, Πρακτικά της Βουλής, σελίδα 15, ο σύντροφός σας και πρόεδρος της ΟΕΝΓΕ, ο κ. Λαοπόδης, ο οποίος κάνοντας κριτική για το συζητούμενο νομοσχέδιο είπε: "Με την κεντροποίηση των προμηθειών κάνετε πολύ λίγους πολύ πλουσίους, ενώ με την αποκέντρωση των προμηθειών κάνετε πολλούς, αλλά λίγο πλούσιους". Μίλησε όμως ο Πρόεδρος της ΟΕΝΓΕ και για αναζήτηση ηθικής πλατφόρμας και για ευθυκρισία και αντικειμενικότητα αυτών που εκτελούν τις παραγγελίες. Δυστυχώς στο συζητούμενο νομοσχέδιο δεν λέτε τίποτε για όλα αυτά, ενώ εμείς όλα αυτά τα χρόνια σας τονίζουμε με ιδιαίτερη έμφαση την ανάγκη για έναν ηθικό επανεξοπλισμό της πολιτικής μας ζωής. 
Έχετε διαλύσει τα πάντα, κύριοι της Συμπολιτεύσεως. Είναι ανάγκη να προβληματισθείτε για το πού πάμε. Σύμφωνα με έρευνα συντρόφου σας, καθηγητού του Παντείου Πανεπιστημίου, το 95% των πράξεων μεταξύ του ελληνικού δημοσίου και των Ελλήνων πολιτών γίνεται κάτω από το τραπέζι. Είναι τεράστιες οι ευθύνες της Κυβερνήσεως γι΄ αυτό το χάλι που έχει δημιουργηθεί στη σύγχρονη πολιτική μας ζωή.
Απορώ πώς κάθεστε, κυρία Υφυπουργέ, κι εσείς και οι άλλοι Υπουργοί επί των εδρών σας και καυχιέστε ότι πραγματικά παράγετε έργο και εργάζεσθε σήμερα για το καλό του ελληνικού λαού ! Επειδή σας αρέσουν οι προτάσεις, κάνετε, παρακαλώ, αποδεκτή μια πρόταση της Νέας Δημοκρατίας από τις πολλές που σας έχουμε κάνει για θέματα διαφάνειας, για να θωρακισθεί η διαφάνεια και να καταπολεμηθεί η διαφθορά και η σήψη που υπάρχει σήμερα στη ζωή μας και που οπωσδήποτε έχει αρρωστήσει τη σύγχρονη ζωή μας. Δεν θέλετε τις δικές μας; Υλοποιήστε τις δικές σας του ΄94 και του ΄96 ! Δεν θέλετε ούτε αυτήν τη λύση; Δώστε εντολή στους συμβούλους σας και μάλιστα αύριο, σας παρακαλώ, να ανατρέξουν σε αντίστοιχα πρότυπα προμηθειών αγγλικών, γαλλικών ή άλλων νοσοκομείων της Ευρωπαϊκής Ενώσεως.
Μόνο να σας θυμίσω κάτι: Εκεί ο επίορκος υπάλληλος πηγαίνει στο σπίτι του. Και αυτό σας το λέω υπεύθυνα σαν αποτέλεσμα της δεκαετούς εμπειρίας μου εργαζόμενος ως γιατρός σε νοσοκομεία της Ευρωπαϊκής Ενώσεως. Εδώ πολύ φοβάμαι ότι εσείς τους επίορκους όχι μόνο τους διατηρείτε ως υπαλλήλους, αλλά τους προάγετε κιόλας. Αναφέρομαι σε προ μηνών συγκεκριμένες παρεμβάσεις της κας Βασιλικής Παπανδρέου, η οποία επανέφερε στο Σώμα επίορκους δημοσίους υπαλλήλους και μάλιστα με προαγωγή.
Είναι ανάγκη όσο καιρό ακόμη είστε στην εξουσία, κυρία Υφυπουργέ, να συνεγείρετε εαυτούς και αλλήλους για παραγωγή έργου και για την αντιμετώπιση των προβλημάτων της καθημερινότητας που κυριολεκτικά πνίγουν τον 'Ελληνα πολίτη. Εμάς θα μας έχετε αρωγούς σε κάθε προσπάθεια που θωρακίζεται η διαφάνεια και τιμωρείται η διαφθορά και η σήψη. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Σπυριούνης.
ΚΥΡΙΑΚΟΣ ΣΠΥΡΙΟΥΝΗΣ: Προεισαγωγικά, κύριοι συνάδελφοι, όχι εισαγωγικά, θα θίξω τρία θέματα. Κυρία Υπουργέ, για το ότι η διαφθορά στην πατρίδα μας έχει κατακλύσει τα πάντα, δεν υπάρχει καμία αμφιβολία.
Και αυτή δεν είναι φρούτο αυτής της εποχής, είναι μία διαιωνιζόμενη και ανακυκλούμενη κατάσταση, την οποία δυστυχώς δεν μπορέσαμε όλοι μαζί -όπως την τρομοκρατία- να την αντιμετωπίσουμε. Πιστεύω πως για να σταματήσει το κακό που πλήττει την αξιοπρέπεια του λαού μας πρέπει να συνεργαστούμε με αίτημα την πάταξη της διαφθοράς, μια ηθική αναγέννηση. Το έχει ανάγκη η πατρίδα, το χρειάζεται ο λαός, το απαιτούν οι συνθήκες και το επιβάλλει η προσδοκούμενη πρόοδος της χώρας. 
Ένα δεύτερο σημείο είναι ότι η οικονομική διαχείριση σε όλα τα πλάτη και σε όλα τα μήκη του δημόσιου τομέα θα μπορούσε να είναι καλύτερη και περιορίζομαι σε αυτό μόνο.
Και ένα τρίτο σημείο. Τι σημαίνει διοίκηση, που εν πολλοίς επιβαρύνεται με τη σχετική ευθύνη, για τα κακώς κείμενα στην οικονομική διαχείριση, στα θέματα της διαφθοράς, στις ρυθμίσεις κάτω από το τραπέζι; Διοίκηση σημαίνει το μεν παραχώρηση αρμοδιοτήτων -εξουσία τουτέστιν- και το δε ανάλογη ευθύνη. Αν την εξουσία την αφήσεις μόνο σαν παραχώρηση αρμοδιοτήτων και δεν την επιβαρύνεις και δεν απαιτείς την επιβολή ευθύνης, τότε η διαφθορά, η κακοδιαχείριση, η μη οικονομική διαχείριση είναι επί θύραις και παράγουμε τα γνωστά φαινόμενα της εποχής που δεν λένε να σταματήσουν. 
Έρχομαι τώρα στο πλαίσιο του νομοσχεδίου. Εγώ βρίσκομαι στη μέση γραμμή, με ποια έννοια, κυρία Υπουργέ; Δεν δέχομαι το απόλυτο καμιάς πλευράς. Όλες οι πλευρές έχουμε κάνει τα λαθάκια μας και όλες οι πλευρές ευθυνόμαστε, μέχρι και τον ομιλούντα κατά την αναλογία της δικής του παρουσίας, ευθυνόμαστε., γιατί δεν έχει φθάσει το επίπεδο της πατρίδας στην υγεία, παιδεία, Δημόσια Διοίκηση κλπ. σε εκείνο που θα μπορούσε να φθάσει με βάση την ποιότητα του λαού μας και τις εξειδικευμένες ικανότητες που έχουν οι επιστήμονές μας κλπ. Σε αυτό το επίπεδο δεν φθάσαμε και οι ευθύνες είναι καθολικές. Δεν υπάρχει "πταίουσι οι άλλοι", φταίμε όλοι. Οποιοδήποτε σύστημα όσο άρτιο κι αν είναι, έχει ανάγκη, καθώς μεταβάλλονται οι συνθήκες -και αυτό είναι αέναο- να προσαρμόζεται τουλάχιστον σε αυτές τις μεταβολές.
'Ενας δεύτερος λόγος για τη συμπλήρωση, τη βελτίωση κάθε συστήματος, είναι ότι η ενδιαμέσως αποκτούμενη από τη μια αφετηρία μέχρι την άλλη, εμπειρία φωτίζει πολύπλευρα τα θέματα, που δεν ήταν γνωστά ή δεν ήταν ορατά, τότε που γινόταν η αντίστοιχη ρύθμιση. Θέλω να πω ότι και το Ε.Σ.Υ. όσο άρτιο κι αν ήταν τότε που έγινε, δεν μπορεί να είναι στατικό και δεν μπορεί να μην προωθείται με τη δυναμική εκείνη που επιβάλλεται από τις μεταβαλλόμενες και με βάση την εμπειρία συνθήκες της εποχής. 
Το σύστημα, λοιπόν, υγείας όσο και αν ήταν άρτιο, έχει ανάγκη από βελτιώσεις. 'Ηρθε ο ν. 2889/2001 να βάλει ένα πλαίσιο μεταρρύθμισης. 
Στην πατρίδα, κυρία Υπουργέ, η ιστορική εμπειρία μαρτυρά ένα τραγικό γεγονός. Ποιο; Που έχουμε μια άνευ προηγούμενου πολυνομία. Δεν έχουμε εφαρμογή των νόμων και ευθυνόμαστε όλοι μας γι' αυτό το φαινόμενο. Είναι μια διαιωνιζόμενη νοοτροπία. Και όπως είπε ο ψυχολόγος Λεπόν, μπορείς να αλλάξεις τα συντάγματα, τους νόμους, τις ρυθμίσεις και όλα τα συναφή, αλλά τη νοοτροπία πώς θα αλλάξουμε; 
Κυρία Υπουργέ, εδώ είναι το πρόβλημα το δικό σας: Πώς θα αλλάξει η νοοτροπία της κακοδιαχείρισης, της ανευθυνότητας, της ελλείψεως ελέγχου; Έχω πει ότι είμαστε η χώρα της ατιμωρησίας. 
Θα συμφωνήσω με τον προλαλήσαντα συνάδελφό μου. Έφυγε κανείς; Διώξαμε πριν από τέσσερα-πέντε χρόνια από το Υπουργείο Συγκοινωνιών είκοσι τέσσερις νομίζω, αν θυμάμαι καλά, υπαλλήλους που συνελήφθησαν συναλλασσόμενοι. Άκουσα έναν έρημο, δεν ξαναβγήκε Bουλευτής -προσέξτε το είναι και αυτό κρίσιμο σημείο της εποχής, ομιλείς την αλήθεια, στο Βήμα δεν ξανάρχεσαι- συνάδελφο έγκριτο να μιλά από εδώ σε ένα προϋπολογισμό. Κουβεντιάζαμε προηγουμένως κάτω και συμφωνούσαμε σε πέντε-έξι σημεία. Ανεβαίνει, λοιπόν, ο Γιάννης επάνω στο Βήμα και τον ακούω από κάτω. Άλλα αντί άλλων έλεγε, κυρία Υπουργέ. Κατεβαίνει κάτω και του λέω, ρε, Γιάννη, τι είναι αυτά που είπες; Και μου απαντάει: Τι λες, στρατηγέ μου, να μην ξαναβγώ Bουλευτής; 
Νοθεύεται το φρόνημα το πολιτικό. Νοθεύεται η ηθική υπόσταση του πολιτικού. Μην περιμένετε βελτίωση στην πατρίδα μας. Εμείς πρέπει να σημαίνουμε συνεχώς κραυγάζοντες και δρώντες το παράδειγμα. Πώς θα ακολουθήσει ο νέος; Ποιος παραδειγματίζει σήμερα; Εμείς; Οι άλλοι; Όλοι μας είμαστε ελλειμματικοί στην εικόνα του παραδείγματος, γιατί εδώ εκτός από όλα τα άλλα στον ιερό αυτό χώρο της δημοκρατίας διαπλάθεται, διαμορφώνεται η όχθη μέσα στην οποία διαπαιδαγωγικά καλούμε να κινηθεί, να ρεύσει η κοινωνία. Αλλιώς δεν υπάρχουν ηγεσίες και είναι τραγική μοίρα στην πατρίδα να μην έχει ηγεσία σε όλα τα επίπεδα. Ο παπάς στην εκκλησία, ο δάσκαλος στο χωριό, ο διμοιρίτης στο στρατόπεδο, είναι ηγέτες, τουτέστιν ασκούν διοίκηση, που σημαίνει αρμοδιότητα, εξουσία και ευθύνη.
Έρχεται, λοιπόν, δικαιολογημένα ο 2889 και δικαιολογημένα το παρόν νομοσχέδιο να προωθήσει ένα θέμα που όλοι θίξατε ότι δεν πάει καλά. Και θέλω να συγχαρώ την Κυβέρνηση που έχει η ίδια το θάρρος να το παραδεχθεί. Λυπήθηκα, κύριοι συνάδελφοι, που στην κριτική σας δεν θίξατε αυτό το θετικό σημείο, ότι η ίδια η Κυβέρνηση κατηγορεί τα κακώς κείμενα του συστήματος. Έχει το θάρρος, λοιπόν, σήμερα να φέρει ένα νομοσχέδιο με το οποίο προσδοκά ότι θα άρει τις διαπιστωθείσες κατά καιρούς δυσλειτουργίες. 
Το νομοσχέδιο υλοποιείται και διαρθρώνεται σε δύο βασικά σκέλη. Το ένα στο πρώτο κεφάλαιο που υλοποιείται με τα άρθρα 1 έως 9. Τι κάνει εκεί; Πραγματεύεται, ρυθμίζει, παρεμβαίνει στο σύστημα των προμηθειών. Ένα σύστημα που απαιτούσε χρονοβόρες διαδικασίες, χρωστούσε χρήματα, είχε ασθενική διαπραγματευτική ισχύ. Ένα σύστημα στο οποίο δεν υπήρχε έγκαιρος προγραμματισμός, δεν υπήρχε ταχύτητα στη διενέργεια και την εκτέλεση των διαγωνισμών και όλα τα γνωστά. Έρχεται, λοιπόν, το νέο σύστημα, η νέα ρύθμιση και λέει, βασικός μου στόχος είναι να δώσω -και πρέπει να το παραδεχθείτε ότι είναι σημαντικό- διαπραγματευτική ισχύ διά της συναθροίσεως, διά της συναρμονίσεως μέσα σε ένα πλαίσιο ενιαίων και κοινών προδιαγραφών, μέσα σε ένα κωδικοποιημένο σύστημα μηχανημάτων κλπ., αναγκών υγείας να εξασφαλίσω με μία συγκεντρωτική πλαισίωση διαπραγματευτική ισχύ. Είναι σημαντικό αυτό. Είναι βασικός στόχος. Να αρθούν οι χρονοβόρες διαδικασίες, να εξασφαλιστούν οι εγγυημένοι όροι υγιούς ανταγωνισμού. Να καταπολεμηθεί η καιροφυλακτούσα και εμφιλοχωρούσα διαφθορά, που είναι μονίμως παρούσα. Εδώ χρειάζεται, κύριε καθηγητά, εθνική συνεννόηση, όπως στα εξωτερικά θέματα. Η κακοδαιμονία της εσωτερικής μας ζωής απαιτεί εθνική συνεννόηση. Η πρόοδος και η ασφάλεια του λαού επιβάλλουν εθνική συνεννόηση. Μπορούμε να συνεννοηθούμε; Αυτό είναι το ερώτημα της ιστορίας. Ευχαριστώ.
(Χειροκροτήματα από την πτέρυγα του ΠΑΣΟΚ)
ΑΘΑΝΑΣΙΟΣ ΓΙΑΝΝΟΠΟΥΛΟΣ: Μπορούμε να συνεννοηθούμε όταν οι Yπουργοί ακούν. Όταν οι Yπουργοί δεν ακούν δεν υπάρχει συνεννόηση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γκελεστάθης έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κυρία Πρόεδρε, κύριοι συνάδελφοι, επειδή είναι θέμα των ημερών, που απασχολεί την κοινή γνώμη, το γεγονός ότι ο κύριος Πρωθυπουργός και στην Αίθουσα αυτή είχε δηλώσει ότι όταν υπάρχουν θέματα τα οποία άπτονται διαφθοράς, διαπλοκής κ.ο.κ., γιατί δεν πηγαίνουν στους εισαγγελείς. Και πράγματι πολλά θέματα πήγαν στους εισαγγελείς. Και όταν οι εισαγγελείς εύορκα κάνουν το καθήκον τους, τότε δέχονται αυτήν την ανεπίτρεπτη αντιδημοκρατική τακτική των "εκσυγχρονιστών" Υπουργών του κ. Σημίτη, με αυτές τις ανεπίτρεπτες απειλές που εκτοξεύονται για να μην μπορούν να κάνουν το καθήκον τους.
Ο κύριος Υπουργός Υγείας και Πρόνοιας απουσιάζει συστηματικά από τη Βουλή όταν επιχειρεί τη νομοθετική πρωτοβουλία της Κυβέρνησης. Και δεν μπορούμε να εξηγήσουμε. Περιφρονεί εμάς; Δεν είναι σε θέση. Περιφρονεί το Κοινοβούλιο; Διότι συστηματικά το κάνει αυτό. Και είναι γνωστό σε όλους μας ότι το πρωταρχικό καθήκον των Υπουργών είναι πρώτα η Βουλή και μάλιστα όταν έχουν τη νομοθετική πρωτοβουλία και μετά οποιαδήποτε άλλη απασχόληση.
Έτσι λοιπόν, κύριε Πρόεδρε της Βουλής των Ελλήνων, η προσπάθειά σας για την αναβάθμιση των εργασιών του Σώματος τορπιλίζεται ειδικότερα και συστηματικά από τους Υπουργούς της Κυβέρνησης του κ. Σημίτη.
Βαρύγδουπο στον τίτλο του και το υπό συζήτηση νομοσχέδιο ότι προσπαθεί να ρυθμίσει το θέμα των προμηθειών των νοσοκομείων και των λοιπών μονάδων υγείας των Πε.Σ.Υ. κ.λ.π. αλλά στην πραγματικότητα όπως αποδεικνύεται από τη μέχρι τώρα συζήτηση του νομοσχεδίου και από τους αγαπητούς συναδέλφους μου που προηγήθηκαν στο Βήμα,κάθε άλλο παρά ρυθμίζεται οποιαδήποτε σωστή διαδικασία για τις προμήθειες των κρατικών νοσοκομείων. 
Το νομοσχέδιο αυτό αποδεικνύεται ότι με προχειρότητα και με αποσπασματικό τρόπο εισάγεται προς συζήτηση στη Βουλή και βέβαια κάνει μια αναδιατύπωση και συνθέτει ορισμένες υφιστάμενες διατάξεις, γεγονός που αποδεικνύεται από τον τρόπο με τον οποίο αντιμετώπισε ο κύριος Υπουργός Υγείας και Πρόνοιας το νομοσχέδιο αυτό και κατά τη συζήτηση στη Διαρκή Επιτροπή αλλά και σήμερα εδώ που και αυτήν τη στιγμή διανεμήθηκαν τροποποιήσεις, συμπληρώσεις και αναδιατυπώσεις του υπό συζήτηση νομοσχεδίου.
'Ετσι καταλαβαίνουμε, ότι ύστερα από πολλά χρόνια, πώς η Κυβέρνηση του κυρίου Σημίτη αντιμετωπίζει τα θέματα που απασχολούν το λαό μας και μάλιστα το βασικότερο θέμα της περίθαλψης της υγείας του λαού μας. 
Με το υπό συζήτηση νομοσχέδιο, αγαπητοί κύριοι συνάδελφοι, επιχειρείται η έβδομη τροποποίηση του Εθνικού Συστήματος Υγείας. Και το ερώτημα γεννάται με τις προηγούμενες έξι τροποποιήσεις, ποιο ήταν το αποτέλεσμα; Το αποτέλεσμα βέβαια όλοι το ζούμε καθημερινά όσοι απασχολείστε στα κρατικά νοσοκομεία με την περίθαλψη του λαού μας αλλά και εμείς ως επισκέπτες στα κρατικά νοσοκομεία. Ζούμε το δράμα εκείνων των συμπολιτών μας που καταφεύγουν για την υγεία τους στα κρατικά νοσοκομεία τα οποία λειτουργούν μόνο με το φιλότιμο και την επιστημονική ικανότητα και του ιατρικού προσωπικού αλλά και του νοσηλευτικού προσωπικού. Το Εθνικό Σύστημα Υγείας, όπως λειτουργεί, βλέπουμε πού έχει καταντήσει την περίθαλψη του λαού μας.
Ο κύριος Υπουργός Υγείας και Πρόνοιας, δεκαοκτώ μήνες που βρίσκεται στη θέση αυτή, καταγγέλλει ο ίδιος στην Αίθουσα αυτή και σε άλλες δημόσιες ομιλίες του για το κατάντημα περίθαλψης της υγείας του λαού μας. Και δεν λέει ο ίδιος, δεν αισθάνεται δηλαδή την υποχρέωση να απολογηθεί, δεκαοκτώ μήνες στη θέση αυτή τι έκανε για τη βελτίωση αυτού του συστήματος; Μόνο ξέρει να εκτοξεύει έτσι αόριστα τις γνωστές καταγγελίες που κάνει για τα τρωκτικά, για τα πιράνχας κ.ο.κ. που είναι ανεπίτρεπτη αυτή η πολιτική τακτική. Γιατί αν έχει συγκεκριμένα περιστατικά που άνθρωποι έχουν πατήσει τον όρκο τους και καταληστεύουν το δημόσιο χρήμα, θα έπρεπε να οδηγηθούν στον εισαγγελέα. Αλλά μέχρι σήμερα δεν παρακολουθήσαμε καμία τέτοια ενέργειά του. Αντίθετα παρακολουθούμε την αύξηση των ράντζων στα νοσοκομεία, την αύξηση της δυστυχίας εκείνων που προσφεύγουν για να αντιμετωπίσουν τα θέματα υγείας τους στα κρατικά νοσοκομεία. 
Θεσμοθετήθηκε το περίφημο Πε.Σ.Υ.. Αποκτήσαμε δηλαδή δεκαεπτά νέους Υπουργούς Υγείας, εντός εισαγωγικών, με αρκετά εκατομμύρια ο καθένας το μήνα. Υγεία να έχουν οι άνθρωποι! Και για παράδειγμα σας λέω ότι εγκαταστάθηκε το Πε.Σ.Υ. στη Λαμία για την αρμοδιότητα της Στερεάς Ελλάδος με τέσσερις υπαλλήλους έναντι των σαράντα δύο που προβλέπονται αλλά γίνονται τα εγκαίνια από τον κύριο Υπουργό Υγείας και Πρόνοιας της λειτουργίας των γραφείων των Πε.Σ.Υ.. Έγιναν προχθές στη Θεσσαλονίκη τα εγκαίνια των δύο Πε.Σ.Υ. και ασφαλώς πιστεύω ότι δεν θα πάει και στη Λαμία για να κάνει τα εγκαίνια, γιατί εκεί καταλαβαίνετε ποια θα είναι η αποδοκιμασία του όταν πληροφορηθούν το γεγονός οι κάτοικοι. Δηλαδή τι να συντονίσουν τα Πε.Σ.Υ.; Τη διάλυση που υπάρχει αυτή τη στιγμή στα κρατικά νοσοκομεία της περιφέρειας, στα κέντρα υγείας της περιφέρειας; 
Ξέρει ο κύριος Υπουργός Υγείας και Πρόνοιας το κρατικό νοσοκομείο στην Άμφισσα με τι ελλείψεις προσωπικού λειτουργεί και με τι ελλείψεις εξοπλισμού λειτουργεί, όπως και τα Κέντρα Υείας Λιδορικίου και Ιτέας που μόνο με το φιλότιμο και την επιστημονική ικανότητα του ιατρικού και νοσηλευτικού προσωπικού παρέχεται η σχετική περίθαλψη; Και βέβαια θα έχει πληροφορηθεί ο κύριος Υπουργός ότι και ο πρόεδρος του Δ.Σ. του Κρατικού Νοσοκομείου της Άμφισσας είχε ένα καρδιακό περιστατικό και ευτυχώς πρόλαβαν και τον μετέφεραν στο Ιπποκράτειο Νοσοκομείο στην Αθήνα και επέζησε. Διότι βέβαια αν είχε παραμείνει εκεί καταλαβαίνομε ποιο θα ήταν το αποτέλεσμα της υγείας του. 
'Οταν, λοιπόν, και ο ίδιος ο πρόεδρος του διοικητικού συμβουλίου του Κρατικού Νοσοκομείου της Άμφισσας, διορισμένος από την Κυβέρνηση του κ. Σημίτη, για την περίθαλψη της υγείας του έρχεται στην Αθήνα, από κει και πέρα καταλαβαίνετε τι γίνεται. Όλοι οι ασθενείς της περιοχής Φωκίδας αλλά και των άλλων περιφερειών ή θα πάνε στο πανεπιστημιακό κρατικό νοσοκομείο στο Ρίο ή θα έρθουν στην Αθήνα.
Ποιο λοιπόν αντικείμενο υγείας να συντονίσει το Πε.Σ.Υ. της Λαμίας στην Περιφέρεια Στερεάς Ελλάδος; Έτσι, λοιπόν, νομίζουμε ότι αυτό είναι ένας εμπαιγμός που πραγματοποιείται εις βάρος του λαού μας και θα έπρεπε ο κύριος Υπουργός Υγείας και Πρόνοιας συναισθανόμενος τις ευθύνες του, αλλά συλλογικά και η Κυβέρνηση, να απολογείται για το κατάντημα αυτό και όχι να απευθύνεται προς τους Βουλευτές με ένα ιταμό ύφος ότι ευθύνονται οι πάντες. Πώς ευθύνονται οι πάντες; Σχεδόν είκοσι χρόνια κοντεύετε στην εξουσία και οκτώ χρόνια από τον Οκτώβριο του 1993 μέχρι σήμερα και δεκαοκτώ μήνες σεις οι ίδιοι στις θέσεις σας να απολογηθείτε λοιπόν για τα πεπραγμένα σας αυτά και να απολογηθείτε και για τα άλλα παρατράγουδα που συμβαίνουν. Στο Κρατικό Νοσοκομείο της Άμφισσας δωρήθηκε ένας αξονικός τομογράφος εδώ και αρκετούς μήνες και παραμένει στα υπόγεια. Παραμένει ανεκμετάλλευτο αυτό το μηχάνημα που ξέρουμε ποιας αξίας και σπουδαιότητας είναι και αναγκάζονται οι ασθενείς να έρχονται στην Αθήνα γι' αυτήν την εξέταση. Και ο κύριος Υπουργός Υγείας και Πρόνοιας κόβει τις κορδέλες των εγκαινίων των γραφείων των Πε.Σ.Υ.. Ίσως θα έπρεπε να εγκαταλείψει τα ψαλίδια και να ασχοληθεί με τα θέματα αυτά. 
Με τροπολογία που ψηφίστηκε εδώ στη Βουλή, έγινε η ρύθμιση των οφειλών των κρατικών νοσοκομείων στους προμηθευτές στις 30 Απριλίου 2001 για 360 δισεκατομμύρια δραχμές. Από τότε μέχρι σήμερα όμως έχουν περάσει έξι μήνες και έχουμε νέες δεκάδες δισεκατομμύρια ελλείμματα και οφειλές. Έτσι, λοιπόν, για ποια ρύθμιση μπορούμε να μιλούμε, όταν δεν υπάρχει η κατάλληλη διαδικασία, όταν δεν υπάρχει η πραγματική πολιτική βούληση της πολιτικής ηγεσίας του Υπουργείου Υγείας-Πρόνοιας να αντιμετωπιστεί αυτό το θέμα; Διότι οι προμηθευτές των νοσοκομείων, όπως ξέρουμε όλοι μας, δανείζονται, αφού δεν πληρώνονται από τα νοσοκομεία για να εξυπηρετήσουν τις ανάγκες τους και προσφεύγουν στις τράπεζες με ενέχυρο τις συμβάσεις, που έχουν από τα κρατικά νοσοκομεία, να δανειοδοτηθούν για να εξυπηρετήσουν τις ταμιακές τους υποχρεώσεις κ.ο.κ. Γνωρίζουμε δε παράλληλα ότι έχουν το δικαίωμα, ύστερα από τρεις μήνες καθυστερήσεως, με εξώδικη δήλωση στα κρατικά νοσοκομεία να γνωστοποιήσουν ότι διακόπτουν την προμήθεια των αναλωσίμων. Και αν αυτό συμβαίνει, αντιλαμβάνεσθε ποια λειτουργία θα έχουμε των εργαστηρίων, των κλινικών, των μονάδων κ.ο.κ., που θα υπάρξει μια πλήρης διάλυση.
Έτσι παράλληλα επιχειρείται η ρύθμιση των οφειλών των κρατικών νοσοκομείων στους προμηθευτές με τη μεσολάβηση των τραπεζών. Αλλά οι τράπεζες πώς θα εξασφαλίσουν τα χρήματα, τα οποία θα δώσουν; Με απαιτήσεις από τα ασφαλιστικά ταμεία, που γνωρίζουμε όλοι μας σε ποια επίπεδα βρίσκονται και κατά συνέπεια ποια θα είναι η βεβαιότητα ανταποκρίσεως των υποχρεώσεών τους απέναντι των τραπεζών; Δεν θεσμοθετεί όμως η Κυβέρνηση και την εγγύηση του ελληνικού δημοσίου για το σκοπό αυτό. Επομένως, και από της πλευράς αυτής πιστεύουμε ότι το επιχειρούμενο να θεσμοθετηθεί σύστημα, θα έχει μια προκαταβολική αποτυχία. Αλλά πέραν όλων αυτών, θεσμοθετείται η δυνατότητα προμηθειών των νοσοκομείων και από το Υπουργείο Εμπορίου και από τα Πε.Σ.Υ., αλλά και μεμονωμένα από τα νοσοκομεία. Δηλαδή με τον τρόπο αυτό ποιος συντονισμός, ποια διαδικασία θα υπάρξει και τι οικονομίες θα υπάρξουν και ποια διαφάνεια θα κατοχυρωθεί κ.ο.κ.
Επομένως με το υπό συζήτηση νομοσχέδιο δεν πρόκειται να επιτευχθεί τίποτα από τα αναφερόμενα στην εισηγητική έκθεση. Γι' αυτό εμείς το καταψηφίζουμε και θα έχουμε τη δυνατότητα στη συζήτηση των άρθρων να αναπτύξουμε λεπτομερέστερα τις απόψεις μας. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, απ΄ ό,τι πληροφορήθηκα, δεν έχουν μιλήσει οι Κοινοβουλευτικοί Εκπρόσωποι. Θέλουν να πάρουν τώρα το λόγο; Γιατί εξηντλήθη ο κατάλογος των εγγεγραμμένων συναδέλφων.
ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, θα έχουμε και αύριο συζήτηση επί της αρχής;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι. Θα τελειώσει σήμερα η συζήτηση επί της αρχής. 
ΝΙΚΗΤΑΣ ΚΑΚΛΑΜΑΝΗΣ: Τότε αναγκαστικά θα μιλήσουμε απόψε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Κακλαμάνη, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Κυρία Υφυπουργέ, δεν είναι παρών ο κύριος Υπουργός και αναγκαστικά θα τα ακούσετε εσείς. Εγώ δεν βάζω θέμα για τον Υπουργό. Δέχομαι ότι υπήρχε το κώλυμα. Πρέπει να υπάρχουν προτεραιότητες αλλά, εν πάση περιπτώσει...
Να ξεκινήσω από μια παρατήρηση, που έκανε ο κ. Κεδίκογλου και που τυπικά έχει δίκιο. Λέγει, τι μιλάτε τώρα για χρέη και προμήθειες και απευθύνεσθε στο Υπουργείο Υγείας. Αρμόδιο είναι το Υπουργείο Οικονομικών. Ουσιαστικά, κύριε Κεδίκογλου, ο τελικός αποδέκτης αυτής της ιστορίας είναι τα νοσοκομεία. Μέσα στα νοσοκομεία είναι οι άρρωστοι και την πολιτική ευθύνη την έχει ο Υπουργός Υγείας. Συμφωνώ μαζί σας ότι τυπικά έχετε δίκιο. Εξάλλου και το σημερινό νομοσχέδιο, διότι τώρα το τσεκάρισα, γύρισα και είδα την τελευταία σελίδα, το υπογράφει ο κ. Χριστοδουλάκης, ο κ. Παπαντωνίου, ο κ. Παπαδόπουλος και ο κ. Γιαννίτσης. Κανονικά θα έπρεπε να είναι εδώ όλοι, όχι τόσο για να μας ακούσουν αλλά για να καταλάβουν ότι θα έρθει μια μέρα που θα αναζητηθούν πολλές ευθύνες από όλους που θα έχουν ευθύνες.
ΡΟΒΕΡΤΟΣ ΣΠΥΡΟΠΟΥΛΟΣ: Πάλι απειλές, κύριε Κακλαμάνη;
ΝΙΚΗΤΑΣ ΚΑΚΛΑΜΑΝΗΣ: Και ξεκινώ με το εξής. Αυτή εδώ είναι μια συνέντευξη, κύριοι συνάδελφοι, του κ. Αλέκου Παπαδόπουλου στον "ΟΙΚΟΝΟΜΙΚΟ ΤΑΧΥΔΡΟΜΟ" πριν από τρεις εβδομάδες.
Τίτλος της συνέντευξης: "Ο προϋπολογισμός του ΥΠΕΘΟ γεννά τα χρέη στα νοσοκομεία". Θα σας διαβάσω μόνο ένα κομμάτι:. "Τι πρέπει να γίνει λοιπόν, κύριε Υπουργέ", τον ρωτάει ο δημοσιογράφος κ. Κεφαλάς. "Κατ' αρχάς να μη συντάσσονται από το ΥΠΕΘΟ ελλειμματικοί προϋπολογισμοί, οι οποίοι παρουσιάζονται πλεονασματικοί. Εφόσον μια δραστηριότητα επισήμως κοστολογείται σε συγκεκριμένο επίπεδο, να γράφεται η σχετική πίστωση και όχι πλασματικά μικρότερη".
Αντιλαμβάνεσθε τι είπε ο κ. Παπαδόπουλος; Είπε ότι τον προϋπολογισμό τον καινούριο, όπως και τον προηγούμενο που κατέθεσε ο κ. Παπαντωνίου σήμερα στη Βουλή και πέρσι και πρόπερσι, ότι λέει ψέματα ο κ. Παπαντωνίου. 'Οτι ο προϋπολογισμός είναι πλασματικός και ουχί πλεονασματικός όπως μας είπε ο κ. Παπαντωνίου και πέρσι και φέτος. 
Είναι δυνατόν, απευθυνόμενοι σε εσάς για να τα πείτε στον Πρωθυπουργό σας, να είναι αυτοί οι δύο άνθρωποι ταυτόχρονα Υπουργοί στην ίδια Κυβέρνηση; Διότι ή ο κ. Παπαδόπουλος λέει ψέματα και κατηγορεί αδίκως τον κ. Παπαντωνίου, οπότε όφειλε ο κ. Παπαντωνίου, αν είχε στοιχειώδη τσίπα πάνω του να ζητήσει την αποπομπή του κ. Παπαδόπουλου από το Υπουργικό Συμβούλιο ή ο κ. Παπαδόπουλος λέει αλήθεια, οπότε θα έπρεπε όλοι εσείς, κύριοι συνάδελφοι, μέσα στο κόμμα σας να είχατε ζητήσει την αποπομπή του κ. Παπαντωνίου, για τα φούμαρα που μας γεμίζει. Και δυστυχώς έχει δίκιο ο κ. Παπαδόπουλος. Διότι τα τεκμηριώνει και τα ξέρετε όλα αυτά. Αλλά δεν βγάλατε τσιμουδιά απόψε. Ούτε σεις είπατε τίποτα, κυρία Υφυπουργέ, που μιλήσατε μισή ώρα. Δεν γνωρίζετε δηλαδή, π.χ. ότι οι δαπάνες στην αιμοδοσία είναι πενήντα δισεκατομμύρια και γράφει ο κ. Παπαντωνίου πέντε; Δεν γνωρίζετε ότι η κάλυψη στους μετανάστες είναι εβδομήντα δισεκατομμύρια και γράφει ο κ. Παπαντωνίου μόνο εφτά. Δεν γνωρίζετε για χίλια άλλα πράγματα που υποκοστολογούνται, μόνο και μόνο για να κρύβετε τα ελλείμματα και να βγάζετε τον προϋπολογισμό πλεονασματικό; Και φθάσατε σε σημείο -ο κ. Παπαδόπουλος- κάνοντας τις φιέστες, εγκαινιάζοντας τα ΠΕΣΥ, να πει ότι φέτος για πρώτη φορά τα νοσοκομεία θα έχουν έσοδα θετικά, έντεκα δισεκατομμύρια. Τότε γιατί φέρνετε αυτό το σχέδιο νόμου, αφού θα έχουμε έντεκα δισεκατομμύρια θετικό ισολογισμό; Αποκρύπτοντας τα τριακόσια πενήντα πέντε δισεκατομμύρια, όπως πήγε να γίνει η ρύθμιση, για τα οποία δεν θα μιλήσω, θα πιείτε το πικρό ποτήριο αύριο. Γιατί, απ' ό,τι καταλαβαίνω, πάλι δεν θα μας τιμήσει ο κύριος Υπουργός, εσείς θα έρθετε να μου απαντήσετε αύριο από ένα χαρτί που θα το διαβάζετε, που θα σας το έχουν γράψει κάποιοι σύμβουλοι του κυρίου Υπουργού. Αλλά, αύριο σας περιμένει έκπληξη. Φροντίστε να αποτρέψετε το ποτήριο αυτό από σας και να το δώσετε στον κύριο Υπουργό αν τον πείσετε να έλθει στη Βουλή. Δεν θα πω τίποτε άλλο γι' αυτό. Δεν θα πω τίποτε άλλο γι' αυτό. 
Περιοδεύετε λοιπόν και κάνετε εγκαίνια στα Πε.Σ.Υ. και μοιράζετε δισεκατομμύρια. Διότι δισεκατομμύρια ακούω τόσα εδώ, τόσα εκεί, τόσα παραπέρα... Από πού λέει; Από το Γ' Κοινοτικό Πλαίσιο Στήριξης. 
Σας έχω καταθέσει από τον Ιούνιο δύο ερωτήσεις για το Γ' Κοινοτικό Πλαίσιο Στήριξης. Στη μια, κατά την πάγια τακτική της Κυβέρνησης, μου απαντάτε χωρίς να μου απαντάτε. Διότι εγώ άλλα σας ερωτώ και επί άλλων εσείς μου απαντάτε. Και είναι και άλλη μια που αφορά την ψυχιατρική μεταρρύθμιση και τη χρηματοδότησή της από το Γ' Κοινοτικό Πλαίσιο Στήριξης -και οι δύο είναι ταυτόχρονες 13 Ιουνίου- και δεν μου έχετε απαντήσει καθόλου. Ξέρετε γιατί δεν μου έχετε απαντήσει. Αλλά δεν έχετε ενημερώσει το ελληνικό Κοινοβούλιο ούτε τον ελληνικό λαό. Τι έχετε κάνει με το Γ' Κοινοτικό Πλαίσιο Στήριξης; Πόσα λεφτά έχετε πάρει μέχρι τώρα; Ξέρετε να μας πείτε; Τελειώνοντας θέλω να μου πείτε. Εγώ είμαι έτοιμος να σας δώσω όλα τα στοιχεία, πόση προκαταβολή πήρατε από το ΕΤΠΑ και πόση προκαταβολή έχετε πάρει από το κοινοτικό ταμείο μέχρι στιγμής. Πόσα απομένουν; Και σας ερωτώ να μας πείτε απόψε, αν μέχρι αυτήν τη στιγμή που μιλάμε, έχετε υποβάλει έστω και ένα ολοκληρωμένο επιχειρησιακό πρόγραμμα, που να ζητάτε τη χρηματοδότησή του. 'Εχετε τεράστια ευθύνη και πολιτική -και ας φωνάζει τώρα ο φίλος μου ο κ. Σπυρόπουλος εκεί- ενδεχομένως και ποινική, αν χαθούν χρήματα από το Γ΄Κοινοτικό Πλαίσιο Στήριξης.
Δεν φημίζεται δε, κύριε Σπυρόπουλε, το Υπουργείο Υγείας για την καλή του απορροφητικότητα. Κατά δήλωση της ιδίας της κας Σπυράκη σε ρώτηση που είχα κάνει, από το Β' Κοινοτικό Πλαίσιο Στήριξης, η απορροφητικότητα είναι 37%.
Η αλήθεια είναι ότι ήταν 32%. Και τότε βέβαια τα λεφτά δεν χάθηκαν γιατί μεταφέρθηκαν. Τώρα χάνονται, όμως, τα λεφτά. 
Θα ήθελα, λοιπόν, να μου απαντήσετε. Εγώ δεν θα σας πω τα στοιχεία. Τα έχω εδώ μέχρι τελευταίο ευρώ, γραμμένα και παρμένα από τις Βρυξέλλες σήμερα. Θέλω να δω τι θα μου πείτε, για να δω πού είναι αυτά τα δισ. που μου μοιράζει ο κ. Παπαδόπουλος κάνοντας τις φιέστες γυρνώντας ανά την Ελλάδα.
Ακούστε και το άλλο τώρα, κύριοι συνάδελφοι. Εκτός από τις φιέστες και όλα αυτά τα οποία γυρνάει και λέει ο κ. Παπαδόπουλος, θυμάστε ότι όταν συζητήσαμε το σχέδιο νόμου μας έφερε ως παράδειγμα τη Γαλλία. Μάλιστα, έστειλε στη Γαλλία να εκπαιδευτούν επί βδομάδα ή δεκαήμερο τους δεκαεπτά λεγόμενους μικρούς Υπουργούς. Δεν μου λέτε, κυρία Σπυράκη, γνωρίζετε ότι έγινε πανγαλλική απεργία την προηγούμενη εβδομάδα; Απήργησαν κάπου εξήντα χιλιάδες γιατροί διαμαρτυρόμενοι για τα χάλια του Εθνικού Συστήματος της Γαλλίας. 
Εδώ έχω σε μετάφραση -εάν θέλετε μπορώ να σας στείλω και το πρωτότυπο- πληρωμένη κατοχύρωση στη "MONDE" από τον αντίστοιχο Ιατρικό Σύλλογο της Γαλλίας. 
Θα σας διαβάσω, κύριοι συνάδελφοι, μόνο την τελευταία παράγραφο. "Η πέμπτη δύναμη στον κόσμο με εκατόν πενήντα γιατρούς ανά εκατό χιλιάδες κατοίκους, βρίσκεται στο ίδιο επίπεδο με την Αλβανία. Από την άλλη μεριά οι διώξεις κατά των νοσοκομείων αυξήθηκαν κατά 50%, οι δε καταβληθείσες αποζημιώσεις άγγιξαν τα 40 δισ. γαλλικά φράγκα, ποσό που αντιστοιχεί σε δεκαέξι νέα νοσοκομεία". Δεν μου λέτε, αυτό το σύστημα αντιγράψατε; Σε αυτό το σύστημα στείλατε, έναντι κάποιων εκατομμυρίων δραχμών, να εκπαιδευτούν οι δεκαεπτά λεγόμενοι μικροί σας Υπουργοί και μας το έλεγε και μας το ξανάλεγε εδώ ο κ. Παπαδόπουλος; Για να μην τρελαθούμε δηλαδή και τελείως απ' όλη την ιστορία. Και την ώρα που κάνατε εγκαίνια στα Πε.Σ.Υ., οι πρόεδροι των Πε.Σ.Υ ...
Ξέρετε, κοινοβουλευτικά δεν είναι σωστό αυτό που κάνετε. Μιλώ στη σύμβουλό σας. Το αντιλαμβάνεσθε φαντάζομαι. 'Ετσι; Το φροντιστήριο ας τελειώνει άμα τη εισόδω της Υπουργού στη Βουλή. 
( Θόρυβος από την πτέρυγα του ΠΑΣΟΚ )
ΝΙΚΗΤΑΣ ΚΑΚΛΑΜΑΝΗΣ: Ό,τι λέει ο Κανονισμός, κύριοι συνάδελφοι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι.
(Θόρυβος από την πτέρυγα του ΠΑΣΟΚ)
ΡΟΒΕΡΤΟΣ ΣΠΥΡΟΠΟΥΛΟΣ: Ποιος νομίζετε ότι είστε; 
ΝΙΚΗΤΑΣ ΚΑΚΛΑΜΑΝΗΣ: Κάνατε εγκαίνια, λοιπόν, όταν την ίδια στιγμή είχατε καταθέσει τροπολογία στη Βουλή -μία μεν τροπολογία αλλά με είκοσι εννέα σημεία- που αναιρούσατε εκ βάθρων σχεδόν όλα τα άρθρα που είχατε ψηφίσει πριν λίγους μήνες -δεν έχει στεγνώσει ακόμα το μελάνι- και για το οποίο ο κ. Παπαδόπουλος μας έλεγε για τη μεταρρύθμιση του. Και το χειρότερο από όλα; Μιλούσατε με τους προέδρους των Πε.Σ.Υ. και οι πρόεδροι των Πε.Σ.Υ. αγνοούσαν την τροπολογία. Επικοινώνησα με τους μισούς εξ αυτών για να τους ρωτήσω ποια είναι η άποψή τους για την τροπολογία, να μου δώσουν παρατηρήσεις. Και μου είπαν, ποια τροπολογία; Εμείς δεν έχουμε ιδέα για τροπολογία. Λέω, δεν ρωτηθήκατε για την τροπολογία, να πείτε την άποψή σας; Δεν προέκυψαν οι δυσχέρειες από τις πρώτες παρατηρήσεις σας, ώστε αναγκάζεται ο Υπουργός να φέρει και να διορθώσει το νόμο; Εμείς -μου είπαν- κύριε Κακλαμάνη, ακούμε από εσάς ότι υπάρχει τροπολογία με είκοσι εννέα σημεία που αλλάζει το νόμο. 
Φέρνετε τώρα ένα άλλο σχέδιο νόμου εν όψει συνεδρίου. 'Επρεπε ο κ. Παπαδόπουλος να δείξει δραστηριότητα. Δραστηριότητα εγκαινίων, δραστηριότητα συνεντεύξεων και δραστηριότητα νόμων, οι οποίοι δεν εφαρμόζονται. Παραδείγματος χάριν, μπορείτε να μας πείτε τι έχει γίνει με το προεδρικό διάταγμα για τις ιδιωτικές κλινικές; 
Δεν ρωτώ τώρα για το σχέδιο νόμου με τους επιθεωρητές, που φέρατε, γιατί θα με αναγκάσετε να πω πράγματα. Χτύπησε λίγο το καμπανάκι ο κ. Κιλτίδης. Επιθεωρητές είχατε στο Υπουργείο. Και έχετε επιθεωρητές στο Υπουργείο. Και πολλοί εξ αυτών είναι πάρα πολύ αξιόλογοι. Τους γράφετε, όμως, στα παλαιότερα των υποδημάτων σας η πολιτική ηγεσία. Διότι οι επιθεωρητές που υπάρχουν τώρα στο Υπουργείο έκαναν την έρευνα το '94 στην κλινική "ΚΑΣΤΑΛΙΑ". Και οι άνθρωποι έγραψαν πολύ συγκεκριμένα πράγματα για το τι βρήκαν. Λάβατε υπόψη σας το πόρισμα; Σας ερωτώ. Και ξαναέκαναν τώρα έρευνα. Αυτό που σας είπε ο κ. Κιλτίδης. Και σας έγραψαν άλλο πόρισμα πάρα πολύ ειλικρινές το οποίο κατά τραγικό τρόπο περιγράφει ορισμένα πράγματα. Το λάβατε υπόψη σας; Σας ερωτώ! Το λάβατε υπόψη σας;
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ανακαλύψαμε ξαφνικά μέσω των παραθύρων της τηλεόρασης το πρόβλημα στην "ΚΑΣΤΑΛΙΑ". Το ξέρατε στο Υπουργείο από το 1994 και το είχατε θάψει μέσα στο συρτάρι. Και μου φέρνετε νόμο λέγοντας ότι οι επιθεωρητές είναι άχρηστοι. Το ίδιο θα συμβεί τώρα και με το σχέδιο νόμου που φέρατε, κυρία Υπουργέ, γιατί δεν μπορεί να εφαρμοστεί αυτό το πράγμα. Και για το ότι δεν μπορεί να εφαρμοστεί να σας πω μερικά πράγματα, παραδείγματος χάρη:
Κατ' αρχήν, μπήκα στο site σας. Σας προκαλώ, κύριοι συνάδελφοι, να μπείτε αύριο στην ιστοσελίδα του Υπουργείου Υγείας, η οποία μάλιστα είναι γραμμένη και στα εγγλέζικα. Προσπάθησα, λοιπόν, για να δω τι διευθύνσεις υπάρχουν σε σχέση με τις προμήθειες και να κάνω μία σύγκριση μ' αυτά τα οποία προτείνονται στο σχέδιο νόμου. Και το πρώτο που ανακαλύπτω είναι ότι δεν υπάρχει στο site του Υπουργείου, στο οργανόγραμμα δηλαδή, Διεύθυνση Δευτεροβάθμιας Φροντίδας Υγείας όπου υπάγονται τα νοσοκομεία. Δεν υπάρχει γραμμένο πουθενά. 
Κοιτώντας πιο προσεκτικά βλέπω ότι δύο φορές γράφει "Διεύθυνση Πρωτοβάθμιας Φροντίδας Υγείας" και κάτω από τη μια στήλη της διεύθυνσης πρωτοβάθμιας φροντίδας υγείας -που τα έχετε και στα αγγλικά για να τα διαβάζουν και οι ξένοι και να γελάνε μαζί μας- έχετε βάλει τη στελέχωση της δευτεροβάθμιας φροντίδας υγείας. Αυτό είναι το site σας. Νάτο, εδώ είναι. Το πήρα και το έχω φωτοτυπημένο.
Για πάμε λοιπόν παρακάτω: Μας φέρνετε τώρα ένα σχέδιο νόμου. Μπορείτε να μας πείτε, κυρία Υφυπουργέ, πόσο μεγάλη είναι αυτή η σπατάλη, γιατί εμείς δεχόμεθα ότι υπάρχει σπατάλη. Μπορείτε να μας πείτε σε ποια νοσοκομεία διαπιστώθηκε; Μπορείτε να μας πείτε σε ποιο χρονικό διάστημα αφορούν αυτά τα πράγματα τη σπατάλη και σε ποιους λόγους οφείλεται; Και εάν πράγματι είναι τόσο μεγάλη η σπατάλη, όπως χαρακτηρίζεται στην έκθεση του νομοσχεδίου, μπορείτε να μας πείτε, θα δώσετε άφεση αμαρτιών δώρο στους υπαίτιους; Γιατί κάποιοι πρέπει να ευθύνονται γι' αυτό. 
Σας ερωτώ λοιπόν: Θα δώσετε άφεση αμαρτιών στους υπαίτιους; Επειδή δηλαδή ψηφίζετε ένα νομοσχέδιο, αυτοί που ευθύνονται γι' αυτού του είδους τη σπατάλη δεν θα πάθουν απολύτως τίποτα; Αντίθετα, έχω και πληροφορίες ότι έχετε ήδη επιλέξει τους μάνατζερ των νοσοκομείων -λόγω συνεδρίου δεν τους ανακοινώνει ο κ. Παπαδόπουλος, γιατί όταν είναι χίλιοι τετρακόσιοι υποψήφιοι και έχουν επιλεγεί εκατόν τριάντα, είναι αυτονόητο, γιατί λόγω συνεδρίου δεν τους ανακοινώνει- και ότι οι περισσότεροι εξ αυτών είναι οι νυν πρόεδροι των νοσοκομείων, τους οποίους κατακεραυνώσατε κι εσείς απόψε και ο κ. Παπαδόπουλος συνεχώς σε συνεντεύξεις ότι είναι μία από τις βασικές αιτίες της σπατάλης των νοσοκομείων.
ΚΥΡΙΑΚΟΣ ΣΠΥΡΙΟΥΝΗΣ: Σαφώς είναι.
ΝΙΚΗΤΑΣ ΚΑΚΛΑΜΑΝΗΣ: Για πείτε μου, σας παρακαλώ: Αυτοί δεν θα πάθουν απολύτως τίποτε, εάν είναι έτσι όπως εσείς το λέτε; 
Δεν έχετε πάρει χαμπάρι ως Κυβέρνηση -γιατί εδώ το θέμα είναι η Κυβέρνηση, δεν είναι πλέον ούτε ο Αλέκος Παπαδόπουλος ούτε ο Παπαντωνίου ούτε τίποτα, είναι η Κυβέρνηση του Πρωθυπουργού κ. Σημίτη- την έρευνα που δημοσιεύθηκε στις 20 Μαΐου -αναδημοσίευση δηλαδή, όχι ότι την έκανε τη εφημερίδα- στην "Κυριακάτικη Ελευθεροτυπία", όπου από άποψη αδιαφάνειας η Ελλάδα βρίσκεται στην τελευταία θέση της Ευρωπαϊκής Ένωσης και βρίσκεται μαζί με το Περού, τη Λιθουανία, την Αίγυπτο και την Κολομβία απ' όλα τα κράτη του κόσμου με αδιαφάνεια που ανέρχεται σε πεντακόσια δεκαέξι δισεκατομμύρια (516.000.000.000) δραχμές; 
Δεν έχετε ακούσει τίποτα γι' αυτό εσείς εκεί στην Κυβέρνηση; Τι συζητάτε στα υπουργικά συμβούλια; Αυτά τώρα που σας λέω εγώ τα επαναλαμβάνω. Βλέπω και απέναντί μου τον κ. Καψή. Κάτι παρόμοιο σας είχε πει σε μια κεντρική επιτροπή. Εντάξει, εμείς είμαστε η κακή Αντιπολίτευση, οι οποίοι είμαστε κακόπιστοι, δεν μας λαμβάνετε υπόψη, αλλά σας τα λένε και άνθρωποι δικοί σας, γιατί δεν παίρνετε χαμπάρι και τίποτα δεν ελέγχετε. Ό,τι δε πληροφόρηση έχουμε, την έχουμε μόνο από τα μέσα ενημέρωσης σε ό,τι αφορά στις προμήθειες και στους ισολογισμούς και απολογισμούς νοσοκομείων. Και μια που λέω για ισολογισμούς νοσοκομείων μπορείτε να μας πείτε, φέτος πόσοι ισολογισμοί νοσοκομείων σας κατατέθηκαν στο Υπουργείο;
ΒΑΣΙΛΗΣ ΚΕΔΙΚΟΓΛΟΥ: Κύριε Κακλαμάνη, δεν είστε η κακή Αντιπολίτευση. Είστε κακή Αντιπολίτευση. 
ΝΙΚΗΤΑΣ ΚΑΚΛΑΜΑΝΗΣ: Το ξέρω! Ακριβώς.
Μπορείτε να μας πείτε πόσοι ισολογισμοί νοσοκομείων κατατέθηκαν, για να δούμε με βάση ποιο κριτήριο καταλήξατε εκεί που καταλήξατε και με βάση ποιο κριτήριο κάνετε τώρα τον προγραμματισμό για αύριο.
Μπορείτε να μας πείτε; Εγώ περιμένω στη δευτερολογία σας να μου πείτε "αύριο, κύριε Κακλαμάνη, θα σας φέρω τους ισολογισμούς των εκατό τριάντα οκτώ νοσοκομείων της χώρας, διότι υπάρχουν, τους έχουμε μάλιστα ελέγξει και είναι σωστοί". Γιατί και αυτοί που κατετέθησαν και δημοσιεύτηκαν στις εφημερίδες βρίθουν λαθών. Δεν ήξεραν να κάνουν ούτε προσθέσεις. Σας είχα πει ενδεικτικώς στην επιτροπή για ποια νοσοκομεία ενδιαφερόμουν για τα δύο που είδα στις εφημερίδες, γιατί εγώ δεν είδα άλλα. Άντε και να μου έχουν διαφύγει μερικά.
Λέτε εδώ για τα μητρώα των υλικών που θα φτιάξετε. Για των προμηθευτών δεν δώσατε απάντηση. Ελπίζω να απαντήσετε. Μπορείτε να μας πείτε τι κριτήρια πήρατε υπόψη σας; Έχετε κάνει διάκριση των ειδών; Μπορείτε να μας πείτε είναι ίδιο πράγμα να κάνετε προμήθεια για υλικά κτιριακών εγκαταστάσεων, ίδιο για μηχανήματα, ίδιο για υγειονομικό υλικό, ίδιο για αντιδραστήρια, ίδιο για φάρμακα και ίδιο για υλικά άμεσης ανάλωσης; Ασφαλώς, όχι. Πού γράφονται αυτά μέσα στο νομοσχέδιο; Σας ερωτώ: Με ποια κριτήρια και με ποια διαδικασία θα κάνετε αυτό το πράγμα; 
Βεβαίως ο Υπουργός στην επιτροπή είπε "μην ανησυχείτε, όλα αυτά θα τα φτιάξουμε εμείς με υπουργικές αποφάσεις". Δεν θέλουμε υπουργικές αποφάσεις, γιατί την υπουργική απόφαση την ξέρει ο Υπουργός και ο σύμβουλός του. Το Κοινοβούλιο ήθελα να τις ξέρει. Ήθελα τα κριτήρια αυτά να είναι μέσα στο νόμο και να ξέρω τι γίνεται, προκειμένου να σας πω ναι ή όχι, γιατί πιστεύω ότι δεν υπάρχει ούτε ένας από τους τριακόσιους που να είναι υπέρ της αδιαφάνειας ή της ρεμούλας για οποιοδήποτε επίπεδο. Δεν θα σας δώσουμε όμως και την κοινοβουλευτική νομιμοποίηση φτιάχνοντάς μας εσείς ένα σχέδιο νόμου, το οποίο δεν έχει ούτε αρχή ούτε τέλος.
Για να επανέλθω στον κ. Κεδίκογλου που μίλησε για τον Υπουργό Οικονομικών το 1997 αν δεν απατώμαι, ήταν Υπουργός Δημόσιας Διοίκησης και Αποκέντρωσης ο κ. Παπαδόπουλος. Γνωρίζετε, κυρία Σπυράκη, το ν. 2469 που έφτιαξε ο κ. Παπαδόπουλος; Εσείς βέβαια τότε ήσασταν απλώς καθηγήτρια στο Πανεπιστήμιο της Κρήτης. Ο κ. Παπαδόπουλος θυμάται το νόμο που έφτιαξε; Εσείς, κύριοι συνάδελφοι, θυμόσαστε το νόμο αυτόν; Ακούστε: Ο νόμος αυτός στην παράγραφο 8 του άρθρου 18 λέει το εξής: "Από της ισχύος του νόμου ουδείς διαγωνισμός θα προκηρύσσεται και ουδεμία προμήθεια θα πραγματοποιείται χωρίς αιτιολογημένη απόφαση του Δ.Σ. νοσηλευτικού ιδρύματος και βεβαίωση της αρμόδιας οικονομικής υπηρεσίας, ότι υπάρχει η εγγεγραμμένη ή η απαιτούμενη πίστωση και η ταμειακή ευχέρεια για την πληρωμή της σχετικής δαπάνης".
Στην παράγραφο 9 ο νόμος που ψήφισε ο κ. Παπαδόπουλος και το κόμμα σας, κυρία Υφυπουργέ, λέει το εξής: "Η εξόφληση των προμηθευτών θα γίνεται κατά μέγιστο εντός τριών μηνών από την παραλαβή του σχετικού τιμολογίου και από τις υπηρεσίες του νοσηλευτικού ιδρύματος. Ουδεμία προμήθεια θα πραγματοποιείται αν δεν έχουν εξοφληθεί οι υποχρεώσεις οι οποίες είχαν αναληφθεί πριν από ένα τρίμηνο από την ημερομηνία της νέας παραγγελίας. Εξαίρεση επιτρέπεται μόνο σε έκτακτες περιστάσεις". 
Σας ερωτώ, κυρία Σπυράκη, ο νόμος του Υπουργού κ. Παπαδόπουλου που ψήφισε το κόμμα σας εφαρμόζεται;
ΒΑΣΙΛΗΣ ΚΕΔΙΚΟΓΛΟΥ: Δεν φταίει ο Παπαδόπουλος. Ο Πρωθυπουργός αρνήθηκε να περιληφθούν κυρώσεις. Νόμος χωρίς κυρώσεις είναι μη νόμος.
ΝΙΚΗΤΑΣ ΚΑΚΛΑΜΑΝΗΣ: Εφαρμόζεται από την Κυβέρνηση; Διερωτώμαι πώς δεν έχει επέμβει η Δικαιοσύνη!
ΑΘΑΝΑΣΙΟΣ ΓΙΑΝΝΟΠΟΥΛΟΣ: Επενέβη το Ελεγκτικό Συνέδριο. 
ΝΙΚΗΤΑΣ ΚΑΚΛΑΜΑΝΗΣ: Είναι παράνομες όλες οι προμήθειες που έχουν γίνει με βάση το νόμο της Κυβέρνησης του ΠΑΣΟΚ. Και το πρόβλημα -γι' αυτό σας είπα φροντίστε να μην έρθετε αύριο- δεν είναι ότι δεν έχετε βρει τράπεζα. Σας εξομολογούμαι βέβαια ότι προσπάθησα να επικοινωνήσω με τον κ. Καραντζά γιατί ο κύριος Υπουργός είπε ότι θα το αναλάβει η Εθνική Τράπεζα. Επί τρεις ημέρες προσπαθώ. Είναι ευκολότερο μάλλον να μιλήσει κανείς στο τηλέφωνο με τον Μπιν Λάντεν, παρά με τον κ. Καραντζά το Διοικητή της Εθνικής Τράπεζας. Με έχει γράψει στα παλαιότερα των υποδημάτων του. Ίσως νόμιζε ο άνθρωπος ότι ήθελα να του ζητήσω κανένα ρουσφέτι. Αλλά το πρόβλημα είναι στο Ελεγκτικό Συνέδριο, κυρία Υφυπουργέ, εξ ου και ετοιμάσατε και την τροπολογία που δεν γνωρίζω αν την καταθέσατε ή θα την καταθέσετε αύριο το πρωί. 
Πείτε στον κύριο Υπουργό, δεν έχω άλλη δυνατότητα επικοινωνίας μαζί του, να μην τολμήσει να φέρει αυτήν την τροπολογία.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ποια; 
ΝΙΚΗΤΑΣ ΚΑΚΛΑΜΑΝΗΣ: Αυτή που είχατε την καλοσύνη να μου τη δώσετε και δεν ξέρω αν την καταθέσατε ή αν θα την καταθέσετε αύριο το πρωί. Μην τολμήσετε να φέρετε αυτήν την τροπολογία. Το γιατί, κύριοι συνάδελφοι, όταν θα σας διανεμηθεί αύριο θα το καταλάβετε. Και περιμένω και την απάντησή σας αύριο το πρωί. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κύριοι συνάδελφοι, ειλικρινά νομίζω ότι έχω κουραστεί να ακούω τον κ. Κακλαμάνη μιλώντας για το ΕΣΥ να λέει τα ίδια και τα ίδια. 
ΝΙΚΗΤΑΣ ΚΑΚΛΑΜΑΝΗΣ: Δεν πειράζει.
ΡΟΒΕΡΤΟΣ ΣΠΥΡΟΠΟΥΛΟΣ: Δεν διέκοψα κανέναν, κύριε Πρόεδρε. 
Λέτε τα ίδια και τα ίδια. Έχει ξαναπαιχτεί το έργο μιας αντιπαράθεσης που πιστεύω ότι δημιουργεί ιδιαίτερη και αδιέξοδη οξύτητα γιατί θεωρώ ότι συνολικά η τοποθέτηση του κ. Κακλαμάνη απέπνευσε οξύτητα και μάλιστα αδιέξοδη οξύτητα.
Η αντιπαράθεσή σας, κύριε συνάδελφε, ήταν και συνεχίζει για όλα αυτά τα θέματα να είναι εντελώς στείρα. Δεν είναι πολιτική, είναι απλά διαχειριστική και έχει μια ακατανόητη κατά την άποψή μου κακότητα. Θέλει και λίγο καριέρα η πολιτική, κύριε συνάδελφε. 
ΝΙΚΗΤΑΣ ΚΑΚΛΑΜΑΝΗΣ: Η ρεμούλα δεν θέλει πάντως.
ΡΟΒΕΡΤΟΣ ΣΠΥΡΟΠΟΥΛΟΣ: Αφήστε, μη γίνεστε αρχάγγελος τώρα εσείς. Όλοι μας είμαστε το ίδιο.
Εν πάση περιπτώσει, κύριοι συνάδελφοι, νομίζω ότι προσπαθώντας να εκφράσω την άποψη του κόμματός μας για την πολιτική παράθεση απόψεων σ' αυτήν την Αίθουσα, μπορώ να πω ότι το συζητούμενο σχέδιο νόμου, έχει ουσιαστικά δυο πολιτικούς πυλώνες. 
Ο πρώτος πυλώνας αφορά άξονες πολιτικής που εδώ δεν έγινε παράθεση απόψεων, για την οικοδόμηση ενός σύγχρονου βιώσιμου κοινωνικού κράτους, γιατί πτυχή, βασικός πυλώνας του κοινωνικού κράτους, είναι ο πυλώνας της υγείας. Και βέβαια σ' αυτό το θέμα ουσιαστικά δεν έχετε πάρει θέση. Αντιπαρατίθεστε απέναντι στην Κυβέρνηση με απειλητικές διαθέσεις στο θέμα της διαχείρισης, ότι θα μας τιμωρήσετε, προσέξτε αν θα έρθετε, τι θα πείτε, έχω κλειστά χαρτιά κλπ. 
Κύριοι συνάδελφοι, εμείς το ομολογούμε και το ομολογούμε και στον ελληνικό λαό ότι ο τομέας της υγείας είναι πια στον ανταγωνισμό, είναι ένας τομέας όπου η βελτίωση των προϋποθέσεων υγείας αυξάνει το κόστος λειτουργίας και αυτό δημιουργεί προβλήματα. Ξέρετε, κύριοι συνάδελφοι, ότι πυροβολούμε με έναν αλόγιστο τρόπο τη Δημόσια Διοίκηση; Δεν υπάρχει τίποτα αν θέλετε πιο απαξιωτικό από το να θεωρούμε ότι η Δημόσια Διοίκηση είναι εντελώς αναξιόπιστη στο σύνολό της, ότι όλοι είναι ύποπτοι, ότι μόνο μια αλλαγή ηγεσίας στο επίπεδο της διαχείρισης μπορεί να διορθώσει τα πάντα. Τα πράγματα είναι πιο σύνθετα, κύριοι συνάδελφοι. 
Πιστεύουμε ότι πρέπει ως πολιτικά κόμματα να οριοθετήσουμε την ιδεολογία μας για το τι Δημόσια Διοίκηση θέλουμε, ποιος είναι ο ρόλος της στα νέα δεδομένα. Και για να γίνω πιο σαφής πριν από είκοσι χρόνια ή τουλάχιστον πριν από δεκαπέντε χρόνια, κύριοι συνάδελφοι αρκετές υπηρεσίες του δημόσιου τομέα δεν ήταν στον ανταγωνισμό και είναι εντελώς διαφορετικά τα πράγματα για τη λειτουργία μιας δημόσιας επιχείρησης με χαμηλότερους προϋπολογισμούς και χωρίς ανταγωνισμό. Οικοδομείται μια νέα πραγματικότητα. Εδώ έχουμε να ξεκαθαρίσουμε δύο πράγματα. Το ένα θέμα είναι πολιτικό. Λέμε ότι βασικός πυλώνας υγείας είναι το ΕΣΥ. Το ΕΣΥ θα συλλειτουργήσει εκ των πραγμάτων ανταγωνιστικά με ιδιωτικούς φορείς υγείας. 
Και βέβαια σε μία κατεύθυνση επιβίωσης ή, αν θέλετε, κάλυψης των αναγκών ευρύτερων μαζών από το Εθνικό Σύστημα Υγείας, πρέπει να υπάρχει ανταγωνιστικό μάνατζμεντ, ανταγωνιστική διοίκηση, ανταγωνιστικό σύστημα προμηθειών...
ΒΑΣΙΛΗΣ ΚΕΔΙΚΟΓΛΟΥ: Πότε θα πληρώνουν το αίμα που παίρνουν τα ιδιωτικά νοσοκομεία...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου.
ΡΟΒΕΡΤΟΣ ΣΠΥΡΟΠΟΥΛΟΣ: Πιστεύω ότι είναι πάρα πολύ καθαρή η πολιτική μας. Προσπαθούμε. Και νομίζω ότι ο Υπουργός Υγείας από το ξεκίνημα εδώ και ένα χρόνο είχε προσδιορίσει και τα βήματα και τις τομές στο Εθνικό Σύστημα Υγείας. Δεν είναι ξεκομμένο το σημερινό σχέδιο νόμου. Είναι ένα παζλ από μία συνολική πολιτική όπου ήταν πολύ καθαρή σ' αυτήν την Αίθουσα από την αρχή. 
Ο δεύτερος πυλώνας -και βεβαίως δεν τον υποτιμώ καθόλου- αφορά τους όρους και τις προϋποθέσεις διαχείρισης και εν προκειμένω διαχείρισης ενός πολύ κρίσιμου κομματιού που αφορά τις προμήθειες στο Εθνικό Σύστημα Υγείας. 
Πιστεύω, κύριοι συνάδελφοι, ότι στην καρδιά του προβλήματος δεν μπήκατε, ούτε στο θέμα της πολιτικής ούτε στα θέματα που αφορούν τα προβλεπόμενα από το σχέδιο νόμου για τα θέματα της διαχείρισης. Επιφυλαχθήκατε γιατί ενδεχομένως θα το κάνετε αυτό στην κατ' άρθρο συζήτηση. Αυτό είναι θεμιτό και αποδεκτό.
'Ομως στην αρχική τοποθέτησή σας αυτό που μας είπατε ουσιαστικά ήταν "κοιτάξτε να δείτε, δεν είσθε μόνο κακοί διαχειριστές, είσθε διαχειριστές με σκοπό την κατασπατάληση του δημοσίου χρήματος". Νομίζω ότι το σύνδρομο του 1989 δεν έχει φύγει από πάνω σας. Ονειρεύεστε ότι ο μονόδρομος για να έρθετε στην εξουσία είναι να πείτε τους άλλους κλέφτες. Δεν θα έρθετε ποτέ στην εξουσία έτσι, κύριοι συνάδελφοι.
ΝΙΚΗΤΑΣ ΚΑΚΛΑΜΑΝΗΣ: Διαβάστε τη συνέντευξη του Υπουργού.
ΡΟΒΕΡΤΟΣ ΣΠΥΡΟΠΟΥΛΟΣ: Σας λέω λοιπόν ότι έχετε εγκλωβιστεί σε ένα σύνδρομο μη πολιτικό. Απέδωσε μία φορά και δεν θα αποδώσει ποτέ από δω και πέρα. 
'Ετσι κλείνω, κύριοι συνάδελφοι, γιατί δεν έχω να πω τίποτα άλλο, γιατί δεν είπατε τίποτα. Ελπίζω ότι στην κατ' άρθρο συζήτηση θα μπορεί να καλύψετε και το κενό να μας πείτε την πολιτική σας για την υγεία και όχι να λέτε "για όλα φταίτε εσείς ως διαχειριστές". Αυτό λέτε. 'Εχετε αντιπρόταση; Αντιπαρατεθείτε συγκεκριμένα. Θα το κάνετε στην κατ' άρθρο συζήτηση; Καλοδεχούμενο. Όμως στις τοποθετήσεις που κάνατε, εκτός από μία-δύο εξαιρέσεις, ουσιαστικά δεν είπατε τίποτα, σαν να μην έχετε διαβάσει το σχέδιο νόμου. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς εκ των συναδέλφων που θέλει να δευτερολογήσει; Ορίστε, κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Θα έλεγα ότι ο μοναδικός υποστηρικτής του νομοσχεδίου ή των θέσεων της Κυβέρνησης αρνητικός και όχι θετικός -θετικός υποστηρικτής ήταν μόνο η κυρία Υφυπουργός- ήταν ο κ. Σπυρόπουλος, ο οποίος αγνοεί φαίνεται ότι τα τεράστια και τα πολυτελέστατα ξενοδοχεία και όχι νοσοκομεία, ιδιωτικά νοσοκομεία, προμηθεύονται το αίμα δαπάναις του γλίσχρου ελληνικού λαού, του Ακαθάριστου Εγχώριου Προϊόντος, του εθνικού εισοδήματος. Το "ΥΓΕΙΑ" ή τα άλλα μεγάλα, δεν πληρώνουν μία δραχμή για την προμήθεια αίματος, δεν πληρώνουν καμία δαπάνη για εφημερίες, δεν έχουν καμία υποχρέωση κάλυψης γενικών εξόδων. Αυτό το αγνοεί και έρχεται να μας πει περί δύο πυλώνων και περί ανταγωνισμού μεταξύ δημόσιου και ιδιωτικού τομέα. Για όνομα του Θεού! Τα πράγματα έχουν και όρια. Ο ιδιωτικός τομέας σήμερα είναι ανεξέλεγκτος.
Ως προς τα ειδικότερα θέματα νομίζω ότι όσα ως τώρα έχουν λεχθεί από το Υπουργείο Υγείας καλύπτουν απόλυτα τις αιτιάσεις.
Κάτι για το οποίο μπορούμε να είμαστε, θα έλεγα, ευχαριστημένοι είναι ότι αυτό το Υπουργείο τουλάχιστον παρουσίασε από την αρχή κάποια πυραμίδα λειτουργίας. Είπε: "Θα κάνω πρώτα κάποιο νόμο που θα τακτοποιεί τις βασικές διατάξεις του νόμου περί υγείας και θα ακολουθούσουν τα Πε.Σ.Υ.και το Σώμα των Επιθεωρητών". Το Σώμα των Επιθεωρητών δεν έχει καμία σχέση με τους προηγούμενους επιθεωρητές. Οι σημερινές δικαιοδοσίες και αρμοδιότητες και τα προηγούμενα...
ΝΙΚΗΤΑΣ ΚΑΚΛΑΜΑΝΗΣ: Οι μισές, είναι ακριβώς οι ίδιες.
ΒΑΣΙΛΗΣ ΚΕΔΙΚΟΓΛΟΥ: ... αλλά ήταν προσωπικές οι αποδόσεις αυτές, κύριε Κακλαμάνη. Τώρα έγινε ένας θεσμός, τον οποίο μάλιστα ζηλεύουν οι επιθεωρητές -να σας το πω ως πληροφορία- γιατί δεν έχουν καμία από τις αρμοδιότητες που χορηγεί ο νέος κανονισμός στους Επιθεωρητές Υγείας. Από την πλευρά αυτή το Υπουργείο Υγείας έχει παρουσιάσει μία πυραμίδα την οποία ευλαβώς τηρεί, άλλο αν δεν έχει την υποστήριξη του ανύπαρκτου Πρωθυπουργού. Έχει την ατυχία να έχει έναν Πρωθυπουργό, ο οποίος ασχολείται με το πώς θα ξαναγίνει Πρόεδρος του ΠΑΣΟΚ. Από κει και πέρα, τι να συζητάμε; 
Δεν νομίζω ότι χρειάζεται να προσθέσω κάτι άλλο, κύριε Πρόεδρε.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο, για να δευτερολογήσει για πέντε λεπτά.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ο κ. Κακλαμάνης στην τοποθέτησή του, έβαλε μία σειρά ερωτημάτων προκαλώντας με να απαντήσω. Δεν θα απαντήσω σε καμία απ' αυτές τις ερωτήσεις. Δεν απαντώ γενικά όταν συζητάμε ένα θέμα επί της αρχής, όπως είναι αυτό το νομοσχέδιο και συγχρόνως παίρνουμε αυτήν την ευκαιρία για να κάνουμε κοινοβουλευτικό έλεγχο. Αύριο, στη συγκεκριμένη ερώτηση που υπάρχει, θα απαντήσω. Και, βέβαια δεν είναι δυνατόν, έστω κι αν τα ξέρω όλα απ' έξω για τις ερωτήσεις που κατέθεσε και για τις οποίες είχε προετοιμαστεί, να μπορέσω εγώ με ακρίβεια να απαντήσω. Δεν είναι δυνατόν αυτό να το κάνω, παρ' ότι σε αρκετές απ' αυτές θα μπορούσα, όπως και για το Γ' Κοινοτικό Πλαίσιο Στήριξης, το οποίο...
ΝΙΚΗΤΑΣ ΚΑΚΛΑΜΑΝΗΣ: Για πείτε μας.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν θα σας πω. Και είπα, ότι δεν θα μπω στον πειρασμό να απαντώ σε ερωτήσεις κοινοβουλευτικού ελέγχου. Θα τις κάνετε γραπτώς, θα έρθουν στον κοινοβουλευτικό έλεγχο της Βουλής και θα απαντήσω. Αυτήν τη στιγμή συζητάμε για το νόμο περί προμηθειών και η μόνη ερώτηση -εκτός εάν είχατε και άλλη- την οποία άκουσ κατά τη διάρκεια της τοποθέτησής σας, ήταν εάν στον ενιαίο κατάλογο, όπου θα εμφανίζονται τα υλικά και οι προδιαγραφές τους, έχουμε ορίσει τις κατηγορίες. Όχι, δεν τις έχουμε τις κατηγορίες. Και πολύ σωστά δεν τις έχουμε ορίσει τις κατηγορίες. Γιατί και οι κατηγορίες και τα υλικά αλλάζουν και θα είναι ένας ευέλικτος κατάλογος.
Αυτό το οποίο προβλέπει ο νόμος είναι ότι θα υπάρχει μία ενιαία καταγραφή μαζί με τις προδιαγραφές της για κάθε υλικό, για όλη την Ελλάδα και όχι απλή καταγραφή. Αυτό νομίζω ότι είναι εντελώς διαφανές και είναι ένα μέτρο το οποίο προσπαθεί να στερεώσει διαδικασίες οι οποίες θα είναι διαφανείς.
Πέραν αυτής της ερώτησης δεν άκουσα τίποτε άλλο. Θα ήθελα όμως να μου επιτρέψετε, κύριε Κακλαμάνη, να σας πω το εξής: Κάθε φορά, με κάποιον τρόπο, άμεσα ή έμμεσα, αναφέρεσθε και σε μένα, γιατί, όσον αφορά σε μένα θα απαντήσω αυτήν τη στιγμή, για πράγματα τα οποία δεν γνωρίζετε ούτε πώς γίνονται ούτε πώς εκτυλίσσονται. Παραδείγματος χάρη, με έναν έμμεσο τρόπο, αλλά καθόλου κολακευτικό, είπατε ότι διαβάζω αυτά που μου γράφουν οι σύμβουλοι. 'Εστω κι αν τα διαβάζω -αυτό είναι κάτι θεμιτό- θα ήθελα να σας πληροφορήσω ότι έχει σημασία να επιλέγει κανείς συμβούλους που του γράφουν ωραία κείμενα. Παρά ταύτα θα ήθελα επίσης να σας πληροφορήσω ότι κατά 80% τα γράφω μόνη μου. 
Επίσης, κατά τη διάρκεια της διαδικασίας που είμαστε στη Βουλή, δίπλα σας κάθονται συνάδελφοι και συζητάτε και συμβουλεύεστε ο ένας τον άλλον. Είναι μία μόνιμη διαδικασία, έστω κι αν δεν προβλέπεται από τον Κανονισμό της Βουλής, σύμβουλοι να λένε κάποια πράγματα. Δεν νομίζω ότι χρειάζεται πια να βάζουμε τέτοιες αυστηρές διαδικασίες, αλλά, εάν τις βάζετε, στο μέλλον δεν πρόκειται, κατά τη διάρκεια της διαδικασίας, να συζητάμε με συμβούλους. Δεν αντιλαμβάνομαι όμως ποιος είναι ο ρόλος και η παρουσία τους εδώ, εφόσον αυτή επιτρέπεται. 
Λυπάμαι που υπάρχει μία τάση να εκμηδενίζετε τα πάντα. Πραγματικά λυπάμαι. Κανείς δεν είπε ότι τα πράγματα είναι καλά. Ίσα - ίσα που είπαμε ότι δεν είναι καλά, όμως μην εκμηδενίζουμε και τα πάντα. Ανοίγετε ένα site του Υπουργείου, όπου, σας πληροφορώ, ότι αυτό που εσείς ονομάζετε δευτεροβάθμια, είναι η Διεύθυνση Ανάπτυξης Μονάδων Υγείας. Εκεί υπάγονται τα νοσοκομεία. Μόνο εκεί παραμείνατε σε αυτό το site; Θα έπρεπε να προχωρήσετε λίγο περισσότερο, γιατί υπάρχουν αρκετές καινοτόμες προσθήκες σε αυτό το site.
Γιατί και εγώ έτσι θα έλεγα ότι κάποιος σύμβουλός σας πήγε στο site, δεν το είδε καλά κλπ. Εγώ πιστεύω ότι κατά τη διάρκεια της συζήτησης ενός νομοσχεδίου καλούμεθα να πούμε τις απόψεις μας και να κάνουμε κάποιες προσθήκες ώστε να βελτιωθεί ή να το απορρίψουμε. Παρακαλώ λoιπόν και αύριο να διατηρήσουμε αυτήν τη διαδικασία. Το έχουμε κάνει πολλές φορές στο παρελθόν και έχουμε ψηφίσει νόμους και έχουμε αλλάξει πράγματα με τη δική σας συμβολή. Αυτό θα γίνει και αύριο, εφόσον δεχόμεθα κάποιες απόψεις που έχετε. 
΄Οσο για την τροπολογία, στην οποία αναφερθήκατε, σας λέω ότι κατατέθηκε ήδη στη Βουλή. Θα συζητηθεί αύριο και θα περάσει ή θα απορριφθεί. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κακλαμάνης έχει το λόγο. 
ΝΙΚΗΤΑΣ ΚΑΚΛΑΜΑΝΗΣ: Κυρία Υφυπουργέ, είστε νέα και δεν γνωρίζετε από κοινοβουλευτική διαδικασία. 
ΠΡΟΕΔΡΕΥΩΝ (Παναγιώτης Σγουρίδης): Τιμή της να είναι νέα. 
ΝΙΚΗΤΑΣ ΚΑΚΛΑΜΑΝΗΣ: Βεβαίως. Όταν λοιπόν σας απευθύνουν ερωτήματα τα κόμματα της Αντιπολίτευσης, δεν νομιμοποιείστε κοινοβουλευτικά να λέτε, θα σας απαντήσω όποτε θέλω εγώ καλύπτοντας την άγνοιά σας, διότι περί αγνοίας πρόκειται.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν είπα αυτό. 
ΠΡΟΕΔΡΕΥΩΝ (Παναγιώτης Σγουρίδης): Δεν είναι σωστό αυτό που λέτε, κύριε Κακλαμάνη. Δεν μπορείτε να μιλάτε για άγνοια όταν δεν σας απήντησε έτσι. 
ΝΙΚΗΤΑΣ ΚΑΚΛΑΜΑΝΗΣ: Σας παρακαλώ. Δεν ανακαλώ ούτε μια λέξη. 
Σας ρώτησα πόσο μεγάλη είναι αυτή η σπατάλη. Υποχρεούστε να απαντήσετε. Σας ρώτησα σε ποια νοσοκομεία διαπιστώθηκε. Υποχρεούστε να απαντήσετε, γιατί μέσα στην εισηγητική έκθεση μιλάτε για σπατάλες νοσοκομείων. Σας ρώτησα σε ποιο χρονικό διάστημα αφορούν αυτές οι σπατάλες. Υποχρεούστε να απαντήσετε. Σας ρώτησα αν έχουν κατατεθεί οι ισολογισμοί. Υποχρεούστε να απαντήσετε. Σας ρώτησα εάν ελέγξατε τους ισολογισμούς. Υποχρεούστε να απαντήσετε. 
Όλα αυτά τα ερωτήματα έχουν να κάνουν άμεσα με το σχέδιο νόμου το οποίο συζητάμε. Για τα χρέη των νοσοκομείων βεβαίως και σας είπα ότι θα το συζητήσουμε αύριο. Μου δώσατε σε όλα αυτά απάντηση; Για το ότι έχετε παραβεί το νόμο περί προμηθειών, τον οποίον εψήφισε ο κ. Παπαδόπουλος ως Υπουργός Εσωτερικών και Δημόσιας Διοίκησης, δεν θα μου απαντήσετε; Πώς έχετε δει το αξίωμα του Υφυπουργού; Ούτε μπορείτε να κάνετε εσείς υπόδειξη μέχρι ποίου βαθμού θα γίνεται ο έλεγχος.
Σας κάνω και μία τελευταία ερώτηση. Ο κ. Σπυρόπουλος έχει φύγει. Εξετέλεσε το τυπικό του καθήκον και είπε αυτά που είχε να πει ως Κοινοβουλευτικός Εκπρόσωπος. Θέλετε λοιπόν πρόταση; Αν μου απαντήσετε απόψε, εμείς θα αλλάξουμε την ψήφο μας για το νομοσχέδιο. Να αποσύρετε όλες τις διατάξεις και να φέρετε μόνο μία στην οποία να λέτε ότι φτιάχνετε μια ανώνυμη εταιρεία με μία μετοχή στο δημόσιο, εταιρεία η οποία να διαπραγματεύεται απευθείας με τους ντίλερς στην Ευρωπαϊκή 'Ενωση τα υλικά τα οποία παίρνουμε εδώ μέσω των προμηθευτών. 
Δεν ξέρετε ότι τα υλικά που χρησιμοποιούμε από τους βηματοδότες μέχρι τα μπαλονάκια ενώ αγοράζονται άλφα ποσόν απ' έξω από την προμηθεύτρια εταιρεία, από το εργοστάσιο, εδώ πουλιούνται προς τα νοσοκομεία δέκα άλφα; Φτιάξτε λοιπόν αυτήν την εταιρεία και αγοράστε από τους ντίλερς στην Ευρώπη με τρία άλφα. Βεβαίως ελεύθερη οικονομία έχουμε και πρέπει να υπάρχει κέρδος, αλλά όχι αυτό το πράγμα. Δέχεστε, κυρία Υφυπουργέ, να κάνετε αυτήν την αλλαγή; Και θα δείτε πώς σταματά η διαμεσολάβηση, πώς σταματούν οι μίζες και όλα τα παρεπόμενα. Απαντήστε μου λοιπόν αφού απόψε εκπροσωπείτε το Υπουργείο Υγείας και την Κυβέρνηση του κ. Σημίτη. Δέχεστε την πρόταση της Αξιωματικής Αντιπολίτευσης; 
ΚΥΡΙΑΚΟΣ ΣΠΥΡΙΟΥΝΗΣ: Είναι θέμα της Κυβέρνησης. 
ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ο κ. Κακλαμάνης βάζει στο στόμα μου προτάσεις που δεν είπα. Δεν είπα ότι δεν απαντώ. Είπα ότι θα απαντήσω σε ερωτήσεις κοινοβουλευτικού ελέγχου, όταν τις καταθέσετε. 
Και είπα ότι θα απαντήσω σε όλα που έχουν σχέση με το νομοσχέδιο και αυτό έκανα. Για τους ισολογισμούς, δεν νομίζω ότι είναι σχετικοί. 
ΝΙΚΗΤΑΣ ΚΑΚΛΑΜΑΝΗΣ: Δεν έχουν σχέση οι ισολογισμοί;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): 'Οχι αυτήν τη στιγμή. Δεν έχει σχέση για να φτάσει σαν εισηγητική πρόταση και αιτιολογία στο πώς διαμορφώνεις μια νομοθετική πρόταση. Αυτό που έχει σχέση και το δέχομαι είναι το εάν τη σπατάλη την έχουμε μελετήσει και αν μπορώ να σας δώσω δεδομένα από κάθε νοσοκομείο σε τι ύψος υπάρχει. Δεν μπορώ να σας δώσω από όλα τα νοσοκομεία. 'Εχουμε στοιχεία στο Υπουργείο, δεν τα έχω μαζί μου. 
ΝΙΚΗΤΑΣ ΚΑΚΛΑΜΑΝΗΣ: Παρακαλώ, να μας τα φέρετε αύριο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): 'Εδωσα και ένα παράδειγμα που έγινε αντιληπτό. Οι σπατάλες όμως που αναφέρετε είναι σπατάλες που προκύπτουν όχι μόνον από νούμερα, αλλά και όταν κανείς δει τις διαδικασίες. 
Όσον αφορά την πρότασή σας, δεν μπορεί να γίνει αποδεκτή. Κατά τη διάρκεια των συζητήσεων στη Διαρκή Επιτροπή έγιναν πάρα πολλές τέτοιες προτάσεις και υπήρχαν και συνάδελφοι που έθεσαν και ένα άλλο θέμα το κατά πόσο θα μπορέσουμε να εξυπηρετήσουμε με ειδικές διακηρύξεις, όχι μόνο μεγάλους διαγωνισμούς, τα προϊόντα από ειδικούς οίκους της Ευρωπαϊκής 'Ενωσης αλλά να ενισχύσουμε με άλλου τύπου διακηρύξεις και την εγχώρια βιομηχανία και τις τοπικές παραγωγικές τάξεις.
ΝΙΚΗΤΑΣ ΚΑΚΛΑΜΑΝΗΣ: Εξηγείστε μου γιατί δεν μπορεί να γίνει η πρόταση;
ΠΡΟΕΔΡΕΥΩΝ (Παναγιώτης Σγουρίδης): 'Εχει γίνει τόση συζήτηση στην επιτροπή, κύριε Κακλαμάνη.
Κηρύσσεται περαιωμένη η συζήτηση του νομοσχεδίου του Υπουργείου Υγείας και Πρόνοιας "Προμήθειες νοσοκομείων και λοιπών μονάδων υγείας των Πε.Σ.Υ και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Υγείας και Πρόνοιας "Προμήθειες νοσοκομείων και λοιπών μονάδων υγείας των Πε.Σ.Υ και άλλες διατάξεις" έγινε δεκτό επί της αρχής κατά πλειοψηφία.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Με τη συναίνεση του Σώματος και ώρα 23.35' λύεται η συνεδρίαση για αύριο Τετάρτη 3 Οκτωβρίου και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων, β) συζήτηση και λήψη απόφασης σύμφωνα με το άρθρο 62 του Συντάγματος για τις αιτήσεις άρσεως ασυλίας των Βουλευτών: Λιάνας Κανέλλη, Θεόδωρου Σκρέκα και Ευγένιου Χαϊτίδη και γ) νομοθετική εργασία, συνέχιση της συζήτησης επί των άρθρων και συνόλου του σχεδίου νόμου του Υπουργείου Υγείας και Πρόνοιας "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις".
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



