(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ Μ’
Πέμπτη 2 Οκτωβρίου 2008  

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Λ. Κατσέλη, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Βουλιαγμένης, σελ.
4. Επί Διαδικαστικού θέματος, σελ.
5. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων στα δημόσια νηπιαγωγεία κ.λπ., σελ.
β) Προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων του Γενικού Νοσοκομείου Δράμας, τη στελέχωση του φαρμακείου του κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τον εκσυγχρονισμό της παλαιάς Εθνικής Οδού Ελευσίνας-Θήβας και την κατασκευή νέας Εθνικής Οδού Ελευσίνας-Υλίκης, σελ.
 
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών», σελ.
2. Αιτήσεις ονομαστικής ψηφοφορίας Βουλευτών του Πανελλήνιου Σοσιαλιστικού Κινήματος επί της τροπολογίας με γεν. αρ. 320 και ειδ. αρ. 11 και της τροπολογίας με γεν. αρ. 321 και ειδ. αρ. 12 του σχεδίου νόμου του Υπουργείου Μεταφορών και Επικοινωνιών, σελ.
3. Ονομαστική ψηφοφορία επί της τροπολογίας με γεν. αρ. 320 και ειδ. αρ. 11 και της τροπολογίας με γεν. αρ. 321 και ειδ. αρ. 12 του σχεδίου νόμου του Υπουργείου Μεταφορών και Επικοινωνιών, σελ.
4. Ψήφιση επί του συνόλου του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Δικαιώματα-Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις», σελ.
5. Κατάθεση Σχεδίου Νόμου.
Οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Προστασία δανειοληπτών και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΝΙΚΟΛΑΪΔΟΥ Β., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΗΤΡΙΟΥ Ε., σελ.
ΣΟΥΡΛΑΣ Γ., σελ.
ΤΣΙΟΚΑΣ Θ., σελ.

Β. Επί του Κανονισμού:
ΑΪΒΑΛΙΩΤΗΣ Κ., σελ.
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΝΕΡΑΝΤΖΗΣ Α., σελ.
ΠΕΤΣΑΛΝΙΚΟΣ Φ., σελ.
ΣΟΥΡΛΑΣ Γ., σελ.

Γ. Επί του σχεδίου νόμου του Υπουργείου Μεταφορών και Επικοινωνιών:
ΑΪΒΑΛΙΩΤΗΣ Κ., σελ.
ΑΛΑΒΑΝΟΣ Α., σελ.
ΑΠΟΣΤΟΛΑΤΟΣ Β., σελ.
ΑΥΓΕΝΑΚΗΣ Ε., σελ.
ΒΕΡΕΛΗΣ Χ., σελ.
ΒΟΛΟΥΔΑΚΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΝΕΛΛΗ Λ., σελ.
ΚΑΡΑΤΖΑΦΕΡΗΣ Γ., σελ.
ΚΑΣΤΑΝΙΔΗΣ Χ., σελ.
ΚΕΛΕΤΣΗΣ Σ., σελ.
ΛΑΜΠΙΡΗΣ Η., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΑΝΤΟΥΒΑΣ Κ., σελ.
ΜΠΟΥΖΑΛΗ Π., σελ.
ΜΠΟΥΡΑΣ Α., σελ.
ΝΙΚΗΦΟΡΑΚΗΣ Σ., σελ.
ΝΙΚΟΛΑΪΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΡΟΝΤΟΥΛΗΣ Α., σελ.
ΣΗΦΟΥΝΑΚΗΣ Ν., σελ.
ΣΠΗΛΙΟΠΟΥΛΟΣ Κ., σελ.
ΤΣΙΑΡΑΣ Κ., σελ.
ΤΣΙΟΚΑΣ Θ., σελ.
ΧΑΛΒΑΤΖΗΣ Σ., σελ.
ΧΑΤΖΗΔΑΚΗΣ Κ., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ Μ΄
      Πέμπτη 2 Οκτωβρίου 2008
      Αθήνα, σήμερα στις 2 Οκτωβρίου 2008, ημέρα Πέμπτη και ώρα 09.33΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κ. Ιωάννη Πρωτούλη, Βουλευτή της Β΄ Αθηνών,  τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Υπερνομαρχία Αθηνών-Πειραιά, η Τοπική Ένωση Δήμων - Κοινοτήτων Νομού Αττικής και φορείς της δυτικής Αττικής ζητούν τη διακοπή των έργων που υποβαθμίζουν περιβαλλοντικά τη δυτική Αττική, την οικολογική ανασυγκρότηση του  Ποικίλου Όρους Αιγάλεω κ.λπ..
      2) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ  ΓΕΙΤΟΝΑΣ  κατέθεσε αναφορά με την οποία  η Υπερνομαρχία Αθηνών-Πειραιά, η Τοπική Ένωση Δήμων - Κοινοτήτων Νομού Αττικής και Φορείς της δυτικής Αττικής ζητούν τη διακοπή των έργων που υποβαθμίζουν περιβαλλοντικά τη δυτική Αττική, την οικολογική ανασυγκρότηση του Ποικίλου  Όρους Αιγάλεω κ.λπ..
      3) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  η Άτυπη Επιτροπή Συντονισμού για τη συγκρότηση ισχυρής Ομάδας Παραγωγών Εσπεριδοειδών στο Νομό Χανίων ζητεί τη διασφάλιση της λειτουργίας του συσκευαστηρίου εσπεριδοειδών Γερανίου στο Νομό Χανίων.
      4) Η Βουλευτής Πέλλης κ. ΘΕΟΔΩΡΑ  ΤΖΑΚΡΗ  κατέθεσε αναφορά με την οποία  η Πανελλήνια Ομοσπονδία Αστυνομικών Υπαλλήλων ζητεί την απόσυρση του  προωθούμενου  προεδρικού διατάγματος  που αφορά  στις μεταθέσεις των αστυνομικών υπαλλήλων. 
      5) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμαρχος Θέρμου Νομού Αιτωλοακαρνανίας ζητεί να δοθούν στο δήμο του και στους όμορους δήμους, τα ίδια κίνητρα ανοικοδόμησης που εδόθησαν στους πληγέντες από τους σεισμούς της 10ης Απριλίου του 2007.
      6) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  η Πανελλήνια Ομοσπονδία Αστυνομικών Υπαλλήλων ζητεί την απόσυρση του σχεδίου προεδρικού διατάγματος για τις μεταθέσεις των αστυνομικών.
      7) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  το Παράρτημα Ηλείας της Πανελλήνιας Ένωσης Θεολόγων διαμαρτύρεται για την υποβάθμιση του μαθήματος των θρησκευτικών.
      8) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  πυρόπληκτοι βιοκαλλιεργητές του Νομού Ηλείας ζητούν οικονομική ενίσχυση για τη συνέχιση της δραστηριότητάς τους.
      9) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  η Ένωση  Υπαλλήλων  Πυροσβεστικού Σώματος Δυτικής Μακεδονίας ζητεί την ενίσχυση των Υπηρεσιών του Πυροσβεστικού Σώματος του Νομού Κοζάνης.
      10) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  η Πανελλήνια Ομοσπονδία Αστυνομικών Υπαλλήλων διαμαρτύρεται για την προώθηση προεδρικού διατάγματος που αφορά στις μεταθέσεις των αστυνομικών.
      11) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στον κίνδυνο περικοπής των επιδοτήσεων από αγρότες της Πηνείας.
      12) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Δήμαρχος Νέας Αλικαρνασσού Ηρακλείου ζητεί τη λήψη μέτρων για τη σωστή διαχείριση του κλειστού γυμναστηρίου του Δήμου του.
      13) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην καθυστέρηση υλοποίησης των μέτρων αποκατάστασης των πληγέντων αγροτών του Νομού Ηλείας.
      14) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνια Ένωση Δασολόγων Δημοσίων Υπαλλήλων ζητεί την άμεση κατάργηση της αντιδασικής νομοθεσίας που διευκολύνει την αλλαγή χρήσης των δασών και δασικών εκτάσεων.
      15) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ζωή Καντιάνη ζητεί να πληροφορηθεί αν υπάρχει μέριμνα για το μέλλον των εργαζομένων στην Ολυμπιακή Αεροπορία του εξωτερικού.
      16) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο κ. Αθανάσιος Σπυρόπουλος, δημοσιογράφος ζητεί αποζημίωση για την απόλυσή του από την Ε.Ρ.Τ..
      17) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  το Νομαρχιακό Συμβούλιο Ηλείας ζητεί να παραμείνουν στις Αναπτυξιακές Εταιρείες της Αυτοδιοίκησης τα ολοκληρωμένα προγράμματα ανάπτυξης του αγροτικού χώρου και για την Δ΄Προγραμματική περίοδο.
      18) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  το Νομαρχιακό Συμβούλιο Ηλείας ζητεί τη συνέχιση της χρηματοδότησης του κέντρου «Παρεμβάσεις».
      19) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται η αποζημίωση των παραγωγών της θερμοκηπιακής ντομάτας στο Επιτάλιο Ηλείας, για τις ζημιές που υπέστησαν εξαιτίας της προσβολής των φυτών από τον ιό του κίτρινου κατσαρώματος.
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αντώνιος Σαββίβης ζητεί την απόδοση οικοπέδου που είχε αγοράσει ο πατέρας του.
      21) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην καθυστέρηση των αποζημιώσεων για τις σεισμόπληκτες και πυρόπληκτες επιχειρήσεις του Νομού Ηλείας.
      22) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ένωση Νοσοκομειακών  Γιατρών Πέλλας ζητεί τη χορήγηση στα μέλη του επιδόματος προβληματικών και παραμεθορίων περιοχών .
      23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Νικόλαος Δουίτσης ζητεί τη χορήγηση άδειας ανέγερσης οικοδομής σε οικόπεδό του.
      24) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στη ανάγκη δημιουργίας αναχωμάτων στον Αλφειό ποταμό. 
      25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ευθυμία Χλωρίδου ζητεί την επίλυση συνταξιοδοτικού της προβλήματος.
      26) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Αγροτικός Συνεταιρισμός Ταξιάρχη Ωρεών Εύβοιας ζητεί την οικονομική ενίσχυση των συκοπαραγωγών της περιοχής του.
      27) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην καθυστέρηση καταβολής των αποζημιώσεων στους πυρόπληκτους αγρότες της Αιγιάλειας.
      28) Ο Βουλευτής Λαρίσης κ. ΜΑΞΙΜΟΣ  ΧΑΡΑΚΟΠΟΥΛΟΣ  κατέθεσε αναφορά με την οποία  το Λαογραφικό Ιστορικό Μουσείο Λάρισας ζητεί χρηματοδότηση για την κάλυψη των λειτουργικών του δαπανών.
      29) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  απολυμένοι εργαζόμενοι της «ΤΑΤΕ and LYLE» (ΒΙΑΜΥΛ) ζητούν την εξομοίωσή τους με τους απολυμένους της «ΕΛΛΗΝΙΚΗΣ ΒΙΟΜΗΧΑΝΙΑΣ ΖΑΧΑΡΗΣ Α.Ε.»
      30) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Δήμος Αροανίας Αχαϊας ζητεί χρηματοδότηση για βελτίωση χώρων άθλησης.
      31) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  o Σύλλογος Φίλων του Αρχαιολογικού Μουσείου Άστρους Κυνουρίας ζητεί την κατασκευή στεγάστρου στον αρχαιολογικό χώρο της Εύας-Λουκούς.
      32) Η Βουλευτής Β΄ Θεσσαλονίκης κ. ΛΙΤΣΑ ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία το Γεωτεχνικό Επιμελητήριο Ελλάδας ζητεί  ενημέρωση για το περιεχόμενο της Κ.Υ.Α. που αφορά στους όρους σύνταξης των σχεδίων βελτίωσης και γενικά την προάσπιση των επαγγελματικών δικαιωμάτων των μελών του.
      33) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία  ο κ. Δασκαλάκης Στυλιανός διαμαρτύρεται για τον αποκλεισμό της συμμετοχής του, σε πρόγραμμα συμβουλευτικής επιχειρηματικότητας του Ο.Α.Ε.Δ..
      34) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία  ο Σύλλογος Επαγγελματιών Κτηνοτρόφων Νομού Ηρακλείου ζητούν τη νομιμοποίηση αυθαιρέτων κτισμάτων και τη χορήγηση αδειών λειτουργίας στις εκμεταλλεύσεις τους.
      35) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Τοπική Ένωση Δήμων και Κοινοτήτων Νομού Κυκλάδων ζητεί το διπλασιασμό του ποσού για την εκτέλεση μικρών έργων στην περιοχή της.
      36) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  το Κέντρο Πρόληψης Νομού Λέσβου «ΠΝΟΗ» ζητεί την πάγια χρηματοδότηση των κέντρων πρόληψης κ.λπ..
      37) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Τοπική Ένωση Δήμων και Κοινοτήτων Νομού Κυκλάδων ζητεί την υποστήρηξη του έργου των Κινητών Μονάδων Ψυχικής Υγείας που λειτουργούν στο νομό.
      38) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί τη λήψη μέτρων για την ακτοπλοϊκή σύνδεση της νήσου Ανάφης.
      39) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Μούδρου Νομού Λέσβου διαμαρτύρεται για τη μη εγγραφή στα μητρώα του Ο.Α.Ε.Δ.των άμεσα ασφαλισμένων του Ο.Γ.Α..
      40) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Μήλου ζητεί τη διατήρηση της ακτοπλοϊκής σύνδεσης της Μήλου με Πειραιά-Σαντορίνη-Κρήτη-Δωδεκάνησα.
      41) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί το χαρακτηρισμό του νησιού ως θεομηνιόπληκτου λόγω της νεροποντής της 20ης Σεπτεμβρίου 2008.
      	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10625/16.4.2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1697/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Η προοπτική για την Αγροτική Ανάπτυξη γενικότερα, εξετάσθηκε στο πλαίσιο της 4ης Προγραμματικής Περιόδου (2007-2013) και σχεδιάσθηκε μια στρατηγική για την Αγροτική Ανάπτυξη με το Εθνικό Σχέδιο Στρατηγικής Αγροτικής Ανάπτυξης (ΕΣΣΑΑ), που συμφωνήθηκε με την Ευρωπαϊκή Επιτροπή.
      Η Εφαρμογή αυτής της στρατηγικής επεξεργάσθηκε από το Υπουργείο Αγροτικής Ανάπτυξης και Τροφίμων και, μεταξύ άλλων, συμφωνήθηκαν, με άλλα Υπουργεία και άλλα χρηματοδοτικά μέσα και την Ευρωπαϊκή Επιτροπή (ΕΕ), ορισμένες διαχωριστικές γραμμές (κριτήρια διαχωρισμού πράξεων) και η συμπληρωματικότητα μεταξύ των πράξεων, ώστε να υπάρξει το καλύτερο δυνατό αποτέλεσμα.
      Το αποτέλεσμα είναι το Πρόγραμμα Αγροτικής Ανάπτυξης της Ελλάδος 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ» (Π.Α.Α.), το οποίο εγκρίθηκε από την ΕΕ με την υπ’ αριθ. Ε(2007) 6015/29-11-2007 Απόφασή της.
      Τα δημοσιονομικά στοιχεία του ΠΑΑ είναι:
      Συνολικό Κόστος	6.574.414.908 ΕΥΡΩ
      Δημόσια Δαπάνη	5.077.995.173 ΕΥΡΩ
      Κοινοτική Συμμετοχή	3.707.304.424 ΕΥΡΩ
      Η σχεδιασμένη στρατηγική του ΠΑΑ για τις ορεινές περιοχές και περιοχές με φυσικά μειονεκτήματα, στις οποίες οι παραγωγοί δεν μπορούν να έχουν ικανοποιητικές αποδόσεις και εισοδήματα λόγω εδαφολογικών - κλιματολογικών συνθηκών, που είναι η συνέχιση σ' αυτές της άσκησης της γεωργικής δραστηριότητας, αξιοποιώντας τους φυσικούς πόρους, με την υιοθέτηση γεωργικών πρακτικών, που δεν επιβαρύνουν το περιβάλλον, συνθέτουν το περιεχόμενο των σταθεροποιητικών πολιτικών.
      Στο πλαίσιο αυτό, εφαρμόζεται καταρχήν το Πρόγραμμα της Εξισωτικής Αποζημίωσης, που αντισταθμίζει στους παραγωγούς την απώλεια εισοδήματος λόγω μόνιμων φυσικών μειονεκτημάτων, με την υποχρέωση αυτών να συνεχίσουν να αξιοποιούν τους φυσικούς πόρους εκεί.
      Οι ορεινές και μειονεκτικές περιοχές διακρίνονται από σημαντικές ελλείψεις σε υποδομές και στην πρόσβαση σε βασικές υπηρεσίες, με αποτέλεσμα να αντιμετωπίζουν έντονο πρόβλημα συγκράτησης του πληθυσμού. Για το λόγο αυτό, οι σχετικές παρεμβάσεις με το ΠΑΑ προσανατολίζονται στις ορεινές/μειονεκτικές περιοχές, δίνοντας ιδιαίτερη έμφαση στη δημιουργία βασικών υποδομών, καθώς και στην προώθηση της διαφοροποίησης της τοπικής οικονομίας και είναι όμοιες με εκείνες των Ολοκληρωμένων Παρεμβάσεων Ανάπτυξης Αγροτικού Χώρου (ΟΠΑΑΧ) της 3ης Προγραμματικής Περιόδου (2000-2006) (αγροτουρισμός, τουρισμός, βιοτεχνίες, βασικές υπηρεσίες, ανακαίνιση και ανάπτυξη χωριών, διατήρηση της αγροτικής κληρονομιάς και άλλες).Με τις παρεμβάσεις αυτές θα επιδιωχθεί η βελτίωση της ελκυστικότητας ως περιοχές κατοίκησης και η προσέλκυση επενδύσεων στις ορεινές/μειονεκτικές περιοχές, με αποτέλεσμα τη βελτίωση της ποιότητας και των συνθηκών ζωής σ'αυτές.
      Για την προστασία των ορεινών και μειονεκτικών περιοχών, πέραν της «Εξισωτικής Αποζημίωσης», που αναφέρεται ανωτέρω, όπου περιγράφεται το επιδιωκόμενο αποτέλεσμα, με τα άλλα Μέτρα και Δράσεις του Άξονα 2 του ΠΑΑ επιτυγχάνονται οι ειδικοί στόχοι:
      * της προστασίας του εδάφους (Εξισωτική Αποζημίωση, Γεωργοπεριβαλλοντικές ενισχύσεις, Μη παραγωγικές επενδύσεις σε γεωργικές εκτάσεις με την προστασία αναβαθμίδων και φυτοφρακτών, Δάσωση γεωργικών εκτάσεων, Δάσωση μη γεωργικών εκτάσεων, Αποκατάσταση δασοκομικού δυναμικού και εισαγωγή δράσεων πρόληψης).
      * της προστασίας των υδατικών πόρων (κυρίως Γεωργοπεριβαλλοντικές ενισχύσεις για προστασία των ευαίσθητων στα νιτρικά περιοχών και για προστασία υγροτοπικών συστημάτων).
      * της άμβλυνσης των κλιματικών αλλαγών (με όλα τα ανωτέρω Μέτρα και Δράσεις, καθώς και αυτά που αφορούν τη βελτίωση της οικολογικής σταθερότητας των δασών).
      * της προστασίας της βιοποικιλότητας [Ενισχύσεις Natura 2000 (γεωργικά), Γεωργοπεριβαλλοντικές ενισχύσεις με διατήρηση απειλούμενων αυτόχθονων φυλών αγροτικών ζώων, με διατήρηση εκτατικών καλλιεργειών που κινδυνεύουν από γενετική διάβρωση, με διατήρηση των γενετικών πόρων της κτηνοτροφίας, με προώθηση πρακτικών για την προστασία της άγριας ζωής, Ενισχύσεις Natura 2000 (δασικά) και άλλα].
      * της προστασίας του αγροτικού τοπίου (Γεωργοπεριβαλλοντικές ενισχύσεις για προστασία του Ελαιώνα της Άμφισσας και για τη διατήρηση της παραδοσιακής πρακτικής στον αμπελώνα της Ν.Θήρας, μη παραγωγικές επενδύσεις για προστασία φυτοφρακτών και αναβαθμίδων ).
      * της βελτίωσης της οικολογικής σταθερότητας των δασών και ενίσχυση του πολυλειτουργικού τους ρόλου (αύξηση της δασοκάλυψης μέσω της πρώτης δάσωσης γεωργικών και μη γαιών και ιδίως της αποκατάστασης του δασοκομικού δυναμικού, που έχει πληγεί από φυσικές καταστροφές και της λήψης μέτρων πρόληψης πυρκαγιών).
      Ο Υπουργός
      Α. ΚΟΝΤΟΣ»
      2. Στην με αριθμό 9265/28.3.2008 ερώτηση της Βουλευτού κ.. Θεοδώρας Τζάκρη δόθηκε με το υπ’ αριθμ. 1496/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, σας πληροφορούμε τα εξής:
      Για τις μη καλυπτόμενες από τον ΕΛ.Γ.Α. ζημιές που προξενήθηκαν από την ανεμoθύελλα της 28ης Ιανουαρίου 2008 σε πάγιο κεφάλαιο του Νομού Πέλλας υποβλήθηκαν 395 αιτήσεις που αφορούν ζημιές σε στάβλους, υπόστεγα, αποθήκες, θερμοκήπια κ.λπ., οι οποίες έχουν ήδη καταγραφεί. Ζημιές όμως προξενήθηκαν στο ίδιο κεφάλαιο του παραπάνω Νομού και από την ανεμοθύελλα που σημειώθηκε στις 22 Μαρτίου 2008, όπου υποβλήθηκαν μέχρι στιγμής 20 αιτήσεις, οι οποίες και καταγράφηκαν, ενώ θα καταγραφούν άμεσα και όσες αναφερθούν στη συνέχεια.
      Ειδικότερα, στο Δ.Δ Παλαιφύτου του Δήμου Μεγάλου Αλεξάνδρου από τις προαναφερόμενες ανεμοθύελλες υποβλήθηκαν 68 και 4 αιτήσεις αντίστοιχα που αφορούν ζημιές σε θερμοκηπιακές εγκαταστάσεις, οι οποίες και καταγράφηκαν.
      Οι παραπάνω ζημιές, εφόσον πληρούνται. οι προϋποθέσεις που απαιτεί ο νέος Κανονισμός Κρατικών Οικονομικών Ενισχύσεων και οι Κοινοτικές Κατευθυντήριες Γραμμές για τις κρατικές ενισχύσεις στον τομέα της γεωργίας και δασοκομίας 2007-2013 (2006/C 319/ΕΚ), θα ενταχθούν σε πρόγραμμα χορήγησης Κρατικών Ενισχύσεων, αρμοδιότητας ΠΣΕΑ, το οποίo θα υποβληθεί προς έγκριση στην Ευρωπαϊκή Ένωση (Ε.Ε.).
      Σημειώνεται ότι, προκειμένου να τύχουν ενίσχυσης οι παραγωγοί για την αντιστάθμιση των ζημιών πρέπει, εκτός των άλλων, το πάγιο κεφάλαιό τους να έχει ζημιωθεί σε ποσοστό 30% και άνω και να τεκμηριώνεται επιστημονικά ότι οι ζημιές αυτές είναι αποτέλεσμα δυσμενών καιρικών συνθηκών. Επιπλέοv, τα μετεωρολογικά στοιχεία πρέπει να επιβεβαιώνουν το χαρακτηρισμό των καιρικών συνθηκών ως δυσμενών.
      Ο Υπουργός
      Α. ΚΟΝΤΟΣ»
      3. Στην με αριθμό 11063/22.4.08 ερώτηση του Βουλευτή κ. Μ. Στρατάκη δόθηκε με το υπ’ αριθμ. 1738/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. μ. Στρατάκης για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων δεν είναι αρμόδιο για τη χορήγηση άδειας για την εγκατάσταση και λειτουργία των τσίρκο. Η αρμοδιότητα της εγκατάστασης και λειτουργίας τσίρκο ανήκει στο υπουργείο Ανάπτυξης, το οποίο έχει θεσπίσει διατάξεις για τη χορήγηση της σχετικής άδειας.
      Οι αρμοδιότητες του Υπουργείου Αγροτικής Ανάπτυξης και Τροφίμων, αφορούν την εφαρμογή των διατάξεων για την υγεία και την προστασία των ζώων του τσίρκο.
      Ειδικότερα, για τα ζώα του τσίρκο έχει εκδοθεί σε κοινοτικό επίπεδο ο Καν. (ΕΚ) 1739/2005 της Επιτροπής «για τον καθορισμό των όρων υγειονομικού ελέγχου για την μετακίνηση των ζώων τσίρκο μεταξύ των Κρατών-Μελών», βάσει του οποίου προβλέπονται, οι υποχρεώσεις του υπευθύνου του τσίρκο για τα ζώα που αυτό έχει στην κατοχή του, τα ατομικά διαβατήρια των ζώων, στα οποία καταγράφονται όλες οι πληροφορίες για την υγειονομική κατάσταση των ζώων, συμπεριλαμβανομένων των πληροφοριών για τους ελέγχους που διενεργούν οι αρμόδιες αρχές του τόπου που έχει τη νόμιμη έδρα του ή του τόπου προορισμού καθώς και των εμβολίων που χορηγούνται σε αυτά.
      Στον τομέα της προστασίας των ζώων υπάρχουν γενικές διατάξεις για την προστασία των ζώων, με τις οποίες ρυθμίζονται οι περιπτώσεις κακομεταχείρισης των ζώων αυτών, όταν καταγγέλλονται.
      Η Γενική Δ/νση Κτηνιατρικής του Υπουργείου Αγροτικής Ανάπτυξης και Τροφίμων συμμεριζόμενη τις διαπιστώσεις των φιλοζωικών σωματείων και των μεμονωμένων φιλοζώων, καθώς και την αυξανόμενη ευαισθητοποίηση των πολιτών για τις συνθήκες διαβίωσης και εν γένει μεταχείρισης τωνζώων αυτών, έχει υποβάλλει ερώτημα στην Επιτροπή, κατά πόσο η θέσπιση διατάξεων για την απαγόρευση της εγκατάστασης των τσίρκο στο έδαφος της Ελλάδος, είναι συμβατές με το κοινοτικό δίκαιο, δεδομένης της έκδοσης του προαναφερόμενου Κανονισμού με τον οποίο νομιμοποιούνται οι μετακινήσεις των τσίρκο, εντός της επικράτειας της Ευρωπαϊκής Ένωσης.
      Ο Υπουργός
      Α. ΚΟΝΤΟΣ»
      4. Στην με αριθμό 8075/6.3.08 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 1297/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ.. Ν. Ρόβλιας για τα θέματα της αρμοδιότητάς μας, σας πληροφορούμε τα εξής:
      Μετά την ψήφιση του Ν. 3199/03 και την έκδοση των 43504/2005 και 47630/2005 Κ.Υ.Α., η αντιμετώπιση προβλημάτων λειψυδρίας και τυχόν επιβολή διοικητικών μέτρων είναι θέματα τα οποία συμπεριλαμβάνονται στη διαχείριση των υδάτων που είναι αρμοδιότητα της Κεντρικής Υπηρεσίας Υδάτων του Υ.ΠΕ.ΧΩ.Δ.Ε. και των Δ/νσεων Υδάτων των Περιφερειών.
      Όσον αφορά την ένταξη έργων υποδομής στην 4η Προγραμματική Περίοδο 20072013, δεν έχει ξεκινήσει ακόμη. Στο Υπουργείο Αγροτικής Ανάπτυξης και Τροφίμων καταγράφονται όλες οι προτάσεις έργων που υποβάλλονται από τους αρμόδιους φορείς. Με βάση τις προτεραιότητες και το συνολικό προϋπολογισμό ου Προγράμματος για τη χρηματοδοτική περίοδο 2007 - 2013 εξετάζονται σε συσκέψεις κυρίως στις έδρες των Περιφερειών (μία για κάθε Νομό) με την παρουσία της Πολιτικής Ηγεσίας του Υπουργείου Αγροτικής Ανάπτυξης και Τροφίμων, του Γενικού Γραμματέα της Περιφέρειας, των Νομαρχών, των Δημάρχων και των φορέων των αγροτών της υπόψη περιφέρειας και εν συνεχεία θα αξιολογηθούν τα αιτήματα κατασκευής έργων υποδομών Αγροτικής Ανάπτυξης.
      Παρόμοια σύσκεψη για τα θέματα του Νομού Καρδίτσας και της Θεσσαλίας γενικότερα, πραγματοποιήθηκε στις 17 και 18-01-2008 στη Νομαρχία Λάρισας και αναμένουμε τις τελικές προτάσεις των φορέων του Νομού.
      Ανάλογα με το βαθμό προτεραιότητας και ωφέλειας για τους αγρότες, την ωριμότητα που παρουσιάζουν τα έργα, τις αδειοδοτήσεις, θα προταθούν για ένταξη στο πρόγραμμα της περιόδου αυτής, εκείνα τα έργα που κρίνονται ως πλέον απαραίτητα αφού παρά τον διπλασιασμό των πιστώσεων για έργα αξιοποίησης υδάτινων πόρων, οι ανάγκες σε όλη την Ελλάδα είναι πολλαπλάσιες δεδομένης της εγκατάλειψής τους στην εικοσαετή διακυβέρνηση της χώρας από το ΠΑΣΟΚ. Η οριστικοποίηση των έργων που θα ενταχθούν στην 4η Προγραμματική Περίοδο 2007-2013 θα αποφασισθεί αμέσως μετά την ολοκλήρωση της αξιολόγησής τους, σε συνεργασία του Υπουργείου Αγροτικής Ανάπτυξης και Τροφίμων με τους εμπλεκόμενους φορείς στο πλαίσιο των οικονομικών προτεραιοτήτων και δυνατοτήτων του Προγράμματος Αγροτικής Ανάπτυξης 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ».
      Το Πρόγραμμα Αγροτικής Ανάπτυξης της Ελλάδας (ΠΑΑ) 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ», για το οποίο η Κοινοτική Συμμετοχή του Ευρωπαϊκού Γεωργικού Ταμείου Αγροτικής Ανάπτυξης (ΕΓΤΑΑ) είναι ύψους 3,7 δις ευρώ περίπου, εγκρίθηκε από την Ευρωπαϊκή Επιτροπή με την υπ’αριθ. πρωτ. Ε(2007) 6015/29.11.2007 απόφασή της.
      Το νέο πρόγραμμα θα εφαρμοστεί μέσω τεσσάρων Αξόνων και μιας δέσμης μέτρων και δράσεων σύμφωνα με τα όσα προβλέπονται στους νέους Κοινοτικούς Κανονισμούς, αλλά και στις κοινοτικές στρατηγικές κατευθυντήριες γραμμές για την Αγροτική Ανάπτυξη, καθώς και το Εθνικό Σχέδιο Στρατηγικής Αγροτικής Ανάπτυξης (ΕΣΣΑΑ).
      Όσον αφορά τις δυνατότητες που δίνει το ΠΑΑ στους αγρότες για τη μείωση των συνεπειών της λειψυδρίας:
      Γενικά, εφαρμόζονται από τον Άξονα 1 «Βελτίωση της ανταγωνιστικότητας του τομέα της γεωργίας και της δασοκομίας» τα Μέτρα: Μ121 «Εκσυγχρονισμός Γεωργικών Εκμεταλλεύσεων» στο οποίο ενισχύεται η χρήση σύγχρονων συστημάτων άρδευσης όπως π.χ. στάγδην άρδευση για την εξοικονόμηση ύδατος και Μ125 «Γεωργικές και Δασοκομικές Υποδομές», στο πλαίσιο του οποίου θα πραγματοποιηθούν αρδευτικά έργα (φράγματα, κλειστά υπόγεια αρδευτικά δίκτυα, κ.λ.π.), με τα οποία γίνεται εξοικονόμηση νερού.
      Από τον Άξονα 2 «Βελτίωση του περιβάλλοντος και της υπαίθρου» η εφαρμογή πολλών μέτρων που έχει ως αποτέλεσμα την ορθολογικότερη χρήση των υδατικών πόρων, όπως το Μέτρο 214 «Γεωργοπεριβαλλοντικές ενισχύσεις» - Υπομέτρο «Γεωργοπεριβαλλοντικές δράσεις για την προστασία των υδατικών πόρων». -Δράσεις «1.Προστασία των ευαίσθητων στα νιτρικά περιοχών, 2.Προστασίαυγροτοπικών συστημάτων, 3.Ολοκληρωμένη Διαχείριση βάμβακος».
      Επίσης, από τον Άξονα 3 «Ποιότητα ζωής στις αγροτικές περιοχές και διαφοροποίηση της αγροτικής οικονομίας», μπορούν να πραγματοποιηθούν μικρά δημόσια έργα, περιλαμβανομένων εγγειοβελτιωτικών έργων και έργων διαχείρισης υδατικών πόρων από το Μέτρο 321 «Μέτρα για τη βελτίωση της ποιότητας ζωής στις αγροτικές περιοχές».
      Όσον αφορά τα μέτρα για την ενίσχυση του εισοδήματος των αγροτών:
      Στο πλαίσιο εφαρμογής του ΠΑΑ, κατά τη 4η Προγραμματική Περίοδο 2007-2013 ένας από τους βασικούς στόχους με την εφαρμογή συγκεκριμένων μέτρων και δράσεων του ΠΑΑ είναι η ενίσχυση του εισοδήματος των αγροτών και η άμβλυνση του προβλήματος της μείωσης του αγροτικού εισοδήματος και της εποχικότητας της γεωργικής δραστηριότητας. Τα μέτρα αυτά από τον Άξονα 1 «Βελτίωση της ανταγωνιστικότητας του τομέα της γεωργίας και της δασοκομίας» είναι κυρίως: Μέτρο 121: «Εκσυγχρονισμός Γεωργικών Εκμεταλλεύσεων» (Σχέδια Βελτίωσης), Μέτρο 132: «Συμμετοχή σε συστήματα ποιότητας» και Μέτρο 133: «Δραστηριότητες ενημέρωσης και προώθησης», όπου δίνεται η δυνατότητα στον αγρότη να βελτιώσει την εκμετάλλευσή του ως προς τη διάρθρωσή της και να αυξήσει την παραγωγή του, ενώ παράλληλα να βελτιώσει σημαντικά την ποιότητα του προϊόντος του και να την προβάλει σε νέες αγορές, έτσι ώστε συνολικά να έχει ένα προϊόν υψηλών προδιαγραφών, ανταγωνιστικό στην αγορά, το οποίο θα του επιφέρει μεγαλύτερο κέρδος και κατ΄ επέκταση αύξηση του εισοδήματός του.
      Στο πλαίσιο του Άξονα 2 «Βελτίωση του περιβάλλοντος και της υπαίθρου» και ειδικότερα τα Μέτρα: Μέτρο 211: «Ενισχύσεις για φυσικά μειονεκτήματα στους γεωργούς ορεινών περιοχών», Μέτρο 212: «Ενισχύσεις στους γεωργούς περιοχών με μειονεκτήματα εκτός των ορεινών», αποσκοπούν πρωταρχικά στη στήριξη του εισοδήματος των παραγωγών με ενισχύσεις, που θα πρέπει να αντισταθμίζουν το πρόσθετο κόστος και το εισόδημα των παραγωγών που απορρέει από το μειονέκτημα της συγκεκριμένης περιοχής για την πρωτογενή παραγωγή.
      Επίσης σε ότι αφορά τον Άξονα 3 «Ποιότητα ζωής στις αγροτικές περιοχές και διαφοροποίηση της αγροτικής οικονομίας» και 4 «Εφαρμογή της προσέγγισης Leader» του ΠΑΑ και ειδικότερα στο Μέτρο που αφορά «Διαφοροποίηση προς μη γεωργικές δραστηριότητες», όπου περιλαμβάνει την ενίσχυση επενδύσεων από μέλη του αγροτικού νοικοκυριού, οι οποίες διαφοροποιούν τις δραστηριότητες με τις οποίες ασχολούνται στη γεωργική εκμετάλλευσή τους, με την ανάπτυξη νέων δραστηριοτήτων, που δεν σχετίζονται με τη γεωργία ( αγροτικός τουρισμός, βιοτεχνία κ.λπ.), παρέχεται η δυνατότητα στους αγρότες δημιουργίας πολλαπλών δραστηριοτήτων και απόκτησης εναλλακτικών εισοδημάτων για τη μείωση της υποαπασχόλησης στο γεωργικό τομέα, τη δημιουργία ίσων ευκαιριών σε νέους, τη βελτίωση του εισοδήματος και τη συγκράτηση του αγροτικού πληθυσμού στην ελληνική ύπαιθρο.
      Ο Υπουργός
      Α. ΚΟΝΤΟΣ»
      5. Στην με αριθμό 7712/3.3.2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1250/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων και ειδικότερα η Ειδική Υπηρεσία Διαχείρισης του Επιχειρησιακού Προγράμματος Κοινοτική Πρωτοβουλία Leader+, προκειμένου να ενθαρρυνθεί η επιχειρηματικότητα στον τουρισμό της υπαίθρου και να απελευθερωθεί η δημιουργικότητα του επιχειρηματία, συμμετέχει στην Ομάδα Εργασίας που έχει συσταθεί σε συνεργασία με την Αγροτουριστική ΑΕ τον ΕΟΤ, την ΠΑΣΕΓΕΣ, το Δίκτυο ΑΓΡΟΞΕΝΙΑ και το Δίκτυο Leader+.
      Η ανωτέρω Ομάδα Εργασίας συνεδριάζει σε τακτά χρονικά διαστήματα για τη θέσπιση ειδικών νομοθετικών ρυθμίσεων που αφορούν τον Αγροτουρισμό και ήδη είναι σε εξέλιξη η διαδικασία κατάρτισης του αναγκαίου θεσμικού πλαισίου (ΚΥΑ εφαρμογής, Υπουργικές αποφάσεις λεπτομερειών κ.λπ.).
      Οι προτάσεις της Ομάδας Εργασίας όσον αφορά τόσο την αναδιοργάνωση των Τοπικών Συμφώνων Ποιότητας όσο και την αναθεώρηση της Ελληνικής Προδιαγραφής για τον Αγροτουρισμό ΕΛΟΤ ΠΡΔ 1417, είναι ακόμη υπό συζήτηση.
      Όσον αφορά τα Τοπικά Σύμφωνα Ποιότητας (ΤΣΠ), που εντάχθηκαν στα 40 Τοπικά Προγράμματα LEADER+ κατά την 3η Προγραμματική Περίοδο 2000-2006, αυτά έχουν ολοκληρωθεί, στο πλαίσιο των χρηματοδοτήσεων του Υπουργείου Αγροτικής Ανάπτυξης και Τροφίμων.
      Το Υπουργείο Αγροτικής Ανάπτυξης και Τροφίμων καταβάλλει κάθε δυνατή προσπάθεια για την κατά το δυνατό συντομότερη ολοκλήρωση των θεμάτων που αφορούν την τροποποίηση του θεσμικού πλαισίου, δεδομένης της σημαντικότητας αυτών και του συσχετισμού τους με την υλοποίηση της 4ης Προγραμματικής Περιόδου 2007-2013.
      Ο Υπουργός
      Α. ΚΟΝΤΟΣ»
      6. Στην με αριθμό  7721/3.3.2008 ερώτηση του Βουλευτή κ. Μιχαήλ Κατρίνη δόθηκε με το υπ’ αριθμ. 1252/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Boυλευτής Μ. Κατρίνης, σας πληροφορούμε τα εξής:
      Η πιο πρόσφατη πρόσκληση υποβολής προτάσεων για το Μέτρο 6.1 του Επιχειρησιακού Προγράμματος ΑΛΙΕΙΑ 2000 - 2006 είναι η υπ΄ αριθμ. 2289/28-06-2007 6η  Πρόσκληση, η οποία τροποποιήθηκε με την υπ. αριθμ. 2603/19-07-2007 απόφαση. Η προθεσμία υποβολής των προτάσεων άρχιζε την 30-6-2007 και έληξε την 30-9-2007. Συνεπώς δεν υφίσταται σήμερα καμία πρόσκληση του Μέτρου 6.1 για την «Κατασκευή - αποπεράτωση - επέκταση και βελτίωση των αλιευτικών καταφυγίων».
      Στην τροποποιημένη 6η Πρόσκληση του Μέτρου 6.1, όντως υφίσταται σημείωση ότι «κατά προτεραιότητα επιλέγονται τα απομακρυσμένα ελληνικά νησιά» χωρίς όμως να αποκλείονται προτάσεις εκτός απομακρυσμένων ελληνικών νησιών.
      Στην 6η Πρόσκληση του Μέτρου 6.1 καθώς και σε όλες τις προηγούμενες προσκλήσεις, οι κατηγορίες δυνητικών Τελικών Δικαιούχων δεν περιλαμβάνουν αλιευτικού ς συλλόγους εφόσον δεν είναι αρμόδιοι για εκτέλεση δημοσίων έργων.
      Επισημαίνεται ότι δεν υποβλήθηκε στην αρμόδια Υπηρεσία Διαχείρισης του Επιχειρησιακού Προγράμματος ΑΛΙΕΙΑ 2000-2006 καμία πρόταση στα πλαίσια της 6ης Πρόσκλησης του Μέτρου 6.1 για αλιευτικό καταφύγιο στη Νομαρχιακή Αυτοδιοίκηση Ηλείας.
      Ο Υπουργός
      Α. ΚΟΝΤΟΣ»
      7. Στην με αριθμό  7784/4.3.2008 ερώτηση του Βουλευτή κ. Μιχαήλ Παπαγιαννάκη δόθηκε με το υπ’ αριθμ. 1260/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Παπαγιαννάκης, σας πληροφορούμε τα εξής:
      Όσον αφορά την ύπαρξη στατιστικών στοιχείων για το ποσοστό των εγχώριων καλλιεργήσιμων φυτών, μέχρι σήμερα δεν έχει υλοποιηθεί εθνικό πρόγραμμα καταγραφής της γεωργικής βιοποικιλότητας της χώρας και ιδιαίτερα των απειλούμενων με εξαφάνιση ντόπιων ποικιλιών ούτε υπάρχουν οι διαδικασίες και οι μηχανισμοί καταγραφής της γεωργικής βιοποικιλότητας. Παρόλα αυτά, όπως διαπιστώνεται από τις εξερευνήσεις της Τράπεζας Γενετικού Υλικού, η γενετική διάβρωση των καλλιεργούμενων παραδοσιακών ποικιλιών της χώρας είναι δραματική. Οι εξερευνήσεις των τελευταίων 30 ετών, που έγιναν σε διάφορες περιοχές της χώρας για τη διάσωση του απειλούμενου γενετικού πλούτου των καλλιεργούμενων ειδών της χώρας, έδειξαν ότι διασώζονται σήμερα υπό οριακές συνθήκες και εκτάσεις καλλιέργειας λιγότερο από το 1-2% των ποικιλιών σιτηρών που υπήρχαν στη χώρα το 1950 και λιγότερο από το 3% των ποικιλιών λαχανικών. Η κατάσταση είναι λίγο καλύτερη στα δενδρώδη είδη, που κινδυνεύουν λιγότερο λόγω της πολυετούς φύσεώς τους, αλλά χωρίς μέτρα προστασίας η οριστική τους εξαφάνιση δεν απέχει περισσότερο από 15-20 χρόνια.
      Από τις δύο δυνατές εκδοχές για τη διάσωση, προστασία, μελέτη και αξιοποίηση του γενετικού αυτού υλικού στην οικολογική και ποιοτική γεωργία, που είναι: α) η Εκτός Τόπου (Εx Situ) διατήρηση σε Τράπεζες Γενετικού Υλικού και Φυτείες και β) η Προστασία στον Αγρό (Οη Farm), εκείνη που μέχρι σήμερα έχει προωθηθεί σημαντικά εδώ και αρκετές δεκαετίες (από το 1981 οπότε και ιδρύθηκε από το Υπουργείο Γεωργίας η Τράπεζα Γενετικού Υλικού) είναι η Εκτός Τόπου Προστασία, στα ψυγεία Μέσης (15-20 χρόνια διατήρηση) και Μακράς Διατήρησης (τουλάχιστον 50 χρόνια) της Τράπεζας Γενετικού Υλικού του ΕΘ.Ι.ΑΓ.Ε.
      Στη Δράση 6.3.Β έχει ενταχθεί το έργο «Δημιουργία Τράπεζας Γενετικού Υλικού» του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000-2006» με Τελικό Δικαιούχο τη Δ/νση Χωροταξίας και Προστασίας Περιβάλλοντος του Υπουργείου Αγροτικής Ανάπτυξης και Τροφίμων. Η δράση προβλέπει τη δημιουργία της απαραίτητης υποδομής (κτιριακής, εργαστηριακής, εξοπλισμού) στην Ελληνική Τράπεζα Γενετικού υλικού για την αποτελεσματική προστασία, μελέτη και αξιοποίηση των Φυτογενετικών πόρων και της γεωργικής βιοποικιλότητας της χώρας.
      Η υλοποίηση της δράσης περιλαμβάνει 4 υποέργα, που είχαν αρχικό συνολικό προϋπολογισμό 2.127.761 ευρώ, όπως παρακάτω:
      1. Μελέτη κτιριακής υποδομής, προϋπολογισμού 88.000 ευρώ. Το υποέργο αυτό ολοκληρώθηκε και έγινε η αποπληρωμή του, στο 100% του προϋπολογισμού του.
      2. Κατασκευή κτιριακής υποδομής, αρχικού προϋπολογισμού 710.000 ευρώ. Πρόκειται για κτίριο επιφανείας 525 τ.μ. σε οικόπεδο 20 στρεμμάτων. Το έργο ανατέθηκε για συνολικό τελικό ποσό 401.894,94 ευρώ (λόγω των εκπτώσεων που δόθηκαν από τους αναδόχους). Το έργο θα έχει ολοκληρωθεί μέχρι το καλοκαίρι του 2008. Μέχρι σήμερα έχουν πραγματοποιηθεί πληρωμές ύψους 280.710 ευρώ.
      3. Συλλογή, διάσωση, διατήρηση και προστασία φυτογενετικού υλικού προϋπολογισμού 830.000 ευρώ. Το υποέργο αυτό υλοποιείται από το ΕΘΙΑΓΕ, με το οποίο έχει υπογραφεί σχετική σύμβαση. Συνολικά μέχρι σήμερα έχουν συλλεχθεί 6.226 δείγματα εντόπιων ποικιλιών και αυτοφυών ειδών, το μεγαλύτερο μέρος δηλαδή του φυτογενετικού υλικού και προχωράει ο αναπολλαπλασιασμός, η ταυτοποίηση, ο χαρακτηρισμός και η τεκμηρίωση του σε βάση δεδομένων. Έχουν πραγματοποιηθεί πληρωμές ύψους 600.000ευρώ.
      4. Προμήθεια εξοπλισμού, προϋπολογισμού 408.999 ευρώ. Πραγματοποιήθηκαν 3 διαγωνισμοί σύμφωνα με τις διαδικασίες περί προμηθειών του Δημοσίου και την περίοδο αυτή αξιολογούνται οι προσφορές.
      5. Κατασκευή περίφραξης οικοπέδου, προϋπολογισμού 90.762 ευρώ.
      Έχει ανατεθεί στο 100% του προϋπολογισμού και το έργο θα έχει ολοκληρωθεί μέχρι το καλοκαίρι του 2008.
      Συνολικά ο αρχικά ενταγμένος προϋπολογισμός ανήρχετο σε 2.127.761 ευρώ και μετά την ανάθεση των έργων ο τελικός προϋπολογισμός υλοποίησής τους ανέρχεται πλέον σε 1.820.000 ευρώ. Οι Απορροφήσεις μέχρι σήμερα έχουν φτάσει σε 968.710 ευρώ (ποσοστό 45,5%).
      Με βάση τα παραπάνω και στο πλαίσιο της Αναθεώρησης του Προγράμματος του 2006, η χρηματοδότηση της σχετικής Δράσης 6.3.Β΄ διαμορφώθηκε στο ποσό Δημόσιας δαπάνης των 1.932.546 ευρώ. Όπως φαίνεται το ποσό των χρηματοδοτικών πινάκων είναι επαυξημένο σε σχέση με το τελικό ποσό ανάθεσης των έργων, ώστε να δοθεί η δυνατότητα πιθανής προσθήκης υποέργου για την δημιουργία βάσεως δεδομένων.
      Έτσι στο πλαίσιο του μέτρου 6.3 Β΄ ολοκληρώνονται οι καινούργιες εγκαταστάσεις της Τράπεζας Γενετικού Υλικού με επαρκείς ψυκτικούς χώρους για την ασφαλή μακροχρόνια διατήρηση του γενετικού υλικού της χώρας και εργαστήρια για τη μελέτη, αξιολόγηση και τεκμηρίωσή του και εξασφαλίζονται οι προϋποθέσεις για τη δημιουργική συνέχιση των δράσεων προστασίας και αξιοποίησης των φυτογενετικών πόρων της χώρας.
      Σήμερα στις εγκαταστάσεις της Τράπεζας Γενετικού Υλικού του ΕΘΙΑΓΕ, η οποία αποτελεί το επιστημονικό και τεχνικό όργανο για την υλοποίηση της προστασίας των φυτογενετικών πόρων σε εθνικό επίπεδο, υπάρχει αρκετό παραδοσιακό γενετικό υλικό (15.000 περίπου δείγματα ντόπιων ποικιλιών και αυτοφυών προγονικών ή συγγενών ειδών που ανήκουν σε πάνω από 110 γένη και 305 είδη), που συλλέχθηκε και διασώθηκε κυρίως την περίοδο 1981-85 με χρηματοδότηση του FΑΟ και σε μικρότερο βαθμό την περίοδο 1986-2003 με περιορισμένη εθνική χρηματοδότηση. Η τελευταία μεγάλη προσπάθεια συλλογής και διάσωσης ντόπιου γενετικού υλικού έγινε την περίοδο 2003-2007 στο πλαίσιο του υποέργου III «Συλλογή, Διάσωση, Διατήρηση και Προστασία Γενετικού Υλικού» του Μέτρου 6.3, Δράση Β΄ του ΕΠΑΑ-ΑΥ 2000-2006, του Υπουργείου Αγροτικής Ανάπτυξης και Τροφίμων. Κατά την περίοδο αυτή εξερευνήθηκε σχεδόν ολόκληρη η χώρα και διασώθηκαν οι περισσότεροι από τους τελευταίους ντόπιους πληθυσμούς, που μαθηματικά θα είχαν οριστικά εξαφανισθεί στα επόμενα 5-10 χρόνια.
      Παράλληλα το κλωνικό γενετικό υλικό (δενδρώδη είδη, άμπελος, βολβοί, αρωματικά - φαρμακευτικά είδη κ.λπ.) διατηρούνται σε συλλογές - φυτείες υπαίθρου σε διάφορα εξειδικευμένα ερευνητικά Ινστιτούτα και σταθμούς του ΕΘ.Ι.ΑΓ.Ε. που είναι αρμόδια για την αξιολόγηση και χρησιμοποίησή τους στη γενετική βελτίωση.
      Η προσπάθεια για την εφαρμογή της άλλης μορφής προστασίας, της Προστασίας στον Αγρό (Οη Farm) άρχισε μόλις πρόσφατα από το Υπουργείο Αγροτικής Ανάπτυξης και Τροφίμων με πιλοτική μορφή στο πλαίσιο του μέτρου 3.8 «Διατήρηση Εκτατικών Καλλιεργειών που κινδυνεύουν από Γενετική Διάβρωση» του ΕΠΑΑ-ΑΥ 2000-2006, που προβλέπει και οικονομικές ενισχύσεις για τους αγρότες που θα διατηρήσουν και θα καλλιεργήσουν μια συγκεκριμένη προστατευόμενη ντόπια ποικιλία, με βάση τους κανονισμούς 1257/99 και 870/2004 της Ευρωπαϊκής Ένωσης.
      Όσον αφορά τον εμπλουτισμό της Τράπεζας Γενετικού Υλικού από δημόσιους και ιδιωτικούς φορείς, θα πρέπει να σημειωθεί ότι, αν και δεν έχει θεσπιστεί και χρηματοδοτηθεί ειδικό δίκτυο επιστημονικής συνεργασίας στον τομέα της προστασίας των φυτογενετικών πόρων, η Τράπεζα Γενετικού Υλικού του ΕΘ.Ι.ΑΓ.Ε. έχει άριστη συνεργασία με όλους τους φορείς της χώρας που άμεσα ή έμμεσα εμπλέκονται με το εν λόγω αντικείμενο.
      Έτσι έχει στενότατη σχέση με όλα τα φυτοτεχνικά Ινστιτούτα και τα Ινστιτούτα γενετικής βελτίωσης του ΕΘ.Ι.ΑΓ.Ε. σε θέματα τόσο διατήρησης και χρησιμοποίησης γενετικού υλικού, όσο και διατήρησης συλλογών υπαίθρου για κλωνικά αναπαραγόμενα είδη. Αρκετά από τα Ινστιτούτα αυτά διατηρούν αξιόλογες συλλογές γενετικού υλικού (κυρίως υλικού βελτιωτή, καθαρές σειρές, μητρικές φυτείες κ.λπ.) μεγάλο μέρος του οποίου διατηρείται ως εφεδρική συλλογή ασφαλείας στην Τράπεζα Γενετικού Υλικού.
      Παράλληλα, έχει εξαιρετική συνεργασία με αρκετές πανεπιστημιακές σχολές και τεχνολογικά Ινστιτούτα στις οποίες έχει διαθέσει ντόπιο γενετικό υλικό για επιστημονική αξιολόγηση και επαναπροώθηση στην (οικολογική κυρίως) καλλιέργεια ορισμένων επιλεγμένων αξιόλογων ντόπιων ποικιλιών.
      Από τους ιδιωτικούς φορείς η Τράπεζα Γενετικού Υλικού έχει πολυετή συνεργασία με τους ιδιωτικούς φορείς «ΠΕΛΙΤΙ» και «ΑΙΓΙΛΟΠΑΣ» που δραστηριοποιούνται στη δημιουργία και λειτουργία δικτύων συνεργασίας ευαισθητοποιημένων αγροτών, οι οποίοι ανταλλάσσουν μεταξύ τους σπόρους απειλούμενων ντόπιων παραδοσιακών ποικιλιών, με σκοπό την ασφαλή διατήρησή τους και την προώθησή τους στη γεωργία χαμηλών εισροών ή την οικολογική γεωργία. Επίσης, έχει πρόσφατα αναπτύξει συνεργασία με την οργάνωση «Αρχιπέλαγος» που ασχολείται με τη συλλογή-προστασία και αξιοποίηση των φυτογενετικών πόρων της Κρήτης και άλλων νήσων του Αιγαίου.
      Η υλοποίηση του υποέργου «Συλλογή, Διάσωση, Διατήρηση και Προστασία Γενετικού Υλικού» ανατέθηκε στο ΕΘΙΑΓΕ, με την από 21 Νοεμβρίου 2003 σχετική Σύμβαση μεταξύ Υπουργείου Αγροτικής Ανάπτυξης και Τροφίμων και ΕΘ.Ι.ΑΓ.Ε. Η μέχρι σήμερα απορρόφηση ανέρχεται σε 600.000 € ενώ θα πρέπει να σημειωθεί ότι ο προϋπολογισμός με νέα σύμβαση που υπογράφηκε στις 8-8-2006 μειώθηκε από 1.173.000 ευρώ σε 830.000 ευρώ. Η αιτία για τη μείωση αυτή ήταν ορισμένες ανυπέρβλητες δυσλειτουργίες που δεν επέτρεπαν στην οικονομική αρχή να απελευθερώσει την προβλεπόμενη για το 2005 πίστωση του προγράμματος.
      Τέλος όσον αφορά τη συνέχιση του προγράμματος και στην επόμενη περίοδο του ΕΠΑΑ-ΑΥ, εκτιμάται ότι το πρόγραμμα οφείλει να συνεχισθεί, γιατί πρόκειται για την προστασία και αξιοποίηση της γενετικής κληρονομιάς του τόπου, που είναι το απαραίτητο θεμέλιο για την πρόοδο της ελληνικής γεωργίας. Πέρα από την υποχρέωση προς τον Έλληνα αγρότη, η διαρκής μέριμνα για την προστασία των φυτογενετικών πόρων της χώρας αποτελεί και διεθνή υποχρέωση της χώρας, με βάση σειρά σημαντικών και νομικά δεσμευτικών διεθνών συνθηκών (CBD, FΑΟ, OECD κ.ά.), που αυτή έχει υπογράψει. Επίσης, μεγάλο μέρος του γενετικού υλικού που είχε συλλεχθεί από το 1981 δεν έχει αναπολλαπλασιασθεί ακόμη, με κίνδυνο να απωλέσει οριστικά τη βλαστική του ικανότητα. Συνεπώς, είναι αναγκαίος ο επείγων αναπολλαπλασιασμός του, διαφορετικά όλο αυτό το γενετικό υλικό θα απωλεσθεί οριστικά. Παράλληλα, με τον αναπολλαπλασιασμό (αναγέννηση) των γηρασμένων αυτών σπόρων θα γίνει και η μελέτη και αξιολόγησή του για χρήσιμες ιδιότητες που μπορούν να χρησιμοποιηθούν στη γενετική βελτίωση ή στην άμεση χρησιμοποίηση κατάλληλων επιλεγμένων ποικιλιών στην περιβαλλοντικά φιλική γεωργία μέσα από το Μέτρο 3.8 «Διατήρηση Εκτατικών Καλλιεργειών που κινδυνεύουν από Γενετική Διάβρωση» του ΕΠΑΑ-ΑΥ 2000-2006, που προβλέπει και κοινοτικές ενισχύσεις για το σκοπό αυτό στο πλαίσιο ευρύτερων σχεδιασμών για την προστασία της γεωργικής βιοποικιλότητας και του συνδεδεμένου με αυτή φυσικού και βιοτικού περιβάλλοντος.
      Είναι προφανές, ότι ο τυχόν οριστικός τερματισμός του προγράμματος χωρίς πρόνοια για την άμεση συνέχισή του θα θέσει σε άμεσο κίνδυνο καταστροφής όλο το γενετικό υλικό που συλλέχθηκε και διατηρείται με τόσο κόπο και δυσκολίες στην Τράπεζα Γενετικού Υλικού της χώρας.
      Ο Υπουργός
      Α. ΚΟΝΤΟΣ»
      8. Στην με αριθμό 10827/18.4.2008 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. 58640/14.5.2008 έγγραφο από τον Υφυπουργό Υγείας και Κοινωνικής Αλληλεγγύης ακόλουθη απάντηση:
      «Απαντώντας στην με αρ. 10827/18-04-08 ερώτηση που κατατέθηκε στη Βουλή από το Βουλευτή κ. Κ. Γείτονα σχετικά με θέματα που αφορούν την Ιατρικώς Yπoβoηθoύμενη Αναπαραγωγή, ως προς τον τομέα αρμοδιότητάς μας, σας γνωρίζουμε τα εξής:
      Ως προς το Προεδρικό Διάταγμα «Ασφαλιστική κάλυψη των μεθόδων Ιατρικώς Yπoβoηθoύμενης Αναπαραγωγής» που πρoβλέπεται από το άρθρο 28 του Ν. 3305/05 «Εφαρμογή Ιατρικώς Yπoβoηθoύμενης Αναπαραγωγής» (ΦΕΚ 17/τΑ/2005) η Εθνική Αρχή Ιατρικώς Yπoβoηθoύμενης Αναπαραγωγής (E.A.I.Υ.A.) διατύπωσε τη Γνώμη που απαιτεί ο Νόμος σχετικά με τους όρους, τις προϋποθέσεις και την απαιτούμενη διαδικασία για την κάλυψη από τους ασφαλιστικούς οργανισμούς των δαπανών εφαρμογής των μεθόδων I.Υ.A., η οποία και απεστάλη στο Υπουργείο Υγείας και Κοινωνικής Αλληλεγγύης.
      Η αρμόδια υπηρεσία του Υ.Υ.K.A., μετά την υπoβoλή της Γνώμης της Εθνικής Αρχής και των προτάσεων των ασφαλιστικών φορέων έχει διαμορφώσει ένα Σχέδιο Προεδρικού Διατάγματος (Π.Δ.) το οποίο επεξεργάζεται σε συνεργασία με τη Γενική Γραμματεία Κοινωνικών Ασφαλίσεων του Υπουργείου Απασχόλησης και Κοινωνικής Προστασίας. Η λεπτομερής επεξεργασία του Σχεδίου Π-Δ. είναι κρίσιμη, διότι οποιαδήποτε παράλειψη θα οδηγήσει σε νομοθετικό κενό και σε ατελή ασφαλιστική κάλυψη κάποιων περιπτώσεων εφαρμογής των μεθόδων Ιατρικώς Yπoβoηθoύμενης Αναπαραγωγής. Η διαδικασία της επεξεργασίας βρίσκεται σε τελικό στάδιο.
      Η οργάνωση, η διάρθρωση και η στελέχωση της Γραμματείας της Αρχής καθορίζεται από το Π.Δ. με τίτλο «Οργάνωση της Γραμματείας της Εθνικής Αρχής Ιατρικώς Yπoβoηθoύμενης Αναπαραγωγής», που πρoβλέπεται από το άρθρο 25 του Ν. 3305/05 και παρέχει όλες τις προϋποθέσεις για την απρόσκοπτη λειτουργία της. Το ανωτέρω Π.Δ. ήδη έχει συνυπογραφεί από τον Υπουργό Υγείας και Κοινωνικής Αλληλεγγύης, τον Υφυπουργό Εσωτερικών και τον Υφυπουργό Οικονομίας και Οικονομικών και βρίσκεται στο στάδιο του ελέγχου από την Κεντρική Νομοπαρασκευαστική Επιτροπή.
      Ας σημειωθεί ότι από την έναρξη της λειτουργίας της Αρχής τη γραμματειακή της υποστήριξη έχει αναλάβει το Τμήμα Γ' της Διεύθυνσης Πρωτoβάθμιας Φροντίδας Υγείας του ΥKKA. Έχει δε διατεθεί υπάλληλος του τμήματος στην E.A.I.Υ.A. με παράλληλη άσκηση καθηκόντων από τον Ιούλιο του 2006 (απόφαση ΔΥ1α/ΓΠ οικ. 79403/3-7-2006).
      Ο Προϋπολογισμός της Εθνικής Αρχής Ιατρικώς Yπoβoηθoύμενης Αναπαραγωγής για το 2008 έχει πιστωθεί με το ποσό των 500.000 Ευρώ. Οι οργανικές θέσεις που πρoβλέπoνται στο Π.Δ. «Οργάνωση της Γραμματείας της Εθνικής Αρχής Ιατρικώς Yπoβoηθoύμενης Αναπαραγωγής» ανέρχονται σε 30. Μέχρι στιγμής δεν έχουν γίνει προσλήψεις προσωπικού, καθώς δεν έχει εκδοθεί το ανωτέρω Π.Δ.
      Σχετικά με τη λειτουργία δημοσίων κέντρων Εξωσωματικής σας γνωρίζουμε ότι σήμερα λειτουργούν στα Νοσοκομεία:
      * Γ.Ν.Α. Αλεξάνδρα
      * Γ.Ν. Παπαγεωργίου
      * Π.Γ.Ν. Αλεξανδρούπολης
      * Π.Γ.Ν. Ιωαννίνων
      * Π.Γ.Ν. Αττικόν
      * Γ.Ν. Μαιευτήριο Ελ. Βενιζέλου
      Επιπλέον, η αρμόδια υπηρεσία του Υ.Υ.Κ.Α. επεξεργάζεται κάθε πρόταση που υπoβάλλεται από τους αρμόδιους φορείς για ενίσχυση αυτών των Τμημάτων/Μονάδων, στα πλαίσια των οικονομικών δυνατοτήτων και της ισχύουσας νομοθεσίας.
      Τέλος, η Εξωσωματική Γονιμοποίηση είναι κοστολογημένη με το Π.Δ 157-1991 (Φ.Ε.Κ. 62/Α/91) «Αύξηση αμοιβών Ιατρικών Επισκέψεων - Ιατρικών- Οδοντιατρικών Πράξεων». Έχει ζητηθεί και αναμένεται σχετική γνωμοδότηση από το ΚΕΣΥ για την ανακοστολόγηση και κοστολόγηση των ιατρικών πράξεων που αφορούν στη συνολική εφαρμογή της Ιατρικώς Yπoβoηθoύμενης Αναπαραγωγής.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      9. Στην με αριθμό 11569/8-5-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 2239Β/30-5-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, από πλευράς αρμοδιοτήτων του ΥΠΕΧΩΔΕ, σας ενημερώνουμε τα ακόλουθα:
      Η Ελληνική νομοθεσία, προβλέπει την απασχόληση και την ισότιμη αντιμετώπιση των ατόμων με αναπηρία στην εργασία. Μάλιστα, από χρόνια, ο «ΟΑΕΔ» έχει θεσπίσει ειδικές διατάξεις για την ενθάρρυνση και επιδότηση των επιχειρήσεων που προσλαμβάνουν και απασχολούν άτομα με αναπηρία σε θέσεις εργασίας.
      Οι επιχειρήσεις που είτε διατηρούν είτε απασχολούν άτομα με αναπηρία, υποχρεούνται να ρυθμίσουν κατάλληλα τους χώρους και τις θέσεις εργασίας, ώστε να αποδίδουν με άνεση τα εργαζόμενα άτομα με αναπηρία.
      Οι διατάξεις περί ειδικών κτιρίων, ισχύουν από το 1985 (Γ.Ο.Κ. 1577/85 ΦΕΚ210/Α΄/85, Κτιριοδομικός Κανονισμός ΦΕΚ59/Δ΄/89) και συμπληρώθηκαν το 2000 με την έκδοση του Ν.2831/00 Νέος Γ.Ο.Κ. αρθρ.18 και αρθρ.28 (ΦΕΚ140/Α΄/00) και την Υπ.Αποφ.οικ.52487/01 (ΦΕΚ.18/Β΄/01) και επεκτάθηκαν σε όλες τις κατασκευές. Παραμένει σε ισχύ το ΠΔ.16/96 (ΦΕΚ. 10/Α΄/96) και ο Ν.3304/05 (ΦΕΚ16/Α΄/05).
      Όσον αφορά τις οδηγίες για τις απαραίτητες κατασκευές εξυπηρέτησης των ατόμων με αναπηρία, τόσο μέσα όσο και στο περιβάλλον του κτιρίου, έχουν εκδοθεί και νομοθετηθεί οι «Οδηγίες Σχεδιασμού - Σχεδιάζοντας για Όλους» του Υ.ΠΕ.ΧΩ.Δ.Ε..
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      10. Στην με αριθμό 11840/12-5-08 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 2273Β/4-6-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Το σχέδιο Προεδρικού Διατάγματος έγκρισης της ΠΜΑ οικισμού Βλαχιώτη, Δήμου Έλους Λακωνίας έχει υπογραφεί από τον Υπουργό ΠΕΧΩΔΕ και έχει διαβιβαστεί για έλεγχο νομιμότητας στο ΣτΕ με το υπ’ αρ. πρωτ. 49659/29-11-2007 σχετικό έγγραφο της Δ/νσης Νομοθετικού Έργου (Δ.Ν.Ε)/ΥΠΕΧΩΔΕ. Ως εκ τούτου δεν είναι δυνατόν να δοθεί χρονική εκτίμηση κατά την φάση διαδικασίας ελέγχου νομιμότητας του σχεδίου πόλης από το ΣτΕ.
      Εφόσον, το παραπάνω σχέδιο Π.Δ/τος κριθεί νόμιμο από το ΣτΕ, υπογράφεται από τον Υπουργό ΠΕΧΩΔΕ, διαβιβάζεται για υπογραφή στον κ. Πρόεδρο της Δημοκρατίας και δημοσιεύεται στην εφημερίδα της Κυβέρνησης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      11. Στην με αριθμό 11677/8-5-2008 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. 567/27-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον αξιότιμο κύριο συνάδελφο για τα ακόλουθα:
      Με τις διατάξεις του άρθρου 3 του Ν. 3472/2006 «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις», ρυθμίστηκαν σε νέα βάση τα θέματα λειτουργίας των Ειρηνοδικείων και υπηρεσίας των Ειρηνοδικών. Ειδικότερα, ο Πρόεδρος Πρωτοδικών ο οποίος διευθύνει το Πρωτοδικείο με πράξη του ρυθμίζει την υπηρεσία όλων των Ειρηνοδικών της περιφέρειάς του και ορίζει Ειρηνοδίκη υπηρεσίας για τα κατά τόπους Ειρηνοδικεία. Με βάση αυτήν τη ρύθμιση εξισώνεται το υπηρεσιακό βάρος μεταξύ των υπηρετούντων στην περιφέρεια του ίδιου Πρωτοδικείου Ειρηνοδικών, ενώ δεν καταργείται κανένα Ειρηνοδικείο.
      Ο Πρόεδρος του Αρείου Πάγου, αφού έλαβε υπόψη το παραπάνω άρθρο καθώς και τις αιτιολογημένες προτάσεις των αρμοδίων δικαστικών λειτουργών οι οποίοι διευθύνουν τα Εφετεία της χώρας, γνωμοδότησε για την ανακατανομή των θέσεων των Ειρηνοδικών. Με βάση τη γνωμοδότηση αυτή, το Υπουργείο Δικαιοσύνης προέβη στην έκδοση του υπ’ αριθμ. 244/2006 Προεδρικού Διατάγματος με θέμα την «Κατανομή των οργανικών θέσεων των Ειρηνοδικών στα Ειρηνοδικεία και Πταισματοδικεία του Κράτους». Με την προβλεπόμενη από το προεδρικό διάταγμα ανακατανομή των θέσεων των Ειρηνοδικών επιτυγχάνεται η εξισορρόπηση της εργασίας των ειρηνοδικών όλης της χώρας, καθώς δεν υπάρχουν πλέουν αργούντες Ειρηνοδίκες, ενώ ο αριθμός των ειρηνοδικών που προβλέπονται στην περιφέρεια κάθε Πρωτοδικείου κρίνεται ως επαρκής. Επιπλέον, επιτυγχάνεται η ισοκατανομή των υποθέσεων σε όλους τους Ειρηνοδίκες.
      Ειδικότερα, σε ότι αφορά την δικαστική περιφέρεια του Πρωτοδικείου Ηλείας, υφίστανται πλέον δύο Οργανικές θέσεις στο Ειρηνοδικείο Ηλείας, οι οποίες είναι καλυμμένες και από μια στα Ειρηνοδικεία Κρεστένων και Αρήνης, οι οποίες είναι επίσης καλυμμένες, καθώς και μία στο Ειρηνοδικείο Ολυμπίων, η οποία πρόκειται να πληρωθεί πολύ σύντομα, καθώς ήδη έχουν αποσταλεί στις αρμόδιες Εισαγγελίες οι ατομικές προσκλήσεις διορισμού των διοριστέων Ειρηνοδικών προκειμένου να υποβληθούν εκ μέρους τους τα απαραίτητα δικαιολογητικά διορισμού.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      12. Στην με αριθμό 9948/9-4-08 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 1601/12-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Κουτσούκος, για τα θέματα της αρμοδιότητάς μας, σας πληροφορούμε τα εξής:
      Όσον αφορά την τυπική ένταξη έργων υποδομής στην 4η Προγραμματική Περίοδο 2007-2013, σημειώνεται ότι δεν έχει ξεκινήσει ακόμη. Στο Υπουργείο Αγροτικής Ανάπτυξης και Τροφίμων καταγράφονται όλες οι προτάσεις έργων που υποβάλλονται από τους αρμόδιους φορείς. Με βάση τις προτεραιότητες και το συνολικό προϋπολογισμό του Προγράμματος για τη χρηματοδοτική περίοδο 2007 - 2013, εξετάζονται σε συσκέψεις κυρίως στις έδρες των Περιφερειών (μία για κάθε Νομό), με την παρουσία της Πολιτικής Ηγεσίας του Υπουργείου, του Γενικού Γραμματέα της Περιφέρειας, των Νομαρχών, των δημάρχων και των φορέων των αγροτών της υπόψη περιφέρειας και εν συνεχεία θα αξιολογηθούν τα αιτήματα κατασκευής έργων υποδομών Αγροτικής Ανάπτυξης.
      Παρόμοια σύσκεψη για τα θέματα του Νομού Ηλείας, πραγματοποιήθηκε στις 13-02-2008 στην Περιφέρεια Δυτικής Ελλάδας και αναμένονται οι τελικές προτάσεις των φορέων του Νομού.
      Ανάλογα με το βαθμό προτεραιότητας και ωφέλειας για τους αγρότες, την ωριμότητα που παρουσιάζουν τα έργα και τις αδειοδοτήσεις, θα προταθούν για ένταξη στο πρόγραμμα της περιόδου αυτής, εκείνα τα έργα που κρίνονται ως πλέον απαραίτητα, αφού, παρά τον διπλασιασμό των πιστώσεων για έργα αξιοποίησης υδάτινων πόρων, οι ανάγκες σε όλη την Ελλάδα είναι πολλαπλάσιες. Η οριστικοποίηση των έργων που θα ενταχθούν στην 4η Προγραμματική Περίοδο 2007-2013, θα αποφασισθεί αμέσως μετά την ολοκλήρωση της αξιολόγησής τους, σε συνεργασία του Υπουργείου Αγροτικής Ανάπτυξης και Τροφίμων με τους εμπλεκόμενους φορείς, στο πλαίσιο των οικονομικών προτεραιοτήτων και δυνατοτήτων του Προγράμματος Αγροτικής Ανάπτυξης 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ».
      Οι μελέτες και προτάσεις ένταξης έργων που υποβάλλουν προς το Υπουργείο Αγροτικής Ανάπτυξης και Τροφίμων οι ενδιαφερόμενοι φορείς του Νομού Ηλείας και των άλλων πυρόπληκτων περιοχών, θα αξιολογηθούν κατά προτεραιότητα.
      Ο Υπουργός
      Α. ΚΟΝΤΟΣ»
      13. Στην με αριθμό 9911/8-4-08 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 1594/12-5-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Η. Καλλιώρας, σας πληροφορούμε τα εξής:
      Η διαχείριση των υδατικών πόρων της χώρας γίνεται από το ΥΠΕΧΩΔΕ, σύμφωνα με το Ν. 3199/03 που ψηφίστηκε για την εναρμόνιση της ελληνικής νομοθεσίας με την οδηγία 2000/60 της Ε.Ε.. Σύμφωνα με διατάξεις του προαναφερόμενου νόμου, αν και η Γεωργία είναι χρήστης κατά 87% του νερού, η διαχείριση των υδατικών πόρων είναι αποκλειστική ευθύνη της Κεντρικής Υπηρεσίας Υδάτων του ΥΠΕΧΩΔΕ και των Δ/νσεων Υδάτων των Περιφερειών της χώρας.
      Σημειώνεται επίσης, ότι η μελέτη του Εθνικού Μετσόβιου Πολυτεχνείου εκπονήθηκε για λογαριασμό της Περιφέρειας Θεσσαλίας και όχι του Υπουργείου Αγροτικής Ανάπτυξης και Τροφίμων.
      Το Υπουργείο Αγροτικής Ανάπτυξης και Τροφίμων, μέσω του Προγράμματος Αγροτικής Ανάπτυξης της Ελλάδας 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ» (ΠΑΑ), προωθεί, σε συνεργασία με τις Περιφέρειες της χώρας, την ορθολογική χρήση και εκμετάλλευση των υδατικών πόρων αφενός μέσω εγγειοβελτιωτικών έργων για την εξοικονόμηση νερού άρδευσης (Άξονας 1), αφετέρου μέσω εφαρμογής γεωργικών πρακτικών που αποσκοπούν σε μειωμένη χρήση και εξοικονόμηση νερού (Άξονας 2).
      Ενδεικτικές δράσεις του Υπομέτρου 125A «Βελτίωση και ανάπτυξη της υποδομής που σχετίζεται με την ανάπτυξη και προσαρμογή της γεωργίας» είναι:
      - Μελέτες για την επεξεργασία σχεδίων διαχείρισης υδατικών πόρων. 
      - Μελέτες και οι αντίστοιχες κατασκευές έργων ταμίευσης και διανομής νερού με την αξιοποίηση χειμερινών απορροών (φραγμάτων, λιμνοδεξαμενών κ.λπ.).
      - Μελέτες ή υπηρεσίες ή κατασκευές έργων παρακολούθησης της συμπεριφοράς φραγμάτων, ταμιευτήρων, λιμνοδεξαμένων, monitoring των παραμέτρων λειτουργίας των έργων αυτών.
      - Κατασκευή έργων υδροληψίας (φράγματα εκτροπής, ανάσχεσης, καλλιέργεια πηγών κ.λπ.).
      - Κατασκευή έργων προσαγωγών κυρίων διωρύγων.
      - Έργα κατασκευής αρδευτικού, στραγγιστικού και οδικού δικτύου.
      - Κατασκευή αντλιοστασίων και δεξαμενών.
      - Κατασκευή οδών προσπέλασης.
      - Μελέτες και κατασκευές έργων εμπλουτισμού υπόγειων υδροφορέων. 
      - Δημιουργία δικτύων γεωτρήσεων για παρατήρηση της ποιοτικής και ποσοτικής κατάστασης των υδάτων κ.λπ..
      Ο Υπουργός
      Α. ΚΟΝΤΟΣ»)
      
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα συζητηθεί η δεύτερη με αριθμό 80/29-9-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων στα δημόσια νηπιαγωγεία κ.λπ.. 
      Η ερώτηση του κ. Πρωτούλη έχει ως εξής:
      «Η τραγική κατάσταση στα δημόσια νηπιαγωγεία με τις ελλείψεις σε υποδομή και προσωπικό, αποδεικνύει ότι η καθιέρωση της υποχρεωτικότητας της προσχολικής αγωγής από την Κυβέρνηση αποτέλεσε απόφαση σταθμό για την επέκταση της εμπορευματοποίησης και ιδιωτικοποίησης. Σύμφωνα δε με στοιχεία της Ε.Σ.Υ.Ε. τα δημόσια νηπιαγωγεία αύξησαν τον πληθυσμό τους κατά 3,6% και τα ιδιωτικά κατά 20,9%. 
      Το τελευταίο διάστημα η προσχολική αγωγή ήρθε στην επικαιρότητα λόγω της αδυναμίας των δημόσιων νηπιαγωγείων να απορροφήσουν το σύνολο των νηπίων ηλικίας τεσσάρων-έξι ετών (νήπια και προνήπια), με αποτέλεσμα χιλιάδες οικογένειες να αναγκαστούν να βρουν λύση στα ιδιωτικά νηπιαγωγεία και τους ιδιωτικούς παιδικούς σταθμούς, των οποίων μάλιστα οι ιδιοκτήτες εμφανίζονται τώρα σαν…σωτήρες και ζητούν να τους δοθούν άνευ όρων άδειες ίδρυσης νηπιαγωγείων, προκειμένου να αποσυμφορηθούν τα δημόσια νηπιαγωγεία. 
      Αποτελεί άμεση κοινωνική ανάγκη κανένα παιδί να μην μείνει έξω από το δημόσιο νηπιαγωγείο! 
      Ερωτάται ο κύριος Υπουργός: 
      Τι μέτρα προτίθεται να πάρει προκειμένου το κράτος να μεριμνήσει άμεσα για την ίδρυση όσων ιδρυμάτων χρειάζονται για να καλύψουν όλα τα νήπια κάθε περιοχής σε ολιγομελή τμήματα των δεκαπέντε νηπίων ανά νηπιαγωγό;
      Αν θα προχωρήσει στη θεσμοθέτηση δίχρονης υποχρεωτικής προσχολικής αγωγής για όλα τα παιδιά τεσσάρων έως έξι χρόνων σε προσχολικά κέντρα που θα ανήκουν στο Υπουργείο Εθνικής Παιδείας και Θρησκευμάτων, με ενιαίο διαπαιδαγωγητικό πρόγραμμα προσαρμοσμένο στις ανάγκες κάθε ηλικίας και κατάλληλα σχεδιασμένους χώρους, στελεχωμένους με το απαραίτητο για την ημερήσια λειτουργία τους προσωπικό (επιστημονικό, παιδαγωγικό, βοηθητικό)»; 
      Στην ερώτηση του κυρίου συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      Ορίστε, κύριε Υπουργέ. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε. 
      Κύριε συνάδελφε, εκτιμώ το ενδιαφέρον σας για τις υποθέσεις της παιδείας και σας το έχω πει και άλλη φορά. Χρειάζεται όμως το ενδιαφέρον αυτό να εκδηλώνεται με στοιχεία τα οποία να είναι ακριβή και αληθή και κυρίως να εξυπηρετούν το στόχο τον οποίο μέσα από την ερώτησή σας θέτετε, την πρόοδο και την ανάπτυξη της δημόσιας εκπαίδευσης. 
      Σας ενημερώνω, λοιπόν, ότι δεν υπάρχει παιδί το οποίο να θέλει ή να θέλησε να φοιτήσει σε δημόσιο νηπιαγωγείο και να μην μπόρεσε να εγγραφεί. Έχουν γραφτεί όλα τα παιδιά που θέλησαν να φοιτήσουν στα δημόσια νηπιαγωγεία. 
      Δεύτερον, με απόφαση της προηγούμενης πολιτικής ηγεσίας, της κ. Μαριέττας Γιαννάκου και του συναδέλφου κ. Καλού, μειώθηκε η αναλογία νηπιαγωγού σε σχέση με τους μαθητές. Όπου ήταν στα μονοθέσια και στα διθέσια  είκοσι πέντε μαθητές έγιναν δέκαπέντε και όπου ήταν στα πολυθέσια ένας εκπαιδευτικός ανά τριάντα μαθητές, ήρθε στα είκοσι πέντε, το οποίο σημαίνει ότι αυτή είναι μια επιπρόσθετη δαπάνη που καταβάλλεται από τον προϋπολογισμό. Επίσης, το προσχολικό έτος ως υποχρεωτικό έγινε πράξη από την Κυβέρνηση Καραμανλή και την προηγούμενη πολιτική ηγεσία του Υπουργείου μας.
      Σ’ όλα τα υπόλοιπα τα οποία αναφέρετε θα σας πω ότι με προεγγραφές, οι οποίες έγιναν εγκαίρως, διαπιστώσαμε ότι είχε την ικανότητα το δημόσιο εκπαιδευτικό σύστημα να απορροφήσει τη ζήτηση για εγγραφές στα νηπιαγωγεία, χωρίς αυτό να σημαίνει ότι εμείς αντιδικούμε με την ιδιωτική πρωτοβουλία. Χαιρόμαστε για τις πρωτοβουλίες τις οποίες αναλαμβάνει να επενδύει στο χώρο της εκπαίδευσης, καλοδεχούμενες είναι, όμως είναι υπό τον αυστηρό έλεγχο του κράτους διότι θέλουμε πρώτα οι μαθητές να είναι σε ασφαλές περιβάλλον, να υλοποιούνται τα εκπαιδευτικά προγράμματα, τα οποία το Παιδαγωγικό Ινστιτούτο εισηγείται και το Υπουργείο Παιδείας εγκρίνει και επιβάλλει και για τούτο λοιπόν εάν υπάρχει κάποιο ζήτημα δεν υπάρχει από τα δημόσια σχολεία. Υπάρχει από τους ιδιοκτήτες βρεφονηπιακών σταθμών, οι οποίοι αρνήθηκαν να προσαρμοστούν εγκαίρως στις προδιαγραφές τις οποίες θέτει για τη λειτουργία ενός νηπιαγωγείου το Υπουργείο Παιδείας και δημιούργησαν όλο αυτό το θόρυβο. 
      Παρά ταύτα, εμείς δώσαμε τριακόσιες δύο άδειες λειτουργίας νηπιαγωγείων, σε μετεξέλιξη βρεφονηπιακών σταθμών, νέες άδειες, εγκρίναμε εκατόν τριάντα τέσσερις και έχουμε ακόμη εβδομήντα σε εκκρεμότητα. Κι επειδή λειτουργούμε με επικοινωνία, με άνεση, με τη δυνατότητα συνεργασίας με όσους ενδιαφέρονται για την πρόοδο των μαθητριών και των μαθητών στις τάξεις του νηπιαγωγείου οι διαδικασίες του Υπουργείου είναι σε εξέλιξη. Δεν έχουμε άρνηση να αδειοδοτήσουμε και οποιονδήποτε άλλο τηρεί τις απαιτούμενες προδιαγραφές. 
      Καταλήγοντας θέλω να σας πω ότι στην ουσία πρόβλημα δεν υπάρχει και είμαστε σε απόλυτη ετοιμότητα στο Υπουργείο το οποιοδήποτε ζήτημα αναδειχθεί να το αντιμετωπίσουμε. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Πρωτούλης. 
      ΙΩΑΝΝΗΣ ΠΡΩΤΟΥΛΗΣ: Κύριε Υπουργέ, κατ’ αρχάς θα ήθελα να ξέρετε ότι υπάρχει πολύ μεγάλη αγανάκτηση από τους γονείς που έχουν προνήπια και νήπια και η αγανάκτηση είναι δικαιολογημένη.
      Ζητήσατε ορισμένα στοιχεία. Ομολογώ εκ των προτέρων ότι είναι κάπως απλουστευμένα, αλλά μια τάση τη φανερώνουν. Με βάση τις γεννήσεις που είχαμε το 2003, είχαμε εκατόν τέσσερις χιλιάδες τετρακόσια είκοσι παιδιά που γεννήθηκαν. Το 2004 εκατόν πέντε χιλιάδες εξακόσια πενήντα πέντε παιδιά που γεννήθηκαν. Είναι τα προνήπια και τα νήπια αυτή τη στιγμή. Με βάση τα ίδια τα στοιχεία του Υπουργείου, αυτή τη στιγμή τα προνήπια που μπήκαν στα δημόσια νηπιαγωγεία είναι σαράντα εφτά χιλιάδες εξακόσια εβδομήντα πέντε. Δηλαδή πενήντα εφτά χιλιάδες εννιακόσια ογδόντα προνήπια πού βρίσκονται; Πρέπει να δοθεί μια απάντηση. Είναι στους παππούδες, στις γιαγιάδες; Είναι σε μπέιμπι-σίτερ αμφιβόλου ποιότητας; Τα περισσότερα απ’ αυτά είναι στην ιδιωτική εκπαίδευση. Γιατί αυτά τα στοιχεία αν τα συνδυάσουμε με τα στοιχεία που φανερώνει και η Ο.Ι.Ε.Λ.Ε., η Ομοσπονδία των Ιδιωτικών Εκπαιδευτικών, όπως επίσης και η Ε.ΣΥ.Ε., θα διαπιστώσουμε ότι από πέντε χιλιάδες που ήταν τα προηγούμενα χρόνια τα προνήπια και νήπια που πήγαιναν σε ιδιωτικά νηπιαγωγεία αυξήθηκαν σε πάνω από τριάντα χιλιάδες. Εκεί πέρα πάει ο κόσμος. Και το καλοκαίρι που ήθελε ένας γονιός να πάει να γράψει το παιδί του σε δημόσιο νηπιαγωγείο έβρισκε τις πόρτες κλειστές. Του έλεγαν ότι είναι συμπληρωμένες οι θέσεις, «αν θες πας στον παραδιπλανό ή τον πιο εκεί δήμο ή πηγαίνεις στην ιδιωτική εκπαίδευση». Αυτή είναι η πραγματικότητα. 
      Ωστόσο εμείς θα θέλαμε να πούμε ότι δεν γίνεται υποχρεωτική προσχολική αγωγή δημόσια και δωρεάν με μόνο ογδόντα δυο νηπιαγωγεία υπό κατασκευή, εξήντα υπό μελέτη και εξακόσια ογδόντα ένα στις καλένδες, δηλαδή σε προγραμματισμό. Γίνεται αν φτιαχτούν νηπιαγωγεία, αν φτιαχτούν κτηριακές υποδομές σύγχρονες και ασφαλείς, αν προσληφθούν εκπαιδευτικοί, νηπιαγωγοί. Όμως για την επόμενη διετία μιλάτε για μείωση των προσλήψεων. Μόνον έτσι φτιάχνεται δημόσια, δωρεάν προσχολική αγωγή, για την οποία εμείς λέμε ότι πρέπει να είναι δίχρονη, γιατί όλος ο κόσμος πλέον καταλαβαίνει ότι είναι κοινωνική ανάγκη. Δεν είναι πολυτέλεια. 
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, έχετε το λόγο για να δευτερολογήσετε. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, ευχαριστώ για τις παρατηρήσεις σας. Θέλω, όμως, να δώσετε ιδιαίτερη προσοχή στα στοιχεία του Υπουργείου Παιδείας, σε ό,τι αφορά την ανάπτυξη των νέων σχολικών μονάδων.
      Στο πενταετές πρόγραμμα, το οποίο χρηματοδοτείται από εθνικούς πόρους, διότι δυστυχώς χάθηκαν ευκαιρίες κατά τη Β’ και Γ’ Προγραμματική Περίοδο για την ανάπτυξη της σχολικής στέγης, έχουμε σχεδιάσει χίλια διακόσια τριάντα τρία νέα σχολικά κτίρια, εκ των οποίων τα οχτακόσια τριάντα τρία είναι νηπιαγωγεία.
      Πράγματι, οι ρυθμοί κατασκευής των σχολείων δεν είναι τέτοιοι που να μπορούμε να παραδίδουμε ένα μεγάλο αριθμό σχολείων καθημερινά. Υπάρχουν, όπως γνωρίζετε διαδικασίες, υπάρχει η προκήρυξη, υπάρχει ο ανάδοχος, έχουμε ενστάσεις. Είμαστε, όμως, πάνω στο ζήτημα, επισπεύδουμε όσο μπορούμε τις διαδικασίες. Οι ίδιοι οι Υπουργοί επισκεπτόμαστε τα εργοτάξια -δε χρειάζεται να το επικαλεστώ, το βλέπετε από την ειδησεογραφία- και εν πάση περιπτώσει, στο μεγάλο ζήτημα της σχολικής στέγης δίνουμε την πλέον αξιόπιστη απάντηση: Δύο χιλιάδες τετρακόσιοι ενενήντα πέντε νηπιαγωγοί διορίστηκαν.
      Μου κάνει εντύπωση που λέτε ότι θα έχουμε μείωση των προσλήψεων. Δεν θα έχουμε. Σας βεβαιώνω περί αυτού. Δεν είναι στις προθέσεις μας. Μη μας χρεώνετε επιλογές οι οποίες δεν μας ανήκουν και δεν τις επιθυμούμε.
      Σε ό,τι αφορά την παρατήρησή σας ότι υπάρχουν πράγματι νήπια, προνήπια που φοιτούν σε ιδιωτικά σχολεία, σε ιδιωτικούς βρεφονηπιακούς σταθμούς και νηπιαγωγεία, αληθές είναι. Όμως αυτό είναι και επιλογή της κάθε οικογένειας. Δεν είναι μόνο ανάγκη. Εγώ σας είπα ότι, εάν υπάρχει έστω ένα παιδί το οποίο επιθυμεί να εγγραφεί σε δημόσιο νηπιαγωγείο, είμαστε έτοιμοι να ανταποκριθούμε. Δείξτε μας πού υπάρχει τέτοια περίπτωση.
      Ο θόρυβος είναι δυσανάλογος με την πραγματικότητα. Είναι αβάσιμη αυτή η κριτική. Και βεβαίως, δεν περιμένω από εσάς να γίνετε συνήγορος των ιδιοκτητών βρεφονηπιακών σταθμών, γιατί γνωρίζω πολύ καλά ποιες είναι οι απόψεις σας.
      ΙΩΑΝΝΗΣ ΠΡΩΤΟΥΛΗΣ: Εμείς λέμε να καταργηθούν.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Όμως είναι η προσπάθεια την οποία εκείνοι καταβάλλουν να δημιουργήσουν εντυπώσεις, να δημιουργήσουν ζητήματα την ώρα που δεν υπάρχουν.
      Διότι και εσείς, αν ήσασταν Υφυπουργός, δε θα θέλατε να λειτουργήσει ένας τέτοιος σταθμός, ένα τέτοιο συγκρότημα, χωρίς να τηρούνται οι προδιαγραφές που λέει ο νόμος.
      Αυτό κάνει η πολιτική ηγεσία. Ζητήσαμε να υποβάλουν φακέλους, να ανταποκρίνονται στις προδιαγραφές. Υπάρχουν ελεγκτικοί μηχανισμοί οι οποίοι παρακολουθούν και οι οποίοι, με πνεύμα καλής θελήσεως, έδωσαν τις άδειες στις οποίες αναφέρθηκα αριθμητικώς προηγουμένως.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμεθα στη συζήτηση της πρώτης με αριθμό 81/29-9-2008 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Χρήστου Αηδόνη προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων του Γενικού Νοσοκομείου Δράμας, τη στελέχωση του φαρμακείου του κ.λπ..
      Αναλυτικότερα, στην εξαιρετικά σύντομη ερώτησή του, ο κ. Αηδόνης αναφέρει:
      «Μια σειρά από βασικές ελλείψεις σε προσωπικό και εξοπλισμό που έχουν επισημανθεί και σας γνωστοποιηθεί, καθιστούν τη λειτουργία του Γενικού Νοσοκομείου Δράμας στις θεσμικές του υποχρεώσεις προς τους πολίτες άκρως προβληματική.
      Η έλλειψη της φαρμακοποιού από το Νοσοκομείο Δράμας -εδώ και μερικούς μήνες- έχει επιδεινώσει ιδιαίτερα επικίνδυνα την κατάσταση οδηγώντας την σε οριακό σημείο.
      Ερωτάστε, κύριε Υπουργέ:
      Τι προτίθεσθαι να πράξετε για την άμεση στελέχωση του Φαρμακείου του Γενικού Νοσοκομείου Δράμας;».
      Στην ερώτηση του κ. Αηδόνη θα απαντήσει ο Υφυπουργός Υγείας και Κοινωνικής Αλληλεγγύης, ο κ. Παπαγεωργίου.
      Κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Εύλογο το ενδιαφέρον του συναδέλφου κ. Αηδόνη, για τη λειτουργία του Νοσοκομείου Δράμας, όχι μόνο γιατί η Δράμα είναι η εκλογική περιφέρεια του κυρίου συναδέλφου, αλλά γιατί το Νοσοκομείο Δράμας είναι ένα πολύ καλό Νομαρχιακό Νοσοκομείο που εξυπηρετεί στο μέγιστο βαθμό και με πολύ καλά αποτελέσματα όχι μόνο τους κατοίκους του νομού, κύριε συνάδελφε, αλλά και τους κατοίκους της ευρύτερης περιοχής. Και αυτό αποδεικνύεται από τα στοιχεία τα οποία έχουμε στα χέρια μας και που πολύ καλά και εσείς γνωρίζετε.
      Δεν είναι τυχαίο, άλλωστε, ότι την προηγούμενη χρονιά τα επίσημα στοιχεία λένε ότι περισσότεροι από εβδομήντα πέντε χιλιάδες ασθενείς εξετάστηκαν στο Τμήμα Επειγόντων Περιστατικών, άλλες τόσες χιλιάδες ακριβώς εξετάστηκαν στα Τακτικά Εξωτερικά Ιατρεία και νοσηλεύθηκαν περίπου δεκατεσσεράμισι χιλιάδες ασθενείς στο Νοσοκομείο Δράμας, νούμερα τα οποία μας οδηγούν, εφόσον ο νομός δεν έχει κάποιο ιδιαίτερο επιδημιολογικό πρόβλημα, στο ότι αυτά αντιστοιχούν σε ένα πληθυσμό που ξεπερνάει τις εκατόν πενήντα χιλιάδες.
      Άρα, η προσπάθεια που έχει γίνει όχι μόνο τα τελευταία χρόνια, αλλά και πριν, ώστε το Νοσοκομείο Δράμας να αναβαθμιστεί και να παρέχει υπηρεσίες υγείας υψηλού επιπέδου, έχει πετύχει και αυτό αποδεικνύεται. Οπωσδήποτε, δεν είμαστε και ευχαριστημένοι απόλυτα και πάντα θέλουμε τα πράγματα να τα βελτιώσουμε.
      Από πλευράς ιατρικού και νοσηλευτικού προσωπικού, θα σας έλεγα -και με μία αναφορά στα νούμερα- ότι όχι μόνο είμαστε πολύ πιο ψηλά από τον ελληνικό μέσο όρο, αλλά είμαστε στα διεθνή στάνταρ, στα διεθνή πρότυπα.
      Έχουμε μια αναλογία νοσηλευτικού προσωπικού προς κλίνες η οποία περνάει τη μονάδα, έχουμε δηλαδή αυτή τη στιγμή από τις τριακόσιες δέκα οργανικές θέσεις περίπου διακόσιες εβδομήντα, αναμένουμε ακόμη άλλες είκοσι τέσσερις που είναι στην τελική φάση από τον Α.Σ.Ε.Π. και δύο μετατάξεις. Άρα, μιλάμε για οργανικά κενά σχεδόν ελάχιστα.
      Το ίδιο συμβαίνει και με το ιατρικό προσωπικό, όπου από τις ενενήντα οκτώ οργανικές θέσεις, πενήντα επτά ήδη υπηρετούν, δώδεκα είναι στην τελική διαδικασία της κρίσης, υπηρετούν ακόμη επτά επικουρικοί γιατροί και πενήντα τέσσερις ειδικευόμενοι γιατροί. Δηλαδή και εδώ η αναλογία είναι όχι μόνο πολύ πιο πάνω από το μέσο ελληνικό όρο, αλλά είναι και κοντά στα διεθνή πρότυπα. 
      Είναι λοιπόν απόδειξη ότι πράγματι το ενδιαφέρον είναι μεγάλο. Εξάλλου, ο εξοπλισμός και στα υπόλοιπα τμήματα έχει προχωρήσει. Έχουμε δημιουργήσει μονάδα βραχείας νοσηλείας με τέσσερα κρεβάτια, ολοκληρώσαμε την κατασκευή της μονάδας ημερήσιας νοσηλείας για χημειοθεραπεία, οργανώσαμε κέντρο ψυχικής υγείας, δημιουργήσαμε Ε.Κ.Α.Β. στη Δράμα από το τμήμα της Καβάλας, με τρία ασθενοφόρα και δεκατρία άτομα προσωπικό, εξοπλίζουμε τη μονάδα εντατικής θεραπείας για να λειτουργήσουν και τα υπόλοιπα κρεβάτια. Ήδη ένα έχει λειτουργήσει και τα υπόλοιπα δύο με την ολοκλήρωση, που είναι θέμα ημερών του διευθυντού της μονάδας εντατικής θεραπείας.
      Όσον αφορά το φαρμακείο, πράγματι υπάρχει ένα πρόβλημα τους τελευταίους τρεις μήνες. Υπήρχαν δύο φαρμακοποιοί –και το γνωρίζετε πάρα πολύ καλά- για τις ανάγκες ενός μεγάλου νοσοκομείου που παρέχει την τριτοβάθμια περίθαλψη στη Θεσσαλονίκη. Είχε τρεις στο Νοσοκομείο «Παπανικολάου» και κάποια στιγμή για σοβαρούς λόγους υγείας βρέθηκε με έναν. 
      Οι διοικητές των δύο υγειονομικών περιφερειών αποφάσισαν να μετακινήσουν δύο φαρμακοποιούς, τον έναν από τη Δράμα και τον άλλον από το «ΑΧΕΠΑ», για τρεις μόνο μήνες. Αυτό έγινε και δημιούργησε αυτή την ιστορία. Έγινε όμως επειδή υπήρχε άλλος φαρμακοποιός, ο οποίος λίγες μέρες μετά την απόσπαση, παραιτήθηκε. 
      Και επειδή είχε σχεδόν ολοκληρωθεί η διαδικασία πρόσληψης και τρίτου φαρμακοποιού, είπαμε να αντιμετωπίσουμε τα πράγματα όπως έπρεπε. Δεν υπάρχει κανένα πρόβλημα. Οι κανονισμοί λειτουργίας και των φαρμακείων και του νοσοκομείου είναι σαφέστατοι, δίνουν τη δυνατότητα στο νοσοκομείο να λειτουργήσει και ήδη τα πράγματα τακτοποιούνται και δεν θα έχουμε κανένα απολύτως πρόβλημα.
      Να σας ακούσω όμως, για να σας απαντήσω και σε ό,τι καινούργιο προσθέσετε, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κύριε Υπουργέ, είναι γεγονός ότι βάλατε πάρα πολλά θέματα και το δίλεπτο είναι κάτι που με περιορίζει στο να μπορέσω να απαντήσω σ’ όλο αυτό το ζήτημα που έχει να κάνει με το θέμα του Νοσοκομείου Δράμας. Άρα, λοιπόν δεν μπορώ να μπω στα άλλα ζητήματα. Απλά θέλω να σας πω μόνο μια λέξη.
      Το Νοσοκομείο Δράμας αυτή τη στιγμή νιώθει ότι μετατρέπεται σε Κέντρο Υγείας. Αυτή η φράση, κατά την άποψή μου, λέει τα πάντα. Φυσικά δεν απαντά στα ζητήματα που βάλατε. Θα περιοριστώ όμως μόνο στο ένα θέμα που έχει να κάνει με το φαρμακείο, γιατί ουσιαστικά η ερώτησή μου είχε να κάνει μ’ αυτό το αντικείμενο.
      Είπατε λοιπόν στην απάντησή σας ότι χρησιμοποιήθηκε η μετακίνηση μιας υπαλλήλου για να μπορέσει να λειτουργήσει ένα άλλο νοσοκομείο. Δεν ξέρω πόσο πραγματικές ήταν οι ανάγκες του άλλου νοσοκομείου. Εκείνο που θα ήθελα να σας πω είναι ότι η μετακίνηση αυτής της υπαλλήλου, την οποία δεν θα κατονομάσω γιατί δεν είναι θέμα της συζήτησής μας, είχε σαν αποτέλεσμα το Νοσοκομείο Δράμας σήμερα να μην μπορεί να χειρουργήσει τα τακτικά του περιστατικά. Έχει σταματήσει να λειτουργεί το Νοσοκομείο Δράμας. Καταλαβαίνετε λοιπόν ότι αυτή τη στιγμή είναι τεράστιο το πρόβλημα.
      Πριν λίγο καιρό το ίδιο θέμα συζητήθηκε στη Βουλή. Τότε υπήρξε η διαβεβαίωση ότι δεν υπάρχει πρόβλημα. Ξέρετε τι συνέβη μετά τη διαβεβαίωση; Είχαμε τρεις στάσεις εργασίας των εργαζομένων. Έχουμε μια ομόφωνη απόφαση του Νομαρχιακού Συμβουλίου Δράμας που λέει ότι εδώ δημιουργείται τεράστιο πρόβλημα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Και θέλω για να καταλάβουν και αυτοί που μας ακούνε, γιατί σε δύο λεπτά δεν μπορεί να καταλάβει κανείς τι λέμε, να πω μερικά πολύ απλά πράγματα. Η υπάλληλος φαρμακοποιός, λοιπόν, με δικό της έγγραφο ενημερώνει τη διοίκηση του νοσοκομείου και λέει «να ανασταλεί η μετακίνησή μου, γιατί υπάρχει πρόβλημα σε σχέση με την παράδοση και παραλαβή» για διάφορες αιτίες που δεν μπορώ να τις εξηγήσω.
      Μετά από αυτή λοιπόν τη δική της διαβεβαίωση έρχεται η διοίκηση του νοσοκομείου, με ομόφωνη απόφασή της και λέει προς τον κ. Δελή –δεν ξέρω πώς λέγεται αυτός ο κύριος, που μάλλον δεν καταλάβαινε τι γίνεται- ότι πρέπει να ανασταλεί αυτή η μετακίνηση. 
      Αυτή η μετακίνηση γίνεται όταν η υπάλληλος αποφασίζει ότι πρέπει να παραδώσει μόνη της το φαρμακείο, χωρίς κανένα πρωτόκολλο παραλαβής. Αφήνει τα κλειδιά της –έτσι, γιατί της «την έδωσε», τέτοιο κράτος έχουμε σ’ αυτή τη χώρα, έτσι λειτουργούν αυτοί οι οποίοι το υπηρετούν- και φεύγει, εγκαταλείπει το νοσοκομείο, γιατί φαίνεται ότι κάποιοι την προστάτευαν. Δεν ξέρω ποιοι. Φαίνεται ότι δεν ήταν πολύ υψηλά, αλλά ήταν ενδιάμεσα οι προστάτες.
      Και ένα νοσοκομείο, λοιπόν, διαλύεται, δεν λειτουργεί. Η εικόνα του είναι άθλια. Αυτή είναι η πραγματικότητα. Και ερχόμαστε τώρα και διαπιστώνουμε το πρόβλημα, τώρα που ξεσηκώθηκε όλη η κοινωνία και λέει  «τι γίνεται εδώ πέρα;». Και το ανακαλύπτουμε τώρα το πρόβλημα, όταν το πρόβλημα το έχουμε εντοπίσει εδώ και πέντε μήνες. Και λέμε ότι αυτό δεν έπρεπε να γίνει ή αν γινόταν, έπρεπε να υπήρχαν οι κανόνες.
      Επιτέλους, ποιοι είναι αυτοί οι υπάλληλοι που μπορούν να μετακινούνται με τέτοιο τρόπο; Και για ποιο λόγο να γίνεται αυτό το πράγμα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και η ενημέρωση που έχω, κύριε Υπουργέ –δεν ξέρω ποια είναι η δική σας- είναι ότι το συγκεκριμένο νοσοκομείο στο οποίο μετακινήθηκε η συγκεκριμένη υπάλληλος, είχε οκτώ φαρμακοποιούς και όχι έναν, όπως μου λέτε.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Αηδόνη.
      Κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πάντως, κύριε συνάδελφε, θα πω ότι εμμέσως πλην σαφώς ομολογήσατε ότι το Nοσοκομείο Δράμας είναι ένα πάρα πολύ καλό νοσοκομείο…
      ΧΡΗΣΤΟΣ ΑΗΔΟΝΗΣ:  Είναι πάρα πολύ καλό.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ..το οποίο λειτουργεί και προσφέρει υπηρεσίες έξω από το Νομό Δράμας. Και αυτό είναι προς τιμή των εργαζομένων, οι οποίοι καταβάλλουν προσπάθεια και ανταποκρίνονται σ’ αυτό που η Κυβέρνηση έχει αποφασίσει. Ειλικρινά, αυτό το ομολογήσατε.
      Όσον αφορά το φαρμακείο –για να βάλουμε τα πράγματα στη θέση τους- ό,τι σας ανέφερα ισχύει. Το «Νοσοκομείο Παπανικολάου» είναι ένα νοσοκομείο με επτακόσια πενήντα κρεβάτια και βρέθηκε κάποια στιγμή να έχει έναν μόνο φαρμακοποιό. Αυτό, λοιπόν, προβλημάτισε τις διοικήσεις των υγειονομικών περιφερειών και αποφάσισαν για ένα μόνο τρίμηνο να μετακινήσουν δύο φαρμακοποιούς, γιατί εν τω μεταξύ θα ολοκληρωνόταν η διαδικασία πρόσληψης φαρμακοποιών στο «Νοσοκομείο Παπανικολάου».
      Έτσι και έγινε. Ήδη, η απόσπαση της φαρμακοποιού από το νοσοκομείο Δράμας έχει ανακληθεί. Αυτό έχει επιδοθεί στη φαρμακοποιό και η φαρμακοποιός θα επανέλθει στο Νοσοκομείο Δράμας μόνο αυτές τις μέρες και νομίζω μέχρι την άλλη εβδομάδα βρίσκεται σε αναρρωτική άδεια.
      Να σας πω όμως και κάτι άλλο; Μέχρι το τέλος του 2003, επί δυόμισι χρόνια, το Νοσοκομείο Δράμας λειτουργούσε χωρίς φαρμακοποιό, με την ευθύνη, όπως προβλέπεται από τον κανονισμό, αντικατάστασης από γιατρό που ορίζει η επιστημονική επιτροπή. Είναι σύνηθες φαινόμενο στα μικρά νοσοκομεία στην επαρχία τα φαρμακεία να είναι κάτω από την ευθύνη ενός γιατρού, όταν δεν υπάρχει φαρμακοποιός. Επιπλέον, έχει δύο βοηθούς φαρμακοποιού, τέσσερις διοικητικούς υπαλλήλους και άλλους τέσσερις υπαλλήλους Υ.Ε. για όλες τις εργασίες. 
      Δεν υπάρχει καμμία –μα, καμμία- αναστολή δραστηριοτήτων σε κανένα τμήμα. Και ούτε υπήρξε καμμία σκέψη. Αλίμονο αν η έλλειψη ενός φαρμακοποιού ήταν η αιτία για να ανασταλεί η λειτουργία κάποιου τμήματος στο νοσοκομείο. Είναι συνεχώς αυξανόμενη η λειτουργία του νοσοκομείου. 
      Θέλω να σας πω και κάτι ακόμα. Να ομολογήσουμε ότι υπήρξαν και κάποιες αρρυθμίες από πλευράς διοίκησης που δημιούργησαν με τη συμπεριφορά τους. Ξέρετε πολύ καλά ότι έχει διακοπεί η συνεργασία, η σύμβαση της διοικήτριας του νοσοκομείου, η οποία κάθε άλλο παρά καθήκοντα διοικήτριας ασκούσε, όταν κάθε μέρα ήταν στα κανάλια και κάθε μέρα προσπαθούσε να δημιουργήσει ένα κλίμα εμπρηστικό. Δεν μπορεί να διορίζεται τέλος Ιουλίου η φαρμακοποιός και να παίρνει η κυρία διοικήτρια την απάντηση ότι δεν θα παρουσιαστεί στο νοσοκομείο δύο μήνες μετά. 
      Όλα αυτά, λοιπόν, ελέγχονται. Και αν υπάρχουν και άλλα λάθη και άλλες παραλείψεις, και αυτά θα ελεγχθούν και ήδη έχουν διαταχθεί οι σχετικές έρευνες. Πάντως, σας διαβεβαιώνω και μέσα από εσάς διαβεβαιώνω και την Αίθουσα αυτή και το λαό της Δράμας και της ευρύτερης περιοχής ότι το Νοσοκομείο Δράμας είναι ένα πάρα πολύ καλό νοσοκομείο, κάνει πάρα πολύ καλά τη δουλειά του και συνεχίζεται η προσπάθεια, ώστε να ενισχυθεί και σε νοσηλευτικό και σε ιατρικό προσωπικό και σε εξοπλισμό, έτσι ώστε να διευρυνθούν οι δυνατότητές του.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Ευχαριστώ, κύριε Υπουργέ.
      Θα συζητηθεί η τρίτη με αριθμό 79/29.9.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς  Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με τον εκσυγχρονισμό της παλαιάς εθνικής οδού Ελευσίνας-Θήβας και την κατασκευή νέας εθνικής οδού Ελευσίνας-Υλίκης.
      Ο κ. Λεβέντης αναλυτικότερα αναφέρει στην ερώτησή του τα εξής:
      «Η παλαιά εθνική οδός Ελευσίνας – Θήβας αποτελεί το μοναδικό απευθείας συνδετήριο άξονα μεταξύ των δύο μεγάλων εθνικών οδών Αθήνας – Πάτρας και Αθήνας-Θεσσαλονίκης. Η χάραξή της είναι από την εποχή των περσικών πολέμων και το οδόστρωμά της από την εποχή του Β΄ παγκοσμίου πολέμου με ατελείωτες κλειστές στροφές και αλλεπάλληλες ανωφέρειες και κατωφέρειες. Δέχεται καθημερνώς ένα μεγάλο φόρτο βαρείας κυκλοφορίας, που αυξάνεται κατακόρυφα τις ημέρες και ώρες απαγόρευσης κυκλοφορίας των φορτηγών στις άλλες εθνικές οδούς, με συνέπεια μεγάλη ταλαιπωρία, για τους παρόδιους κατοίκους και οδηγούς.
      Σε σχετική επίκαιρη ερώτησή μας το Φεβρουάριο 2007 λάβαμε την απάντηση ότι: «Οι παρεμβάσεις στην παλαιά εθνική οδό Ελευσίνας – Θήβας ύψους 7,5 εκατ. ευρώ, θα ολοκληρωθούν σε ένα έτος και θα βελτιωθεί αισθητά η  κυκλοφορία των οχημάτων. Η νέα εθνική οδός που θα ενώνει την Ελευσίνα-Κάζα-Θήβα και Υλίκη, εντάχθηκε στο πλαίσιο των έργων της προγραμματικής περιόδου 2008-2013 και πως σε ένα έτος θα δημοπρατηθεί με προϋπολογισθέν κόστος 150.000.000 ευρώ περίπου».
      Έκτοτε αν και παρήλθε ενάμισι έτος, οι παρεμβάσεις που καλύπτουν ελάχιστο τμήμα των αναγκαίων βελτιώσεων στην παλαιά εθνική οδό, δεν έχουν ακόμα ολοκληρωθεί και η δημοπράτηση της νέας εθνικής οδού, έχει μετατεθεί στο απώτερο μέλλον.
      Κατόπιν των ανωτέρω, ερωτώνται οι κύριοι Υπουργοί:
      Γιατί καθυστερούν τα έργα που ξεκίνησαν προ διετίας; Πότε θα ολοκληρωθεί η βελτίωση και ο εκσυγχρονισμός της παλαιάς εθνικής οδού Ελευσίνας – Θήβας και πόσα κονδύλια θα χρειασθούν ακόμα;
      Τι σχεδιάζεται για την οδό ταχείας κυκλοφορίας Ελευσίνας – Υλίκης που είχε προγραμματισθεί για να περιληφθεί και στο Γ΄ Κοινοτικό Πλαίσιο και ματαιώθηκε χάριν άλλων επιλογών;».
      Στην ερώτηση του κ. Λεβέντη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος. 
      Κύριε Υφυπουργέ, έχετε το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Πράγματι, κύριε Βουλευτά, εάν η ερώτηση είναι γιατί καθυστέρησε αυτή η πρώτη σημαντική παρέμβαση πέραν του έτους, η απάντηση είναι ότι πράγματι καθυστέρησε μερικούς μήνες ακόμα λόγω απαλλοτριώσεων, το γνωστό πρόβλημα της ελληνικής περιφέρειας, όπου δύο-τρεις ιδιοκτήτες δεν ήθελαν με τίποτα να γκρεμίσουμε τη μάντρα τους και να γίνει διαπλάτυνση του δρόμου.
      Όμως, όπως είδατε και εσείς πολύ καλά –γιατί ξέρω ότι επισκέπτεστε την περιοχή- αυτή η πρώτη παρέμβαση -η υπεσχημένη- ολοκληρώθηκε κατά 90% και με τα μέτρα υποβολής που κάνουμε τώρα αναμένουμε μέσα στον επόμενο μήνα να μπορέσουμε να ολοκληρώσουμε και τα κομμάτια εκείνα –δύο μικρά τμήματα είναι αυτά στα οποία υπάρχει πρόβλημα, λόγω απαλλοτρίωσης- στα οποία υπάρχει πρόβλημα και να γίνει και η διαγράμμιση για να κλείσει αυτή η πρώτη παρέμβαση. Όμως, δεν φτάνει και συμφωνώ μαζί σας. Είχαμε πει ότι θα γίνει και μία νέα χάραξη, για να μπει ένα έργο μεγάλης κλίμακας στο επόμενο Κοινοτικό Πλαίσιο Στήριξης που θα συνδέει πρακτικώς την Ελευσίνα με τη Θήβα και την Υλίκη. 
      Έχετε δίκιο ότι η μελέτη της χάραξης καθυστέρησε. Αυτό έγινε, διότι διαπιστώθηκε από το φάκελο του έργου –τώρα πλέον κάνουμε φάκελο έργου, προκειμένου στη συνέχεια να μη γίνονται οι μελέτες στο πόδι με αυθαιρεσίες των μελετητών και έχουμε εκπλήξεις μετά στην κατασκευή των έργων- ότι τα πράγματα είναι εξαιρετικά πολύπλοκα. 
      Φεύγουμε, λοιπόν, τελείως από την παλιά χάραξη. Έχουμε μία σειρά από σήραγγες και γέφυρες μεγάλου μήκους και έτσι, αναπροσαρμόσαμε τον προϋπολογισμό της μελέτης -είχαμε ζητήσει 3.000.000 εγκεκριμένα ήδη εδώ και ένα χρόνο και τώρα πλέον εγκρίνονται 10.000.000 για τη μελέτη- και βέβαια και του έργου. Άρα, πράγματι καθυστερεί η ολοκλήρωση της μελέτης. Όμως, υπάρχει η πίστωση –έχει δεσμευθεί από την περιφέρεια- για να γίνει το έργο μόλις ολοκληρωθεί η μελέτη. 
      Όμως, το βασικό είναι ότι δεν μείναμε με σταυρωμένα τα χέρια. Επειδή πράγματι ο δρόμος μέχρι να γίνει το μεγάλο έργο έχει πολλά προβλήματα, έχουμε ήδη μελετήσει μία νέα σειρά παρεμβάσεων άλλων 8.000.000 ευρώ. Θα σας δώσω, αν θέλετε, και ένα χάρτη μ’ αυτές τις παρεμβάσεις για να δείτε ακριβώς πού θα γίνουν οι νέες παρεμβάσεις που θα δημοπρατηθούν μέχρι το τέλος του χρόνου, ώστε το 2009 να γίνουν και αυτές οι παρεμβάσεις, δηλαδή να βελτιωθεί κι άλλο ο δρόμος ώσπου να γίνει η νέα χάραξη για την οποία μιλήσαμε. 
      Συνεπώς, παρά τις δυσκολίες που έχουν αυτές οι δουλειές των δρόμων σε κατοικημένες περιοχές και μάλιστα κάπως πυκνοδομημένες πέριξ ενός δρόμου, προχωρούμε και την πρώτη παρέμβαση, η οποία ολοκληρώνεται σε ένα μήνα, ενώ υπάρχει και μια δεύτερη σημαντική παρέμβαση και ο δρόμος θα γίνει με καθυστερήσεις, αλλά σωστός και σε μήκος πενήντα επτά χιλιομέτρων από την Ελευσίνα μέχρι της Υλίκη. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο ερωτών συνάδελφος κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Υπουργέ, όπως και εσείς παραδεχθήκατε, το έργο έχει καθυστερήσει. Είναι ένα έργο το οποίο καλύπτει ένα μικρό μόνο μέρος του δρόμου, μερικά χιλιόμετρα, και είναι ακόμα δεκάδες χιλιόμετρα ενός στενού ανηφοροκατηφορικού και ελικοειδούς δρόμου, ο οποίος εξυπηρετεί μία μεγάλη κυκλοφορία και φορτηγών και ιδιωτικών αυτοκινήτων και βέβαια είναι ο μόνος απευθείας συνδετήριος άξονας ανάμεσα στις δύο μεγάλες εθνικές οδούς. Είναι απαράδεκτο τόσα χρόνια να καθυστερεί αυτό το έργο.
      	Ένα δεύτερο. Αυτό το έργο που έχει γίνει και που είπατε ότι θα ολοκληρωθεί τώρα έχετε περάσει να το δείτε, κύριε Υπουργέ; Είναι απαράδεκτο, γιατί πάει στην παλιά χάραξη και προσθέτει και άλλες στροφές ελικοειδείς. Βλέπετε; Είναι μια ανηφόρα. Αντί να κόψουν λίγο εκεί, ανεβαίνουν, κατεβαίνουν, ενώ θα μπορούσαν να περάσουν δίπλα, να πάει ο δρόμος ευθεία και έτσι να γλιτώσουμε και κόστος, αλλά προπαντός ταλαιπωρία, η οποία θα ακολουθήσει τους οδηγούς από εκεί και πέρα. 
      	Επομένως, πρώτον, και ο δρόμος έτσι όπως γίνεται δεν γίνεται σωστά, κύριε Υπουργέ. Κάνω έκκληση να τον επισκεφθείτε, για να δείτε επιτοπίως ότι είναι απαράδεκτος ο τρόπος που γίνεται. 
      	Δεύτερον, αυτό το έργο πρέπει να συντομευθεί και να γίνουν και οι άλλες βελτιώσεις, γιατί ο δρόμος, μόλις φεύγει από την Ελευσίνα, είναι στενός και δεν μπορεί να ανταποκριθεί στην κυκλοφορία. 
      	Και βέβαια, μένει το μεγάλο πρόβλημα που είπαμε: ο δρόμος Ελευσίνας – Υλίκης. Τι θα γίνει με αυτόν το δρόμο; Δεν ήταν δυνατόν αυτά να τα μελετήσουν από πριν και να ξέρουν ότι έχει κάποιες δυσκολίες και κάποιες ιδιαιτερότητες; Δεν νομίζω ότι είναι τόσο φοβερές οι δυσκολίες. Όμως, νομίζω ότι τα μεταθέτουμε συνεχώς στο απώτερο μέλλον, γιατί δίνουμε αλλού προτεραιότητες. 
      	Και ένα άλλο ερώτημα θέλω να σας θέσω απευθείας, κύριε Υπουργέ: Υπάρχει δέσμευση προς την εταιρεία η οποία θα αναλάβει την είσπραξη των διοδίων να μη γίνει αυτός ο δρόμος,  γιατί έτσι θα χάνει διόδια, αφού θα περνούν απευθείας τα αυτοκίνητα; Φοβάμαι ότι ισχύει και αυτό. Υπάρχει τέτοια δέσμευση από την Κυβέρνηση; Ποιος έχει υπογράψει αυτή τη δέσμευση και με ποια λογική; Πώς μπορεί να δεσμεύει όλη τη χώρα με τέτοιες αποφάσεις; Παρακαλώ να έχουμε μια σαφή και κατηγορηματική απάντηση και σε αυτό. 
      	Ευχαριστώ. 
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη. 
      	Κύριε Υπουργέ, έχετε το λόγο. 
      	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έπρεπε ήδη να επισημάνουμε ότι ο δρόμος για τον οποίο μιλήσαμε εδώ και ένα χρόνο περίπου έχει γίνει κατά 90%. Ορθώς ρωτάτε για ποιο λόγο διευρύνουμε ικανοποιητικά και βελτιώνουμε τις ακτίνες μερικών στροφών και δεν κάνουμε μερικές τομές. Διότι δεν μας αφήνουν να περάσουμε. Είναι απλό. Δηλαδή για να περάσουμε από μερικά σημεία, ήταν πραγματικά «Γολγοθάς» από πλευράς απαλλοτριώσεων και αρνείται κατηγορηματικά ο ιδιοκτήτης –έχει άλλωστε το δικαίωμα να το κάνει, αφού δημοκρατία έχουμε- να δεχθεί την αναγκαστική απαλλοτρίωση. 
      ΑΘΑΝΑΣΙΟΣ ΛΕΒΕΝΤΗΣ: Είκοσι χρόνια το λέμε!
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Συνεπώς, ο υπάρχων δρόμος βελτιώνεται κατά το μέγιστο δυνατό βαθμό. Όμως, αν θέλετε, να πάμε μαζί με τους υπηρεσιακούς μια φορά και να το δούμε. 
      ΑΘΑΝΑΣΙΟΣ ΛΕΒΕΝΤΗΣ: Βεβαίως. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Να δούμε δηλαδή όλα τα σημεία που σας είπα και αυτά που θα βελτιώσουμε στη συνέχεια με άλλα 8.000.000 ευρώ μέχρι το εικοστό πέμπτο χιλιόμετρο. 
      Ο νέος δρόμος έχει τελείως νέα χάραξη, γιατί πρέπει να απαλλαγούμε και από τις περιοχές στις οποίες υπάρχουν ιδιοκτησίες, με τις δυσκολίες που προανέφερα και επιπλέον να έχουμε πλέον χαρακτηριστικά αυτοκινητοδρόμου, δηλαδή μικρές κλίσεις κατά μήκος και μεγάλες ακτίνες, πέρα από εξακόσια μέτρα καμπυλότητας. Αυτός είναι ο στόχος και αυτός ο στόχος επιτυγχάνεται με τη μελέτη που προκηρύσσεται τώρα, βάσει αυτού του φακέλου. 
      Ρωτήσατε αν υπάρχει δέσμευση προς τους παραχωρησιούχους. Υπήρξε από το 2001, όταν έγινε η προεπιλογή. Υπήρξαν κάποιες πρώτες σκέψεις και ακολουθήθηκε μετά μια γενική αρχή: Δεν μπορεί να κάνεις άλλο αυτοκινητόδρομο δίπλα στον υπάρχοντα. Είναι προφανές. Όμως, εμείς δεν κάνουμε άλλο αυτοκινητόδρομο. Κάνουμε ένα δρόμο χωρίς διόδια και χωρίς κλειστές περιοχές, που δημιουργούν ανταγωνιστικότητα, ο οποίος ασφαλώς επιτρέπεται. Λέμε κατηγορηματικά ότι δεν υπάρχει καμμία δέσμευση για τη μη κατασκευή αυτού του νέου δρόμου, ο οποίος άλλωστε μπήκε στο πρόγραμμα, είναι στην περιφέρεια Αττικής -είναι αναρτημένο στο site της περιφέρειας- και με δοθέντα πρώτα 100.000.000 ευρώ. 
      Άρα, μην ανησυχείτε. Δεν υπάρχει κανένα πρόβλημα καταστολής ενός σύγχρονου αυτοκινητοδρόμου, ο οποίος θα συνδέει –επαναλαμβάνω- τη Θήβα, την Ελευσίνα και την Υλίκη. 
      ΑΘΑΝΑΣΙΟΣ ΛΕΒΕΝΤΗΣ: Επομένως, αυτός ο δρόμος θα γίνει ταχείας κυκλοφορίας. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως και με νησίδα στη μέση. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η τέταρτη με αριθμό 78/29-9-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία των μονάδων ιχθυοκαλλιέργειας στον Πόρο, τις επιπτώσεις στο περιβάλλον κ.λπ. διαγράφεται, λόγω μη προσέλευσης του κ. Αποστολάτου. 
      Ολοκληρώθηκε η συζήτηση των επικαίρων ερωτήσεων. 
      Πριν εισέλθουμε στην ημερήσια διάταξη νομοθετικής εργασίας πρέπει να σας πω ότι η συνάδελφος κ. Λούκα Κατσέλη ζητάει ολιγοήμερη άδεια απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών».
      Στη χθεσινή απογευματινή συνεδρίαση ψηφίστηκαν τα άρθρα 1 έως και 19 του νομοσχεδίου. Στη σημερινή συνεδρίαση θα συζητηθούν τα άρθρα 20 έως και 38 του νομοσχεδίου, καθώς και οι τροπολογίες ως μία ενότητα. Θα δοθεί η άνεση χρόνου στους Βουλευτές, στους εισηγητές, στους Κοινοβουλευτικούς Εκπροσώπους για να αναπτύξουν τις απόψεις τους, τόσο επί των άρθρων, όσο και επί των τροπολογιών που φαίνεται ότι έχουν ιδιαίτερο ενδιαφέρον.
      Η συζήτηση θα εξαρτηθεί από τους εγγεγραμμένους Βουλευτές και μπορεί να πάει ακόμα και μέχρι τις απογευματινές ώρες. 
      Το λόγο έχει ο εισηγητής της Πλειοψηφίας κ. Κωνσταντίνος Τσιάρας.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, εάν μου επιτρέπετε, μπορείτε να επαναλάβετε πώς θα διεξαχθεί η συζήτηση;
      ΠΡΟΕΔΡΕΥΩΝ (Γεώργιος Σούρλας):  Θα συζητηθούν σε μία ενότητα τα άρθρα και οι τροπολογίες με άνεση χρόνου. Σε μία ενότητα όλα μαζί και θα έχετε άνεση χρόνου και οι εισηγητές και οι συνάδελφοι Βουλευτές που θα θελήσουν να μιλήσουν. 
      ΚΩΝΣΤΑΝΤΙΝΟΣ ΤΣΙΑΡΑΣ: Μήπως θα έπρεπε να μιλήσουμε χωριστά για τις τροπολογίες; 
      ΠΡΟΕΔΡΕΥΩΝ (Γεώργιος Σούρλας):  Όχι. Θα μιλήσετε για όλα μαζί και θα έχετε άνεση χρόνου.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, τις τροπολογίες να τις συζητήσουμε χωριστά.
      ΠΡΟΕΔΡΕΥΩΝ (Γεώργιος Σούρλας):  Ξέρω, το κουβεντιάσαμε και χθες. Είναι δύο τροπολογίες με ιδιαίτερο ενδιαφέρον, αλλά θα σας δοθεί άνεση χρόνου, όπως και χθες σας δόθηκε και μιλήσατε σχεδόν όλοι διπλάσιο χρόνο. Δεν θα έχετε κανένα πρόβλημα από το Προεδρείο και μπορεί να πάει μέχρι το απόγευμα και το βράδυ ακόμα η συζήτηση.
      ΘΕΟΧΑΡΗΣ ΤΣΙΟΚΑΣ:  Θα υπάρξει δεύτερη συνεδρίαση ή θα πάει συνεχόμενα;
      ΠΡΟΕΔΡΕΥΩΝ (Γεώργιος Σούρλας):  Αυτό θα εξαρτηθεί από όσους Βουλευτές θα εγγραφούν. Θα έχετε όλη την άνεση από το Προεδρείο να αναπτύξετε τις απόψεις σας. 
      Ορίστε, κύριε Τσιάρα.
      ΚΩΝΣΤΑΝΤΙΝΟΣ ΤΣΙΑΡΑΣ: Κυρίες και κύριοι συνάδελφοι, στην τελευταία ημέρα συζήτησης του νομοσχεδίου νομίζω ότι όλοι λίγο ή πολύ, αλλά πολύ περισσότερο οι Έλληνες πολίτες έχουν διαμορφώσει μία άποψη σχετικά με τη συζήτηση που υπήρξε χθες και κυρίως με τις προθέσεις της Κυβέρνησης να αλλάξει κάποια πράγματα που εδώ και πάρα πολλά χρόνια έχουν δημιουργήσει παθογένειες έχουν δημιουργήσει προβλήματα στο σύνολο της ελληνικής κοινωνίας. Και το λέω αυτό γιατί είμαι αναγκασμένος ως ένα βαθμό και πάλι να ανατρέψω την χθεσινοαπογευματινή μου τοποθέτηση. 
      Είπα λοιπόν πως λυπήθηκα πάρα πολύ για τον τρόπο που οι συνάδελφοι της Αξιωματικής Αντιπολίτευσης αντέδρασαν κατά τη συζήτηση επί της αρχής του νομοσχεδίου, γιατί πίστευαν ότι θα έδειχναν τη διάθεση ή τη γενικότερη νοοτροπία και αντίληψη που έδειξαν στην επί των άρθρων συζήτηση του νομοσχεδίου στην επιτροπή. 
      Βεβαίως, πολλοί εκ των συναδέλφων της Αξιωματικής Αντιπολίτευσης χθες έδειξαν την καλή τους πρόθεση, εν πάση περιπτώσει αυτό που πιστεύω εγώ γι’ αυτούς, με αποτέλεσμα να γίνει μία πιο ουσιαστική συζήτηση και να υπάρξουν κάποιες συγκεκριμένες προτάσεις προς τον Υπουργό με διάθεση πραγματικά κριτικής, με σοβαρότητα, με διάθεση να δούμε που, ενδεχομένως, μπορεί ή πρέπει να βελτιωθεί το νομοσχέδιο, πάντα με γνώμονα το καλύτερο δυνατό για το σύνολο των πολιτών, για το σύνολο της ελληνικής κοινωνίας. Ωστόσο είμαι υποχρεωμένος να απαντήσω σε ορισμένα ζητήματα, τα οποία ετέθησαν και εκτιμώ ότι δεν λειτουργούν μέσα σε μία γενικότερη λογική που επέβαλλε το σύνολο της συζήτησης, τουλάχιστον στο χώρο της Εθνικής Αντιπροσωπείας.
      Κυρίες και κύριοι συνάδελφοι, το Κοινοβούλιο έχει κανόνες και το ξέρουμε πάρα πολύ καλά. Και η δημοκρατία έχει κανόνες και επίσης πρέπει να τους σεβόμαστε. Το λέω γιατί δεν μπορεί ο καθένας από εμάς με το δικό του τρόπο και θέλοντας να προβάλλει την άποψή του, να προσπαθεί να αλλάξει τη διαδικασία ή τον τρόπο συζήτησης στην Ολομέλεια του ελληνικού Κοινοβουλίου. Και εν πάση περιπτώσει, κάποιες εκφράσεις οι οποίες ακούστηκαν από κάποιους εκ των συναδέλφων, θα έπρεπε νομίζω να τύχουν μεγαλύτερης προσοχής από τους ίδιους.
      Άκουσα κάποιους συναδέλφους της Αξιωματικής Αντιπολίτευσης να μας μιλούν για νεοδεξιά, για νεοκαπιταλισμό, για όρους που μάλλον έχουν εφευρεθεί από το δικό τους μυαλό, παρά γενικότερα πλέον κυριαρχούν στο σύνολο, όχι της ελληνικής, αλλά θα έλεγα της παγκόσμιας πολιτικής σκηνής. Γι’ αυτό αν θέλουμε να είμαστε ελάχιστα σοβαρά και ελάχιστα αξιοπρεπείς μέσα από αυτό που γενικότερα προσπαθούμε να κάνουμε μέσα από το ρόλο μας στο ελληνικό Κοινοβούλιο, καλό θα ήταν να προσέχουμε και τι λέμε και πως εκφραζόμαστε και πολύ περισσότερο πως θέλουμε να παρουσιάσουμε τις σκέψεις μας από αυτό εδώ το Βήμα.
      Θα συνεχίσω μπαίνοντας στην επί των άρθρων συζήτηση του νομοσχεδίου και προσπαθώντας να το αναλύσω βήμα-βήμα, μιας και είμαι ο εισηγητής της Πλειοψηφίας. Είπα στην πρώτη μου εισήγηση ότι είναι άχαρος ο ρόλος του εισηγητή της Πλειοψηφίας. Είναι όντως άχαρος διότι, αναγκασμένος να τοποθετηθεί πρώτος, δεν έχει τη δυνατότητα να απαντήσει σε πολλά εκ των ζητημάτων που θέτουν είτε οι εισηγητές των άλλων κομμάτων είτε οι ειδικοί αγορητές είτε ακόμη και πολλοί ομιλητές. Οπότε πρέπει κανείς ή να προλάβει τη σκέψη ή να έχει μια δεύτερη δυνατότητα προκειμένου να απαντήσει. 
      Μπαίνω λοιπόν στην ουσία της συζήτησής μας.
      Με το πέμπτο κεφάλαιο του νομοσχεδίου προωθούνται ρυθμίσεις, ώστε να ενσωματωθούν κοινοτικές διατάξεις σε θέματα σιδηροδρομικών μεταφορών. Νομίζω ότι ήδη στη συζήτηση επί της αρχής αναλύσαμε τη σημασία των σιδηροδρομικών μεταφορών, το ρόλο που αποκτούν στο παγκόσμιο στερέωμα και το γεγονός ότι για την Ελλάδα δεν μπορεί παρά να είναι ένας τομέας με μεγάλο μέλλον και αξίζει να στρέψουμε εκεί την προσοχή μας. 
      Έτσι λοιπόν, στις προτεραιότητες του παρόντος νομοσχεδίου περιλαμβάνονται θεσμικά μέτρα που υπαγορεύονται και από την κοινοτική νομοθεσία, εν’ όψει των αλλαγών που αναμένονται με την απελευθέρωση των σιδηροδρομικών μεταφορών. Προβλέπεται η σύσταση Εθνικού Συμβουλίου Σιδηροδρόμων ως ο ανώτατος ρυθμιστικός φορέας της σιδηροδρομικής αγοράς, σύμφωνα με το άρθρο 20, ενώ στο άρθρο 21 προβλέπεται η σύσταση της Επιτροπής Διερεύνησης Σιδηροδρομικών Ατυχημάτων και Συμβάντων ως φορέας που θα διερευνά τα σοβαρά σιδηροδρομικά ατυχήματα. 
      Το Εθνικό Συμβούλιο Σιδηροδρόμων, ως ανεξάρτητος ρυθμιστικός φορέας, σύμφωνα με την κοινοτική νομοθεσία, θα εκδίδει τις άδειες των σιδηροδρομικών επιχειρήσεων, θα ελέγχει τη λειτουργία της σιδηροδρομικής αγοράς, ενώ θα εποπτεύεται αποκλειστικά από τον Υπουργό Μεταφορών και Επικοινωνιών. Επίσης, λαμβάνονται μέτρα ώστε να επιτευχθεί η λειτουργική και διοικητική αυτοτέλεια του συμβουλίου, τόσο ως προς τη νομική μορφή του όσο και για τη λήψη αποφάσεων. Εγγυώμαστε την ανεξαρτησία του ίδιου και των μελών του από κάθε άλλο φορέα ή επιχείρηση που εμπλέκεται ή δραστηριοποιείται με οποιονδήποτε τρόπο στη σιδηροδρομική αγορά.
      Στο Εθνικό Συμβούλιο Σιδηροδρόμων παρέχεται η αρμοδιότητα και η εξουσία να επιβάλλει, σε περίπτωση παραβάσεων της κείμενης νομοθεσίας, κυρώσεις ή και πρόστιμα στο διαχειριστή υποδομής και στις σιδηροδρομικές επιχειρήσεις. Το είδος και το ύψος των προστίμων αυτών, καθώς και η διαδικασία και η επιβολή είσπραξής τους θα καθορίζονται με κοινή απόφαση του Υπουργού Οικονομίας και Οικονομικών, όπως επίσης και του Υπουργού Μεταφορών και Επικοινωνιών. Ταυτόχρονα, συνιστάται Επιτροπή Διερεύνησης Σιδηροδρομικών Ατυχημάτων και Συμβάντων.
      Γνωρίζουμε ότι μέχρι σήμερα οι σχετικές έρευνες για κάθε ατύχημα διενεργούνταν από συγκροτούμενες από τον Ο.Σ.Ε. επιτροπές, κατόπιν εντολών του αρμόδιου Υπουργού. Αυτό όμως δεν συνάδει με τις κοινοτικές προδιαγραφές και απαιτήσεις. Σύμφωνα με την οδηγία 49 Ε.Κ. του 2004 για κάθε σοβαρό σιδηροδρομικό ατύχημα ή συμβάν, που υπό διαφορετικές συνθήκες θα μπορούσε να εξελιχθεί σε σοβαρό ατύχημα, θα πρέπει να γίνεται διερεύνηση για την εξεύρεση των βαθύτερων αιτιών του ατυχήματος ή του συμβάντος. Για να διασφαλιστεί η αμεροληψία της διερεύνησης, η συνιστάμενη επιτροπή είναι λειτουργικά ανεξάρτητη από την ήδη συσταθείσα Αρχή Ασφάλειας Σιδηροδρομικών Μεταφορών, καθώς και από κάθε επιχείρηση ή φορέα της σιδηροδρομικής αγοράς. Επιπροσθέτως, με τις ίδιες διατάξεις ρυθμίζονται οι βασικοί όροι και προϋποθέσεις συγκρότησης και λειτουργίας αυτής της επιτροπής. Επίσης, καθορίζονται οι όροι και οι προϋποθέσεις συγκρότησης ενός Σώματος Διερευνητών, που θα υποστηρίζει το έργο της επιτροπής κατά τον έλεγχο και κατά τη μελέτη των σιδηροδρομικών ατυχημάτων.
      Τέλος, με το άρθρο 23 επιλύονται θέματα που αφορούν το προσωπικό της «ΠΡΟΑΣΤΙΑΚΟΣ Α.Ε.» και που προέκυψαν μετά την απορρόφηση της συγκεκριμένης εταιρείας από την «ΤΡΑΙΝΟΣΕ Α.Ε.». Συγκεκριμένα, με την πρώτη παράγραφο γίνεται η εξίσωση αδειών ντιζελαμαξών και αυτοκινηταμαξών που κατέχουν οι οδηγοί της «ΠΡΟΑΣΤΙΑΚΟΣ Α.Ε.» με την αντίστοιχη άδεια που κατέχουν οι μηχανοδηγοί του Ο.Σ.Ε.. Με τη δεύτερη παράγραφο δίνεται η δυνατότητα στους υπαλλήλους της «ΠΡΟΑΣΤΙΑΚΟΣ Α.Ε.» να μεταταχθούν στον κλάδο έλξης του προσωπικού της «ΤΡΑΙΝΟΣΕ Α.Ε.».
      Στο έκτο κεφάλαιο γίνεται αναφορά στις οδικές μεταφορές. 
      Με τα άρθρα 24, 25 και 26 επιχειρείται η βελτίωση ρυθμίσεων σε θέματα οδικών μεταφορών. Συγκεκριμένα, διευκρινίζονται ζητήματα οργάνωσης των ΚΤΕΛ, εξορθολογίζονται οι υποχρεώσεις των ιδιοκτητών και οδηγών TAXI, εισάγοντας ένα σύστημα διαβάθμισης των διοικητικών προστίμων που τους επιβάλλονται, όπως το point-system.
      Κατά την ακρόαση των φορέων στην αρμόδια Διαρκή Επιτροπή Κοινωνικών Υποθέσεων είχαμε την ευκαιρία να ακούσουμε από τον εκπρόσωπο του φορέα, ο οποίος κατά δική του ομολογία ήταν απολύτως σύμφωνος,  ότι όλοι οι εργαζόμενοι στο συγκεκριμένο χώρο συμφωνούν με τις συγκεκριμένες ρυθμίσεις. Σύμφωνα με την πρακτική σε άλλα ευρωπαϊκά κράτη αυξάνεται –κι εδώ αναφέρομαι στο άρθρο 26- το όριο ηλικίας των επαγγελματιών οδηγών από τα εξήντα πέντε στα εξήντα επτά χρόνια. Βεβαίως έγινε πολλή συζήτηση στην επιτροπή και υπήρξε η δέσμευση του ίδιου του κυρίου Υπουργού ότι τον Ιανουάριο, με μία συγκεκριμένη νομοθετική ρύθμιση, θα μπει επιτέλους μία τάξη σε ό,τι αφορά τον έλεγχο υγείας όλων αυτών των ανθρώπων, οι οποίοι, λειτουργώντας μέσα από τη θέση του οδηγού, μπορεί να  είναι υπεύθυνοι για τις ζωές πάρα πολλών ανθρώπων. Έτσι, λοιπόν, με τη συγκεκριμένη ρύθμιση νομίζω ότι είμαστε σε μία μεταβατική φάση μέχρι να έρθει η οριστική ρύθμιση και να λυθεί κάθε επιμέρους πρόβλημα. 
      Στο Ζ’ Κεφάλαιο ρυθμίζονται ζητήματα αεροπορικών μεταφορών. Δημιουργείται η επταμελής επιτροπή Αεροπορικού Κώδικα, σύμφωνα με το άρθρο 27, για την αναμόρφωση Κώδικα Αεροπορικού Δικαίου. Αυτή η ανάγκη προκύπτει από τις ταχείες εξελίξεις στον τομέα της Πολιτικής Αεροπορίας, τόσο σε διεθνές, όσο και σε εθνικό επίπεδο, καθώς και από τις νεότερες διεθνείς συνθήκες  και συμβάσεις, με βάση πάντα την ευρωπαϊκή νομοθεσία. Έργο της επιτροπής θα είναι η συμπλήρωση και η επικαιροποίηση της υπάρχουσας νομοθεσίας, κάτι που άλλωστε είναι υποχρέωσή μας απέναντι στο διεθνή οργανισμό υπηρεσίας για τις πολιτικές αεροπορίες. 
      Σύμφωνα με το άρθρο 28 μεταφέρεται από την Υ.Π.Α. στη  Γενική Γραμματεία Δημοσίων Έργων του Υ.ΠΕ.ΧΩ.Δ.Ε. η αρμοδιότητα για τη διαδικασία σύνταξης των αναγκαίων μελετών δημοπράτησης και υλοποίησης του έργου   για την κατασκευή του νέου διεθνούς αεροδρομίου  στο Καστέλλι Ηρακλείου Κρήτης. Η κατασκευή του νέου αεροδρομίου αποτελεί έργο εθνικής σημασίας, λόγω της ανεπάρκειας του υφιστάμενου αεροδρομίου να εξυπηρετήσει την κίνηση του δευτέρου σε οικονομική σημασία αεροπορικού προορισμού της χώρας. Ήδη η Υπηρεσία Πολιτικής Αεροπορίας έχει προβεί σε κάποιες προκαταρκτικές τεχνικές μελέτες του αεροδρομίου, οι οποίες, όμως, πρέπει να συμπληρωθούν και να εκπονηθούν σε προχωρημένο επίπεδο. Επιπλέον, πρέπει να συνταχθούν και  οι απαραίτητες οικονομικές μελέτες, προκειμένου να καταστεί δυνατή η σύνταξη των τευχών διακήρυξης, η δημοπράτηση και περαιτέρω η υλοποίηση του έργου. Λόγω της οικονομοτεχνικής σπουδαιότητας του αντικειμένου, τη διαδικασία σύνταξης των αναγκαίων μελετών δημοπράτησης και υλοποίησης αναλαμβάνει η Γενική  Γραμματεία των  Δημοσίων Έργων του Υ.ΠΕ.ΧΩ.Δ.Ε.. Η Γενική Γραμματεία διαθέτει την ανάλογη εμπειρία υλοποίησης τέτοιας υφής και κλίμακας έργων, όπως άλλωστε συνέβη και με τα μεγάλα έργα παραχώρησης.
      Με τα άρθρα 29 και 30 διευκρινίζονται θέματα σχετικά με την επιτροπή διερεύνησης ατυχημάτων και ασφάλειας πτήσεων, καθώς και του προσωπικού της Μονάδας Μελετών και Διερεύνησης Αεροπορικών Ατυχημάτων και Συμβάντων. Σύμφωνα με το κοινοτικό δίκαιο, με συγκεκριμένες οδηγίες της Ευρωπαϊκής  Ένωσης, η επιτροπή έχει συσταθεί  με διοικητική αυτοτέλεια. Οι προβλέψεις των σχετικών διατάξεων διευκολύνουν τη διαδικασία πλήρωσης θέσεων των μελών της επιτροπής. Είναι δυνατή πλέον η απόσπαση υπαλλήλων στη Μονάδα Μελετών και Διερεύνησης Αεροπορικών Ατυχημάτων και Συμβάντων για χρονικό διάστημα μέχρι την πλήρωση των θέσεων για μόνιμους υπαλλήλους. Διασαφηνίζεται επίσης το μισθολογικό καθεστώς των υπαλλήλων που, ενδεχομένως, θα μεταταχθούν σε αυτή τη μονάδα. Έτσι, με την πλήρωση των θέσεων το συντομότερο δυνατόν θα διασφαλιστεί μελλοντικά η πλήρης ικανοποίηση των διεθνών υποχρεώσεων της Ελλάδος, σχετικά με τις διερευνήσεις ατυχημάτων και συμβάντων,  όπως αυτές ορίζονται από το Διεθνή Οργανισμό Υπηρεσίας Πολιτικής Προστασίας.
      Με τα άρθρα 32 και 33 καλύπτονται νομοθετικά κενά σε σχέση με πληρωμές του πτητικού επιδόματος των υπαλλήλων της Υ.Π.Α. και των υπηρεσιών καθαρισμού  των εγκαταστάσεων των αερολιμένων της χώρας. 
      Με το άρθρο 34 ρυθμίζονται ζητήματα μετατάξεων προσωπικού  του Ο.Α.Σ.Α. και του Ε.Φ.Σ.Ε., δηλαδή  των Εκτελεστικών Φορέων Συγκοινωνιακού Έργου, όπου εκεί είναι ξεκάθαρο ότι για να γίνει οποιαδήποτε μεταχείριση απαιτείται η σύμφωνη γνώμη  των αρμόδιων φορέων.
      Αυτά, κυρίες και κύριοι συνάδελφοι, σχετικά με τα άρθρα του νομοσχεδίου, προκειμένου να πω και κάποιες σκέψεις που αφορούν τις συγκεκριμένες τροπολογίες.  Είναι γεγονός ότι όλη η προσοχή των συναδέλφων και πιθανότατα της κοινής γνώμης έχει επικεντρωθεί  στην τροπολογία που κατέθεσε ο κύριος Υπουργός και αφορά τη ρύθμιση του τεράστιου χρονίζοντος  ζητήματος της Ολυμπιακής Αεροπορίας.
      	Κυρίες και κύριοι συνάδελφοι, οι χθεσινές τοποθετήσεις των περισσοτέρων εξ υμών νομίζω ότι μόνο απορία μπορούσαν να δημιουργήσουν στη σκέψη των περισσοτέρων πολιτών. Ακούσαμε ένα βασικό επιχείρημα το οποίο αποτέλεσε, θα έλεγα, το κορυφαίο επιχείρημα των περισσοτέρων ομιλούντων, ότι δηλαδή η Κυβέρνηση και ο Υπουργός αιφνιδίασαν με τη συγκεκριμένη τροπολογία. 
      Μα, κυρίες και κύριοι συνάδελφοι, είναι δυνατό να ισχυριζόμαστε κάτι τέτοιο όταν μετά από δέκα χρόνια συζήτησης των κυβερνήσεων του ΠΑ.ΣΟ.Κ. και αναζήτησης λύσεων για το συγκεκριμένο ζήτημα, μετά από πέντε χρόνια της Κυβέρνησης…
      	ΘΕΟΧΑΡΗΣ ΤΣΙΟΚΑΣ: Τώρα κάνει πραξικόπημα η Κυβέρνηση, κύριε συνάδελφε.
      	ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, σε λίγο θα μιλήσετε και θα τα πείτε όλα επισήμως.
      	ΘΕΟΧΑΡΗΣ ΤΣΙΟΚΑΣ: Μας έφεραν νύχτα την τροπολογία και συζητείται μαζί με τα άρθρα; Να συζητηθούν τα άρθρα και η τροπολογία ξεχωριστά. Αυτό είναι απαράδεκτο.
      	ΠΡΟΕΔΡΕΥΩΝ (Γεώργιος Σούρλας): Δεν είναι καθόλου απαράδεκτο. Σας παρακαλώ, κύριε Τσιόκα.
      	ΚΩΝΣΤΑΝΤΙΝΟΣ ΤΣΙΑΡΑΣ: Εγώ δεν έχω πρόβλημα, κύριε συνάδελφε, είναι κατ’ εντολή του Προέδρου.
      	ΠΡΟΕΔΡΕΥΩΝ (Γεώργιος Σούρλας): Δεν είναι καθόλου απαράδεκτο, είναι παραδεκτό…
      	ΘΕΟΧΑΡΗΣ ΤΣΙΟΚΑΣ: Για μας είναι πολιτικό το ζήτημα. Κρύβεται η Κυβέρνηση, τα κουκουλώνει όλα!
      	ΚΩΝΣΤΑΝΤΙΝΟΣ ΓΕΙΤΟΝΑΣ: Είχαμε πει να πάρουμε απόφαση, κύριε Πρόεδρε.
      	ΠΡΟΕΔΡΕΥΩΝ (Γεώργιος Σούρλας): Μην διακόπτετε. Θέλετε να σας κάνω παρατήρηση πρωί-πρωί;
      	ΘΕΟΧΑΡΗΣ ΤΣΙΟΚΑΣ: Είναι σοβαρό το ζήτημα.
      	ΠΡΟΕΔΡΕΥΩΝ (Γεώργιος Σούρλας): Είναι σοβαρό το θέμα και θα μιλήσετε. Θα έχετε άνεση χρόνου. Σαράντα λεπτά δεν σας φτάνουν; Σαράντα λεπτά θα έχετε. Σταματήστε επιτέλους! Σας παρακαλώ πολύ.
      	ΚΩΝΣΤΑΝΤΙΝΟΣ ΤΣΙΑΡΑΣ: Το είπε ο κύριος Πρόεδρος.
      	ΑΘΑΝΑΣΙΟΣ ΛΕΒΕΝΤΗΣ: Δεν θέσατε το θέμα, κύριε Πρόεδρε.
      	ΠΡΟΕΔΡΕΥΩΝ (Γεώργιος Σούρλας): Τι να σας πω παραπάνω; Χρόνο δεν θέλετε; Αν θέλετε να δημιουργήσετε εντυπώσεις, έξω από την Αίθουσα. Αν θέλετε χρόνο, θα έχετε χρόνο. Σας παρακαλώ πάρα πολύ.
      ΘΕΟΧΑΡΗΣ ΤΣΙΟΚΑΣ: Είναι απαράδεκτα πράγματα αυτά, κύριε Πρόεδρε.
      	ΠΡΟΕΔΡΕΥΩΝ (Γεώργιος Σούρλας): Δεν θα βάλω καθόλου χρόνο σε σας. Τι άλλο θέλετε παραπάνω; Δύο έχουν γραφτεί. Τι θέλετε να κάνω; 
      	ΚΩΝΣΤΑΝΤΙΝΟΣ ΓΕΙΤΟΝΑΣ: Είχαμε πει ότι θα πάρει απόφαση το Τμήμα γι’ αυτό.
      	ΠΡΟΕΔΡΕΥΩΝ (Γεώργιος Σούρλας): Πήραμε το πρωί. Απουσιάζατε. Τι να κάνουμε; Να περιμένουμε να σταματήσει η βροχή για να έλθουν οι Βουλευτές; Αυτό να κάνω δηλαδή; Να συμφωνήσουμε με το Θεό για θεομηνία; Πώς να το κάνουμε τώρα;
      	ΚΩΝΣΤΑΝΤΙΝΟΣ ΓΕΙΤΟΝΑΣ: Έχει κλείσει το δρόμο η Κυβέρνηση, κύριε Πρόεδρε! Δεν είναι η βροχή, είναι το κλείσιμο του δρόμου.
      	ΠΡΟΕΔΡΕΥΩΝ (Γεώργιος Σούρλας): Γιατί εγώ ήμουν εδώ πρωί-πρωί, κύριε Γείτονα, και γιατί ήταν και ο Υπουργός; Γιατί εσείς ήλθατε, κύριε Γείτονα, και δεν ήλθαν οι άλλοι; 
      	ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ ήλθα γιατί ξεκίνησα πολύ νωρίς.
      	ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Δεν θα επαναληφθεί η χθεσινή συνεδρίαση. Δεν θα επιτρέψω την αταξία. 
      Ολοκληρώστε, κύριε Τσιάρα.
      ΚΩΝΣΤΑΝΤΙΝΟΣ ΤΣΙΑΡΑΣ: Κύριοι συνάδελφοι, νομίζω ότι μετά την πρόθεση του Προέδρου να δώσει περισσότερο χρόνο ομιλίας σε όλους τους συναδέλφους μάλλον για εντυπώσεις κάνουμε όλη αυτήν τη φασαρία χωρίς να υπάρχει κάποιος συγκεκριμένος λόγος.
      Έλεγα λοιπόν ότι δεν είναι δυνατό να λέμε ότι αιφνιδιάζει ο Υπουργός φέρνοντας τη συγκεκριμένη τροπολογία, όταν γνωρίζουμε πολύ καλά ότι το θέμα της επίλυσης του ζητήματος της Ολυμπιακής Αεροπορίας είναι μία υπόθεση που έχει ταλαιπωρήσει τις δικές σας κυβερνήσεις του ΠΑ.ΣΟ.Κ. επί τουλάχιστον μία δεκαετία και βεβαίως την Κυβέρνηση της Νέας Δημοκρατίας εδώ και σχεδόν πέντε χρόνια. Αντιλαμβάνεστε ότι μέσα από αδιανόητα μακροχρόνιες ζυμώσεις, μέσα από έναν πολύ μακρύ διάλογο, μέσα από μία πολύ μεγάλη συζήτηση η οποία έχει γίνει, κάποια στιγμή έπρεπε να φέρουμε μία λύση για το συγκεκριμένο ζήτημα.
      Επιπλέον νομίζω ότι ο κύριος Υπουργός όχι μόνο δεν αιφνιδίασε αλλά αντίθετα εδώ και αρκετό καιρό εξήγγειλε μέτρα υπέρ των εργαζομένων στην Ολυμπιακή και ανακοίνωσε την πρόθεσή του, μιας και πλέον έχουμε τη σύμφωνη γνώμη της Ευρωπαϊκής Επιτροπής, να φέρει μία ρύθμιση κοινά αποδεκτή για το μέλλον της Ολυμπιακής Αεροπορίας.
      Ξέρετε τι μου θυμίζει όλη αυτή η ιστορία με την Ολυμπιακή Αεροπορία, κυρίες και κύριοι συνάδελφοι; Μου θυμίζει έναν ασθενή ο οποίος πάσχει από μία κακοήθη νόσο –ο κ. Λεβέντης είναι γιατρός και γνωρίζει ενδεχομένως κι αυτός κάποια πράγματα- και δεν θέλουμε να τον χειρουργήσουμε.
      	ΑΘΑΝΑΣΙΟΣ ΛΕΒΕΝΤΗΣ: Αρκεί να μην τον σκοτώσουμε!
      	ΚΩΝΣΤΑΝΤΙΝΟΣ ΤΣΙΑΡΑΣ: Ενώ δηλαδή ξέρουμε ότι δεν υπάρχει περίπτωση να επιβιώσει έχοντας αυτήν τη συγκεκριμένη νόσο, εμείς δεν θέλουμε να επέμβουμε ώστε να αλλάξουμε αυτήν την κακή πραγματικότητα. 
      Νομίζω λοιπόν ότι είναι καθαρά θέμα και μόνο ευθύνης όλων ημών που λειτουργούμε μέσα σ’ αυτόν το χώρο να αφήσουμε κατά μέρος το μικροπολιτικό όφελος που μπορεί να προκύπτει μέσα από συγκεκριμένες στάσεις και συμπεριφορές και να δούμε ποιο πραγματικά μπορεί να είναι το μέλλον της Ολυμπιακής Αεροπορίας μέσα, αν θέλετε, από την καλή προαίρεση όλων ημών.
      Νομίζω ότι αυτό εκφράζεται κυρίως από τα μέτρα που ανακοίνωσε ο κύριος Υπουργός για όλους τους εργαζόμενους. Είχα μία προσωπική επαφή μαζί τους –σας καταθέτω την άποψή μου με μεγάλη ειλικρίνεια- και οι άνθρωποι δεν μπορούν να πιστέψουν ότι τόσο θετικά μέτρα έχουν εξαγγελθεί για το δικό τους μέλλον. 
      	Άρα λοιπόν ας αφήσουμε τα κροκοδείλια δάκρυα για την Ολυμπιακή λέγοντας ότι, ενδεχομένως, θα έπρεπε να αφήσουμε αυτήν την ιστορία κάπου αλλού και ότι θα έπρεπε να δούμε κάτι διαφορετικό. 
      	Άλλωστε ο ίδιος ο κ. Βερελής, Υπουργός Μεταφορών για πολλά χρόνια στις κυβερνήσεις του ΠΑ.ΣΟ.Κ., εξέφρασε τη θέση ότι πρέπει η Ολυμπιακή να στηριχθεί με κάποιον τρόπο, ότι πρέπει να μπουν ιδιωτικά κεφάλαια, ότι πρέπει να αλλάξει το συγκεκριμένο καθεστώς.
      Δεν γίνεται όμως από την άλλη πλευρά όλοι να συμφωνούμε ότι πρέπει να αλλάξει κάτι, να έρχεται μια συγκεκριμένη πρόταση από τον κύριο Υπουργό και από την άλλη πλευρά όλοι χωρίς να φέρνουμε πρόταση να είμαστε αντίθετοι σ’ αυτή. 
      Κάποια στιγμή είμαστε αντίθετοι απέναντι και στην ελληνική κοινωνία, απέναντι και στους Έλληνες πολίτες οι οποίοι βλέπουν ότι η συνέχεια της λειτουργίας της Ολυμπιακής Αεροπορίας, με τον τρόπο που σήμερα λειτουργεί, δεν είναι παρά μια απίστευτη οικονομική αιμορραγία, δεν είναι παρά μια απίστευτη οικονομική επιβάρυνση για τα σύνολο των φορολογουμένων Ελλήνων πολιτών. Ας αφήσουμε λοιπόν όλα αυτά κατά μέρος και ας δούμε ποια είναι η πραγματικότητα. 
      Στο κάτω-κάτω, κυρίες και κύριοι συνάδελφοι, ειδικά εσείς του ΠΑ.ΣΟ.Κ., νομίζω ότι θα συμφωνήσετε πως το σχέδιο αλλαγών στην Ολυμπιακή δεν είναι μια επιλογή μόνο αυτής της Κυβέρνησης της Νέας Δημοκρατίας. Είναι μια επιλογή και των δικών σας κυβερνήσεων -αποτυχημένη βέβαια εκείνη την περίοδο- αλλά εν πάση περιπτώσει μια επιλογή στρατηγική. Και εδώ είναι που πρέπει να δούμε, επαναλαμβάνω, και να συμφωνήσουμε ότι το μέλλον δεν μπορεί να είναι άλλο παρά μέσα από μια συγκεκριμένη πρόταση που αυτή τη στιγμή φέρεται ως μοναδική με βάση και την σύμφωνη γνώμη της Ευρωπαϊκής Επιτροπής. Και κατά συνέπεια θα πρέπει να είμαστε σοβαροί -επαναλαμβάνω- και υπεύθυνοι μέσα από τον ρόλο μας και μέσα από την θέση μας στο ελληνικό Κοινοβούλιο. 
      Κατά τα άλλα νομίζω και πιθανόν θα επανέλθουμε στις δευτερολογίες, κύριε Πρόεδρε, ως εισηγητές ότι η συγκεκριμένη νομοθετική πρωτοβουλία και με βάση τη ρύθμιση της Ολυμπιακής, είτε θέλετε να το δεχθείτε είτε δεν θέλετε, συνιστά μια σοβαρή προσπάθεια ένα σοβαρό βήμα προς το αύριο που έχουν ανάγκη οι Έλληνες πολίτες, προς το αύριο που έχει ανάγκη η ελληνική κοινωνία, προς το αύριο που όλοι θέλουμε και όλοι πιστεύουμε ότι αξίζει η Ελλάδα, αξίζει η χώρα. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιάρα. 
      Ο κ. Τσιάρας μίλησε δεκαεννιά λεπτά. Για να σοβαρευτούμε λίγο επιτέλους γιατί έχουν όλα τα όριά τους. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, επί της διαδικασίας.
      ΠΡΟΕΔΡΕΥΩΝ (Γεώργιος Σούρλας): Ακούστε με λίγο τώρα. 
      Αν είχαμε δυο ενότητες, μια τα άρθρα και μια οι τροπολογίες, θα μιλούσε μόνο δεκαέξι. Αν εφαρμόζαμε αυστηρά τον κανονισμό. Για μια ενότητα και τα δυο μιλάει δεκαεννιά λεπτά. Θα δώσω σε εσάς τώρα το λόγο, κύριε Τσιόκα, δεκαέξι λεπτά αρχικά. Πάτε τριάντα αν θέλετε. Τι άλλο θα ακούσουμε εδώ μέσα; Ότι η Κυβέρνηση έκλεισε τους δρόμους για να μην έρθουν οι Βουλευτές! Ε, είναι ντροπή αυτό επιτέλους! Έχουν όλα τα όριά τους!
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν καταλάβατε καλά. 
      ΘΕΟΧΑΡΗΣ ΤΣΙΟΚΑΣ: …νύχτα φέρνει τροπολογίες. 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα περιμένετε. Δεν περίμενα ν’ ακούσω από εσάς τα πράγματα αυτά. Ακούστε λίγο τώρα. Θα παραβιάσω τον Κανονισμό και θα μπορούν να γραφτούν οι Βουλευτές και μετά τον τέταρτο εισηγητή. Μέχρι το μεσημέρι. Να καταλάβετε ότι το Προεδρείο αυτό εδώ λειτουργεί με αίσθημα ευθύνης. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, επί της διαδικασίας.
      ΠΡΟΕΔΡΕΥΩΝ (Γεώργιος Σούρλας): Όχι, κύριε συνάδελφε. Καμμία διαδικασία. 
      Ορίστε, κύριε Τσιόκα. Έχετε το λόγο για δεκαέξι λεπτά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μην είστε άδικος. 
      ΠΡΟΕΔΡΕΥΩΝ (Γεώργιος Σούρλας): Όλα έχουν τα όριά τους. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ο κύριος Πρόεδρος είπε ότι …(δεν ακούστηκε) κλείσει τους δρόμους. Να γραφτεί στα πρακτικά. Να δούμε.
      ΠΡΟΕΔΡΕΥΩΝ (Γεώργιος Σούρλας): Να γραφτεί. Σας παρακαλώ πάρα πολύ. Ακούμε πράγματα που δεν στέκουν σε καμμία λογική. Όλα έχουν τα όριά τους. Έκλεισε η Κυβέρνηση τους δρόμους να μην έρθουν οι Βουλευτές στο Κοινοβούλιο! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι. Δεν είπα έτσι. 
      ΑΘΑΝΑΣΙΟΣ ΛΕΒΕΝΤΗΣ: Το Σώμα δεν αποφάσισε. 
      ΠΡΟΕΔΡΕΥΩΝ (Γεώργιος Σούρλας): Δεν ντρεπόμαστε λίγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς να ντρέπεστε, κύριε Πρόεδρε. Είπατε ότι η βροχή φταίει. 
      ΠΡΟΕΔΡΕΥΩΝ (Γεώργιος Σούρλας): Καθίστε κάτω επιτέλους. Σας παρακαλώ. Να είστε σοβαροί. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ. Να είστε σοβαρός όταν προεδρεύετε. Μα να λέτε ότι φταίει η βροχή τώρα! 
      ΠΡΟΕΔΡΕΥΩΝ (Γεώργιος Σούρλας): Τι άλλο θα ακούσουμε τώρα εδώ μέσα; Τι άλλο θα ακούσουμε εδώ; 
      Κύριε Τσιόκα, παρακαλώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν ελέχθη αυτό. Παραποιείτε και διαστρεβλώνετε. Είπατε ότι λόγω της βροχής άργησαν οι Βουλευτές. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, εσείς προσωπικά τουλάχιστον έχετε δώσει δείγματα γραφής ενός Προέδρου ο οποίος υπερβαίνει τις κομματικές οπτικές γωνίες. Αλλά οφείλετε και εσείς να καταλάβετε ότι η Νέα Δημοκρατία παραβιάζει κάθε δημοκρατικό κανόνα, φέρνει νύχτα τροπολογίες, τις βάζει όλες μαζί, φοβάται τον διάλογο…
      ΠΡΟΕΔΡΕΥΩΝ (Γεώργιος Σούρλας): Μιλάω για το Κοινοβούλιο, δεν μιλάω για την Κυβέρνηση. Αλλά δεν μπορώ να δεχθώ ότι η Κυβέρνηση της Ελλάδος έκλεισε τους δρόμους για να μην έρθουν οι Βουλευτές στο Κοινοβούλιο. Αντιληφθήκατε, κύριε Τσιόκα, τι ελέχθη; Ότι η Κυβέρνηση έκλεισε τους δρόμους για να μην έρθουν οι Βουλευτές στο Κοινοβούλιο. Για όνομα του Θεού! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν ελέχθη αυτό. Παραποιείτε και διαστρεβλώνετε. Είπατε ότι λόγω της βροχής άργησαν οι Βουλευτές. 
      ΘΕΟΧΑΡΗΣ ΤΣΙΟΚΑΣ: Η Κυβέρνηση με πράξεις και με παραλείψεις έχει αναστατώσει την Αθήνα. 
      ΠΡΟΕΔΡΕΥΩΝ (Γεώργιος Σούρλας): Επιτέλους, θα σταματήσετε, κύριε Γείτονα; Δεν περιμένω, από εσάς, παλαιό κοινοβουλευτικό, να συμπεριφέρεστε έτσι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν σας αναγνωρίζω. Σας έχει πιάσει ο εκνευρισμός του πανικού. 
      ΠΡΟΕΔΡΕΥΩΝ (Γεώργιος Σούρλας): Να μη γράφεται τίποτε απ’ ό,τι λέει ο κ. Γείτονας στα Πρακτικά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: …
      ΠΡΟΕΔΡΕΥΩΝ (Γεώργιος Σούρλας): Όχι, να μη γράφεται. Όλα έχουν τα όριά τους. 
      ΚΩΝΣΤΑΝΤΙΝΟΣ ΓΕΙΤΟΝΑΣ: …
      ΠΡΟΕΔΡΕΥΩΝ (Γεώργιος Σούρλας): Είναι δημοκρατικότατο αυτό. Αυτό είναι δημοκρατικό. Κατηγορείτε ότι η Βουλή εδώ ανέχεται…
      ΚΩΝΣΤΑΝΤΙΝΟΣ ΓΕΙΤΟΝΑΣ: …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Να μη γράφεται τίποτε απ’ ό,τι λέει ο κ. Γείτονας στα Πρακτικά. Απολύτως τίποτε! Ακούστε πράγματα! Πού φτάσαμε επιτέλους!
      ΚΩΝΣΤΑΝΤΙΝΟΣ ΓΕΙΤΟΝΑΣ: …
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, αφού δεν τηρείται η διαδικασία.
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, παρακαλώ συνεχίστε. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, είναι προφανές ότι σήμερα οι εργαζόμενοι εξαιτίας των πολιτικών της Κυβέρνησης είναι στους δρόμους και η Αθήνα είναι αποκλεισμένη. Γι’ αυτό φταίει η Κυβέρνηση. Αυτή είναι η αλήθεια και δεν μπορούμε να την παραβλέπουμε. Είναι μια πραγματικότητα. Τη ζήσαμε μέχρι να φτάσουμε στο Κοινοβούλιο. Είναι η Ολυμπιακή, είναι η Υ.Π.Α., είναι ο Ο.Σ.Ε., είναι η Δ.Ε.Η. Δεν υπάρχει δημόσιος οργανισμός, δεν υπάρχει οργανισμός που να σχετίζεται με δημόσια αγαθά που σήμερα να μην αντιδρά στην πολιτική της εμπορευματοποίησης που κάνει η Νέα Δημοκρατία.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι μόνο το δημόσιο, είναι και η «SIEMENS».
      ΘΕΟΧΑΡΗΣ ΤΣΙΟΚΑΣ: Και η «SIEMENS» και τα εργοστάσια που κλείνουν. Συμφωνώ απόλυτα, κύριε συνάδελφε.
      Και τώρα ερχόμαστε να συζητήσουμε κάτω απ’ αυτήν την πραγματικότητα τη συνέχεια των άρθρων του νομοσχεδίου για τις μεταφορές και την ίδια ώρα ενσωματώνουμε και τις δύο τροπολογίες για τις οποίες σήμερα ολόκληρη η Ελλάδα μένει έκπληκτη. Θα πω πέντε-έξι παρατηρήσεις για τα άρθρα και θα περάσω μετά στις τροπολογίες.
      Στο άρθρο 20 μιλάτε για το Εθνικό Συμβούλιο Σιδηροδρόμων. Είναι προφανές ότι και χρειαζόταν και χρειάζεται, όμως, οι οβιδιακές μεταμορφώσεις της Νέας Δημοκρατίας εκφράζονται και σ’ αυτό το άρθρο. Το 2005, πάλι Υπουργός της Νέας Δημοκρατίας, είχε ορίσει τον εαυτό του ως ρυθμιστικό φορέα. Σήμερα άλλος Υπουργός ορίζει άλλη επιτροπή που θα την αποφασίζει ο ίδιος και δεν πάει κατά τα πρότυπα της Ρ.Α.Ε., δεν κάνει διαγωνισμό, δεν το θέτει υπό διακοινοβουλευτικό έλεγχο. Αυτή η αρχή θα είναι επιλογή του κυρίου Υπουργού, δηλαδή απλώς άλλαξε ο Μανωλιός και θα τακτοποιήσει και κάποιες υποχρεώσεις αλλιώς με το άρθρο 20. 
      Μάλιστα, είχε και την εκπληκτική έμπνευση ο συντάκτης αυτού του άρθρου να λέει στην παράγραφο 5 «χωρίς να αποκλείεται η πειθαρχική αστική ευθύνη» -ευτυχώς έχω τη γνώμη ότι έγινε κατανοητό- δηλαδή θα εξαρτάται και από τα κέφια του καθενός πότε θα ασκείται η πειθαρχική ή η αστική ευθύνη. 
      Επιτροπή Διερεύνησης Σιδηροδρομικών Ατυχημάτων και Συμβάντων. Σωστό, αλλά, κύριε Υπουργέ, για τα σκράμπλ ακόμα δεν μας φέρατε το πόρισμα. Τι έγινε εκεί; Πόσο καιρό κυβερνάτε; Εσείς προσωπικά και η Κυβέρνησή σας πέντε χρόνια. Πείτε μας τι έγινε με αυτό το σκάνδαλο; Πού είναι αυτή η επιτροπή; Πού είναι η επιτροπή για τα ατυχήματα; Όλα αυτά τα κάνει η Δικαιοσύνη γενικώς; Βοά..
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Η Επιτροπή, κύριε Τσιόκα, τελείωσε. Έστειλε το πόρισμα στον εισαγγελέα. Δεν μπορώ να κάνω τίποτε άλλο. 
      ΘΕΟΧΑΡΗΣ ΤΣΙΟΚΑΣ: Στον εισαγγελέα; Μπράβο! 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε. Σημειώστε τα και όταν μιλήσετε θα τα πείτε.
      Συνεχίστε, κύριε Τσιόκα.
      ΘΕΟΧΑΡΗΣ ΤΣΙΟΚΑΣ: Επιτέλους, ένα αίτημα που το θέτουμε ως ΠΑ.ΣΟ.Κ., το θέτουν οι εργαζόμενοι, το θέτουν οι δυνάμεις της Αντιπολίτευσης να αντιστοιχηθεί το εργασιακό καθεστώς του προαστιακού με τους εργαζόμενους στον Ο.Σ.Ε., γίνεται αποδεκτό στο άρθρο 23. 
      Στο άρθρο 24 εντάσσουμε το Βόλο- Νέα Ιωνία, την Κατερίνη-Παραλία, ανάλογα με τις πιέσεις. Σας είπα ότι εδώ πρέπει να υπάρξει ένας γενικός κανόνας. Δεν μπορεί να είναι έτσι γενικώς κάθε φορά που πιέζει μια ομάδα. Την προηγούμενη φορά συζητήσαμε για το υπόλοιπο Αττικής. Τώρα συζητάμε για άλλες περιοχές, την άλλη φορά για κάτι άλλο. 
      Πρέπει να υπάρξει για τις άδειες ένας ειδικός γενικός κανόνας, που όλα αυτά να εντάσσονται και να προσδιορίζονται. Δίκαιο το αίτημα που βάζουν στην περιμετρική των δέκα χιλιομέτρων οι όμοροι δήμοι, αλλά δεν μπορεί να εξετάζεται έτσι.
      Εν πάση περιπτώσει, αφού κάνουμε τέτοιες τακτοποιήσεις, δεν υπήρχαν και άλλα αιτήματα; Να σας πω κάτι; Στο Βόλο είκοσι πέντε άδειες για κάποιες παραλείψεις οδηγών ταξί είναι σε εκκρεμότητα. Οι άνθρωποι έχουν αγοράσει αυτοκίνητα, δουλεύουν ένα χρόνο και ξαφνικά βρέθηκαν, με κάποιες τεχνικές διαδικασίες, σε εκκρεμότητα. Γιατί δεν το αντιμετωπίζετε και αυτό, εάν είναι να μετατρέψουμε το θέμα των ταξί σε ένα παζάρι ρυθμίσεων;
      Το πολιτικό πρόβλημα των ταξί είναι συγκεκριμένο. Έχει σχέση με τους «μαντράδες», με το στόλο, με τη νέα μορφή οργάνωσης εν όψει της απελευθέρωσης. Γι’ αυτό και το ΠΑ.ΣΟ.Κ. σας το είπε πολλές φορές. Χρειάζεται πλαίσιο κινήτρων για αντικατάσταση προοδευτικά με εναλλακτικά καύσιμα. Χρειάζεται χρηματοδότηση, προκειμένου να μπουν όλοι οι ιδιοκτήτες και οι οδηγοί σε διαδικασίες σεμιναρίων για την αναβάθμιση του παρεχόμενου έργου. Χρειάζεται θεσμική στήριξη των ραδιοσυχνοτήτων. Χρειάζεται η εξέλιξη μέσα στα ταξί,όπως και των πολυμορφικών, αλλά όχι μόνο σε σύνδεση με τα Α.ΜΕ.Α.. Χρειάζονται νέοι σταθμοί, νέες υποδομές, ένα άλλο στρατηγικό σχέδιο κατά το πρότυπο της Ευρώπης.
      Από όλα αυτά, βέβαια, δεν γίνεται τίποτα και εμείς συζητάμε τώρα τι; Να αυξηθούν τα όρια ηλικίας των οδηγών των ταξί, των οδηγών των μέσων μαζικής μεταφοράς, των οδηγών οι οποίοι μεταφέρουν πολίτες. Την ίδια ώρα που οι εργαζόμενοι στους δρόμους διεκδικούν τα εξήντα και τα εξήντα πέντε ως χρόνο εργασίας, εσείς εδώ τους δίνετε παράταση, λες και θα μεταφέρουν τι; Υλικά θα μεταφέρουν; Δεν θα είναι κινητές βόμβες; Όλες οι μελέτες των ινστιτούτων λένε ότι από τα εξήντα χρόνια και πάνω οι οδηγοί παρουσιάζουν προβλήματα και πρέπει να εξετάζονται τακτικά.
      Δεύτερον, τα εργασιακά ζητήματα και οι εργασιακοί νόμοι ορίζουν όριο ηλικίας. Εμείς δεν λέμε να μην οδηγεί κάποιος στην ιδιωτική του ζωή, αλλά θα πρέπει να εξετάζεται με άλλο τρόπο, τακτικά, να μην δημιουργεί επιπτώσεις στο οδικό δίκτυο, να μην δημιουργεί επιβαρύνσεις, αλλά όχι και να μεταφέρει πολίτες και μαθητές! Αυξήσατε τα όρια ηλικίας των λεωφορείων, τώρα αυξάνετε τα όρια ηλικίας των οδηγών. Ε, πού θα πάει αυτή η ιστορία; Την ίδια ώρα οι νέοι μένουν στη γωνία και ψάχνουν να βρουν δουλειά. 
      Βέβαια, υπάρχουν τα αιτήματα των εργαζομένων στα Κ.Τ.Ε.Λ., τα οποία ούτε και αυτά συμπεριλαμβάνονται. Τι συμπεριλαμβάνετε για τα Κ.Τ.Ε.Λ.; Το πώς θα πάρουν σύνταξη κάποιοι πρόεδροι. Αυτό είναι το θέμα; Τα Κ.Τ.Ε.Λ. σε λίγο καιρό μπαίνουν στον ανταγωνισμό. Πρέπει να προετοιμαστούν. Είχε κάνει η προηγούμενη κυβέρνηση ένα πρόγραμμα με 80.000.000 για σταδιακή αντικατάσταση, για νέο θεσμικό πλαίσιο, για να μπορούν να αυξήσουν το μερίδιο αγοράς. Εδώ ένα τέτοιο πείραμα έγινε στην Κρήτη και από την πίσω πόρτα κάποιοι πάνε να το χαλάσουν, ενώ η λογική είναι το Κ.Τ.Ε.Λ., για να μπορέσει να μπει στον ανταγωνισμό και στην απελευθέρωση, να έχει μεγαλύτερο αντικείμενο εργασίας, καλύτερες υποδομές, καλύτερα κίνητρα. Αυτό είναι το σωστό. 
      Έρχομαι στην Επιτροπή Αεροπορικού Κώδικα. Υπήρχε επιτροπή, το έφθασε μέχρι σε ένα σημείο, έγιναν παρατηρήσεις και τώρα φτιάχνουμε άλλη επιτροπή. Θα πληρωθεί αυτή η επιτροπή -δεν ξέρω από ποιο λογαριασμό- για να αναμορφώσει το έργο της προηγούμενης επιτροπής. Είναι ένα πράγμα που έπρεπε να είχε γίνει.
      Διεθνές Αεροδρόμιο Ηρακλείου. Εδώ και πέντε χρόνια τίποτα. Τώρα θεωρούμε πως το πρόβλημα ήταν ότι δεν είχε τις αρμοδιότητες το Υ.ΠΕ.ΧΩ.Δ.Ε.. Τις μεταφέρετε. Υπήρχαν και κάποιες άλλες σκέψεις, όπως να συμμετέχει η τοπική κοινωνία της Περιφέρειας Κρήτης, να έχει 60% συμμετοχή το δημόσιο με ανώνυμη εταιρεία, να μπουν οι τοπικές παραγωγικές δυνάμεις, να δουν τα αντισταθμιστικά και να κουβεντιάσουν όλοι μαζί. Υπάρχουν ζητήματα. Δεν θα πάρει εν λευκώ το Υ.ΠΕ.ΧΩ.Δ.Ε., διότι έτσι τις παραγωγικές δυνάμεις του Ηρακλείου τις βγάζουμε απ’ έξω. Και δεν ξέρω, εάν και πότε θα γίνει μετά από πέντε χρόνια ανακολουθίας της Κυβέρνησης. 
      Επίδομα υπαλλήλων Υ.Π.Α.. Βάζετε το επίδομα υπαλλήλων Υ.Π.Α., αλλά όχι για όλους τους εργαζόμενους, όπως δεν βάζετε και τους εργαζόμενους στο Υπουργείο σας.
      Οι εργαζόμενοι στο Υπουργείο σας πέντε μέρες τώρα απεργούν. Εδώ και πέντε χρόνια τους έχετε υποσχεθεί να τους δώσετε ένα επίδομα και δεν τους το δίνετε. Για όλους έχετε να δώσετε, αλλά τους εργαζόμενους τους πετάτε απ’  έξω. Τους πετάτε και από τις επιτροπές έξω. Οι υπηρεσίες σας, το Υπουργείο σας είναι σε διάλυση. Σας έκαναν αίτηση για μετατάξεις. Θέλουν να φύγουν οι εργαζόμενοι από το Υπουργείο σας. Και όχι μόνο αυτό. Φέρατε και αυτήν την κατάπτυστη τροπολογία. 
      Ακούστε, κύριοι συνάδελφοι, τι λέει ο κανονισμός της Υ.Π.Α.: Ότι για να γίνεις προϊστάμενος πρέπει να είσαι Π.Ε., Τ.Ε.. Και έφερε τροπολογία –και όλη η πιάτσα βοά για ποιόν πρόκειται, «γαλάζιο παιδί» και αυτό- όπου απόφοιτος ανώτατης σχολής μπορεί να γίνει διοικητής Υ.Π.Α.. Συνδικαλιστής της Νέας Δημοκρατίας. Και έφερε τροπολογία. Δηλαδή αυτός που θα είναι προϊστάμενος της Υ.Π.Α. θα έχει λιγότερες επιστημονικές γνώσεις και λιγότερη επιστημονική επάρκεια από αυτόν που θα είναι γενικός διευθυντής. 
      Να τη χαίρεστε αυτήν την πολιτική. Γι’ αυτό γίνατε μειοψηφία και γι’ αυτό θα φύγετε νύχτα, όπως νύχτα καταθέτετε τις τροπολογίες. 
      Άλλο κόλπο Νέας Δημοκρατίας στην Υ.Π.Α.. Εμείς λέμε ότι πρέπει να δώσουμε διέξοδο στην γενιά των 700 ευρώ και πρέπει να στηρίξουμε τα εργασιακά καθεστώτα, με επιχειρησιακά σχέδια βέβαια, με άλλες αποδόσεις, με άλλη μορφή οργάνωσης. Τι κάνει; Αναθέτει στους εργολάβους, με νόμο, όλες τις δουλειές της Υ.Π.Α.. Έχει αυτήν τη δυνατότητα. Εκεί δεν θα πληρώνει; Ο εργολάβος βέβαια θα παίρνει οικονομικούς μετανάστες με 500 ευρώ για τρίωρα ή για τετράωρα. Αυτό είναι το καθεστώς που προωθεί η Νέα Δημοκρατία. Θυσία όλων των ανθρώπων στο κέρδος. Και αυτό το έφερε σε άρθρο. Αυτό είναι το νομοθετικό έργο του Υπουργού Μεταφορών και της Νέας Δημοκρατίας. 
      ΑΘΑΝΑΣΙΟΣ ΜΠΟΥΡΑΣ: Ποιος το καθιέρωσε αυτό το καθεστώς; Θυμάστε; 
      ΘΕΟΧΑΡΗΣ ΤΣΙΟΚΑΣ: Να σας το πω πολύ απλά. 
      ΑΘΑΝΑΣΙΟΣ ΜΠΟΥΡΑΣ: Για να μην τρελαθούμε. Εμείς ότι θετικό βρίσκουμε…
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε. 
      ΘΕΟΧΑΡΗΣ ΤΣΙΟΚΑΣ: Δηλαδή όταν ανέλαβε η Νέα Δημοκρατία να κυβερνήσει πριν από πέντε χρόνια, είπε πως ό,τι βρήκε από το ΠΑ.ΣΟ.Κ δεν θα το αλλάξει; Δεν πρέπει να το αλλάξει; 
      ΑΘΑΝΑΣΙΟΣ ΜΠΟΥΡΑΣ: Τώρα μετανιώσατε για όλα; 
      ΠΡΟΕΔΡΕΥΩΝ (Γεώργιος Σούρλας): Κύριε Μπούρα, σας παρακαλώ. 
      ΘΕΟΧΑΡΗΣ ΤΣΙΟΚΑΣ: Το θέμα είναι εάν έβαλε μια πέτρα παραπάνω. Το ΠΑ.ΣΟ.Κ είχε τη γενναιότητα, ακόμα και για την Ολυμπιακή, τρία χρόνια πριν, ο Πρόεδρός μας να πει ότι έχουμε και εμείς ευθύνες. 
      ΑΘΑΝΑΣΙΟΣ ΜΠΟΥΡΑΣ: Τι ευθύνες; Αφού τέσσερις φορές…
      ΘΕΟΧΑΡΗΣ ΤΣΙΟΚΑΣ: Το είπαμε γι’ αυτό και κάναμε άλλη πρόταση. Καθίσαμε και συζητήσαμε. Εσείς όμως τι κάνετε τώρα; Παραδίδετε τα πάντα στους εργολάβους; Αυτά τα ακούν οι νέοι, τα ακούνε τα παιδιά σας, τα ακούνε παιδιά των θείων μας, τα ακούει η ελληνική κοινωνία. 
      Αυτό είναι το νομοσχέδιο που μας έφερε ο κύριος Υπουργός και η Νέα Δημοκρατία και στη βάση αυτού του νομοσχεδίου ακούστε τι έκανε. Συζητούσαμε την Πέμπτη πρωί, απόγευμα. Το βράδυ μένουν ανοικτές οι υπηρεσίες της Βουλής –ο κύριος Πρόεδρος λέει 20.00΄, εγώ δεν έχω καμμία αντίρρηση και 19.45΄ να είναι- και ειδοποιούνται για να κατατεθούν δύο τροπολογίες. Η μία αφορά την διάλυση της Ολυμπιακής Αεροπορίας και η άλλη αφορά το να μετατραπεί σε μεσιτικό γραφείο η «ΕΡΓΟΣΕ» του Ο.Σ.Ε.. Αυτές είναι οι δύο τροπολογίες και τις έφερε νύχτα. Τι φοβηθήκατε, κύριε Υπουργέ; Τη Νομοπαρασκευαστική Επιτροπή; Την Επιστημονική Επιτροπή; Το διάλογο και την αντιπαράθεση στη Βουλή; Τι φοβηθήκατε; Τι ήταν αυτό που σας ανάγκασε να το κάνετε νύχτα; Και όχι μόνο αυτό. 
      Κυρίες και κύριοι συνάδελφοι, εγώ έχω τη γνώμη ότι η Νέα Δημοκρατία ξέρει πολύ καλά ότι υπήρχε άλλος δρόμος για να λυθεί το πρόβλημα της Ολυμπιακής Αεροπορίας και δεν τον ακολούθησε. Έχει τεράστιες ευθύνες. Υπήρχε και άλλος δρόμος. Δεν το λέω πλέον μόνο εγώ, δεν το λέει μόνο το ΠΑ.ΣΟ.Κ, το είπε χθες ο Κοινοβουλευτικός σας Εκπρόσωπος. Πάρτε τα Πρακτικά να δείτε τι είπε ο Κοινοβουλευτικός Εκπρόσωπος της Νέας Δημοκρατίας. Ζήτησε να πετάει η Ολυμπιακή στις πέντε Ηπείρους. Ζήτησε να υπάρξει στρατηγική συμμαχία, ζήτησε να υπάρξει επιχειρησιακό πρόγραμμα με μεικτά δημόσια και ιδιωτικά κεφάλαια. Ζήτησε να διασφαλιστούν οι εργασιακές σχέσεις. Ζήτησε να υπάρξει business plan. Ζήτησε να υπάρξει συμμετοχή της Ελλάδας στο μερίδιο της αγοράς. Ζήτησε να υπάρξει σοβαρή διαπραγμάτευση στις Βρυξέλλες. 
      Αυτά δεν σας λέει ο Γιώργος Παπανδρέου τρία χρόνια τώρα; Αυτά δεν σας λέει το ΠΑ.ΣΟ.Κ; Αυτά σας είπε και ο κ. Παναγιωτόπουλος.
      Και μην το κρύβετε. Ο Κοινοβουλευτικός Εκπρόσωπος της Νέας Δημοκρατίας συμφωνεί. Οι σκληρές δυνάμεις της αγοράς συμφωνούν με αυτήν την επιλογή. 
      Να έρθουμε τώρα στην τροπολογία για να δείτε πως «μπάζει» από παντού. Ο κύριος Υπουργός μας είπε για ένα σχέδιο σύμφωνα με το οποίο θα κρατήσει το 65%, τους κύκλους –θα τα πω και αυτά στη συνέχεια- και ότι αυτό είναι το σχήμα. Πάρτε τώρα την τροπολογία. Η τροπολογία λέει ένα πράγμα, δηλαδή πώς θα διαλυθεί ταχύτατα η Ολυμπιακή Αεροπορία, πώς θα τεθεί ταχύτατα η Ολυμπιακή Αεροπορία σε εκκαθάριση. Δεν λέει πως θα φτιάξει τον αερομεταφορέα. Αν κάνω λάθος, δείξτε μου πού το λέει. Δεν λέω τα «μπλα-μπλα» του κυρίου Υπουργού, γιατί ο κύριος Υπουργός, σήμερα είναι, αύριο δεν είναι. Δεν ξέρω και τι θα κάνει ο κ. Καραμανλής. Θα φύγει με όλη την Κυβέρνησή του, θα αλλάξει κάποιους Υπουργούς; Κανείς δεν ξέρει. Η Ελλάδα βυθίζεται στην κρίση της Νέας Δημοκρατίας. 
      Το ερώτημα λοιπόν, κύριοι συνάδελφοι, είναι ότι αυτή η τροπολογία δεν γράφει πουθενά τι θα γίνει στα πλαίσια του ανταγωνισμού, αν θα υπάρξει άλλος αερομεταφορέας. Λέει, πως με συνοπτικές διαδικασίες δημόσιες υπηρεσίες θα τελούν σε εκκαθάριση και μάλιστα στην εκκαθάριση του εκκαθαριστή ή της εκκαθαρίστριας.
      Κύριε Υπουργέ, θιασώτη του σκληρού καπιταλισμού, ξέρετε ότι προχθές στην Αμερική δεν έδωσε κανείς εξουσιοδότηση εν λευκώ για τα 700.000.000.000 δολάρια και απέρριψε η αρμόδια επιτροπή της Βουλής της Αμερικής τελικά το σχέδιο. Και εσείς δίνετε εν λευκώ την όλη κατάσταση στον εκκαθαριστή; Ποιος θα είναι αυτός ο κύριος εκκαθαριστής που εν λευκώ θα απολύει, θα πουλάει φιλέτα, θα αγοράζει φιλέτα, θα εκχωρεί μερίδια αγοράς; Αυτό λέω. Αυτό είναι εξυγίανση της Ολυμπιακής Αεροπορίας! 
      Είπατε ότι σήμερα θα καταθέσετε την απόφαση της Ευρωπαϊκής Επιτροπής. Καταθέστε την. Έχω πλέον σοβαρές ενδείξεις ότι η μόνη δέσμευση που αναλάβατε προς την Ευρωπαϊκή Επιτροπή είναι να κλείσετε την Ολυμπιακή. Και στα άλλα, αν θα υπάρξει άλλο σχήμα μεσανατολίτικου τύπου με «φερετζέ» ή όχι, θυγατρική τύπου τσάρτερ ή όχι, τύπου «ΗΛΙΟΣ» ή «RAIAN AIR» ή όχι, αυτά είναι δυνητικά. Αν σας «κάτσει»! Όλα τα άλλα κλείνουν. Αυτό λέει η τροπολογία. Και αυτό δεν το ομολογείται στον ελληνικό λαό. Κατεβάζετε την ελληνική σημαία από τους ουρανούς, την ίδια ώρα που οι Ιταλοί υψώνουν τη δική τους. Η «ALITALIA» την υψώνει. Με κόντρες; Με κόντρες. Με αντιπαραθέσεις; Με αντιπαραθέσεις. Με μεικτά κεφάλαια; Με μικτά κεφάλαια. Πάνε να βρούνε λύση. Παλεύουν στις Βρυξέλλες. Εσείς ήλθατε εδώ ως διεκπεραιωτής των Βρυξελλών. 
      ΚΩΝΣΤΑΝΤΙΝΟΣ ΤΣΙΑΡΑΣ: Την πήρε η αγορά. Την πήρε η «AIR ONE»
      ΘΕΟΧΑΡΗΣ ΤΣΙΟΚΑΣ: Δεν την παίρνει καμμιά αγορά. Συμμετέχουν και δημόσια κεφάλαια, συμμετέχουν και funds  με 51%, θα μπει και στρατηγικός εταίρος με 25%, που δεν ξέρω αν είναι η «AIR FRANCE» ή η «LUFTHANSA», γιατί νιώθω ότι φεύγει από το μερίδιο αγοράς της Νοτιοανατολικής Ευρώπης και θέλει να το κρατήσει, γι’ αυτό παλεύει για την Ελλάδα. Εκεί παίζονται άλλα πράγματα, κύριοι συνάδελφοι, και καλά είναι να τα δούμε. 
      Η Ελλάδα δεν πρέπει να παραιτηθεί από το αερομεταφορικό έργο και η Ελλάδα δεν πρέπει να έχει μονοπώλιο τις αερομεταφορές.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Απαγορεύεται το μονοπώλιο. 
      ΘΕΟΧΑΡΗΣ ΤΣΙΟΚΑΣ: Το είδαμε στα νησιά. 
      Και, κύριε Υπουργέ, λέτε αλήθεια όταν υποστηρίζετε ότι θα πετάξει αμέσως η εταιρεία που θα δημιουργηθεί; Η ευρωπαϊκή οδηγία λέει σαφέστατα ότι εταιρεία εν εκκαθαρίσει, εταιρεία που δεν έχει «μπίζνες πλαν», εταιρεία που δεν έχει άδεια εκμετάλλευσης, εταιρεία που δεν έχει αποδείξει ότι είναι βιώσιμη, δεν μπορεί να πετάξει. Θέλει τουλάχιστον ένα χρόνο να πάρει άδεια από την ΙΑΤΑ.
      Εγώ σας λέω ότι είναι αληθινά όλα αυτά που λέτε. Θέλει όμως χρόνο. Μέχρι τότε όμως ποιος θα τα πάρει, ποιος θα τα έχει, σε ποιον τα εκχωρούμε;
      Να σας πω και ένα άλλο παράδειγμα, κύριοι συνάδελφοι. Σας το είπα και στην πρωτομιλία μου. Η «ALITALIA» επειδή ήθελε να παραιτηθεί από ένα slot ήσσονος σημασίας, το έβγαλε σε δημοπρασία, τον Ιούνιο. Αν θέλετε να σας πω και ποιο είναι το slot. Από τη δημοπρασία πήρε 40.000.000 ευρώ, από ένα slot ήσσονος σημασίας. Δεν είναι όπως της Φρανκφούρτης ή του Μονάχου ή του Λονδίνου που φθάνουν τα 80.000.000 και 90.000.000 ευρώ. Η Ελλάδα παραιτήθηκε από τέσσερα-πέντε slots. Πολλαπλασιάστε τα. Αυτά τα εκατομμύρια χάνονται από τον ελληνικό λαό. Και πού τα δίνετε, κύριε Υπουργέ;
      Για την άδεια να πετάνε οι κύκλοι. Κατ’ αρχάς οι κύκλοι δεν είναι ιδιοκτησία της Ολυμπιακής Αεροπορίας. Και αυτό είναι ήσσονος σημασίας αλλά δεν λέτε την αλήθεια. Οι κύκλοι είναι σύμβαση της Ολυμπιακής Αεροπορίας με την Ολυμπιακή Επιτροπή. Όταν μία εταιρεία κλείνει, τότε η άλλη εταιρεία πρέπει να διαπραγματευτεί για να κρατήσει το σήμα. Αυτή είναι η αλήθεια. Αφού θα έχει κλείσει, θα έχει μπει σε πτώχευση, σε εκκαθάριση. Πώς θα γίνει αυτό; 
      Μιλάτε για το 1.000.000 την ημέρα και για τα δυόμισι δισεκατομμύρια έλλειμμα. Το έλλειμμα, όπως σας είπε και ο Κοινοβουλευτικός μας Εκπρόσωπος την ημέρα που παραλάβατε την Ολυμπιακή Αεροπορία ήταν μηδέν. Και είχε κεφάλαιο 127.000.000 ή 140.000.000. Το έλλειμμα αυτήν την ώρα, ποιο είναι; Γιατί δεν καταθέτετε τους ισολογισμούς, για να δούμε και πού οφείλεται; Οφείλεται, σε ακριβές ενοικιάσεις, στην παραίτηση από τα μερίδια αγοράς, στην διασπάθιση του δημοσίου χρήματος και πάνω απ’ όλα στην κακή εμπορική πολιτική. Φέρτε τους ισολογισμούς για να πούμε στην ελληνική κοινωνία ότι η Νέα Δημοκρατία δεν σας κάνει σχολεία, γιατί ήθελε να τα μοιράζει τα λεφτά «στις γαλάζιες παράγκες». Αυτό έκανε. 
      Αυτό το 1.000.000 που λέτε ότι θα πληρώνει η ελληνική κοινωνία, είναι τα εκατομμύρια που μοιράσατε στους διάφορους δικούς σας. Γι’ αυτό δεν έγιναν σχολεία. Γι’ αυτό δεν έχετε προσλάβει γιατρό στα νοσοκομεία, από το 2004. Δεν έχετε προσλάβει νοσηλευτικό προσωπικό από το 2004. Όλα τα δημόσια νοσοκομεία είναι σε διάλυση. Και τολμάτε και το γράφετε σε διαφημίσεις παραπλανητικά ότι θα κάνετε σχολεία. Δεν θέλετε να κάνετε σχολεία. Δεν θέλετε να κάνετε νοσοκομεία. 
      ΠΡΟΕΔΡΕΥΩΝ (Γεώργιος Σούρλας): Τι σχέση έχουν αυτά με το νομοσχέδιο;
      ΘΕΟΧΑΡΗΣ ΤΣΙΟΚΑΣ: Ορίστε πού τα λέει ο κύριος Υπουργός.
      ΠΡΟΕΔΡΕΥΩΝ (Γεώργιος Σούρλας): Μα τώρα, με εφημερίδες θα μιλάμε στη Βουλή;
      ΘΕΟΧΑΡΗΣ ΤΣΙΟΚΑΣ: Υπογράφει ο Υπουργός. Δαπάνησε λεφτά, αντί να δώσει φτηνό πετρέλαιο στον κόσμο που υποφέρει, για να λέει αυτά τα ψέματα. Και τα υπογράφει ο υπουργός αυτά. Τα ελλείμματα λοιπόν τα δημιούργησε η Νέα Δημοκρατία. Να πάρει την ευθύνη. Υπάρχουν διαχειριστικές και πολιτικές ευθύνες. 
      ΠΡΟΕΔΡΕΥΩΝ (Γεώργιος Σούρλας): Για το νομοσχέδιο έχετε ακόμη μία ώρα στη διάθεσή σας. Όχι όμως, εκτός νομοσχεδίου. Θα σας κόψω αμέσως. Μιλήστε ακόμα μία ώρα. Μιλάτε ήδη 22΄ λεπτά. Να μιλήσετε ακόμα 40΄ λεπτά.
      ΘΕΟΧΑΡΗΣ ΤΣΙΟΚΑΣ: Για τις τροπολογίες λοιπόν. Δεν υπάρχει καμμία αντιστοιχία νομική ή πραγματική μεταξύ δηλώσεων για το σχέδιο για την Ολυμπιακή Αεροπορία και αυτής της διάταξης. Η διάταξη αυτή δεν μπορεί να εφαρμοστεί σε αεροπορικές εταιρείες γιατί προσκρούει σε κοινοτικό και εθνικό δίκαιο το οποίο δεν τροποποιείται με την προτεινόμενη ρύθμιση. Το κοινοτικό, λόγω αυξημένης τυπικής ισχύος και το εθνικό ως ειδικότερο. Ο Κανονισμός λέει, ότι οι εταιρείες που μπορούν να πετάξουν, πρέπει να παίρνουν άδεια εκμετάλλευσης, να έχουν βιώσιμο business plan και παράλληλα να έχουν αποδείξει ότι μπορούν να έχουν ασφάλεια.
      Ειδικότερα, θέματα τα οποία εισάγει είναι απαράδεκτα. Απόλυση προσωπικού χωρίς αποζημίωση. Και στην πέμπτη φάση,  εφόσον ο Υπουργός στην κυβέρνηση θα δώσει ένα δισεκατομμύρια διακόσια εκατομμύρια και άλλα τετρακόσια εφάπαξ από την περιουσία του ελληνικού λαού, για να βγάλει συνταξιούχους τριαντάρηδες και τριανταπεντάρηδες και σαραντάρηδες. Αυτό λέει ο Υπουργός. Τους κατεβάζει από τη δουλειά και τους λέει: «Καθίστε να σας πληρώνω». Αυτό στην πέμπτη φάση, που δεν πρόκειται να γίνει, αφού πρόκειται να διαλυθεί η εταιρεία.
      Επέρχεται η λύση των συμβάσεων για τις οποίες απαιτείται νόμιμη λειτουργία αεροπορικής εταιρείας. Άρα, όλα αυτά που λέτε ότι θα πάρετε, όταν θα διαλυθεί η εταιρεία, θα επέλθει και λύση των συμβάσεων. Είναι νομική πρωτοτυπία η καθιέρωση σπουδαίου λόγου διά νόμου στο πρόσωπο ενός των συμβαλλομένων. Θα διακοπούν άμεσα οι συμβάσεις των άγονων γραμμών από τη θέση σε εκκαθάριση των Ολυμπιακών Αερογραμμών. Θα σας εξηγήσω το γιατί. Ως γνωστόν, προβλέπεται ότι δέκα γραμμές λήγουν το Φεβρουάριο του 2009 και άλλες δέκα τον Μάρτιο του 2009, στα νησιά μας, κύριοι συνάδελφοι. Υπάρχουν και γραμμές που λήγουν το 2010 όπως Αθήνα-Κάλυμνος, Θεσσαλονίκη-Καλαμάτα, Αθήνα-Σκύρος, Θεσσαλονίκη-Σκύρος, Ρόδος-Καστελόριζο.
      Βάσει του κοινοτικού κανονισμού, για τη συμμετοχή στους διαγωνισμούς απαιτείται η ισχύς άδειας εκμετάλλευσης πιστοποιητικού του αερομεταφορέα, η οποία είναι δυνατή μόνο εάν η επιχείρηση μπορεί να αποδείξει τα προβλεπόμενα από τον Κ.Κ. 2000/407 περί «οικονομικής φερεγγυότητας» και μη θέσης της επιχείρησης σε εκκαθάριση. Μόνο τότε μπορεί να μπει σε διαγωνισμό. Για να είναι συνεπώς δυνατή η συμμετοχή της εταιρείας στους διαγωνισμούς στις είκοσι και δέκα γραμμές, θα πρέπει απαραιτήτως μέχρι το Φεβρουάριο του 2009 να υπάρξει νέο ιδιοκτησιακό σχήμα και νέα εταιρεία. Και για να είναι βέβαιη η συνέχιση των άγονων γραμμών, η νέα εταιρεία θα πρέπει να συμμετέχει στους διαγωνισμούς, να πληροί την προϋπόθεση που τίθεται ανελλιπώς στους διαγωνισμούς αυτούς του ελληνικού δημοσίου από το 2001, σύμφωνα με το οποίο απαιτείται τουλάχιστον ένα έτος εμπειρία σε τακτικές πτήσεις κατά την τελευταία πενταετία και εάν η εταιρεία δεν έχει αυτή την εμπειρία -επισημαίνεται ότι η «PANTHEON» δεν θα έχει λάβει το πιστοποιητικό- η ανάθεση αυτή θα είναι δυνατή σε έκτακτη περίπτωση και μόνο αν παραιτηθούν οι άλλοι ανταγωνιστές. Ή λοιπόν υπάρχει συμφωνία κάτω από το τραπέζι ή κάτι άλλο συμβαίνει εδώ πέρα. Στα νησιά πάντως δεν θα πετάνε αεροπλάνα. 
      Τέλος, για τις γραμμές που λήγουν το 2010 και το 2011 θα πρέπει επίσης να προβλεφθεί η λύση των συμβάσεων και να προκηρυχθούν δημόσιοι μειοδοτικοί διαγωνισμοί, καθώς σύμφωνα με το κοινοτικό δίκαιο δεν είναι δυνατή η απευθείας ανάθεσή τους, αλλά θα πρέπει να προκύπτει από διαγωνιστική διαδικασία.
      Πάω στο άρθρο 14 παράγραφος 1 σημείο 5 και στο άρθρο 14Α παράγραφος 2. Νομιμοποιείται πλήρως η αυθαιρεσία και η αδιαφάνεια, καθώς παρέχει τη δυνατότητα στον εκκαθαριστή να εκμισθώνει περιουσιακά στοιχεία της επιχείρησης για χρονικό διάστημα όχι πέραν των έξι μηνών και χωρίς δημόσιο πλειοδοτικό διαγωνισμό, να ανανεώνει τις μισθώσεις αυτές για άλλη μια φορά, εφόσον συντρέχουν οι ίδιοι λόγοι -ο άρχοντας εκκαθαριστής θα τα κάνει αυτά- και θα επιλέγει φορέα επίγειας εξυπηρέτησης στο κερδοφόρο κομμάτι κατά παρέκκλιση του ισχύοντος κοινοτικού δικαίου. 
      Πάμε στο άρθρο 14 παράγραφος 4. Εδώ και δύο μήνες συζητείται στην Υ.Π.Α. ότι ο διοικητής της Υ.Π.Α. θα είναι συνδικαλιστής της Δ.Α.Κ.Ε., ο οποίος παραιτήθηκε από την προεδρία του Σωματείου των Ηλεκτρονικών πριν από ένα περίπου μήνα. Το κώλυμα που υπήρχε με το διορισμό του είναι ότι είναι απόφοιτος τεχνικής σχολής, γεγονός που δεν είναι σύμφωνο με τα προβλεπόμενα στην παράγραφο 3 του άρθρου 12, κεφάλαιο Δ΄ κ.λπ. του ΦΕΚ 238, σύμφωνα με τα οποία διοικητής και υποδιοικητές της Υ.Π.Α. θα πρέπει να είναι απόφοιτοι ανώτατης σχολής. Για να διοριστεί λοιπόν αυτός ο  υπάλληλος, φέρνει τροπολογία στο σχέδιο διάλυσης της Ολυμπιακής που λέει ότι μπορεί να διοριστεί και αυτός. Τώρα που φεύγει η Νέα Δημοκρατία όλους πρέπει να τους τακτοποιήσει, όλοι πρέπει να είναι ευχαριστημένοι. Και αυτά την ώρα που όλοι οι προϊστάμενοι στην Υ.Π.Α., κυρίες και κύριοι συνάδελφοι, είναι απόφοιτοι ΠΕ, ΤΕ. Αυτή είναι η Νέα Δημοκρατία.
      Για την  Υ.Π.Α., κύριε Υπουργέ, σας το είπα και στην επιτροπή ότι η Ελλάδα θα «φάει» πρόστιμο. Τρίτη αιτιολογημένη γνώμη στην Υ.Π.Α.  για λόγους ασφάλειας. Έστειλε επιστολή η Ευρωπαϊκή Επιτροπή και εγκαλεί τη χώρα μας ότι δεν είναι ασφαλή τα αεροδρόμιά μας και ότι δεν λειτουργούν οι κανόνες και οι δείκτες εποπτείας και ασφάλειας. Πρόστιμο. Αυτή είναι η πολιτική. Διαλύουν και πουλάνε, βγάζουν στο σφυρί τα αεροδρόμια. 
      Αν θέλετε να δείτε το εμπορικό κομμάτι, εμείς να το κουβεντιάσουμε. Σας έχουμε καταθέσει ερώτηση. Αλλά δεν βλέπετε το εμπορικό κομμάτι. Τα παραχωρείτε άνευ όρων. Γι’ αυτό δεν έρχεστε στη συζήτηση. 
      Στη συνέχεια να αναφερθώ στο θέμα που αφορά τον σιδηρόδρομο. Μετά τον Χαρίλαο Τρικούπη δεν έγινε ποτέ καμμιά προσπάθεια αναβάθμισης του σιδηροδρόμου. Η πρώτη προσπάθεια που έγινε ήταν επί υπουργίας Βερελή, για να λέμε όλες τις αλήθειες. Εξασφάλισε 6.000.000.000 και είπαμε, Π.Α.Θ.Ε.,  δυτικός άξονας Ηγουμενίτσα- Καλαμπάκα-Βόλος, το σχέδιο χρηματοδότηση Ταμείου Συνοχής Γ’ Κοινοτικό Πλαίσιο Στήριξης και ξεκίνησαν. Επτακόσια εκατομμύρια πέταξε η Νέα Δημοκρατία, γιατί μάλωναν πώς θα κάνουν το βασικό μέτοχο. 
      Αυτή την ώρα δεν έχει τελειώσει το Θεσσαλονίκη-Αθήνα εξαιτίας τους, εξαιτίας αυτής της Κυβέρνησης, ενώ μόνο στα Ντε Ζίρο κάθονται και κάνουν γκράφιτι. Στη Θεσσαλονίκη γράφουν από πάνω γκράφιτι, διότι η ηλεκτροκίνηση δεν μπορούσε να μπει.
      Την ίδια ώρα το έλλειμμα διογκώθηκε από τα 3.200.000.000 που οφειλόταν κατά κύριο λόγο, σύμφωνα με το δικό σας πρόεδρο, στο ότι υποχρεώνατε τον Ο.Σ.Ε. με εγγύηση του ελληνικού δημοσίου να δανείζεται για να φτιάχνει τις υποδομές, ενώ στα οδικά δίκτυα δεν συμβαίνει το ίδιο. Την ίδια ώρα που δεν πληρώνετε τις καθολικές υπηρεσίες, τινάξατε το έλλειμμα στα 8.500.000.000. Δεν είναι τόσο, είναι παραπάνω. Είναι 12.000.000.000. Τόσο θα πάει και σας το λέμε. Θυμηθείτε το, όταν θα τελειώσει. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μέχρι να τελειώσετε την ομιλία σας θα το ανεβάσετε και άλλο.
      ΘΕΟΧΑΡΗΣ ΤΣΙΟΚΑΣ: Τόσο θα πάει, κύριε Υπουργέ. Αφήστε τις ειρωνείες, γιατί είσθε υπόλογος στον ελληνικό λαό. Το 2007 λέτε 8.500.000.000. Βάλτε και το 2008 με την Ολυμπιακή, να δούμε πόσο το πήγατε. 
      Τώρα λέτε «Tι να κάνουμε»; Αντί να δείτε τα μοντέλα που σας ανέφερε ο κ. Πετσάλνικος και το ΠΑ.ΣΟ.Κ. τόσο καιρό με ερωτήσεις, για το πώς πρέπει να μπει ο ελληνικός σιδηρόδρομος στα δυτικοευρωπαϊκά δίκτυα, έρχεσθε και τι λέτε; 
      «Παίρνω την «ΕΡΓ.Ο.Σ.Ε.», παίρνω τις υποδομές του προαστιακού και της Αθήνας, παίρνω την περιουσία από τη «ΓΕΟΣΕ», την πηγαίνω στην «ΕΡΓ.Ο.Σ.Ε.», διαλέγω ποιους υπαλλήλους θα πάρω και αφήνω την Ε.ΔΙ.Σ.Υ. και τον Ο.Σ.Ε. να ασχολούνται μόνο με τον περιφερειακό σιδηρόδρομο, δηλαδή της Φλώρινας, της Αλεξανδρούπολης, της Πελοποννήσου». 
      Κάνετε δηλαδή άνεργους έμπειρα στελέχη του Ο.Σ.Ε., παραιτείστε απ’ όλα αυτά και όλα τα φιλέτα τα παίρνει η «ΕΡΓ.Ο.Σ.Ε.», μεσιτικό γραφείο. Τι θα κάνει η «ΕΡΓ.Ο.Σ.Ε.»; Θα νοικιάζει, θα κάνει διαγωνισμούς κ.λπ. Γιατί δεν ενοποιείτε σ’ ένα φορέα «Ε.ΔΙ.Σ.Υ.» και «ΕΡΓ.Ο.Σ.Ε.», αλλά με το προσωπικό σε νέα αξιολόγηση και ουσιαστική συμμετοχή; Γιατί δεν το κάνετε αυτό, όπου θα σας λέγαμε και μπράβο; Επιλέγετε την «ΕΡΓΟΣΕ» η οποία θα λειτουργεί ως μεσιτικό γραφείο. 
      Ξέρουμε όλοι ότι η ακίνητη περιουσία του Ο.Σ.Ε. ξεπερνάει τα 6.000.000.000. Λέω ψέματα, κύριε Υπουργέ; Εδώ είναι 20. Και τώρα έρχεσθε και φέρνετε νύχτα την τροπολογία, γιατί δεν θέλετε να μιλήσετε για την αναγέννηση του ελληνικού σιδηρόδρομου, δεν θέλετε να συζητήσετε για τη συμμετοχή της Ελλάδας στα δυτικοευρωπαϊκά δίκτυα. Δεν μπορείτε να καταλάβετε ότι στο νέο αναπτυξιακό μοντέλο της χώρας η Ελλάδα πρέπει να γίνει ενεργειακός κόμβος, πρέπει να γίνει τηλεπικοινωνιακός κόμβος, πρέπει να γίνει διαμετακομιστικός κόμβος. Μόνο έτσι μπορεί να μπει στο μερίδιο της αγοράς της Ευρώπης. Σ’ όλες αυτές τις υποδομές έχει πέσει έξω. Απλώς κάνετε τον τροχονόμο σε ορισμένες περιπτώσεις. 
      Σήμερα είναι έξω στους δρόμους οι εργαζόμενοι της Υ.Π.Α., οι εργαζόμενοι της Ολυμπιακής, οι εργαζόμενοι του Ο.Σ.Ε.. Οι δήμαρχοι και τα δημοτικά συμβούλια όλων των πόλεων όπου υπάρχουν αεροδρόμια βγάζουν ψηφίσματα, οι παραγωγικές δυνάμεις αναπτύσσουν δράσεις και τα απομακρυσμένα νησιά –η Ελλάδα δεν είναι μόνο Ρόδος και Κέρκυρα- και αγωνιούν, αν θα φθάσει ποτέ και εκεί ο τουρισμός. 
      Είπε χθες ο Κοινοβουλευτικός σας Εκπρόσωπος ότι κάνει τουρισμό και η Ολυμπιακή. Διαφημίζει την Ελλάδα, συνδέει τον ελληνισμό. Σας τα είπε χθες ο δικός σας. Δεν ακούτε εμάς, γιατί κάνουμε αντιπολίτευση. Ακούστε τον! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Τα είπα για να τα ακούσετε εσείς.
      ΘΕΟΧΑΡΗΣ ΤΣΙΟΚΑΣ: Εμείς τα ακούσαμε. Να τα ακούσει αυτός που κυβερνά. Εγώ λέω να πάρει την ομιλία σας και να την υλοποιήσει και να δω αν και εσείς θα ψηφίσετε αυτά που λέτε, όταν θα έλθει η ώρα της ονομαστικής ψηφοφορίας. 
      Σας ευχαριστώ.
      ΑΘΑΝΑΣΙΟΣ ΜΠΟΥΡΑΣ: Όλα θα τα ψηφίσουμε. 
      ΘΕΟΧΑΡΗΣ ΤΣΙΟΚΑΣ: Γιατί όλοι σας θα πάρετε την ευθύνη γι’ αυτό το έγκλημα της διάλυσης που συντελείται. 
      ΑΘΑΝΑΣΙΟΣ ΜΠΟΥΡΑΣ: Δεν απειλούμεθα. Έχουμε και γνώση και γνώμη. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τσιόκα.
      Ο κ. Τσιόκας από οκτώ λεπτά που εδικαιούτο, μίλησε τριάντα πέντε. 
      ΧΡΙΣΤΟΣ ΒΕΡΕΛΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Βερελή.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, επειδή τα θέματα των τροπολογιών είναι εξαιρετικά μεγάλης σημασίας, επειδή πολλοί συνάδελφοι δεν ήταν δυνατόν να φθάσουν μέχρι την Αίθουσα της Βουλής σήμερα, λόγω των προβλημάτων που υπάρχουν…
      ΠΡΟΕΔΡΕΥΩΝ (Γεώργιος Σούρλας): Όχι, προφανώς, γιατί η Κυβέρνηση τους εμπόδισε. 
      ΧΡΙΣΤΟΣ ΒΕΡΕΛΗΣ:…γι’ αυτό το δικό μας αίτημα είναι να γίνει διακεκριμένη η συζήτηση για τις τροπολογίες. 
      ΠΡΟΕΔΡΕΥΩΝ (Γεώργιος Σούρλας): Δηλαδή;
      ΧΡΙΣΤΟΣ ΒΕΡΕΛΗΣ: Να ολοκληρωθεί η συζήτηση για τα θέματα των άρθρων μέχρι τέλους και μετά, από εκεί και πέρα, να γίνει ειδική συζήτηση για τις τροπολογίες και μόνον, πράγμα που θα επιτρέψει και σε περισσότερους συναδέλφους να είναι παρόντες.
      ΠΡΟΕΔΡΕΥΩΝ (Γεώργιος Σούρλας): Να θυμίσω στο Τμήμα ότι χθες είπαμε ότι θα συζητηθούν σε μία ενότητα και θα δοθεί η δυνατότητα άνεσης χρόνου. Ή να συνεχιστεί η συζήτηση και τις απογευματινές ώρες, να γίνει εμβόλιμη, και βέβαια θα ενημερωθεί και ο Πρόεδρος του Σώματος γι’ αυτό. 
      ΧΡΙΣΤΟΣ ΒΕΡΕΛΗΣ: Μπορεί να γίνει αυτό με τον ίδιο τρόπο.
      ΑΘΑΝΑΣΙΟΣ ΛΕΒΕΝΤΗΣ: Δεν συμφώνησε το Τμήμα όμως, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Σήμερα είπαμε να το εφαρμόσουμε. Όμως γίνεται δεκτή η πρότασή σας με την παράκληση ότι οι δύο εισηγητές, οι οποίοι μίλησαν επί των άρθρων και των τροπολογιών, δεν θα ξαναμιλήσουν κι ότι από εδώ και πέρα θα μιλήσουν οκτώ λεπτά…
      ΝΙΚΟΛΑΟΣ ΓΚΑΤΖΗΣ: Όχι, κύριε Πρόεδρε. Δεν συμφωνούμε. Είναι δυνατόν κάποιος να μιλά τριάντα λεπτά και εμείς οκτώ;
      ΠΡΟΕΔΡΕΥΩΝ (Γεώργιος Σούρλας): Τι να κάνουμε; Δεν μπορεί το Προεδρείο. Δύο ενότητες, οκτώ λεπτά επί των άρθρων. 
      ΝΙΚΟΛΑΟΣ ΓΚΑΤΖΗΣ: Εμείς θα μιλήσουμε επί όλων, κύριε Πρόεδρε. Δεν μπορούμε σε οκτώ λεπτά. 
      ΠΡΟΕΔΡΕΥΩΝ (Γεώργιος Σούρλας): Οκτώ λεπτά. Κι όταν λέμε οκτώ λεπτά εννοούμε οκτώ λεπτά. Διότι δεν μπορεί να δημιουργούνται δυσμενείς εντυπώσεις για το Προεδρείο που προσπαθεί με θρησκευτική ευλάβεια να κάνει τη δουλειά του και προσωπικά και για μένα, τον Προεδρεύοντα ότι έχω μεθοδεύσεις και έχω δόλιους σκοπούς να εμποδίζω. Είκοσι επτά χρόνια στη Βουλή και πέντε στο Προεδρείο δεν έδωσα σε κανέναν δικαίωμα. 
      Επομένως, οκτώ λεπτά για την πρώτη ενότητα. Αλλά πριν απ’ αυτό, κυρία Νικολαϊδου, αν έχετε την καλοσύνη, επιτρέψτε μου για ένα λεπτό.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Πρόεδρε, αν μου έχετε δώσει  το λόγο, δεν συμφωνώ. Με συγχωρείτε!
      ΠΡΟΕΔΡΕΥΩΝ (Γεώργιος Σούρλας): Συμφωνούμε για τα οκτώ λεπτά; 
      ΝΙΚΟΛΑΟΣ ΓΚΑΤΖΗΣ: Όχι, κύριε Πρόεδρε. Εμείς δεν συμφωνούμε με την πρόταση. Πρέπει να συμφωνήσουν όλες οι πλευρές. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Πρόεδρε, παρακαλώ! Ο Κοινοβουλευτικός Εκπρόσωπος του ΠΑ.ΣΟ.Κ….
      ΠΡΟΕΔΡΕΥΩΝ (Γεώργιος Σούρλας): Ακούστε λίγο, κυρία Νικολαϊδου. Μισό λεπτό για να συνεννοηθούμε επιτέλους. Κάνω μία πρόταση. Να αποφασίσει το Τμήμα. Τι θέλετε; Να συζητηθούν χωριστά ή μαζί;
      ΝΙΚΟΛΑΟΣ ΓΚΑΤΖΗΣ: Δεν συμφωνούμε εμείς, κύριε Πρόεδρε. Θα το αγνοήσετε;
      ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Δεν συμφωνούμε διότι η πρόταση είναι…
      ΠΡΟΕΔΡΕΥΩΝ (Γεώργιος Σούρλας): Η Νέα Δημοκρατία συμφωνεί να συζητηθούν χωριστά; 
      ΑΘΑΝΑΣΙΟΣ ΜΠΟΥΡΑΣ: Συμφωνούμε να συζητηθούν χωριστά. 
      ΠΡΟΕΔΡΕΥΩΝ (Γεώργιος Σούρλας): Χωριστά. Πλειοψηφία είναι. Τι να κάνουμε;
      ΝΙΚΟΛΑΟΣ ΓΚΑΤΖΗΣ: Στη μέση, κύριε Πρόεδρε; Μίλησαν τα δύο κόμματα μόνον.
      	ΠΡΟΕΔΡΕΥΩΝ (Γεώργιος Σούρλας): Τι να κάνουμε, κύριε Γκατζή; 
      
      	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Πρόεδρε, στην Αίθουσα αυτή δεν υπάρχουν μόνο τα δύο κόμματα του δικομματισμού. 
       	ΠΡΟΕΔΡΕΥΩΝ (Γεώργιος Σούρλας): Κυρία Νικολαϊδου, σας παρακαλώ ένα λεπτό. 
      	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Πρόεδρε, κι εγώ σας παρακαλώ. Δεν μας επιτρέπετε να πούμε μία άποψη;
      	ΠΡΟΕΔΡΕΥΩΝ (Γεώργιος Σούρλας): Κυρία Νικολαϊδου, παρακαλώ περιμένετε.
      	Ο κ. Παναγιωτόπουλος έχει το λόγο ως Κοινοβουλευτικός Εκπρόσωπος. 
      	ΠΑΝΟΣ ΠΑΝΑΓΙΩΤΟΠΟΥΛΟΣ: Κατ’ αρχάς δεν νομίζω, κύριε Πρόεδρε, ότι υπήρξε κάποιος συνάδελφος ο οποίος εσκέφθη ή διατύπωσε –το χειρότερο- άποψη με την οποία επιχειρεί να μειώσει τη δραστηριότητά σας και την προσφορά σας στον κοινοβουλευτικό και πολιτικό βίο. Για να βάζουμε τα πράγματα σε μία τάξη. Ο Γιώργος Σούρλας είναι γνωστός για τη δράση του, την κοινωνική και πολιτική και εντός και εκτός Προεδρείου Βουλής. Ένα το κρατούμενο. 
      Δεύτερον, εάν θέλουν οι συνάδελφοι του ΠΑ.ΣΟ.Κ. να ξεχωρίσουμε τις συζητήσεις και να πάμε στη συνέχεια, εμείς δεν έχουμε καμμία αντίρρηση. Εμείς θέλουμε να τα πούμε όλα. Θα καθίσουμε όσες ώρες χρειαστεί σ’ αυτήν την Αίθουσα. Η Κυβέρνηση δεν έχει να κρύψει τίποτα. Όλα τα χαρτιά θα τα βγάλουμε στη δημοσιότητα, για να δούμε ποιοι έχουν δίκιο και ποιοι άδικο.
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, προτείνετε να γίνει η συζήτηση σε μία ενότητα ή δυο;
      ΠΑΝΟΣ ΠΑΝΑΓΙΩΤΟΠΟΥΛΟΣ: Δύο ενότητες.
      ΠΡΟΕΔΡΕΥΩΝ (Γεώργιος Σούρλας): Χωριστά.
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα τελειώσουμε πρώτα τα άρθρα. Προσέξτε όμως. Δεν θα επανατοποθετηθούν…
      ΝΙΚΟΛΑΟΣ ΓΚΑΤΖΗΣ: Με εμάς τι θα γίνει; Οκτώ λεπτά θα μιλήσουμε εμείς; Δώστε μας μισή ώρα να μιλήσουμε. Αυτή είναι η Δημοκρατία;
      ΠΑΝΟΣ ΠΑΝΑΓΙΩΤΟΠΟΥΛΟΣ: Ένα λεπτό, κύριε συνάδελφε. Θα σας ακούσουμε. 
      Από τη στιγμή όμως που οι κύριοι εισηγητές τοποθετήθηκαν ήδη -και επιτρέψτε μου να πω ότι σωστά τους αφήσατε, κοινοβουλευτική αδεία, να φθάσουν τα τριάντα- τριάντα τέσσερα λεπτά- από εκεί και πέρα θα μιλήσουν οι συνάδελφοι. Και βεβαίως να ακουστεί ο μεγαλύτερος αριθμός κοινοβουλευτικών σ’ αυτήν την Αίθουσα.
      ΒΕΡΑ ΝΙΚΟΛΑΪΔΟΥ (Ε΄ιπρόεδρος της Βουλής): Υπάρχουν κι άλλοι εισηγητές, κύριε Παναγιωτόπουλε. 
      ΠΡΟΕΔΡΕΥΩΝ (Γεώργιος Σούρλας): Κυρία Νικολαΐδου, ακούστε λίγο. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, οκτώ λεπτά μόνον;
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή θα συμφωνήσουμε. Εδώ είμαστε για να κουβεντιάζουμε και να συμφωνούμε. 
      ΒΕΡΑ ΝΙΚΟΛΑΪΔΟΥ (Ε΄Αντιπρόεδρος της Βουλής): Μην στεκόμαστε στον τύπο…
      ΝΙΚΟΛΑΟΣ ΓΚΑΤΖΗΣ: Οι εισηγητές θα πάμε στα οκτώ λεπτά; Στη βάση της πλειοψηφίας, κύριε Πρόεδρε, θα συμφωνήσουμε;
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Να εξαιρεθούν οι εισηγητές του Κ.Κ.Ε.
      ΠΡΟΕΔΡΕΥΩΝ (Γεώργιος Σούρλας): Ακούστε λίγο. Επειδή δόθηκε χρόνος στους άλλους εισηγητές, που ήταν πραγματικά διπλάσιος από τον κανονικό, θα δοθεί και στους άλλους εισηγητές των κομμάτων και του δικού σας διπλάσιος χρόνος. Δηλαδή θα πάει στα δεκαέξι λεπτά. Όμως από εκεί και πέρα οι Βουλευτές θα πάνε στα οκτώ λεπτά.
      Δεκαέξι λεπτά έχετε στη διάθεσή σας, κυρία Νικολαΐδου, μόνο επί των άρθρων και μετά θα έχετε άλλα δεκαέξι για τις τροπολογίες. Δεν είστε ικανοποιημένη;
      ΘΕΟΧΑΡΗΣ ΤΣΙΟΚΑΣ: Εντάξει. 
      ΝΙΚΟΛΑΟΣ ΓΚΑΤΖΗΣ: Εντάξει.  
      ΠΡΟΕΔΡΕΥΩΝ (Γεώργιος Σούρλας): Προχωράμε λοιπόν. Μιλάμε χωριστά επί των άρθρων. Οι εισηγητές θα μιλήσουν διπλάσιο χρόνο, στα δεκαέξι λεπτά  όμως σταματάει και θα πάμε μετά στη συζήτηση επί των τροπολογιών, για να μην υπάρχει αδικία. 
      Δοκιμάστηκαν πολλά σήμερα. Ας καταλήξουμε ομόφωνα σε κάτι.
      Κύριε Καμμένε, μπορείτε να περιμένετε δεκαπέντε λεπτά για την ψήφιση στο σύνολο του νομοσχεδίου του Υπουργείου Εμπορικής Ναυτιλίας, Αιγαίου και Νησιωτικής Πολιτικής;
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Με περιμένουν στο λιμάνι.
      ΠΡΟΕΔΡΕΥΩΝ (Γεώργιος Σούρλας): Κυρία Νικολαΐδου, αν έχετε την καλοσύνη, επειδή βιάζεται ο κύριος Υπουργός, με την άδειά σας, να διακόψουμε επ’ ολίγον, για να προχωρήσουμε στην ψήφιση του νομοσχεδίου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις».
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Δε θα μπορέσετε να πάτε στο λιμάνι…
      ΠΡΟΕΔΡΕΥΩΝ (Γεώργιος Σούρλας): Είναι απλό.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Εντάξει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εισερχόμεθα, λοιπόν, στην ψήφιση στο σύνολο του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Δικαιώματα – Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε τη ζητηθείσα εξουσιοδότηση.
      Κυρία Νικολαΐδου, με τα όσα εμπόδια είχατε μέχρι τώρα, μπορείτε να συνεχίσετε για δεκαέξι λεπτά επί της ενότητας των άρθρων.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Μετ΄ εμποδίων, να ξεκινήσουμε.
      Πάντως, κύριε Πρόεδρε, παρ’ ότι ξεκινάμε, θέλω να πω ότι η διαδικασία ρυθμίζεται το πρωί, στην αρχή της συνεδρίασης και όχι μετά από τους δύο πρώτους εισηγητές. Αυτό, όπως και να το κάνετε, είναι…
      ΚΩΝΣΤΑΝΤΙΝΟΣ ΓΕΙΤΟΝΑΣ: Ισχύει και για τις δύο ενότητες;
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Δε νομίζω οι δύο που μίλησαν να ξαναμιλήσουν. Όμως, εν πάση περιπτώσει, πρέπει να είναι ενιαία η αντιμετώπιση όλων των εισηγητών και όλων των Κομμάτων.
      ΠΡΟΕΔΡΕΥΩΝ (Γεώργιος Σούρλας): Μα, δεν θέλετε ζωντανή Βουλή; Έτσι δεν λέτε; Ζωντανή. Τι να κάνουμε; Στην πορεία προέκυψαν κάποια άλλα ζητήματα.
      Προχωρήστε, κυρία Νικολαΐδου, έχετε άνεση χρόνου.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ξεκινάω με τα άρθρα των υπολοίπων ενοτήτων που αφήσαμε από χθες.
      Θα μιλήσω σχετικά με τον Ο.Σ.Ε.. Κατ΄αρχάς, για τα άρθρα από 20 μέχρι 23. Συγκεκριμένα, το άρθρο 20, που αναφέρεται στη δημιουργία Εθνικού Συμβουλίου Σιδηροδρόμων. Θα πω ότι είναι καθαρά μία προσαρμογή σε κοινοτική οδηγία, στα πλαίσια της απελευθέρωσης και των σιδηροδρομικών μεταφορών. Αυτή η λογική της Ευρωπαϊκής Ένωσης που προωθείται και εδώ είναι για να δημιουργηθούν αυτές οι περιβόητες ανεξάρτητες ρυθμιστικές αρχές για κάθε απελευθερωμένη αγορά.
      Μέσα σ’ αυτά τα πλαίσια, το συγκεκριμένο άρθρο δημιουργεί ανεξάρτητη ρυθμιστική αρχή Φορέα στο χώρο της απελευθερωμένης αγοράς σιδηροδρομικών υπηρεσιών, το Εθνικό Συμβούλιο Σιδηροδρόμων. Μάλιστα, από την 1η Σεπτεμβρίου, έχει ήδη αναλάβει μάλλον υπηρεσίες. Το Συμβούλιο αυτό δεν είναι καθόλου ανεξάρτητο από την πολιτική που ακολουθεί η Κυβέρνηση, πολύ περισσότερο που τα μέλη του στο σύνολό τους προτείνονται από τους Υπουργούς της Κυβέρνησης και διορίζονται με κοινή απόφαση του Πρωθυπουργού. Καταψηφίζουμε το συγκεκριμένο άρθρο.
      Το άρθρο 21 αναφέρεται στην Επιτροπή Διερεύνησης Σιδηροδρομικών Ατυχημάτων. Αφαιρείται με τη δημιουργία αυτής της Επιτροπής η έρευνα των σιδηροδρομικών ατυχημάτων από Επιτροπή του Ο.Σ.Ε. και ανατίθεται σε μία δήθεν ανεξάρτητη επιτροπή. Τα μέλη της επιτροπής αυτής, όμως, διορίζονται από την Κυβέρνηση, με απόφαση, όπως είπαμε, του Υπουργού Μεταφορών.
      Η διερεύνηση, βέβαια, των σιδηροδρομικών ατυχημάτων δεν είναι εύκολη υπόθεση. Αναγνωρίζουμε ότι είναι μία δύσκολη υπόθεση που χρειάζεται εξειδικευμένο προσωπικό, αλλά πιστεύουμε ότι τέτοιο διαθέτει ο Ο.Σ.Ε.. Επειδή, όμως, εσείς δεν θέλετε το έργο αυτό να το έχει ο Ο.Σ.Ε., ακολουθώντας τη λογική της απελευθέρωσης που επιβάλλει η Ευρωπαϊκή Ένωση, προβλέπετε τη δυνατότητα χρησιμοποίησης προσωπικού από την Επιτροπή Διερευνητών, που το πιο πιθανό είναι ότι θα είναι ιδιώτες.
      Συνεχίζω με το άρθρο 22. Γίνεται μ΄αυτό αναφορά στα έργα του Εθνικού Διαχειριστή Σιδηροδρομικής Υποδομής. Είναι αποτέλεσμα των συνεπειών από την πολιτική του τεμαχισμού του έργου του Ο.Σ.Ε. σε θυγατρικές εταιρείες, ώστε να ιδιωτικοποιηθεί και ο Ο.Σ.Ε. κομμάτι-κομμάτι.
      Εμείς πιστεύουμε και για τον Ο.Σ.Ε. ότι πρέπει να ανήκει σε ένα ενιαίο δημόσιο σχήμα. Το μέτρο που προτείνεται, άλλωστε, είναι προσωρινό, μέχρι να ολοκληρωθεί η πολιτική σας στην ιδιωτικοποίηση των διαφόρων κομματιών του Ο.Σ.Ε. Μετά σίγουρα θα έρθετε να κάνετε πάλι κάποια άλλη τροποποίηση. Δεν μπορούμε φυσικά να ψηφίσουμε το άρθρο 22.
      Θα συμφωνήσουμε με το άρθρο 23, που αφορά στο προσωπικό της «ΠΡΟΑΣΤΙΑΚΟΣ Α.Ε.».
      Προχωρώ παρακάτω, στο Κεφάλαιο στ’, με τις οδικές μεταφορές. Το άρθρο 24 έχει σχέση ουσιαστικά με τα ταξί. Η λογική σας εδώ είναι καθαρά εισπρακτική σε σχέση με τον προσδιορισμό των προστίμων και αυτό σε βάρος και των οδηγών και των ιδιοκτητών ταξί. Και μπορεί να πει κάποιος: «Εντάξει με τα πρόστιμα», παρ’ ότι δεν συμφωνούμε με την αύξησή τους. Εσείς, όμως, εδώ φθάνετε στο σημείο να αφαιρείτε την άδεια κυκλοφορίας και των πινακίδων μετά από κάποιες παρεμβάσεις, κάτι που στερεί στους επαγγελματίες και στους εργαζόμενους τη δυνατότητα να εργαστούν, ενώ τα έξοδα συντήρησης του ταξί θα τρέχουν. Με αυτές τις λογικές διαφωνούμε, βέβαια.
      Στη συνέχεια, συμφωνούμε στην παράγραφο 1 με τη ρύθμιση που προτείνετε για μονή ταρίφα στις περιοχές Δήμου Βόλου, Νέας Ιωνίας, Δήμου Κατερίνης και Δήμου Παραλίας.
      Μάλιστα εδώ προτείνουμε ακριβώς αυτό που προτείνουν οι επαγγελματίες του Νομού Μαγνησίας, αλλά και δήμοι της περιοχής, δηλαδή τη ρύθμιση όσον αφορά το πολεοδομικό συγκρότημα του Βόλου, προκειμένου να επεκταθεί σε ακτίνα δέκα χιλιομέτρων από το Δήμο Βόλου στις περιοχές Ιωλκού, Πορταριάς, Αγριάς και Αισωνίας. 
      Συμφωνούμε επίσης και με τα υγραεριοκίνητα ταξί μικρότερου κυβισμού και με τα ταξί που θα κινούνται με φυσικό αέριο.
      Σε άλλο σημείο διαφωνούμε πάλι με τα πρόστιμα σε βάρος των οδηγών για έλλειψη της ειδικής άδειας οδήγησης. Πιστεύουμε ότι αυτό είναι κύρια ευθύνη του ιδιοκτήτη.
      Και φυσικά, διαφωνούμε και με τις υπόλοιπες αυξήσεις των προστίμων. Δεν συμφωνούμε με την αφαίρεση της Ειδικής Άδειας Οδήγησης που αφαιρεί τη δυνατότητα εργασίας στους επαγγελματίες.
      Παρακάτω συμφωνούμε με την επανασύσταση των Δευτεροβάθμιων Πειθαρχικών Συμβουλίων. Όμως πρέπει με το νόμο να εξασφαλιστούν εγγυήσεις παρουσίας σ’ αυτά τα συμβούλια του παραβάτη επαγγελματία, για να δοθεί η δυνατότητα στον κάθε εργαζόμενο να υπερασπίζεται τις απόψεις και τα δικαιώματά του.
      Με το σημείο 11 όχι απλά δεν συμφωνούμε, αλλά νομίζουμε ότι θα πρέπει να το αποσύρετε, γιατί –θα μου επιτρέψετε το χαρακτηρισμό- δεν είναι καθόλου σοβαρό. Είναι μέχρι και αστείο να συζητάμε τώρα για το ζήτημα της κυκλοφορίας «λιμουζινών ταξί» στην επαρχία, λες και το κυκλοφοριακό πρόβλημα στην επαρχία είναι κάποια πολύ ακριβά αυτοκίνητα τα οποία χαρακτηρίζονται και «λιμουζίνες». Αυτό λείπει από την επαρχία; Απλά, θέλετε ίσως να τακτοποιήσετε κάποιο ρουσφέτι, κάποια υπόσχεση σε ορισμένους κατόχους τέτοιων πολυτελών αυτοκινήτων. Εμείς πιστεύουμε ότι πρέπει να μην υπάρχει μέσα αυτή η διάταξη.
      Επειδή είναι αρκετά τα σημεία στα οποία διαφωνούμε αλλά και συμφωνούμε στο συγκεκριμένο άρθρο, επειδή όμως δεν μπορούμε να «τεμαχίσουμε» την ψήφο μας, δεν θα το ψηφίσουμε. Ενώ αντίθετα ψηφίζουμε την τροπολογία που αφορά την παράταση –την έχει καταθέσει ο κ. Νεράντζης- του συγκεκριμένου χρονικού ορίου που υπάρχει για τη μη έκδοση άλλων ταξί. Αυτήν θα την ψηφίσουμε.
      Δεν συμφωνούμε, επίσης, με το άρθρο 25 που έχει σχέση με τα Κ.Τ.Ε.Λ.. Υπάρχει φωτογραφική διάταξη και δεν συμφωνούμε, ιδιαίτερα με το ότι τους επιτρέπετε ουσιαστικά να λειτουργήσουν σαν τουριστικά γραφεία. 
      Όμως, εκεί που διαφωνούμε ριζικά είναι το άρθρο 26 με τα όρια της ηλικίας των οδηγών των λεωφορείων. Μου φαίνεται ότι αυτό αφορά και το όριο ηλικίας των οδηγών ταξί, που θέλετε να το αυξήσετε μέχρι το 65ο και το 67ο έτος. Πιστεύουμε ότι πρέπει να αποσυρθεί. Αν μη τι άλλο, τίθεται θέμα ασφάλειας των επιβατών, αλλά και των ίδιων των οδηγών. Βέβαια, η ρύθμιση κινείται στη λογική της Ευρωπαϊκής Ένωσης, όπου τα όρια συνταξιοδότησης συνεχώς αυξάνονται. Όμως δεν μπορούμε να συμφωνήσουμε μ’ αυτήν την παράταση του εργάσιμου βίου και μάλιστα, σε Μέσα Μαζικής Μεταφοράς που έχουν σχέση όχι μόνο μ’ αυτόν που το οδηγεί, αλλά γενικότερα με την ασφάλεια επιβατών, περαστικών, κ.λπ..
       Στο έβδομο κεφάλαιο σχετικά και με τις αεροπορικές μεταφορές άλλη μία επιτροπή! Πείτε μας τι έγινε με την προηγούμενη επιτροπή που είχε δημιουργήσει το ΠΑ.ΣΟ.Κ. το 2001 και υποτίθεται ότι έκανε κάποιο έργο. Δεν υπάρχει καμμία αναφορά σ’ αυτό. Αντίθετα, κάθε φορά που αλλάζει το κοινοτικό δίκαιο, στήνεται μία καινούργια επιτροπή. Και αυτό φυσικά θα διαιωνίζεται χωρίς κανένα νόημα, γιατί απλά κωδικοποιούν τη συγκεκριμένη νομοθεσία που έρχεται από την Ευρωπαϊκή Ένωση και προσαρμόζεται στη δική μας.
      Παρακάτω, όσον αφορά στα άρθρα 28, 29 και 30, διαφωνούμε και με τα τρία αυτά άρθρα γιατί προωθούν ουσιαστικά την αποψίλωση της Υπηρεσίας Πολιτικής Αεροπορίας από τις διάφορες αρμοδιότητες που έχει.
      Κοιτάξτε, κύριοι συνάδελφοι. Όσον αφορά στο άρθρο 28, το οποίο έχει και σχέση με το Αεροδρόμιο του Ηρακλείου, θα ήθελα να πω ότι το Αεροδρόμιο χρειάζεται και μάλιστα θα πρέπει να είναι χρήσιμο και με προδιαγραφές με βάση τις σημερινές ανάγκες όχι μόνο των κατοίκων, αλλά και γενικότερα. 
      Όμως δεν μπορούμε να συμφωνήσουμε με τη λογική με την οποία αφαιρείτε αρμοδιότητες από την Υπηρεσία Πολιτικής Αεροπορίας, χωρίς να έχει εκφέρει σίγουρα άποψη ότι δεν μπορεί να προχωρήσει στις μελέτες -τις οποίες, όπως μας είπατε, τις παίρνει το Υ.ΠΕ.ΧΩ.Δ.Ε.- και στη συνέχεια, με τη μορφή της παραχώρησης, δηλαδή με τα Σ.Δ.Ι.Τ., προχωρείτε στην υλοποίηση αυτού του Αεροδρομίου. Επίσης, μας κάνει εντύπωση το γεγονός ότι τα κόμματα που διατείνονται ότι διαφωνούν με τα Σ.Δ.Ι.Τ, συμφωνούν όμως με την κατασκευή αυτού του Αεροδρομίου. 
      Επίσης, δεν συμφωνούμε και με το άρθρο 29 που αφορά την Επιτροπή Διερεύνησης Ατυχημάτων και Ασφάλειας Πτήσεων. Είναι σωστό να διευρύνεται το γνωστικό αντικείμενο των μελών της Επιτροπής. Όμως, αυτή η διεύρυνση που λέει ότι πρέπει να αποψιλωθεί ο ρόλος της διαχείρισης των αεροδρομίων από την Υπηρεσία Πολιτικής Αεροπορίας και να ανατεθούν πλευρές της όλης υπόθεσης στις λεγόμενες ανεξάρτητες αρχές δεν μας βρίσκει σύμφωνους και γι’ αυτό το καταψηφίζουμε. 
      Η ίδια λογική ισχύει και στο άρθρο 30. 
      Με το άρθρο 32 διαφωνούμε ριζικά. Διαφωνούμε με τη λογική που ακολουθείται και με βάση σύμφωνα με την οποία μπορεί να ανατίθεται το έργο της καθαριότητας σε συνεργεία παροχής υπηρεσιών καθαρισμού. Ενώ πρέπει να κάνετε προσλήψεις και η καθαριότητα κάποιων χώρων να καλύπτεται από τους εργαζόμενους του χώρου, προχωράτε σε αναθέσεις. Μάλιστα, ξεπερνάτε το ν. 2072/1992 -που τουλάχιστον προβλέπονταν τι θα γινόταν αν η δαπάνη ήταν μικρότερη- και τον συμπληρώνετε -για να σας λύσει τα χέρια- λέγοντας ότι ακόμα και αν αυτό στοιχίζει πολύ περισσότερο, εσείς θα το αναθέσετε σε ιδιώτες. Είμαστε ριζικά αντίθετοι μ’ αυτήν τη λογική. 
      Όσον αφορά στο άρθρο 23 που αφορά το ειδικό επίδομα των υπαλλήλων της Υπηρεσίας Πολιτικής Αεροπορίας, θα ήθελα να πω ότι εμείς διαφωνούμε γενικά με την επιδοματική πολιτική και λέμε ότι αυτά τα επιδόματα πρέπει να συμπεριληφθούν κανονικά στους μισθούς των εργαζομένων. Διαφωνούμε, όμως, πιο ειδικά και στην επιλεκτική επιδοματική πολιτική, που μεταξύ άλλων σ΄ αυτό στο οποίο στοχεύει είναι η διάσπαση των εργαζομένων και η προσπάθειά σας να περάσουν οι κυβερνητικές προθέσεις για να αποψιλωθούν οι αρμοδιότητες της συγκεκριμένης Υπηρεσίας. 
      Δεν συμφωνούμε και στα υπόλοιπα δύο άρθρα. Όμως, θα είμαστε πολύ πιο συγκεκριμένοι στην ονομαστική ψηφοφορία, η οποία ακούσαμε ότι θα γίνει κατά τη διάρκεια της συζήτησης των άρθρων. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαΐδου.
      Το λόγο έχει ο ειδικός αγορητής του ΣΥ.ΡΙΖ.Α. κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Πρέπει να τονίσω, κύριε Πρόεδρε, ότι διευθύνετε με τον καλύτερο τρόπο τις συνεδριάσεις. Όμως σήμερα υπήρξε ένας εκνευρισμός και γι’ αυτό ακριβώς απορώ, γιατί όταν σας ζήτησα το λόγο επί της διαδικασίας δεν μου τον δώσατε ακριβώς για να προτείνω αυτό στο οποίο συμφωνήσαμε, δηλαδή ότι θα μπορούσαν να χωριστούν τα άρθρα σε δύο ενότητες, γιατί η κάθε μία από τις τροπολογίες που έρχονται είναι και ένα ολόκληρο νομοσχέδιο. Δεν συζητήθηκαν στην επιτροπή. Έχουν ξεχωριστή φιλοσοφία από το υπόλοιπο σχέδιο νόμου και θα πρέπει να συζητηθούν ξεχωριστά. Εν πάση περιπτώσει, έστω και τώρα που πρυτάνευσε αυτή η σκέψη, εμείς συμφωνούμε.
      Τώρα, ας έρθουμε στα συζητούμενα άρθρα. 
      Όσον αφορά στο άρθρο 20 που αφορά το Εθνικό Συμβούλιο Σιδηροδρόμων δεν συμφωνούμε, κύριε Υπουργέ, γιατί ανάμεσα στα άλλα αυτό αναλαμβάνει τις αρμοδιότητες του ρυθμιστικού φορέα της αγοράς των σιδηροδρομικών υπηρεσιών με τον τρόπο που διαρθρώνεται και με τις αρμοδιότητες που αναθέτει.
      Όμως, εδώ θα ήθελα να επισημάνω κάτι, κύριε Υπουργέ. Στην παράγραφο 8 λέμε το εξής: «Στον Πρόεδρο του Συμβουλίου καταβάλλονται αποζημίωση κλπ….». 
      	Στην παράγραφο 9 αναφέρεται ότι τα έξοδα μετακίνησης, διανυκτέρευσης και άλλες δαπάνες καταβάλλονται στους δικαιούχους μέλη του Συμβουλίου, προσωπικό, συμβούλους κ.λπ. Σύμφωνοι, εφόσον προσφέρουν υπηρεσίες. 
      Βεβαίως, υπάρχουν πάρα πολλές επιτροπές, οι οποίες θα πρέπει να αποζημιώνονται. Όμως, όταν έρχεται η ώρα να συζητήσουμε για τους εργαζόμενους στην Ολυμπιακή Αεροπορία που θα βρεθούν στο δρόμο, αυτοί που τελικά θα βρεθούν πράγματι στο δρόμο αζημίως. Μάλιστα αυτό είναι κάτι που δεν μπορούμε παρά να το επισημάνουμε και να το τονίσουμε, γιατί περιλαμβάνεται στο ίδιο νομοσχέδιο και δείχνει τη διαφορετική φιλοσοφία που έχετε και πώς αντιμετωπίζετε αυτούς του εργαζόμενους και τα μέλη των επιτροπών, τα οποία εσείς διορίζετε. 
      Καταψηφίζουμε το άρθρο 20. Όπως καταψηφίζουμε και το άρθρο 21, που αναφέρεται στην Επιτροπή Διερεύνησης των Σιδηροδρομικών Ατυχημάτων και Συμβάντων. Είναι γεγονός πως έχουμε πάρα πολλά ατυχήματα στη χώρα μας στους σιδηροδρόμους, πράγμα ανεπίτρεπτο. Ο σιδηρόδρομος θεωρείται το ασφαλέστερο μέσο μεταφοράς. Εδώ καταφέραμε και σε αυτόν τον τομέα να πάμε πολύ πίσω. 
      Και βέβαια, υπάρχουν αιτίες, γιατί πρώτα-πρώτα οι γραμμές δεν είναι διπλές. Δεύτερον, οι ισόπεδες ή ανισόπεδες διαβάσεις πολλές φορές δεν φυλάσσονται. Τρίτον, υπάρχει έλλειψη και κόπωση προσωπικού. Τέταρτον, η κυκλοφοριακή συμπεριφορά όλων μας είναι απαράδεκτη και βέβαια δεν μπορεί κανένας να κατανοήσει πώς οδηγός με μια ολόκληρη νταλίκα πάει και πέφτει πάνω στο τρένο, όπως έγινε τώρα τελευταία. Και βέβαια η διάβαση ήταν ισόπεδη κι αφύλακτη. Εδώ βέβαια υπάρχουν μεγάλες ευθύνες της πολιτείας, τις οποίες δεν μπορούμε να παραβλέψουμε. Το σιδηροδρομικό δίκτυο και οι σιδηροδρομικές υπηρεσίες συνολικά θέλουν εκσυγχρονισμό, αλλά σε καμμία περίπτωση με τον τρόπο που πάτε εσείς να τις φτιάξετε. 
      Λέμε «όχι» στο άρθρο 22 που αναφέρεται στα έργα του «Εθνικού Διαχειριστή Σιδηροδρομικής Υποδομής Α.Ε.» όπως και στο άρθρο 23. Εδώ δεν συμφωνούμε με την ταχύρρυθμη εκπαίδευση, όπως πάει να θεσπιστεί. 
      Όσον αφορά το άρθρο 24, κατ’ αρχάς, λέμε «ναι», αλλά με την προϋπόθεση ότι θα υπάρχει το ανάλογο πλαίσιο για όλο το στόλο των ταξί. Συγκεκριμένα στην παράγραφο 2 δίνεται η δυνατότητα να κυκλοφορούν και αυτοκίνητα φυσικού αερίου ως επιβατικά δημοσίας χρήσεως, που είναι πιο φιλικά προς το περιβάλλον. Όμως, δεν διευκρινίζεται τι θα γίνει με το στόλο των υπαρχόντων που χρησιμοποιούν τα παραδοσιακά καύσιμα και με ποιες προϋποθέσεις αυτά θα μπορούσαν, επίσης, να κινηθούν με φυσικό αέριο. Προτείνουμε ο στόλος των επιβατικών δημοσίας χρήσεως να κινηθεί με φυσικό αέριο ή άλλης τεχνολογίας καύσιμα που είναι πιο φιλικά προς το περιβάλλον. 
      Επίσης, στην παράγραφο α΄, όπου προβλέπεται σύσταση Δευτεροβάθμιου Πειθαρχικού Συμβουλίου στην έδρα κάθε Νομαρχιακής Αυτοδιοίκησης, προτείνουμε να ιδρυθούν και πρωτοβάθμια πειθαρχικά συμβούλια στην έδρα κάθε Νομαρχιακής Αυτοδιοίκησης. 
      Για την παράγραφο 7 προτείνουμε σε περίπτωση άρνησης μίσθωσης και απρεπούς συμπεριφοράς ο οδηγός να τιμωρείται. Πλην όμως, εδώ θα πρέπει να υπολογίσουμε από τη μία την κυκλοφοριακή συμπεριφορά όλων μας και από την άλλη τις συνθήκες κάτω από τις οποίες εργάζονται οι οδηγοί των ταξί και των λεωφορείων, που είναι ώρες ατέλειωτες στους δρόμους –μερικές φορές και πάνω από δεκαοκτώ ώρες- και αυτή η υπερκόπωση τους κάνει και επικίνδυνους για τους άλλους, αλλά και για τον εαυτό τους, εκτός από τη σωματική, βέβαια, και την ψυχική καταπόνηση που αυτό συνεπάγεται. Στη συνέχεια θα μιλήσουμε και για το όριο ηλικίας των οδηγών. 
      Για το άρθρο 25 έχουμε εκφράσει και παλαιότερα τη θέση μας σχετικά με τη λειτουργία των Κ.Τ.Ε.Λ. και έχουμε πει ότι πρέπει να καταργηθούν με τη μορφή που λειτουργούν σήμερα, γιατί διαχρονικά παρουσιάζουν από τη μία τεράστια οικονομικά ελλείμματα, που κατά τακτά χρονικά διαστήματα καλύπτονται από τον κρατικό προϋπολογισμό και από την άλλη δεν προσφέρουν ικανοποιητικά το ανάλογο μεταφορικό έργο που έχει ανάγκη η χώρα μας. 
      Είναι απαράδεκτο μέσα στο 2008 η χώρα μας να μην μπορεί ουσιαστικά να ασκήσει σύγχρονο και ποιοτικά υψηλού επιπέδου μεταφορικό έργο, εξακολουθώντας να διατηρεί αυτό το αναχρονιστικό σχήμα και με αυτήν τη σημερινή μορφή. Προτείνουμε αυτό το μεταφορικό έργο να μεταφερθεί στις Νομαρχιακές Αυτοδιοικήσεις της χώρας, με τους ανάλογους όμως πόρους. Γιατί έχουμε μεταφέρει μια σειρά από αρμοδιότητες στην Τοπική και Νομαρχιακή Αυτοδιοίκηση, χωρίς να εξασφαλίζουμε τους πόρους, με συνέπεια να μην μπορούν να ανταποκριθούν και μετά να τις κατακρίνουμε και από πάνω ότι είναι ανεπαρκείς. Να δοθεί, λοιπόν, αυτή η δυνατότητα και να δοθούν και οι ανάλογοι πόροι, ώστε να εξυπηρετούνται καλύτερα και ποιοτικότερα οι πολίτες της χώρας. 
      Στο παρόν άρθρο, βέβαια, δεν συμφωνούμε ότι τα Κ.Τ.Ε.Λ. μπορούν να να λειτουργούν και σαν γραφεία γενικού εσωτερικού τουρισμού. Προτείνουμε η παράγραφος 2 να αποσυρθεί. 
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
      Συνεχίζω με το άρθρο 26, για το οποίο πολλά ελέχθησαν. 
      Ζητούμε να αποσυρθεί, κύριε Υπουργέ, αυτό το άρθρο. Πέραν του ότι είναι επικίνδυνο, είναι και προκλητικό, θα λέγαμε. Μιλάμε για επαγγελματίες οδηγούς και όχι για ερασιτέχνες. Με αυτήν την έννοια το ηλικιακό όριο των εξήντα επτά ετών είναι απαράδεκτο. Θα σας έλεγα και σαν γιατρός ότι κάθε άνθρωπος έχει τη δική του βιολογική ηλικία, η οποία είναι συνάρτηση και της γονιδιακής του κατασκευής, αλλά προπαντός των συνθηκών κάτω από τις οποίες έχει ζήσει κι έχει εργαστεί σε όλη του τη ζωή. Οδηγοί, οι οποίοι είναι τριάντα και σαράντα χρόνια πάνω στο τιμόνι στους δρόμους της Αθήνας, είναι αδύνατον να αντέξουν. Είναι, αν θέλετε, ήρωες αυτοί οι άνθρωποι που είναι μέσα στα καυσαέρια όλη την ημέρα κάτω από τις σκληρές κυκλοφοριακές συνθήκες των ελληνικών πόλεων, ιδιαίτερα της πρωτεύουσας και των άλλων μεγάλων πόλεων της χώρας. Το να τους ζητάμε να εργαστούν μέχρι τα εξήντα επτά τους χρόνια είναι απαράδεκτο, είναι απάνθρωπο, είναι και επικίνδυνο και γι’ αυτούς και για όλους μας. Πρέπει να το ξανασκεφθείτε. Είναι ανθυγιεινό το επάγγελμά τους. Υπό αυτήν την άποψη είναι βαρύ το επάγγελμα και δεν είναι δυνατόν να τους αντιμετωπίζουμε μ' αυτόν τον τρόπο. Αυτό θα έχει συνέπειες και για τους ίδιους, αλλά και για όλους εμάς. 
      Λέμε «όχι» στην Επιτροπή του Αεροπορικού Κώδικα που γίνεται αναφορά στο άρθρο 27. Λέμε «ναι» στο άρθρο 28 για το Διεθνές Αεροδρόμιο του Ηρακλείου. Ανέφερα και στην επί της αρχής συζήτηση ότι το Αεροδρόμιο του Ηρακλείου θα έπρεπε ήδη να είχε εκσυγχρονιστεί, θα έπρεπε να είχε γίνει καινούργιο εδώ και χρόνια, επειδή έχει τεράστια κίνηση και για τους Κρητικούς, αλλά και για τους τουρίστες, που επισκέπτονται την Κρήτη κατά εκατομμύρια. Επομένως, αυτό το Αεροδρόμιο θα πρέπει να γίνει το γρηγορότερο, λαμβάνοντας βέβαια υπ' όψιν ότι θα πρέπει αυτές οι εργασίες από τη μια να παρενοχλήσουν το λιγότερο δυνατό τη ζωή της πόλης και των γύρω περιοχών και από την άλλη να γίνει με τους καλύτερους δυνατούς όρους, ώστε να εξυπηρετεί όσο το δυνατόν πιο αποδοτικά τις ανάγκες της περιοχής. 
      Για την Επιτροπή Διερεύνησης Ατυχημάτων που αφορά την ασφάλεια πτήσεων του άρθρου 29 λέμε «ναι», συμφωνούμε, όπως και για το άρθρο 30 για το προσωπικό της μελέτης των ατυχημάτων. Συμφωνούμε και με το άρθρο 31. Διαφωνούμε απολύτως με το άρθρο 32 για τα συνεργεία καθαρισμού των αερολιμένων. Έχουμε επιλέξει μια μέθοδο να χρησιμοποιούμε χαμηλόμισθους εργαζόμενους κάτω από σκληρές συνθήκες, σε συνθήκες ανασφάλειας των προνομίων που πρέπει να έχουν και των εργασιακών δικαιωμάτων που πρέπει να απολαμβάνουν όλοι οι εργαζόμενοι. Από αυτήν την άποψη εμείς είμαστε κατηγορηματικά αντίθετοι. Αυτά τα συνεργεία καθαρισμού, οι εργαζόμενοι σ’ αυτά είναι σύγχρονοι είλωτες. Τους βλέπουμε σε όλες τις γωνιές. Αν πάτε στα νοσοκομεία θα δείτε να έχουν συνεργεία τα οποία μετακινούνται κάθε δυο ώρες και σε διαφορετικό νοσοκομείο, μέχρι τελικής πτώσεως των εργαζομένων, αντί πινακίου φακής και χωρίς καθόλου ή με ένα ελάχιστο μέρος από ασφαλιστικές εισφορές. 
      Συμφωνούμε με το ειδικό επίδομα των υπαλλήλων της Πολιτικής Αεροπορίας. Όχι ότι είμαστε υπέρ των επιδομάτων, αλλά συμφωνούμε με τον τρόπο που το έθεσε η κ. Νικολαΐδου, ότι δηλαδή τα επιδόματα πρέπει να ενσωματώνονται στο βασικό μισθό. Αυτό κι εμείς το έχουμε πει επανειλημμένα και το έχουμε τονίσει. Δεν είναι δυνατόν να ακολουθούμε αυτήν την τακτική των επιδομάτων. Αυτά πρέπει να τελειώσουν και ό,τι δικαιούται ο κάθε εργαζόμενος –και βέβαια δικαιούται πολύ περισσότερα από αυτά που παίρνει σήμερα- αυτό θα πρέπει να υπολογίζεται στο βασικό μισθό με τις ανάλογες προσαυξήσεις, με τα χρόνια προϋπηρεσίας και τα προσόντα του.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Κυρία Πρόεδρε, επειδή έχουμε πολύ περισσότερα να πούμε μετά στις τροπολογίες, ελπίζω να υπολογιστεί ο χρόνος αυτός που υποτίθεται ότι δικαιούμαστε, όπως μίλησαν και οι δύο πρώτοι ομιλητές. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Λεβέντη.
      Ο Πρόεδρος του ΣΥ.ΡΙΖ.Α. κ. Αλαβάνος έχει ζητήσει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος  της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε.
      Κύριε Υπουργέ, νομίζω ότι θα έχετε να κάνετε εσείς προσωπικά κάτι χρήσιμο, στο υπουργικό συμβούλιο, εφόσον συμμετάσχετε μετά από λίγη ώρα, δηλαδή να πείτε στον Πρωθυπουργό και στους συναδέλφους ότι πρέπει να αποσυρθεί αυτό το νομοσχέδιο συνολικά. Και ότι θα πρέπει να δοθεί ιδιαίτερο βάρος στο θέμα της Ολυμπιακής Αεροπορίας. Και να πείτε στον Πρωθυπουργό, -δεν ξέρω από ποια έξοδο της Βουλής θα βγείτε, εάν βγείτε από την έξοδο της Βασιλίσσης Σοφίας ή της Αμαλίας -πείτε επαναλαμβάνω στον Πρωθυπουργό ότι αυτήν τη στιγμή υπάρχουν πολλές χιλιάδες άνθρωποι εργαζόμενοι και εργαζόμενες, εκπρόσωποι πολλών χώρων, που βρίσκονται κάτω από την Ολυμπιακή, από τον Ο.Σ.Ε., από την Εθνική Ασφαλιστική, από τα Κέντρα Πρόληψης για τα ναρκωτικά, που δεν δέχονται αυτό το δρόμο που έχει η Νέα Δημοκρατία και ειδικά σήμερα σε συνθήκες μεγάλης κρίσης για τη χώρα μας και μεγάλης κρίσης διεθνώς, που χρειάζεται μια μεγάλη στροφή. Και αν δεν μπορεί να το κάνει αυτό, ας αποφασίσει ο λαός μέσα στις νέες πολιτικές συνθήκες που φέρνει. Και ας προχωρήσουμε για εκλογές, γιατί θα είναι λαϊκό το μήνυμα για τις εκλογές που έρχονται  . Έρχεται εδώ και χρόνια το μήνυμα. Ήρθε από τα πανεπιστήμια, έρχεται τώρα απ’ όλες τις κατηγορίες των εργαζομένων.
      Δεν στέκει η επιχειρηματολογία σας, κύριε Υπουργέ. Διαβάζω τους πέντε λόγους που αναφέρετε για να δικαιολογήσετε την ένταξη αυτής της τροπολογίας. Και σκεφθείτε, έχουμε ζήσει μαζί στο Ευρωκοινοβούλιο. Αν τους άκουγε ένας συνάδελφος, δεν θα γνώριζε σε ποια χώρα βρίσκεται. 
      Λέτε ότι είναι μια επιχείρηση με σοβαρά οικονομικά προβλήματα. Αυτό είναι το πρώτο. Δεύτερον, σοβαρά προβλήματα στη διάρθρωση της δομής των  κεφαλαίων. Τρίτον, έκδηλη αδυναμία πληρωμής των ληξιπρόθεσμων οφειλών της. Τέταρτον, υπάρχουν ίδια κεφάλαια τα οποία έχουν αφομοιωθεί, ουσιαστικά έχουν εξαντληθεί μπροστά στις υποχρεώσεις τους. Και πέμπτον, έχουν λάβει σωρευτικά στο παρελθόν και θα έλεγα στο άμεσο παρελθόν γι’ αυτούς κρατικές ενισχύσεις. Ποια επιχείρηση. Θα σας έλεγε κανείς την Ολυμπιακή Αεροπορία; Κανείς δεν θα σας έλεγε την Ολυμπιακή Αεροπορία. Θα σας έλεγε την «HALIFAX BANK OF SCOTLAND», θα σας έλεγε τη «FORTIS» του Βελγίου, θα σας έλεγε τη «DEXIA» του Βελγίου και της Γαλλίας, θα σας έλεγε την «USB» της Ελβετίας κ.λπ.. Αυτά θα σας έλεγαν. Και δεν κατάλαβα πως εσείς χρησιμοποιείτε ένα τόσο αναχρονιστικό επιχείρημα. Γιατί αναχρονιστικό δεν είναι ένα επιχείρημα αν λεγόταν πριν από έναν αιώνα. Μπορεί να λεγόταν και πριν από μια εβδομάδα. Αλλά εάν η κατάσταση έχει αλλάξει τόσο πολύ και βλέπουμε ακόμα και διεθνείς πρακτικές και βλέπουμε ασκήσεις σοσιαλισμού σε βάρος βέβαια των πολιτών που θα πληρώσουν από τα φορολογικά τους μέσα από τον Ταλιμπάν του καπιταλισμού τον κ. Μπούς και τι γίνεται; Πού ζει η Νέα Δημοκρατία; Σε ποιο κόσμο ζει η Νέα Δημοκρατία; Γιατί δεν καταλαβαίνει τίποτα; 
      Εχουμε φθάσει στο σημείο σήμερα να λέμε ότι θέλουμε την ιδιωτικοποίηση, ή την εκκαθάριση -είναι ασαφές- και τη διάλυση της Ολυμπιακής Αεροπορίας, γιατί μέσα σε τόσα χρόνια με αποκλειστικές ευθύνες των κυβερνήσεων έχει έλλειμμα χρέους, όπως λέει και η Ευρωπαϊκή Επιτροπή, γύρω στα 1,6 δισεκατομμύρια ευρώ. Πόσο ήταν το χρέος της «DEXIA» που προχθές παρενέβη και με κρατικές ενισχύσεις η κυβέρνηση της Γαλλίας και η κυβέρνηση του Βελγίου; Ήταν 6.000.000.000 ευρώ. Και ο κ. Μπαρόζο έκανε την πάπια. Και είναι ντροπή του να εμφανίζεται προς τα μέσα μαζικής ενημέρωσης όπως και οι διάφοροι επίτροποι, οι οποίοι θα μας υπαγορεύουν τι θα κάνουμε.
      Χθες είχαμε την παρέμβαση τριών κυβερνήσεων! Όχι μιας και βαλκανικής, αλλά τριών κυβερνήσεων. Του Βελγίου, της Ολλανδίας και του Λουξεμβούργου, που σε μία μέρα δώσανε στη «FORTIS» το δεκαπλάσιο απ’ όσα είναι τα χρέη της Ολυμπιακής Αεροπορίας, 11,6 δισεκατομμύρια ευρώ. 
      Πώς τολμάτε, λοιπόν να υποστηρίζετε ότι εμείς εμφανιζόμαστε και λέμε ότι είμαστε σύμφωνοι με την ευρωπαϊκή επιτροπή και την ευρωπαϊκή νομοθεσία! Η ευρωπαϊκή νομοθεσία καταπατάται για τις μεγάλες τράπεζες, για τις πυραμίδες, για όλους αυτούς τους «τζογαδόρους» που κυριάρχησαν στην ευρωπαϊκή και την παγκόσμια ζωή. Την Ευρωπαϊκή νομοθεσία τη θυμούνται για την Ολυμπιακή Αεροπορία, για την προσπάθεια μιας χώρας, όπως η Ελλάδα, με θέματα ασφάλειας, με περιφερειακά θέματα, με θέματα αποδήμου ελληνισμού, με όλα αυτά τα ζητήματα και την προσπάθειά της να κρατήσει έναν εθνικό αερομεταφορέα που μπορεί πράγματι να τον κρατήσει. Και που μπορεί να είναι πρότυπος και που τελικά θα φέρει σε απελπισία χιλιάδες ανθρώπους. Τους γνωρίζετε αυτούς τους ανθρώπους και εσείς όπως και εγώ.Έχουμε κάνει πολλά ταξίδια μαζί με την Ολυμπιακή Αεροπορία όταν ήμασταν ευρωβουλευτές και τώρα τους οδηγείτε, παρά τις επιστολές σας, παρά τις διαβεβαιώσεις σας, παρά τις πληρωμένες διαφημίσεις, στην ανασφάλεια και στη γνωστή τύχη που έχουν άπαντες χωρίς εξαίρεση, όσοι εκτοπίζονται από τις επιχειρήσεις εκείνες οι οποίες ανήκαν στο χώρο του δημοσίου, με μοριοδοτήσεις ή με άλλες υποσχέσεις που εύκολα και η ίδια η Κυβέρνηση και η επόμενη κυβέρνηση, με την πρακτική τουλάχιστον που έχουμε μέχρι τώρα, τις παραβιάζουν. 
      Σας ζητάμε, κύριε Υπουργέ, στο Υπουργικό Συμβούλιο να πείτε στον κ.  Καραμανλή: «Προχωρήστε σε εκλογές», εφόσον δεν κάνετε καν τη στροφή που αναγκάζονται να κάνουν άλλοι κάτω από την πίεση των πραγμάτων και εφόσον δεν υποστηρίζεται το βασικό εργαλείο που έχουμε σε μια κατάσταση παγκόσμιας κρίσης, η οποία πέρασε στην Ευρώπη και που είναι δημόσιος τομέας. 
      Από εκεί και πέρα, οι ευθύνες των κυβερνήσεων είναι πολύ μεγάλες αλλά και της δικής σας Κυβέρνησης για όλα αυτά τα οποία συμβαίνουν για όλο το «πάρτι» που έχει στηθεί στην Ολυμπιακή Αεροπορία, από τις προμήθειες στα αεροπλάνα, από τις κομματικές διοικήσεις. Από τον τρόπο που γινόντουσαν οι προσλήψεις, και από ποια εκλογική περιφέρεια ήταν οι προσλήψεις κάποτε. Ακόμα και από το γεγονός ότι ανεχθήκατε μία κατάσταση που δεν ανέχονται ούτε για μία μικρή εταιρειούλα της γειτονιάς, για να είναι έτσι χρόνια η Ολυμπιακή Αεροπορία, ο δημόσιος αερομεταφορέας, χωρίς ισολογισμό και να καλείτε τώρα εταιρείες του τύπου «ERNST & YOUNG» και «PRICE WATER HOUSE COOPER» να κάνουν στα γρήγορα τους ισολογισμούς 2005 έως και 2008 για να την βγάλουμε στο σφυρί. Το ίδιο είχε γίνει και κατά τη διάρκεια της προηγούμενης διακυβέρνησης 1996-1999. Δεν είχε ισολογισμούς η Ολυμπιακή Αεροπορία. Από ποιον ζητάτε ευθύνες; Πώς πουλάτε; Βγάζετε σε εκποίηση έναν οργανισμό για τον οποίο δεν ασκήσατε το στοιχειώδη έλεγχο. Τον έλεγχο νομιμότητας τον οποίο θέλετε να ασκείτε απέναντι στον ιδιωτικό και στο δημόσιο τομέα. 
      Καταθέτω στα Πρακτικά τη σχετική αλληλογραφία εξ αιτίας του γεγονότος ότι ζητιέται από τον Πρόεδρο της Επιτροπής Αξιολόγησης σήμερα να διαμορφωθούν οι ισολογισμοί, όπου έκανε τα «στραβά μάτια» η Κυβέρνηση και όλες οι κυβερνήσεις –και ξέρετε εσείς ότι είχαν γίνει στραβά μάτια-  για τις περιφερειακές ενισχύσεις που μπορούσε να πάρει η Ολυμπιακή από τα κονδύλια της Ευρωπαϊκής Ένωσης, γιατί κάνει περιφερειακά δρομολόγια σε απόμακρα νησιά, τα οποία δεν είναι κερδοφόρα Υπήρχαν προγράμματα της Ευρωπαϊκής Ένωσης να τη στηρίξουν, να τη χρηματοδοτήσουν, αλλά θέλαμε να γονατίσει η Ολυμπιακή. Δεν θα γονατίσει η Ολυμπιακή, θα γονατίσετε εσείς.
      (Στο σημείο αυτό ο Πρόεδρος του ΣΥ.ΡΙΖ.Α., καταθέτει για τα Πρακτικά την προαναφερθείσα αλληλογραφία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Και αν πάμε σε εκλογές -και πρέπει να πάμε- θα έχουν ένα καινούργιο στοιχείο αυτές οι εκλογές. Ότι δηλαδή έρχονται εκλογές με ένα ισχυρό λαϊκό κίνημα από την ίδια την κοινωνία. Όλα αυτά τα χρόνια ενισχύεται, το κίνημα των νεολαίων και των φοιτητών και φοιτητριών και της εκπαιδευτικής κοινότητας για δημόσιο πανεπιστήμιο πριν 1,5 χρόνο. Και σήμερα το κίνημα αυτού του μεγάλου ρεύματος και της μεγάλης  κοινωνικής συμμαχίας που διαμορφώνεται και τη βλέπουμε σήμερα και έξω από τη Βουλή, αποδεικνύει ότι θέλουμε άλλες πολιτικές, ότι τέρμα με τις εκποιήσεις, τις ιδιωτικοποιήσεις και όλα αυτά τα κόλπα και ότι πρέπει να στηρίξουμε το δημόσιο χώρο, το δημόσιο εργαλείο που θα μας υπερασπιστεί και το κοινωνικό κράτος.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Αλαβάνο.
      Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, κυρίες και κύριοι συνάδελφοι, ο κύριος Αλαβάνος ξέρει ότι τον εκτιμώ προσωπικά και αυτό το λέω και για τους άλλους συναδέλφους. Συνυπήρξαμε πράγματι για πάρα πολλά χρόνια στο Ευρωπαϊκό Κοινοβούλιο και αυτό κανένας δεν μπορεί να το ξεχάσει. Ωστόσο, την ίδια στιγμή είμαστε στην πολιτική και έχουμε σαφείς ιδεολογικές και πολιτικές διαφορές. Θέλω να κάνω μερικές πολύ σύντομες παρατηρήσεις σε σχέση με τα σχόλια που έκανε.
      Πρώτον, αυτήν την ώρα καλώς ή κακώς –αυτή είναι μία πραγματικότητα- οι αεροπορικές εταιρείες στην Ευρώπη είναι είτε πλήρως ιδιωτικοποιημένες –«LUFTHANSA» «BRITISH AIRWAYS»- είτε και αυτές που είναι μερικώς αποκρατικοποιημένες αποκρατικοποιούνται ακόμα περισσότερο –«ALITALIA», «SAS», η σερβική «JAT» κ.λπ. Επομένως, ανεξάρτητα από το τι συμβαίνει στο χρηματοπιστωτικό σύστημα η αεροπορική αγορά έχει μια συγκεκριμένη πορεία, μία συγκεκριμένη κατεύθυνση και η Ολυμπιακή Αεροπορία είναι η μόνη εξ’ ολοκλήρου κρατική αεροπορική εταιρεία σε ολόκληρη την Ευρωπαϊκή Ένωση. Αυτή ήταν η πρώτη παρατήρηση.
      Δεύτερη παρατήρηση: Κύριε Αλαβάνο, ακριβώς επειδή το 2000 ή το 2001 ήμασταν μαζί στο Ευρωπαϊκό Κοινοβούλιο, είδαμε από κοντά τη συνέβη με τη «SABENA», τη βελγική αεροπορική εταιρεία, όπου επί βελγικής προεδρίας στην Ευρωπαϊκή Ένωση η εταιρεία έκλεισε. Υπήρξε κενό στις πτήσεις και όταν ξεκίνησε η εταιρεία αυτή, ξεκίνησε με το 38% επί του προηγούμενου μεγέθους και μόνο με το σήμα, ενώ εμείς ξεκινάμε από το 65% με το όνομα και με το σήμα. Επομένως, κάναμε σκληρές διαπραγματεύσεις και πετυχημένες διαπραγματεύσεις, οι οποίες απεικονίζονται σ’ αυτό που σας είπα.
      Τρίτον, για τα προγράμματα επιδότησης πρέπει να ξέρετε ότι πράγματι υπήρξε καθυστέρηση, αλλά όχι επί των ημερών της Νέας Δημοκρατίας. Υπήρχε κανονισμός από τα μέσα της δεκαετίας του 1990 που ξεκίνησε να εφαρμόζεται το 2002. Αναφέρομαι στις άγονες γραμμές επί υπουργείας του κ. Βερελή. Οι προηγούμενοι Υπουργοί του ΠΑ.ΣΟ.Κ. δεν είχαν εφαρμόσει αυτόν τον κανονισμό. Πρέπει να ξεκαθαρίζουμε τα πράγματα για να γνωρίζουν την αλήθεια ακριβώς οι Έλληνες πολίτες. Σήμερα, πράγματι, σχεδόν τα μόνα κερδοφόρα δρομολόγια που έχει η Ολυμπιακή Αεροπορία είναι τα επιδοτούμενα δρομολόγια των άγονων γραμμών.
      Ένα τελευταίο θέμα είναι το θέμα των ισολογισμών. Κύριε Αλαβάνο, η οικονομική κατάσταση της Ολυμπιακής Αεροπορίας είναι κάτι παραπάνω από δραματική. Επιβιώνει χάριν στην ανοχή των εκάστοτε Υπουργών Μεταφορών όλων των κυβερνήσεων και των Ελλήνων φορολογουμένων. Εάν πρωτύτερα είχαμε προχωρήσει σ’ αυτήν την πράξη σε σχέση με τους ισολογισμούς, η εταιρεία αυτή θα είχε πάψει να υπάρχει εδώ και αρκετό καιρό. 
      Αυτά κάνουμε, αυτή είναι η πολιτική μας. Είναι μία σύγχρονη ευρωπαϊκή πολιτική. Μια πολιτική με λογική απέναντι στους φορολογούμενους που πρέπει να πάψουν να πληρώνουν για ένα «βαρέλι χωρίς πάτο», αλλά και με ευαισθησία απέναντι στους εργαζόμενους που τους καλύπτουμε πλήρως, χωρίς να έχουν καμμία μείωση του εισοδήματός τους. Αυτή είναι η λογική της Κυβέρνησης της Νέας Δημοκρατίας, της Κυβέρνησης Καραμανλή και θα προχωρήσουμε και στην Ολυμπιακή Αεροπορία και συνολικότερα στο δρόμο των αλλαγών και των μεταρρυθμίσεων ξέροντας ότι θα κριθούμε όχι από τις πρόσκαιρες αντιδράσεις, αλλά από το τελικό αποτέλεσμα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Αλαβάνος έχει το λόγο για τρία λεπτά.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Υπουργέ, μιλήσατε για «φαντάσματα». Θέλω να σας πω ότι η υπόθεση της «SABENA» το 2001 σε σχέση μ’ αυτό που γίνεται σήμερα είναι «φάντασμα» γιατί ήταν η εποχή που τότε κυριαρχούσαν οι ιδέες του «leave it to the market», «άφησέ το στην αγορά», δεν υπάρχει κρατική παρέμβαση, δεν υπάρχει κρατικός τομέας και φυσικά είχαμε καταλήξει σ’ αυτό το μοντέλο το οποίο δεν πρέπει να επαναληφθεί. 
      Σήμερα ζούμε αλλιώς κι εσείς ο ίδιος το παραδεχθήκατε. Δεν γίνεται να κάνουμε διαχωρισμό στις αεροπορικές επιχειρήσεις. Θα έχουμε απαγόρευση κρατικών ενισχύσεων. Γίνεται στις μεγάλες τράπεζες της Ευρώπης. Πώς εμείς θα το δεχτούμε αυτό ως ελληνική Κυβέρνηση, ως Ελλάδα; Πώς θα το δεχθείτε αυτό; Για ποιο λόγο;
      Το σύμφωνο σταθερότητας και οι υποχρεώσεις που απορρέουν απ’ αυτό σε σχέση με τις κρατικές ενισχύσεις έχει καταρρεύσει. Δεν υπάρχει. Δείτε την χθεσινή «FINANCIAL TIMES» τι λέει: Οι εγγυήσεις που πήραν οι ιρλανδικές τράπεζες από το κράτος ξαναθέτουν το θέμα της κρατικής βοήθειας. Τι θα περίμενε κάποιος από μία Κυβέρνηση τώρα; Την ευκαιρία να πει ότι είναι αλλιώς και στον Μπαρόζο και σε όλους τους άλλους που βλέπουν να συντρίβονται τα πάντα και εμφανίζονται ως «γελοίοι κομπάρσοι» στις τηλεοράσεις και τις συναντήσεις. 
      Είπατε για τους ισολογισμούς. Αναγνωρίζετε ότι υπάρχει πρόβλημα ισολογισμών. Εντάξει. Έχετε ευθύνη σας λέω. Και εσείς για την περίοδο 2005-2008 -αν δεν κάνω λάθος στις χρονολογίες- και η προηγούμενη Κυβέρνηση για την περίοδο 1996-1999. Αυτό που θέλαμε εθνικό αερομεταφορέα δεν είχε ισολογισμούς. Κάντε έλεγχο κάτω από μία εποπτεία διακομματική της Βουλής. Καλέστε ορκωτούς λογιστές να κάνουν αυτοί τους ισολογισμούς. Γιατί να κρύψουμε; Γιατί όταν δούμε ελλείμματα να μην ψάξουμε να δούμε πού είναι τα ελλείμματα; 
      Και τρίτον για τους εργαζόμενους. Οι εργαζόμενοι ουσιαστικά σήμερα εγκαταλείπονται στο δρόμο με το γνωστό προηγούμενο. Και βλέπουμε συνεχείς ανακοινώσεις, προτάσεις, κινητοποιήσεις που λένε: «Βλέπουμε την εταιρεία να πηγαίνει σε εκκαθάριση και όλα αυτά θα τιναχτούν στον αέρα». 
      Κύριε Υπουργέ, σας καλώ με όλο τον σεβασμό που σας έχω, σε λίγα λεπτά που θα είστε στο Υπουργικό Συμβούλιο να πείτε στον Πρωθυπουργό να αποσυρθεί αυτό το νομοσχέδιο, να γίνει μία στροφή στο θέμα των δημοσίων επιχειρήσεων συνολικά, είτε πρόκειται για Εθνική Ασφαλιστική, Αγροτική, Ταχυδρομικό Ταμιευτήριο που τα χρειαζόμαστε περισσότερο από ποτέ, αλλιώς ας πάμε σε εκλογές, με ένα μήνυμα που έρχεται από την κοινωνία. Όχι γιατί έχετε απλώς αναταράξεις, αλλά γιατί έχετε ένα μήνυμα από την κοινωνία που λέει: «Δημόσια στήριξη, κοινωνικό κράτος, αντιμετώπιση στα εισοδηματικά προβλήματα».
      Ευχαριστώ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Υπουργέ. Δύο λεπτά να πω κάτι και να αποφασίσει το Τμήμα.
      Ζητήθηκε από το Προεδρείο –και όχι με πολύ κομψό τρόπο- να μην γίνει συζήτηση των άρθρων και των τροπολογιών μαζί. Το δέχτηκε το Προεδρείο, ο συνάδελφός μου, κ. Σούρλας. Και μιλάμε για τα άρθρα. Δεν προσφέρετε στο κύρος της Βουλής, κύριε Αλαβάνο και κύριε Υπουργέ απαντώντας, καθυστερώντας τους Βουλευτές που επιθυμούν να τοποθετηθούν επί των άρθρων, όταν όλοι διεκδικήσατε να πάμε στις τροπολογίες και χωρισμένα.
      ΑΘΑΝΑΣΙΟΣ ΜΠΟΥΡΑΣ: Σε κάθε περίπτωση ο Υπουργός πρέπει να κλείσει. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αν μας εγγυάστε ότι θα καθυστερήσει το Υπουργικό Συμβούλιο…
      ΠΡΟΕΔΡΕΥΟΥΣΑ (Έλσα Παπαδημητρίου): Ξέρω από τον κύριο Υπουργό ότι δεν πρόκειται να λείψει. Έτσι δεν είναι, κύριε Υπουργέ; Δεν πρόκειται να λείψετε. Θα είστε εδώ κατά την συζήτηση. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Τότε δεν υπάρχει θέμα. Έτσι, κ. Βερελή σας παρακαλώ να μην παρέμβετε, γιατί σας βλέπω έτοιμο για τα φτερά της Ολυμπιακής Αεροπορίας. 
      Επανέρχομαι στον κ. Αποστολάτο και τον παρακαλώ να σεβαστεί το θέμα για το οποίο συζητάμε: Τα άρθρα. 
      Ευχαριστώ. 
      ΧΡΙΣΤΟΣ ΒΕΡΕΛΗΣ: Μία φράση θέλω να πω. Για μισό λεπτό.
      ΠΡΟΕΔΡΕΥΟΥΣΑ (Έλσα Παπαδημητρίου): Όχι για την Ολυμπιακή. Αργότερα, κύριε Βερελή. Ευχαριστώ. 
      ΧΡΙΣΤΟΣ ΒΕΡΕΛΗΣ: Υπάρχει ένα θέμα που δημιουργήθηκε τώρα. Είναι για την διαδικασία, κυρία Πρόεδρε και θα πω μόνο μία φράση. 
      Τοποθετήθηκε ο κύριος Πρόεδρος του Συνασπισμού για το θέμα των ισολογισμών. Δυο θέματα που πρέπει να είναι γνωστά στην Αίθουσα. 
      ΑΘΑΝΑΣΙΟΣ ΜΠΟΥΡΑΣ: Δεν απαντάει ο Υπουργός και δίνετε στον κ. Βερελή το λόγο; 
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Βερελή. Δεν έχετε το λόγο. Είστε εκτός θέματος. Παρακαλώ να μην γράφεται τίποτα στα Πρακτικά. 
      ΧΡΙΣΤΟΣ ΒΕΡΕΛΗΣ: …
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Βερελή, λυπάμαι. Έχω υποχρέωση να ακούω τους συναδέλφους να τοποθετούνται επί του θέματος. 
      ΧΡΙΣΤΟΣ ΒΕΡΕΛΗΣ: …
      ΠΡΟΕΔΡΕΥΟΥΣΑ (Έλσα Παπαδημητρίου): Δεν γράφεται στα Πρακτικά. Δεν μπορώ να παρέμβω με άλλο τρόπο. Συγγνώμη. 
      Κύριε Αποστολάτο έχετε το λόγο. 
      ΒΑΪΤΣΗΣ ΑΠΟΣΤΟΛΑΤΟΣ: Όμως σήμερα η κάθε ομιλία γίνεται μετ’ εμποδίων. Ομολογώ ότι καμμία άλλη φορά δεν είχα τόση καθυστέρηση.
      Κύριε Πρόεδρε, κύριοι συνάδελφοι, κύριε Υπουργέ, θα μπω κατευθείαν στο θέμα των άρθρων. Έχουμε τοποθετηθεί επί της αρχής δηλώνοντας ότι καταψηφίζουμε το παρόν νομοσχέδιο. Όμως αυτό που μας ενοχλεί περισσότερο, είναι το θέμα των τόσο επιτροπών, τις οποίες άλλες βρίσκουμε χρήσιμες, άλλες παντελώς άχρηστες.
      Θα πάω κατευθείαν στο θέμα της Επιτροπής του άρθρου 29 για τη Διερεύνηση Ατυχημάτων, που είναι μία πάρα πολύ χρήσιμη επιτροπή, όπως και αυτή του άρθρου 30 για τη Μελέτη των Ατυχημάτων. Όμως, η Επιτροπή Διερεύνησης Σιδηροδρομικών Ατυχημάτων ήδη είχε έμπειρο προσωπικό και ομολογώ ότι δεν ξέρω τι θα καταφέρουν οι Επιτροπές που προτείνετε στο άρθρο 20.
      Ως γιατρός περισσότερο θα αναφερθώ, όπως έκαναν και άλλοι συνάδελφοί μου, στο θέμα του ορίου ηλικίας των οδηγών οχημάτων «ΤΑΧΙ», οι οποίοι μεταφέρουν συμπολίτες μας, μεταφέρουν παιδιά. Με το άρθρο 26 έχετε αυξήσει το όριο ηλικίας στα εξήντα επτά χρόνια, ενώ είναι γνωστό ότι το όριο ηλικίας δεν πρέπει να φτάσει εκεί, δεδομένου όλων των βιολογικών αδυναμιών που έχει ένας άνθρωπος ο οποίος έχει περάσει όχι τα εξήντα, αλλά και τα πενήντα και τα σαράντα χρόνια, τουλάχιστον ως προς την οδήγηση. Ήδη χθες ο κ. Σταθάκης σάς είπε πόσο απαραίτητο είναι οι οδηγοί να εξετάζονται όσο το δυνατόν συχνότερα και όχι όταν παίρνουν το δίπλωμα αλλά και πολλά χρόνια μετά, ίσως και είκοσι, τριάντα, σαράντα.
      Το θέμα, λοιπόν, του ορίου ηλικίας, εκτός του ότι υπάρχουν και τα βιολογικά προβλήματα, δηλαδή οδηγοί οι οποίοι δεν βλέπουν, δεν ακούν, δεν έχουν σωστά αντανακλαστικά και κυριολεκτικά είναι εξαιρετικά επικίνδυνοι και για τον εαυτό τους, αλλά και όταν οδηγούν δημόσια ή ενοικιαζόμενα οχήματα για μεταφορά άλλων, είναι ένα λοιπόν θέμα το οποίο πρέπει να το ξανασκεφτείτε, να το ξαναδείτε. 
      Άλλωστε, εάν θέλετε, μπαίνει και το ζήτημα του εργασιακού δικαίου, που όπως έχουν πάει τα πράγματα, δεν είναι καθόλου λογικό οι άνθρωποι αυτοί να φτάνουν στα εξήντα εφτά που θα έπρεπε να παίρνουν σύνταξη και να πρέπει να δουλεύουν πολλοί από αυτούς στους δρόμους ως «βόμβες ανθρωποκτόντες» για τον εαυτό τους και για τους άλλους. Αυτό είναι το κεφάλαιο 6. Νομίζω ότι εκεί πρέπει να γίνονται περισσότερο λεπτομερείς και αξιόπιστες ιατρικές εξετάσεις. 
      Θέλω επίσης να σας θυμίσω, δεδομένης της χρησιμότητας που έχει η υπενθύμιση, αυτό που σας είπε και χθες ο συνάδελφος μου κ. Ροντούλης για την ενιαία διοικητική μονάδα στο Νομό Μαγνησίας, όπως είναι δηλαδή στην Αθήνα, στον Πειραιά και στα περίχωρα και στην περιοχή της πόλης της Θεσσαλονίκης σε ακτίνα δέκα χιλιομέτρων από το Λευκό Πύργο εν όψει των Μεσογειακών Αγώνων. Προκειμένου για τους Δήμους της Νέας Ιωνίας, Κατερίνης, Παραλίας στο Βόλο είναι οικιστική συνέχεια η οποία θα βοηθήσει πάρα πολύ εάν απλωθεί στην ακτίνα των δέκα χιλιομέτρων και συμφωνούμε πάρα πολύ με αυτή τη μονή ταρίφα που έχει μπει εκεί.
      Θα κλείσω –για να μην πάμε στο καυτό θέμα της Ολυμπιακής Αεροπορίας- με τα επιμέρους θέματα, όπως είναι η ταχύρρυθμη εκπαίδευση του άρθρου 23. Με αυτό το ειδικό επίδομα συμφωνούμε μεν, αλλά πράγματι δεν θα έπρεπε να δίνεται επιλεκτικά. Για τις ιδιωτικές εταιρείες καθαρισμού των αεροδρομίων δεν έχουμε αντίρρηση, αρκεί να κάνουν καλά τη δουλειά τους και οι συμβάσεις να είναι όπως πρέπει να είναι.
      Για το Αεροδρόμιο του Ηρακλείου που γίνεται τώρα, δεν νομίζω ότι χωράει καμία γκρίνια να γίνει το συντομότερο δυνατό, με τους καλύτερους όρους για τους πολίτες εκεί, για τη διακίνηση των επιβατών.
      Θα πρέπει να δοθεί περισσότερη σημασία στο θέμα των σιδηροδρομικών γραμμών. Πράγματι, είναι οι μονές γραμμές, είναι αυτές οι αφύλακτες ισόπεδες διαβάσεις, έχουμε έλλειψη προσωπικού και έχουμε και ένα κουρασμένο προσωπικό. Αντί, λοιπόν, να μιλάμε για ανεργία και ειδικά των νέων, θα ξαναγυρίσω στο θέμα των οδηγών των εξήντα επτά ετών. Ας πέσουν οι νέοι σε αυτήν την αγορά. Εννοώ να έρθουν, όχι όμως ως «ήρωες». Γιατί «ήρωες» είναι αυτοί οι άνθρωποι, μετά από τριάντα χρόνια και παραπάνω πια στους δρόμους της Αθήνας, της Ελλάδας. Ήρωες λέμε αυτούς που πεθαίνουν πρώτοι στη μάχη. Ακόμη και αυτές οι έννοιες, δυστυχώς, έχουν αλλάξει. 
      Επειδή θεωρώ ηρωικό αυτό που προσπαθείτε να κάνετε, το οποίο όμως έρχεται, αν θέλετε, άρδην ενάντια στις αρχές και τα πιστεύω της έννοιας της Ελλάδας, της πατρίδας, σχετικά με το θέμα της Ολυμπιακής Αεροπορίας, δεν θα μείνω σε αυτά τα χιλιοειπωμένα περί κύκλων, ούτε θα σας δώσω βεβαίως εύσημα για τον πολύ κόπο που έχετε κάνει, για να φθάσετε εκεί που έχετε φθάσει το θέμα της Ολυμπιακής Αεροπορίας.
      Έχετε δίκιο ότι και η «LUFTHANSA» και η «BRITISH AIRWAYS» έχουν ιδιωτικοποιηθεί. Έχετε δίκιο ότι τόσο η Γιουγκοσλαβική «JAT» όσο και η «SAS» τείνουν προς τα εκεί. Και ενώ την περασμένη φορά στην Επιτροπή σας είπα ότι είστε από συγκυρία σε πολύ ευνοϊκότερη θέση απ’ ό,τι ο αντίστοιχος ομόλογός σας στην Κυβέρνηση του Μπερλουσκόνι για την «ALITALIA», οι συγκυρίες ήρθαν και όπως έχουν φέρει πάνω-κάτω τα πράγματα στη χώρα μας, η «ALITALIA» βλέπετε ότι με τη σημαία της, όπως είπε και ο κ. Αλαβάνος, τα καταφέρνει με μάχες, μάχες, μάχες. Και τα καταφέρνει, απ’ ό,τι φαίνεται, καλύτερα απ’ ό,τι πάμε να τα καταφέρουμε εμείς με τον αγώνα που δίνετε εσείς. 
      Νομίζω ότι αυτά που είπε ο Κοινοβουλευτικός Εκπρόσωπος σας, ο κ. Πάνος Παναγιωτόπουλος, περί Ολυμπιακής Αεροπορίας των πέντε ηπείρων, όλο αυτό το όραμα που έχει και που μας το εξέθεσε, για να πατήσετε πάνω σε αυτό και να υλοποιήσετε, οφείλετε να το κάνετε κυριολεκτικά έργο. Είμαστε, καλώς ή κακώς, όλοι οι Έλληνες, πολύ στενά συνδεδεμένοι όχι μόνο με την έννοια της Ολυμπιακής Αεροπορίας, έτσι όπως έχει…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Αποστολάτο, με όλη τη συμπάθεια που σας έχω, μόλις παρετήρησα τον κ. Αλαβάνο και τον κύριο Υπουργό. Κάναμε μία συμφωνία. Διπλασιάσαμε το έργο μας και αφήσαμε την Ολυμπιακή και τον Ο.Σ.Ε. για μετά. Συνεχίστε επί των άρθρων ή τελειώστε και θα επανέλθετε αργότερα.
      ΒΑΪΤΣΗΣ ΑΠΟΣΤΟΛΑΤΟΣ: Ωραία, κυρία Πρόεδρε.
      Τελειώνω, λέγοντας ότι εκείνο το οποίο θέλουμε είναι να υποστηριχθεί όσο περισσότερο γίνεται το θέμα της Ολυμπιακής Αεροπορίας.
      Σας ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι από τα άνω δυτικά θεωρεία παρακολουθούν την συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και δύο συνοδοί δάσκαλοι από το 1ο Δημοτικό Σχολείο Βουλιαγμένης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Προχωρώ στον κατάλογο των ομιλητών.
      Το λόγο έχει ο κ. Γείτονας. 
      Επί των άρθρων, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κυρία Πρόεδρε. Μην ανησυχείτε, εγώ δεν θα κάνω το λάθος. Το λάθος, όμως, ξεκινά από την Κυβέρνηση, η οποία υποβάθμισε μόνη της τη σημασία αυτού του νομοσχεδίου. Για εμάς ήταν ένα νομοσχέδιο που έλυνε εκκρεμότητες. Α la carte ρυθμίσεις, ούτως ή άλλως, χωρίς μάλιστα να εντάσσονται σε στρατηγική για τις μεταφορές. Η Κυβέρνηση έλεγε ότι και αυτό είναι σημαντικό, ότι δίνει προστιθέμενη αξία. Και έρχεται με τις δύο αιφνιδιαστικές τροπολογίες για την Ολυμπιακή Αεροπορία και για τον Ο.Σ.Ε. ουσιαστικά να υποβαθμίσει τη συζήτηση για το νομοσχέδιο της. Και φθάσαμε σε αυτό το σημείο, οι Βουλευτές, ακόμη και οι Αρχηγοί, να μη μπορούν να προσαρμοστούν στις αποφάσεις που πήραμε το πρωί, για να γίνει χωριστά η συζήτηση, μάλλον για να ακριβολογώ στη δεύτερη απόφαση που διόρθωσε την πρώτη, και καθόρισε να γίνει χωριστά η συζήτηση. 
      Έρχομαι τώρα στην άλλη ενότητα των άρθρων. Πέρα των όσων είπα επί της αρχής και όσων είπε αναλυτικά ο εισηγητής μας, ξεκινά από το άρθρο 24. Παρ’ ότι δεν διαφωνούμε με τη συγκεκριμένη ρύθμιση, εγώ κρατώ την ένσταση της αποσπασματικότητας των ρυθμίσεων. Σίγουρα δεν είναι μόνο αυτοί οι δήμοι για τους οποίους γίνονται ρυθμίσεις. Υπάρχει ένα βασικό ζήτημα, ένα ζητούμενο αν θέλετε, η οργάνωση και λειτουργία των ταξί. Χρειάζεται να κάνουμε μία νέα προσέγγιση σ’ αυτό, μια συνολική προσέγγιση στο ζήτημα. Είναι πολλά τα ανοιχτά ζητήματα για την οργάνωση και λειτουργία των ταξί. Από τις συμπεριφορές και την εκπαίδευση των οδηγών, τα θέματα των ιατρικών εξετάσεων μέχρι τις πιάτσες κ.λπ.. Ακούσαμε τους φορείς, στην ακρόαση των φορέων που είχαμε στην επιτροπή. Είναι ανοικτά ζητήματα, κύριε Υπουργέ, τα οποία επιμένω ότι χρειάζεται να ξαναδούμε σε μία νέα βάση. Αυτό όμως προϋποθέτει μία κυβέρνηση  που ουσιαστικά συνομιλεί με την κοινωνία και δεν της επιτίθεται. Φοβάμαι ότι η δική σας Κυβέρνηση δεν μπορεί πια να κάνει αξιόπιστο διάλογο. Γι’ αυτό, όπως βλέπετε είναι και τώρα έξω στους δρόμους οι εργαζόμενοι της Ολυμπιακής, του Ο.Σ.Ε., της «SIEMENS». Έχετε χάσει, πραγματικά, την επαφή και τη δυνατότητα επικοινωνίας με την κοινωνία. Και πολιτική μόνο με επικοινωνία στα μέσα ενημέρωσης, δεν γίνεται.
      Κυρία Πρόεδρε, εν παρενθέσει θα κάνω μία μικρή αναφορά για τον Αντιπρόεδρο κ. Σούρλα. Ήταν εκνευρισμένος πριν που δεν αντελήφθη ότι όταν ο εισηγητής μας διάβαζε την καταχωρημένη πληροφόρηση και πληρωμένη διαφήμιση της Νέας Δημοκρατίας για την Ολυμπιακή, του έλεγε ότι είναι εκτός θέματος.
      Εκεί φθάσαμε λοιπόν. Μόνο επικοινωνιακά χειρίζεστε τα θέματα. Η πολιτική όμως δεν φτουράει με την επικοινωνία, πρέπει να γίνεται με όρους της κοινωνίας για να είναι επιτυχημένη. 
      Επανέρχομαι, λοιπόν, στο θέμα των ταξί. Σχετικό είναι και το άρθρο 26, κύριε Υπουργέ, με τα όρια ηλικίας. Τα αυθαίρετα όρια ηλικίας δεν οδηγούν πουθενά. Είπαμε και στην επιτροπή και το συζητήσαμε αρκετά ότι απαιτείται ένα αξιόπιστο σύστημα ιατρικής εξέτασης –γιατί δεν είναι αξιόπιστο σήμερα και συμφωνήσαμε όλοι- των οδηγών και ιδιαίτερα των επαγγελματιών οδηγών, ασφαλώς με συχνότερες εξετάσεις, όσο μεγαλώνει ασφαλώς η ηλικία. Εγώ πάντως κρατώ τη δέσμευσή σας ότι θα ενσωματωθεί η σχετική κοινοτική οδηγία –γιατί το είπατε πράγματι- μέχρι τον Ιανουάριο του 2009. Πρέπει να πάμε, λοιπόν, σ’ ένα αξιόπιστο σύστημα ιατρικών εξετάσεων -έχει καθοριστική σημασία- για την ικανότητα του οδηγού. Γιατί, αν μιλάμε για οδική ασφάλεια, θα πρέπει να παρέμβουμε και στους τρεις κρίκους της αλυσίδας, σ’ ό,τι αφορά το όχημα, σ’ ό,τι αφορά τους δρόμου και σ’ ό,τι αφορά τον άνθρωπο, ως οδηγό και ως πεζό, αλλά κυρίως ως οδηγό.
      Εγώ πιστεύω, λοιπόν, ότι είναι ανοιχτά αυτά τα ζητήματα που έχουν σχέση και με την οργάνωση των οδικών μεταφορών γενικότερα, με την οργάνωση και λειτουργία των ταξί, αναφερόμενος στα άρθρα 24 και 26 με τις αποσπασματικές ρυθμίσεις. Είναι ανοιχτά τα ζητήματα αυτά. Γιατί πέρα από την εξυπηρέτηση των πολιτών, σχετίζονται με την οδική ασφάλεια, διότι τα τροχαία ατυχήματα αυξάνονται. 
      Έρχομαι στο άρθρο 28 και δράττομαι της ευκαιρίας, παρ’ όλο που μίλησα επί της αρχής, κύριε Υπουργέ, πάνω σ’ αυτό –βλέπω και τον Υφυπουργό κ. Ξανθόπουλο εδώ- να πω ότι είναι γεγονός πως η κατασκευή του αεροδρομίου του Ηρακλείου έχει καθυστερήσει, όπως καθυστερούν και τα περισσότερα έργα, παρ’ όλα όσα λέει η Κυβέρνηση. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Γείτονα …
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην εξανίσταστε, κύριε συνάδελφε.
      Λέω ότι ενώ έχει οριστικοποιηθεί ότι πρέπει να πάμε στο Καστέλλι …
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εσείς μας δουλεύατε για δύο εκλογικές περιόδους … 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τα έχω περάσει κι εγώ ως Υπουργός ΠΕ.ΧΩ.Δ.Ε., κύριε συνάδελφε, εξ Ηρακλείου. Τα έχουμε περάσει και με το λοξό διάδρομο. Σας παρακαλώ, εσείς δεν διακόπτετε συνήθως, ακούστε τι θέλω να πω. 
      Το θέμα ήταν αν θα γίνει λοξός διάδρομος, το ξέρουν όσοι ασχολούνται με την περιοχή, ή θα πάμε στο Καστέλλι. Αποφασίστηκε το Καστέλλι. Έκτοτε όμως τα πράγματα καθυστερούν. 
      Τώρα έρχεται η Κυβέρνηση και κάνει απλή  μεταβίβαση των αρμοδιοτήτων αναδρομικά από το Μάιο στο Υ.ΠΕ.ΧΩ.Δ.Ε. Για μένα ενδεχομένως αυτό να είναι σωστό. Υπάρχουν όμως δυο πράγματα εδώ. Ποιος είναι ο ρόλος της Υ.Π.Α.; Γιατί έχει κύρια ευθύνη για τις προδιαγραφές και δεν φαίνεται στη ρύθμιση. Δεν θέλουμε να αποξενωθεί η Υπηρεσία Πολιτικής Αεροπορίας που έχει σχέση με τις προδιαγραφές και αυτό δεν είναι καθαρό. Δεύτερον, δεν έχουμε καμμία ουσιαστική ενημέρωση. Προσέξτε το γιατί σας αφορά. Ωραία, θα πάει στο Υ.ΠΕ.ΧΩ.Δ.Ε. η κύρια αρμοδιότητα. Να πάει. Ρώτησα τον Υπουργό με ποιον τρόπο θα γίνει το αεροδρόμιο, ως δημόσιο έργο ή με σύμβαση παραχώρησης. Θα σας πω τι μου απάντησε στην επιτροπή. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε συνάδελφε …
      ΚΩΝΣΤΑΝΤΙΝΟΣ ΓΕΙΤΟΝΑΣ: Υπομονή. Όταν αναφέρομαι σε κάτι, θέλω να γίνεται κατανοητό. 
      Ο κύριος Υπουργός μου απάντησε ότι θα γίνει με Σύμβαση Παραχώρησης. Σύμβαση παραχώρησης σημαίνει πολλά πράγματα. Έχει σχέση με το τι κεφάλαιο θα βάλει το δημόσιο και μια σειρά άλλους σημαντικούς όρους. Καλό θα είναι, κύριε Υπουργέ, αν όχι σήμερα, να ενημερωθεί η Βουλή. Είναι σοβαρό το έργο του Ηρακλείου, το αεροδρόμιο αυτό, είναι ένα από τα μεγαλύτερα αεροδρόμια στη χώρα, έχει σημασία όχι μόνο για τις συγκοινωνίες αλλά και για τον τουρισμό. Και πρέπει να ενημερωθούν οι κάτοικοι των περιοχών, για τους βασικούς όρους αυτής της διακήρυξης παραχώρησης. Δεν θέλω να πω περισσότερα. Αν αποφασίσετε να μας κάνετε ενημέρωση, ας γίνει στην Επιτροπή Οικονομικών ή σε άλλη Επιτροπή. Εγώ τουλάχιστον ζητώ μια ενημέρωση, γιατί είναι ένα πάρα πολύ μεγάλο και σημαντικό έργο.
      Τελειώνω στο χρόνο μου, κυρία Πρόεδρε. 
      Όσον αφορά το ειδικό επίδομα των υπαλλήλων της Υ.Π.Α., με καλύπτουν αυτά που είπε ο εισηγητής μας. Θα πρέπει να επεκταθεί σε όλους. Είναι άδικο αυτό που γίνεται, κύριε Υπουργέ.
      Επίσης, να συμπληρώσω ότι υπάρχει ένα σχετικό αίτημα, όπως σας είπα και στην επιτροπή, επέκτασης της προβλεπομένης από το π.δ. 8/2004 αποζημίωσης πτυχίου για υπαλλήλους που τους αφαιρείται η ειδικότητα ελεγκτού εναέριας κυκλοφορίας. Είναι δεκαπέντε ουσιαστικά συνταξιοδοτημένοι υπάλληλοι. Δεν τους χορηγήθηκε η αποζημίωση λόγω καθυστέρησης του διατάγματος. Το αίτημά τους δεν βαρύνει τον προϋπολογισμό και πιστεύω ότι μπορεί σε κάποια φάση, αν όχι σήμερα, να το ικανοποιήσετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, λοιπόν, στο χρόνο μου, επισημαίνω ανακεφαλαιώνοντας ότι το ΠΑ.ΣΟ.Κ. καταψήφισε επί της αρχής το νομοσχέδιο για λόγους αρχής, γιατί πραγματικά δεν υπήρχε αρχή στο νομοσχέδιο. Όμως, με δημιουργικές προτάσεις ακόμα και τώρα, θέλουμε να συμβάλουμε στη βελτίωση των διατάξεων. Και συμβάλαμε ήδη σε βελτίωση πολλών διατάξεων. Μάλιστα, αν ανταποκρινόσασταν, κύριε Υπουργέ, σε περισσότερες από τις προτάσεις μας, θα μπορούσαμε με συναίνεση να ψηφίσουμε  περισσότερα άρθρα. 
      Εξακολουθούμε και διαφωνούμε με την πολιτική σας για τις μεταφορές. Θεωρούμε ότι η πολιτική σας, επιδείνωσε τα πράγματα και στον τομέα της εξυπηρέτησης των επιβατών –και αναφέρθηκα αναλυτικά σ’ όλα τα είδη των μεταφορών, από αερομεταφορές μέχρι ακτοπλοΐα- και στον τομέα της ασφάλειας. Ευτυχώς ο κόσμος αντιλαμβάνεται πια ότι γενικά η πολιτική σας χειροτερεύει τη ζωή του. Η αποτυχία της πολιτικής σας, εκδηλώθηκε με το κυβερνητικό κραχ, πράγμα που σημαίνει ότι ευτυχώς κλείνει αργά ή γρήγορα, οσονούπω ο κύκλος σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Γείτονα. 
      Το λόγο έχει ο κ. Σηφουνάκης. 
      Κύριε Σηφουνάκη, να σας υπενθυμίσω ότι μιλάμε για τα άρθρα. Το λέω επειδή σας είδα να μπαίνετε τώρα. Μιλάμε μόνο για τα άρθρα. Θα υπάρξει ξεχωριστός γύρος για τις τροπολογίες. 
      Ορίστε, κύριε Σηφουνάκη.
      ΝΙΚΟΛΑΟΣ ΣΗΦΟΥΝΑΚΗΣ: Βεβαίως, κυρία Πρόεδρε.
      Κυρία Πρόεδρε, κύριοι συνάδελφοι, κύριε Υπουργέ, στην επιτροπή, όπως σας είπα και χθες, είχαμε έναν ειλικρινή διάλογο, αλλά αυτός ο ειλικρινής διάλογος, αναφερόταν σ’ ένα κείμενο λεπτομερειών επί διαφόρων θεμάτων της αρμοδιότητας του Υπουργείου. Ξαφνικά, νύκτωρ καταθέσατε αυτές τις τροπολογίες, οι οποίες σε όγκο είναι τρεις φορές μεγαλύτερες απ’ ό,τι το νομοσχέδιο, ίσως και τέσσερις. Και σας ρωτήσαμε, βεβαίως, γιατί δεν φέρατε αυτοτελές αυτό το νομοσχέδιο. Σας ρωτήσαμε επίσης, γιατί πέντε χρόνια ως Κυβέρνηση χρηματοδοτήσατε με 850.000.000 ευρώ, όπως μας ανακοίνωσε ο Επίτροπος από τις Βρυξέλλες, κάτι που δεν ξέραμε εμείς, γιατί όπως ξέρετε, δεν έχετε δημοσιεύσει ποτέ ισολογισμό.
      Είπατε σε μια συνέντευξή σας στον 984 ότι ναι μετά τις διαμαρτυρίες προσπαθήσαμε να διατηρήσουμε την Ολυμπιακή και έτσι αλλάξαμε ρότα. Και ξαφνικά σας ανέθεσαν αυτό το πορτοφόλι του Υπουργείου Μεταφορών και καταθέσατε τις προτάσεις σας στις Βρυξέλλες και τις αποδέχθηκε πλήρως η επιτροπή.
      Εγώ, κύριε Υπουργέ, θέλω να σας ρωτήσω, εάν ο διαγωνισμός δεν είναι θετικός θα πάρετε εσείς και η Κυβέρνηση την ευθύνη, γιατί, ουσιαστικά, θα διαλυθεί η Ολυμπιακή Αεροπορία. Επίσης θέλω να έχω απάντηση στο εξής: Μ’ αυτόν τον τρόπο ουσιαστικά δεν εξυγιαίνετε την εταιρεία, αλλά την κλείνετε. Η Βουλή θα ενημερωθεί επί του κειμένου της όποιας εξέλιξης θα έχει ο διαγωνισμός; Θα επικυρωθεί από τη Βουλή; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Σηφουνάκη, δεν μπορείτε να μιλάτε τώρα γι’ αυτό το θέμα. Κάναμε μία συμφωνία.
      ΝΙΚΟΛΑΟΣ ΣΗΦΟΥΝΑΚΗΣ:  Μιλάω για τις τροπολογίες που θεωρώ ότι είναι επαίσχυντες. 
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Σηφουνάκη, παρεκλήθη το Προεδρείο να κάνει άλλον ένα γύρο. Είχαμε συμφωνήσει κατ’ αρχήν να συζητήσουμε. Το κόμμα σας παρεκάλεσε τον Πρόεδρο να υπάρξουν…
      ΝΙΚΟΛΑΟΣ ΣΗΦΟΥΝΑΚΗΣ:  Μου κλέβετε το χρόνο, αλλά πρέπει να σας πω ότι ο κάθε ομιλητής είναι ελεύθερος να αναλύσει τις σκέψεις του και να καταλήξει στις τροπολογίες. 
      ΠΡΟΕΔΡΕΥΟΥΣΑ (Έλσα Παπαδημητρίου):  Επιτρέψτε μου να πω ότι και ο κάθε Προεδρεύων οφείλει να υπομνήσει ότι δεν μπορείτε να μιλάτε εκτός θέματος. 
      ΝΙΚΟΛΑΟΣ ΣΗΦΟΥΝΑΚΗΣ: Δεν μιλώ εκτός θέματος. Μιλώ ακριβώς…
      ΠΡΟΕΔΡΕΥΟΥΣΑ (Έλσα Παπαδημητρίου):  Μιλάτε για την επόμενη ενότητα. 
      ΝΙΚΟΛΑΟΣ ΣΗΦΟΥΝΑΚΗΣ: Επιτρέψτε μου.
      ΠΡΟΕΔΡΕΥΟΥΣΑ (Έλσα Παπαδημητρίου):  Δεν πρέπει να σας επιτρέψω.  
      ΝΙΚΟΛΑΟΣ ΣΗΦΟΥΝΑΚΗΣ:  Οι νέες Ολυμπιακές Αερογραμμές –έρχομαι στο κομμάτι στο οποίο πολλαπλώς αναφέρθηκε ο Υπουργός- για να μιλάμε με στοιχεία και με δικούς σας ισολογισμούς που θα τους καταθέσω στα Πρακτικά το 2003 είχαν 23.000.000 ευρώ ζημιά. Το 2004 έφθασαν στα 87.000.000 ευρώ. Το 2005 έφθασαν στα 132.000.000 ευρώ. Το 2006 έφθασαν στα 142.000.000 ευρώ. Αυτή είναι η κακοδιαχείριση.
      (Στο σημείο αυτό ο Βουλευτής κ. Νικόλαος Σηφουνάκης                         καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Δεν έχετε εσείς την ευθύνη! Σας ανέφερα τις χρονολογίες πριν αναλάβετε εσείς. Τουτέστιν το 2003, ζημιές της Ολυμπιακής Αεροπορίας 23 εκατομμύρια ευρώ. Το 2004 87.000.000 ευρώ, το 2005 123.000.000 ευρώ, το 2006 142.000.000 ευρώ και το 2007 132.000.000 ευρώ. Οι πιλότοι σας έχουν στείλει ένα κείμενο που το έστειλαν και σε εμένα. Λέει ότι το 2008 το πρώτο εξάμηνο ακυρώθηκαν έξι χιλιάδες τριακόσιες πτήσεις που σημαίνει εκατόν πενήντα χιλιάδες επιβάτες χαμένους. Αποζημιώσεις-ακυρωτικά 2.000.000 ευρώ. Καταλήγουν, όμως, σε κάτι πιο σημαντικό. Και ενώ λέει, οι πιλότοι των Ολυμπιακών Αερογραμμών το καλοκαίρι του 2007 επαρκούσαν για να πετάξουν σαράντα δύο αεροσκάφη ο ίδιος αριθμός πιλότων το καλοκαίρι του 2008 έφθανε για να πετάξουν μόλις τριάντα έξι. Υπ’ αυτές τις συνθήκες η νέα διοίκηση αναγκάστηκε να καταβάλει υπερεργασία, προκειμένου να πετάξουν τα δύο αεροσκάφη. 
      Και παρακάτω πάει σε κάτι χειρότερο. Αναφέρεται στα slots. Εσείς δεν προτιμήσατε να  χάσετε 1.000.000 ευρώ πετώντας σ’ έναν προορισμό για μερικούς μήνες και χάσατε 20.000.000 ευρώ μόνο από τα slots. 
      Χθες, προχθές απ’ ό,τι πληροφορήθηκα ένα air bass Α300-600 για εννιά μήνες έμεινε στο υπόστεγο. Τρέξατε ουσιαστικά να πάρετε την έγκριση της Ευρωπαϊκής Ένωσης, για κάτι που δεν είχε ολοκληρωθεί. Πληροφορήθηκα, λοιπόν, ότι το δικαστήριο επεδίκασε 450.000.000 ευρώ. Αντιλαμβάνεστε τι σημαίνει αυτό; Γιατί τρέξατε να κλείσετε την ιστορία της Ολυμπιακής, όταν δεν είχε ολοκληρωθεί η δικαστική διαδικασία από την προσφυγή στα ελληνικά δικαστήρια; Γιατί δεν στηρίξατε αυτήν τη διαδικασία;
      Εμείς σας είπαμε και το θεωρεί και ο ελληνικός λαός, πως όσο και αν επί πέντε χρόνια καταμαρτυρείτε στην Ολυμπιακή ότι πρέπει να κλείσει, ότι είναι για πέταμα και ότι κατασπαταλούνται χρήματα του ελληνικού λαού, είστε Κυβέρνηση εκποιητών. 
      Γιατί εκποιήσατε τον Ο.Τ.Ε.; Ο Ο.Τ.Ε. ήταν προβληματική επιχείρηση; Δεν ήταν προβληματική επιχείρηση. Γιατί τον εκποιήσατε; Τάξατε προεκλογικά ότι θα εξυγιάνετε τις προβληματικές επιχειρήσεις του δημοσίου. Πήρατε την ψήφο του ελληνικού λαού. Σωστό το πρόγραμμα. Ποια εξυγιάνατε; Πουλήσατε τα φιλέτα. 
      Προχθές ο κ. Βουρλούμης έδωσε συνέντευξη Τύπου και είπε ότι αναλαμβάνει η νέα γερμανική διοίκηση. Το πρώτο πράγμα που θα κάνουμε –λέει- είναι να πουλήσουμε τη θυγατρική της «COSMOTE» στα Σκόπια. Γιατί; Διότι –λέει- η θυγατρική της «COSMOTE» και η θυγατρική της «DEUTSCE TELEKOM» κατακτούν δεσπόζουσα θέση και σωστά κατά την Ευρωπαϊκή Ένωση πρέπει να φύγει από τη μέση. 
      Γιατί να φύγει η θυγατρική της «COSMOTE» και να μη φύγει η θυγατρική της «DEUTSCE TELEKOM»; Γιατί η «DEUTSCE TELEKOM»πλέον κυριαρχεί στα Βαλκάνια. Τους δώσατε τα πάντα. Έτσι θα πάει από εδώ και πέρα. Είναι κυρίαρχοι οι Γερμανοί, θα διαλύσουν και αυτό το μαγαζί και θα τελειώσει η ιστορία.
      Είναι περίεργο ότι μια άλλη μεγάλη κρατική εταιρεία κερδοφόρα, όπως είναι η Δ.Ε.Η., τη φτάσατε στα χάλια που έχει σήμερα; Μεθαύριο θα μας πείτε ότι πρέπει να την κλείσουμε και να την εκποιήσουμε; Ουδέποτε υπήρξε ελλειμματική. Κατήντησε ελλειμματική επί των ημερών σας. Και μην τα ρίξετε στον διοικητή τον οποίο διορίσατε, γιατί εσείς τον διορίσατε, όχι εμείς. 
      Πότε άλλοτε, πραγματικά, η Ελλάδα έφτασε σ’ ένα τέτοιο σημείο; Πριν από ένα χρόνο πήγε να «βάλει χέρι» στην ανάλογη επιχείρηση παραγωγής ηλεκτρισμού της Γαλλίας η ισπανική εταιρεία. Είχε το δικαίωμα να το κάνει. Ο Σαρκοζί τη σταμάτησε. Είπε «για μας αυτές οι επιχειρήσεις του δημοσίου, είναι στρατηγικής σημασίας και εμείς σταματάμε το ξεπούλημα». Σταμάτησαν έτσι το ξεπούλημα της Δ.Ε.Η., Εμείς, γιατί δεν το κάνουμε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θέλω να ολοκληρώσω, παρά το χρόνο που μου φάγατε. Θέλω να πω ένα πράγμα … 
      ΠΡΟΕΔΡΕΥΟΥΣΑ (΄Ελσα Παπαδημητρίου): Σας έφαγα χρόνο; Φάγατε οκτώ λεπτά από το Κοινοβούλιο. 
      ΝΙΚΟΛΑΟΣ ΣΗΦΟΥΝΑΚΗΣ: Μετά τον Απρίλιο, κύριε Υπουργέ, θα είμαστε εδώ και θα δείτε ποια θα είναι η κατάντια ουσιαστικά των Ολυμπιακών Αερογραμμών μετά τον Απρίλιο. Τότε θα κάνετε και εσείς ταμείο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Βερελή, Κοινοβουλευτικέ Εκπρόσωπε του ΠΑ.ΣΟ.Κ., επανέρχομαι για τελευταία φορά και δίνω εντολή στη γραμματεία να μην κρατάει Πρακτικά από συναδέλφους, που τοποθετούνται στη συζήτηση των τροπολογιών.
      Ζητήσατε κεχωρισμένη συζήτηση και σας το έδωσε ο κ. Σούρλας. Είναι δυνατόν να σηκώνονται ένας-ένας οι Βουλευτές σας και να μιλάνε για την Ολυμπιακή; Έχετε μία ολόκληρη συζήτηση που έπεται. Ας ξαναέρθει όποιος θέλει να μιλήσει για την Ολυμπιακή. Δεν είναι δυνατόν να μην τηρείται τίποτα σ’ αυτήν την Αίθουσα και να έχετε ακεραία την ευθύνη, κύριε Καστανίδη, δηλαδή το κόμμα σας. 
      ΧΡΙΣΤΟΣ ΒΕΡΕΛΗΣ: Είναι πολύ βαρύ το κλίμα, κυρία Πρόεδρε, γι’ αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αν με χρίζετε Κοινοβουλευτικό Εκπρόσωπο, να απαντήσω, κυρία Πρόεδρε.
      ΠΡΟΕΔΡΕΥΟΥΣΑ (΄Ελσα Παπαδημητρίου): Παρακαλώ το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
      Θα ήθελα να σημειώσω ότι αμέσως μετά απ’ αυτήν τη συμφωνία του Σώματος της Βουλής να μιλήσουμε επί των άρθρων, μίλησε ο κ. Αλαβάνος, ο οποίος ασχολήθηκε σ’ όλη του την ομιλία μόνο με τις τροπολογίες. Εκεί δεν παρεμβήκατε και έρχεστε τώρα στους ομιλητές να το επιβάλλετε. Καλώς. 
      Τα μέτρα όμως πρέπει να εφαρμόζονται σ’ όλους και έγκαιρα, γιατί κατά την άποψή μας, δεν ήταν σωστό να γίνει αλλαγή του τρόπου συζήτησης και διαχωρισμός του νομοσχεδίου από τις τροπολογίες, όπως έγινε μετά την ομιλία των δύο εισηγητών. Περιορίσατε την ομιλία του δικού μας εισηγητή από τα τριάντα πέντε λεπτά στα δεκαέξι. 
      ΚΩΝΣΤΑΝΤΙΝΟΣ ΤΣΙΑΡΑΣ: Θα έχει ξανά το λόγο.
      ΝΙΚΟΛΑΟΣ ΓΚΑΤΖΗΣ: Ναι, θα έχει ξανά το λόγο, αλλά …
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο δικός σας εισηγητής … 
      ΝΙΚΟΛΑΟΣ ΓΚΑΤΖΗΣ: …όμως είναι άλλο, κύριε συνάδελφε, να είναι ετοιμασμένος ο εισηγητής και με συγκροτημένη ομιλία επί των άρθρων και επί των τροπολογιών και άλλο να κάνεις αυτόν το διαχωρισμό. 
      Εγώ συγκεκριμένα ήθελα να μιλήσω για τις τροπολογίες και λιγότερο για τα άρθρα. Αναγκαστικά όμως θα γίνει τώρα αυτός ο διαχωρισμός.
      ΠΡΟΕΔΡΕΥΟΥΣΑ (΄Ελσα Παπαδημητρίου): Σας ευχαριστώ. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, στο άρθρο 24, εκεί που αναφέρεστε στην επέκταση της μονής ταρίφας, ιδιαίτερα για το πολεοδομικό συγκρότημα του Βόλου, εμείς δεν έχουμε καμμία αντίρρηση και μάλιστα η επέκταση αυτή που βρίσκεται στα δέκα χιλιόμετρα, μας καλύπτει.
      Όμως δεν μπορούμε να ψηφίσουμε το συγκεκριμένο άρθρο, κύριοι Βουλευτές, λόγω του γεγονότος ότι μέσα σ’ αυτό το ίδιο υπάρχουν, κατά την άποψή μας, άδικες και βάρβαρες τιμωρίες οδηγών ταξί και ιδιοκτητών, διάφορες τιμωρίες, πρόστιμα κ.λπ., και από ορισμένους, ιδιαίτερα από τους οδηγούς, που πασχίζουν για το μεροκάματο, αφαιρούν το δικαίωμα εργασίας και καταλαβαίνετε τι σημαίνει αυτό. Είναι η εργασία τους αυτή. 
      Επίσης κύριοι, εσείς που το ψηφίζετε όσοι το ψηφίζετε, γίνεται εκεί μια επέκταση του ορίου ηλικίας και για τους οδηγούς των ταξί και για τους οδηγούς των λεωφορείων από τα εξήντα πέντε στα εξήντα εφτά χρόνια.
      Βλέπουμε, κύριοι Βουλευτές, ότι όσον αφορά το ασφαλιστικό, πέρα από το πρώτο κύμα της επίθεσης που έγινε για την αποδιάρθρωσή του κ.λπ. έχουμε και δεύτερα και τρίτα και τέταρτα ίσως μέτρα που θα ακολουθήσουν, κατά τομέα πια, «σαλαμοποιημένα», για να μην έχουμε και γενικότερες αντιδράσεις. Βλέπουμε την ετοιμασία, βλέπουμε τώρα τις συνενώσεις που αρχίζουν να υλοποιούνται και βλέπουμε να κυκλοφορούν διάφορα στον Τύπο. Δίνονται όχι τυχαία από τις υπηρεσίες και των Υπουργείων διάφορες ανακοινώσεις ότι θα έρθει κι ένα δεύτερο και τρίτο κ.λπ. θέμα συζήτησης για το ασφαλιστικό. Εμείς δεν μπορούμε να ψηφίσουμε αυτό το άρθρο γι’ αυτούς τους λόγους και είπαμε πού είμαστε υπέρ. 
      Ερχόμαστε τώρα στο αεροδρόμιο Ηρακλείου, που αναφέρεται στο συγκεκριμένο άρθρο. Αυτό φυσικά, κύριε Υπουργέ, ανήκει στο Υ.ΠΕ.ΧΩ.Δ.Ε.. Όπως αναφέρεται μέσα, το φέρνει το Υ.ΠΕ.ΧΩ.Δ.Ε.. Φυσικά είναι και το μόνο αρμόδιο, που έχει εξειδικευθεί για τα δημόσια έργα. Όμως εδώ υπάρχει μια εμπειρία, κύριοι Βουλευτές, από τα έργα τα οποία έγιναν, για το πώς ακριβώς λειτουργεί το σύστημα με τις αναθέσεις, δηλαδή με τα Σ.Δ.Ι.Τ.. Σε κανένα απ’ όλα τα προηγούμενα έργα που έχουν δοθεί μ’ αυτόν τον τρόπο, η χρηματοδότηση του ιδιώτη δεν έχει υπερβεί το 8%, η συμμετοχή του σε ρευστό χρήμα. Αυτό συνέβη και στην Ε65 και στο έργο της Πελοποννήσου και στα άλλα έργα που γίνονται, όπως Μαλιακός κ.λπ., όπου άρχισαν να εισπράττονται, ή στο έργο προς Θεσσαλονίκη. Δεν έχει υπερβεί σε κανένα απ’ αυτά. Απεναντίας σε ορισμένα απ’ αυτά, όπως η Ε65, το Δημόσιο θα βάλει και 500.000.000 ευρώ στο ένα εξακόσια που είναι το σύνολο και σε περίπτωση που δεν θα εισπράξει τα αναμενόμενα, προβλέπεται να χρηματοδοτήσει και παραπέρα. 
      Και μια κι είναι εδώ και τα δυο αρμόδια Υπουργεία, κι είστε κι εσείς, κύριε Υπουργέ, θα σας ρωτήσω το εξής. Γιατί το έργο αυτό, την Ε65, δεν την συνδέσατε και σιδηροδρομικώς; Ήταν ευκαιρία. Δεν συνδέθηκε και σιδηροδρομικώς. Ήταν ευκαιρία. Τέσσερα μέτρα υποδομής δίπλα στο έργο που κάνετε, για να περάσει και σιδηροδρομική γραμμή.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Περνάει…
      ΝΙΚΟΛΑΟΣ ΓΚΑΤΖΗΣ: Όχι στην Ε65. Η Ε65 είναι έξω από τις διακηρύξεις. Κάναμε τόσες ερωτήσεις εμείς και η απάντηση ήταν…
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):…(Δεν ακούστηκε)
      ΝΙΚΟΛΑΟΣ ΓΚΑΤΖΗΣ: Μιλάμε από τη Λαμία, κύριε Υπουργέ, μέχρι το Σταυρό της Παναγιάς. Κι όχι μόνο μέχρι το Σταυρό της Παναγιάς αλλά μέχρι την Ηγουμενίτσα. Μέχρι το Σταυρό της Παναγιάς θα γίνει η Ε65. Εμείς λέμε για σύνδεση –κι είναι ένα χρόνιο αίτημα όλης της Θεσσαλίας- τελικά της Θεσσαλίας και συγκεκριμένα και με το λιμάνι, Βόλος-Ηγουμενίτσα σιδηροδρομική σύνδεση. 
      Αυτά τα έργα της παραχώρησης, κύριοι Βουλευτές, είναι χαριστικές συμβάσεις. Ξεκίνησε το ΠΑ.ΣΟ.Κ. με το αεροδρόμιο, με την Αττική Οδό, με τη γέφυρα Ρίου- Αντιρρίου -και ξέρουμε και αποφάσεις δικαστών που μιλάνε για λεόντειες συμφωνίες υπέρ των ιδιωτών- και συνεχίζεται φυσικά και με τη Νέα Δημοκρατία, η οποία ακολουθεί την ίδια τακτική στην κατασκευή και παραγωγή των δημοσίων έργων. 
      Εμείς είμαστε αντίθετοι με τις αναθέσεις αυτές. Θεωρούμε ότι πρέπει αυτά να γίνονται από το δημόσιο. Έχουμε καταθέσει –να μην τα αναφέρω, τα ξέρει ο κύριος Υπουργός που βρίσκεται εδώ- διεξοδικά τις προτάσεις μας και με λεπτομέρειες. 
      Θέλω να επισημάνω όμως κάτι άλλο. Η πώληση της Ολυμπιακής, και να συζητήσουμε μετά αν θέλετε εξολοκλήρου γι’ αυτό το θέμα, δεν είναι μόνο ο κορμός της Ολυμπιακής και η εταιρεία. Είναι και η υποδομή της. 
      Και εδώ έχουμε μία «σαλαμοποίηση». Το ότι αρχίζει το αεροδρόμιο εδώ από τα Σπάτα, γίνεται και στο Ηράκλειο, θα γίνει αργότερα ίσως και στη Θεσσαλονίκη –όλα τα αεροδρόμια της χώρας εκεί, κ.λπ.- «σαλαμοποιώντας» αυτές τις υποθέσεις για να υπάρχουν επί μέρους αντιδράσεις, αν θέλετε, προχωρούμε στην υλοποίηση της παραχώρησης και των υποδομών στο ιδιωτικό κεφάλαιο και μάλιστα με πολύ ληστρικές και σε βάρος του ελληνικού δημοσίου και του ελληνικού λαού συμφωνίες. Είμαστε αντίθετοι μ’ αυτό.
      Ήθελα, επίσης, να σας υποβάλω μία ερώτηση, κύριε Υπουργέ Μεταφορών. Λέγεται ότι η «Ολυμπιακή», όταν έκανε χρήση του ελληνικού αεροδρομίου, πλήρωνε 2.000.000.000 ευρώ ετησίως στο ελληνικό δημόσιο για τη χρήση. Εκεί λέγεται –απ ό,τι λένε οι ίδιοι οι εργαζόμενοι- ότι υπερβαίνει τα 20.000.000.000 ευρώ.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Μη λέτε μετά, λοιπόν, πώς χρεώνεται η Ολυμπιακή! Να τα βλέπει ο κόσμος! Και επειδή υπάρχουν αυτές οι συγκυρίες –στις οποίες θα αναφερθώ στη συνέχεια γιατί ειπώθηκαν και άλλα- δεν μπορεί, κύριε εκπρόσωπε του Συνασπισμού, να λέτε ότι αυτό το αεροδρόμιο πρέπει να γίνει και από την άλλη να έρχεστε να μας λέτε ότι είστε ενάντια στις Σ.Δ.Ι.Τ., ενάντια στις παραχωρήσεις!
      ΑΘΑΝΑΣΙΟΣ ΛΕΒΕΝΤΗΣ: Εσείς πώς λέτε να γίνει δηλαδή;
      ΝΙΚΟΛΑΟΣ ΓΚΑΤΖΗΣ: Να γίνει το αεροδρόμιο! Ποιος θα το κάνει το αεροδρόμιο; Και εις όφελος τίνος θα είναι; Εμείς λέμε να είναι δημόσιος ενιαίος φορέας όλων των μεταφορών –όπως θα πούμε παραπέρα και για την Ολυμπιακή όταν θα το συζητήσουμε- με κλαδικές, αν θέλετε, λεπτομερείς αναπτύξεις κάθε κλάδου –αέρας, θάλασσα, στεριά, κ.λπ.- και υποδομή και εκμετάλλευση στο δημόσιο. Όχι ό,τι κάνουμε εδώ τώρα, που ιδιωτικοποιούμε τα κέρδη και κρατικοποιούμε τις δαπάνες!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό κάνετε! Και το ΠΑ.ΣΟ.Κ. το έκανε, με το διαχωρισμό που έκανε και στον ΟΣΕ και σ’ άλλες υπηρεσίες, κ.λπ..
      Εμείς τα καταψηφίζουμε αυτά.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Γκατζή.
      Ο κ. Ξανθόπουλος έχει το λόγο που υπομονετικά έχει αναμείνει πολλή ώρα για να υπερασπιστεί το άρθρο του.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Αναφέρομαι κατ’ αρχάς στο άρθρο 28 και ευχαριστώ όσους το ψήφισαν. Θα παρακαλέσω απλώς να αλλάξει η δομή –και μόνο η δομή- του άρθρου. Δηλαδή, να γίνει α΄ παράγραφος μέχρι την ενδέκατη σειρά που λέει «συμβάσεων» και β΄ παράγραφος από το σημείο «Με απόφαση του ο Υπουργός Περιβάλλοντος…» και κάτω.
      Επιπλέον, να διαγραφούν οι έξι λέξεις και να προστεθούν άλλες έξι.
      ΝΙΚΟΛΑΟΣ ΓΚΑΤΖΗΣ: Μιλάμε για το άρθρο 28, κύριε Υπουργέ;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Μάλιστα. Μιλάμε για το άρθρο 28.
      Θα σας το διαβάσω. Διαγράφεται η φράση «Η Γενική Γραμματεία Δημοσίων Έργων του Υπουργείου» και βάζουμε απευθείας «Το Υπουργείο Περιβάλλοντος, Χωροταξίας και Δημοσίων Έργων», γιατί η γενική γραμματεία είναι μέρος του Υπουργείου. Αυτό είναι δικό μας λάθος, αν θέλετε.
      Επίσης, εκεί που λέει «Με απόφασή του ο Υπουργός Περιβάλλοντος…» που γίνεται β΄ παράγραφος, αρχίζει έτσι κανονικά, αλλά λέμε τα εξής: «…που αναλαμβάνουν τη διεκπεραίωση της διαδικασία ανάθεσης και εκτέλεσης…», όχι «…έργου…», αλλά «..συμβάσεων έργων, μελετών ή συναφών υπηρεσιών», διότι έχουμε να κάνουμε με ερευνητικές εργασίες, απαλλοτριώσεις, γεωτρήσεις, κ.λπ.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
       Όταν φθάνουν κάποια στιγμή τα έξοδα στο Ελεγκτικό Συνέδριο, θα μας σταματάει και θα μας λέει, για παράδειγμα, ότι η απαλλοτρίωση δεν είναι έργο.
      Θα παρακαλούσα, λοιπόν, αυτές τις λίγες λέξεις που άλλαξα, να τις καταθέσω στα Πρακτικά, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Να κατατεθούν για να διανεμηθούν στους συναδέλφους, κύριε Υπουργέ.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως, κυρία Πρόεδρε. Τις καταθέτω για τα Πρακτικά.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      ( Να μπει η σελίδα 155 )
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αναφερόμενος πάλι στο αεροδρόμιο –εφόσον έχω ακόμα χρόνο- επισημαίνουμε για τον κ. Γείτονα ότι δημόσια αναπτύχθηκε σ’ όλους το τι θα γίνει ακριβώς στο Ηράκλειο από τον Υπουργό, τον κ. Σιουφλιά. Άρα υπάρχει πλήρης εικόνα στην τοπική κοινωνία. Επίσης, ταχύτατα προχωρούν επιτέλους οι μελέτες για να γίνει αυτό το αεροδρόμιο. Γι’ αυτό και παρακάλεσα τον κύριο Υπουργό και το δέχθηκε να βάλουμε από το Μάιο αυτή τη μεταβίβαση αναδρομικά, για να καλύψουμε ό,τι έχει γίνει από το Μάιο έως τώρα.
      Και μία άλλη παρατήρηση, επίσης, σχετικά με την ερώτηση που κάνατε στον Υπουργό. Ρητά σας δηλώνω και εγώ ότι αυτό το έργο θα γίνει με σύμβαση παραχώρησης…
      ΝΙΚΟΛΑΟΣ ΣΗΦΟΥΝΑΚΗΣ: Και ο δρόμος μαζί;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα το δούμε αυτό, κύριε συνάδελφε. Ακόμα δεν έχει ξεκαθαρίσει γιατί δεν έχουν τελειώσει οι μελέτες.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μαζί θα πάνε, κύριε Υπουργέ;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Νομίζω ότι θα πάνε μαζί. Είναι ένα πακέτο έργων το οποίο θα φθάσει περίπου το 1,8 δισεκατομμύρια ευρώ. Άλλως, δεν θα μπορούσε να γίνει υπό τις παρούσες συνθήκες. Και αυτή είναι η πραγματικότητα.
      Κυρία Πρόεδρε, ζητάω συγγνώμη, αλλά για να μην παραμείνω μέχρι το τέλος, θα ήθελα να παρακαλέσω να ψηφιστεί και η τροπολογία για τους επιθεωρητές περιβάλλοντος. 
      Όλοι πιστεύουμε ότι θα πρέπει να υπάρχει έλεγχος στο περιβάλλον. Όμως, θα πρέπει να μπορεί και να γίνει ο έλεγχος. Λέμε, λοιπόν, ότι θα πρέπει να έχουν τα δικαιώματα που έχουν και οι επιθεωρητές Δημόσιας Διοίκησης, δηλαδή να πηγαίνουν σε μία υπηρεσία, να ζητάνε χαρτιά και να τα παίρνουν. Διότι ναι μεν με εντολές του Υπουργού έχουν ήδη γίνει εννιακόσιοι έλεγχοι τα τελευταία τρία χρόνια και πρακτικώς έχουν πληρωθεί 15.000.000 ευρώ σε πρόστιμα, αλλά πολλές φορές οι επιθεωρητές έχουν την άρνηση των υπηρεσιών για χορήγηση στοιχείων, κάτι που είναι πραγματικά απαράδεκτο. 
      Θα παρακαλέσω, λοιπόν, να προστεθούν αυτές οι δέκα λέξεις. Η παράγραφος 4 α΄ του άρθρου 5 του νόμου περί Επιθεωρητών Δημόσιας Διοίκησης εφαρμόζεται για τους επιθεωρητές περιβάλλοντος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Έλσα Παπαδημητρίου): Χτυπάτε ανοιχτές πόρτες. Το θέλουμε όλοι, τους περιμέναμε όλοι και επιτέλους ήρθαν!
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τέλος, αν μου επιτρέπετε, επειδή επετέθη ο αγαπητός συνάδελφος κ. Γκατζής στα έργα με συμβάσεις παραχώρησης, τον πληροφορώ για άλλη μια φορά ότι το 80% των ζεστών χρημάτων, το βάζουν οι παραχωρησιούχοι. Διότι ναι μεν μερικά τα δανείζονται, αλλά τα δανείζονται με δική τους ευθύνη και όχι όπως γινόταν μέχρι πρότινος με ευθύνη του ελληνικού δημοσίου. Παίρνουν χρήμα ζεστό και το βάζουν για να γίνεται το έργο. Αυτό είναι προφανές. 
      Δεύτερον, για πρώτη φορά τα τελευταία τέσσερα χρόνια πετύχαμε το 65% των ακαθαρίστων εσόδων των διοδίων να πηγαίνει πίσω στο ελληνικό δημόσιο. Αυτό σημαίνει ότι το ελληνικό δημόσιο θα εισπράξει τα επόμενα είκοσι οκτώ χρόνια 23.000.000.000 ευρώ. Αυτό είναι μείζον θέμα για τα έργα που θα γίνουν στο μέλλον, όταν εγώ φυσικά θα έχω αποχωρήσει προ καιρού, ενώ φαντάζομαι ότι εσείς ως νεότεροι θα είστε ακόμα εδώ. Όμως, τότε θα υπάρχουν χρήματα για να γίνουν οι υπόλοιποι δρόμοι, τα υπόλοιπα δέκα χιλιάδες χιλιόμετρα που παραμένουν, πράγματι, σε μέτρια κατάσταση –για να μην πω κακή πολλές φορές- λόγω έλλειψης πόρων. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, μου επιτρέπετε μισό λεπτό;  
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, αυτό δείχνει ότι έχετε τα περιθώρια να κάνετε μείωση των τιμολογίων που υπάρχουν στα διόδια, γιατί αυτά τα κέρδη, είναι βγαλμένα με το αίμα αυτών των ανθρώπων, που πληρώνουν καθημερινά και ιδιαίτερα των εργαζόμενων, που για δουλειά φεύγουν από το ένα μέρος και πηγαίνουν στο άλλο. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
      Το λόγο έχει ο κ. Σπηλιόπουλος. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κυρία Πρόεδρε. 
      Κύριοι συνάδελφοι, θέλω να κάνω μία παρατήρηση σ’ αυτά που είπε ο αξιότιμος Υφυπουργός ΠΕ.ΧΩ.Δ.Ε. πριν από λίγο. 
      Αυτήν την περίοδο υπάρχει μία μεγάλη αναστάτωση στην περιφέρεια της χώρας μας από την κατασκευή των μεγάλων οδικών αξόνων. Όχι γιατί θα κατασκευαστούν οι οδικοί άξονες –άλλωστε, αυτό είναι επιβεβλημένο και μάλιστα το υποστήριξαν οι περισσότερες πτέρυγες εδώ στη Βουλή- αλλά για τα υψηλά διόδια τα οποία καλούνται να πληρώσουν οι Έλληνες πολίτες, οι χρήστες αυτών των δρόμων.  
      Μάλιστα, ακούσαμε πριν από λίγο να λέει ο κύριος Υφυπουργός ότι το 65% των διοδίων που θα εισπράττονται, θα πηγαίνουν στο κράτος για να αξιοποιηθούν μελλοντικά χωρίς σχέδιο. Δηλαδή, ο πολίτης, εμμέσως πληρώνει μία ακόμα φορολογία. Διότι πλέον γι’ αυτούς τους δρόμους ο καταναλωτής, δηλαδή ο χρήστης, δεν θα καταβάλλει τίποτα ούτε για την κατασκευή του δρόμου ούτε για τη συντήρησή του ούτε για τη λειτουργία του. Γιατί, λοιπόν, να εισπράττει επιπλέον 65%, από αυτά που χρειάζονται για να κατασκευαστεί και να λειτουργήσει ο δρόμος; 
      Έχουμε πει πολλές φορές στην Κυβέρνηση -και το λέμε και τώρα- ότι αυτοί οι δρόμοι, θα κλείσουν από την αγανάκτηση του κόσμου. Είναι υψηλά τα διόδια. Δεν μπορεί να τα πληρώσει ο κόσμος. Το έχουμε πει πολλές φορές. Και όχι μόνο αυτό. Πολλοί οδηγοί θα κατευθυνθούν σε παράπλευρους δρόμους, στο δευτερεύον εθνικό δίκτυο και έτσι θα υπάρξει μία άνευ προηγουμένου συμφόρηση στους μικρούς δρόμους γύρω από τους μεγάλους οδικούς άξονες. 
      Επιμένουμε και το λέμε και τώρα –έφυγε ο κύριος Υφυπουργός- ότι πρέπει να μειώσει τα διόδια στο μισό, για να μπορούν να είναι εύχρηστα, να μπορεί να τα πληρώσει ο πολίτης και να μπορεί επιτέλους, να κάνει χρήση αυτών των μεγάλων έργων. 
      Έρχομαι τώρα στα άρθρα του σχεδίου νόμου και ειδικότερα στα άρθρα που αναφέρονται στις σιδηροδρομικές μεταφορές. 
      Με το άρθρο 20, δημιουργείται το Εθνικό Συμβούλιο Σιδηροδρόμων. Ακούγεται ωραίο. Ακούστηκε ότι αποτελεί μία προσαρμογή της ελληνικής νομοθεσίας στο ευρωπαϊκό δίκαιο. Σωστό.   
      	Τι θα διαχειριστεί αυτή η επιτροπή; Τι προβλήματα θα κληθεί να λύσει, αφού τα προβλήματα είναι μικρά; Γιατί μικρό πρόβλημα έχουμε με τους σιδηρόδρομους, αφού εμείς, σε σχέση με τις ευρωπαϊκές χώρες, έχουμε ένα ελάχιστο κομμάτι σιδηροδρομικού δικτύου και μάλιστα δεν μπορούμε να το ολοκληρώσουμε κιόλας. Έχουμε μόνο τον Π.Α.Θ.Ε.. 
      Αυτή ήταν η δυσκολία της πολιτικής ηγεσίας του Υπουργείου, να προχωρήσει τα έργα και να ολοκληρωθεί ο σιδηροδρομικός Π.Α.Θ.Ε.; Δεν είχαμε το Εθνικό Συμβούλιο; Αυτός είναι ο λόγος; Γιατί από τη μέρα που ανέλαβε αυτή η Κυβέρνηση, βρήκε ένα δίκτυο που βρίσκεται σε μια κατάσταση, βρήκε έργα σε εξέλιξη, αλλά κυρίως ένα σχεδιασμό, που έλεγε ότι ο Π.Α.Θ.Ε. μέχρι το 2010 θα έχει ολοκληρωθεί. Ιδιαίτερα το κομμάτι από την Κόρινθο μέχρι την Πάτρα –γιατί μέχρι το Κιάτο ήταν έτοιμος- θα έπρεπε το 2010 να φθάσει στην Πάτρα. 
      Και τι έκανε, όταν ανέλαβε ο Υπουργός Μεταφορών; Τεμάχισε αμέσως το έργο και έκοψε την εθνική συμμετοχή. Έτσι, το έργο αντί να πάει στην Πάτρα μέχρι το 2010, θα πάει μέχρι το Αίγιο, μέχρι τη Ροδοδάφνη. Και αν πάει μέχρι εκεί! 
      Γιατί τα έργα, κύριε Υπουργέ, δεν προχωρούν καλά. Έχουμε μεγάλες καθυστερήσεις στις εργολαβίες, έχουμε μεγάλες καθυστερήσεις στις πληρωμές και φοβούμαστε, πως ούτε και τότε θα είναι έτοιμο αυτό το κομμάτι. 
      Όμως τι θα γίνει με το υπόλοιπο; Πότε θα ολοκληρωθεί, επιτέλους, αυτό το κομμάτι, ώστε να έχουμε ένα ολοκληρωμένο σιδηροδρομικό άξονα; Καμμία κουβέντα γι’ αυτό. Όλες οι φροντίδες και όλες οι πρόνοιες της Κυβέρνησης, είναι να γίνουν δρόμοι, δρόμοι, δρόμοι. Αυτό το σπουδαίο μεταφορικό μέσο που λέγεται «σιδηρόδρομος», που προστατεύει το περιβάλλον, που βελτιώνει την ανάπτυξη στην περιφέρεια, το έχουμε στα αζήτητα. Και βλέπουμε συνεχώς προβλήματα. 
      Πριν από λίγες μέρες και εσείς, ουσιαστικά, το παραδεχθήκατε. Αλλάζοντας τη διοίκηση στην ΕΡΓΟΣΕ, αλλάζοντας υπηρεσίες και διευθυντές, αναγνωρίζετε ότι κάτι δεν πάει καλά. Ε, δεν πάει καλά ο σιδηρόδρομος, γιατί αυτή είναι η επιλογή σας! 
      Η επιλογή σας είναι να μην πάει καλά ο σιδηρόδρομος και αυτό φαίνεται από τους σχεδιασμούς που έχετε για το σιδηρόδρομο. Γιατί φαίνεται ότι θέλετε να διαχωρίσετε την περιουσία. Θέλετε να διαχωρίσετε αυτά που είναι κερδοφόρα τμήματα του σιδηροδρόμου και τα υπόλοιπα, να τα εκχωρήσετε, μ’ αυτήν τη φιλοσοφία, η οποία ακόμη και σήμερα σας έχει καταλάβει. 
      Δεν βλέπετε τι γίνεται σ’ ολόκληρο τον κόσμο; Δεν ακούτε; Δεν διαβάζετε την κρίση αυτού του μοντέλου που έχετε εφαρμόσει και στο οποίο συνεχίζετε να επιμένετε; Μ’ αυτόν, λοιπόν, τον τρόπο οδηγείτε το σιδηρόδρομο, ένα, πράγματι, σπουδαίο μεταφορικό μέσο, στη συρρίκνωση και στην απαξίωσή του.  
      Με ενδιαφέρον βλέπω ότι έχετε και ένα άρθρο για την επιτροπή διερεύνησης σιδηροδρομικών ατυχημάτων. Το θέμα είναι ποιος θα διερευνά τα ατυχήματα ή να σταματήσουν τα ατυχήματα; Γιατί βλέπουμε επί θητείας σας τα ατυχήματα να μεγαλώνουν συνεχώς. Δείτε τους απόλυτους αριθμούς. Αυτό είναι το θέμα. Το ζήτημα είναι ποιος θα κάνει τον έλεγχο ή ποιος θα μεθοδεύει το συμπέρασμα και το αποτέλεσμα του ελέγχου των ατυχημάτων; Δεν είναι αυτό το θέμα. 
      Το θέμα είναι να σταματήσουμε να έχουμε ατυχήματα, να ολοκληρωθεί ο σιδηροδρομικός Π.Α.Θ.Ε., να γίνει ο δυτικός άξονας, τον οποίο εγκαταλείψατε και γενικότερα να αναβαθμίσετε το σιδηρόδρομο. Αυτό είναι το ζήτημα. 
      Με την ευκαιρία αυτή, θέλω να θέσω και ένα άλλο ζήτημα, που, πραγματικά, δείχνει ότι απαξιώνετε ό,τι έχει σχέση με το σιδηρόδρομο. Στην Αχαΐα υπάρχει ένα ειδικό κομμάτι, ο οδοντωτός, από το Διακοφτό στα Καλάβρυτα. Όταν γίνατε Κυβέρνηση, βρήκατε την υποδομή έτοιμη, κατασκευασμένη και τα χρήματα εξασφαλισμένα, για να γίνει η οδόντωση και ο εκσυγχρονισμός. Μάλιστα, τότε είχαν παραγγελθεί από την κυβέρνηση του ΠΑ.ΣΟ.Κ. και τα καινούργια βαγόνια.
       Πέρασαν κοντά πέντε χρόνια και δεν μπορέσατε να ολοκληρώσετε την οδόντωση. Έχουν έρθει τα βαγόνια, στοιβάζονται στις αποθήκες και δεν λειτουργεί ο οδοντωτός. Εσείς μας είχατε πει, απαντώντας σε ερωτήσεις μας, ότι θα λειτουργούσε το Μάρτιο του 2008. Κοντεύουμε να φθάσουμε στον άλλο Μάρτιο και δεν θα είναι έτοιμος ο σιδηρόδρομος. Αυτή είναι η έγνοια σας, κύριε  Υπουργέ, για ό,τι έχει να κάνει με το σιδηρόδρομο και τις δραστηριότητες αυτές. 
      Κλείνω με μια παρατήρηση σε σχέση με τις ρυθμίσεις για τα Κ.Τ.Ε.Λ.. Είναι γνωστό –και εγώ θα το πω με παρρησία- ότι τα Κ.Τ.Ε.Λ. σε ολόκληρη τη χώρα έχουν προνομιακή μεταχείριση. Είναι αλήθεια αυτό. 
      Γιατί, λοιπόν, τους δίνετε τη δυνατότητα να εισχωρήσουν και σ’ άλλες δραστηριότητες που δεν είχαν μέχρι σήμερα, που είχαν άλλοι; Γιατί, λοιπόν, θέλετε να τους αφήσετε να μπουν και σε πεδίο άλλων, τουριστικών πρακτόρων, τουριστικά λεωφορεία κ.λπ.
      Βλέπω ένα συνάδελφο από την Κρήτη, γιατί θα έχει φαντάζομαι και εκεί ένα ιδιαίτερο ενδιαφέρον γι’ αυτά τα ζητήματα.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ασχολούμαι.  
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ακριβώς. Τότε γιατί δεν κάνετε και το αντίθετο; Γιατί δεν απελευθερώνετε και τα υπεραστικά δρομολόγια, εάν θέλετε ανταγωνισμό, αφού είστε υπέρ του ανταγωνισμού; Αλλά δεν είστε υπέρ του ανταγωνισμού, είστε υπέρ της εξυπηρέτησης συγκεκριμένων συμφερόντων.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (΄Ελσα Παπαδημητρίου):  Και εγώ σας ευχαριστώ.
      Υπάρχει μια προτασσόμενη δευτερολογία από τον κ. Αϊβαλιώτη, για τέσσερα λεπτά και μετά, κύριε Υπουργέ, θα σας δώσω το λόγο.
      Ορίστε, κύριε Αϊβαλιώτη, έχετε το λόγο.
      ΚΩΝΣΤΑΝΤΙΝΟΣ ΑΙΒΑΛΙΩΤΗΣ: Ευχαριστώ, κυρία Πρόεδρε.
      Μπαίνω κατ’ ευθείαν στην ουσία και στα άρθρα. Είμαι υπεύθυνος για το κόμμα, το Λ.Α.Ο.Σ για την περιφέρεια της Κρήτης και έκανα περιοδεία πριν από λίγες μέρες. Μιλάω για το άρθρο 28, για το αεροδρόμιο του Ηρακλείου, που είναι ανεπαρκές, ρυπογόνο, θορυβώδες, είναι επικίνδυνο. Προσγειώνεται το αεροπλάνο μέσα, κυριολεκτικά, στα σπίτια.
      Μίλησα με το Δήμαρχο της Νέας Αλικαρνασσού. Είναι σε απόγνωση. Μίλησα με τη Νομάρχη Ηρακλείου την κ. Σχοιναράκη που είναι σε απόγνωση. Αυτό το αεροδρόμιο είναι ανεπαρκές. Ρωτάω, εάν αρχίσει σήμερα, πότε θα είναι έτοιμο; Εδώ μου έλεγε ο Δήμαρχος της Νέας Αλικαρνασσού ότι θα είναι έτοιμο σε επτά χρόνια. Θα περιμένουν άλλα επτά χρόνια οι Ηρακλειώτες; Και γιατί, τέλος πάντων, να γίνει από ιδιώτες σώνει και καλά; Γιατί να γίνει από ιδιώτες, ενώ έχουν πέσει τόσα λεφτά, έχουν έρθει τόσα πακέτα στην Ελλάδα; Υπάρχουν κονδύλια του Γ΄ Κοινοτικού Πλαισίου Στήριξης που ακόμα λιμνάζουν. Η Κρήτη θα έπρεπε να έχει χρυσές πίστες προσγείωσης αεροδρομίων, χρυσά πεζοδρόμια και δρόμους. 
      Ο βόρειος οδικός άξονας της Κρήτης αποτελεί χαρακτηριστικό παράδειγμα. ‘Ημουν στον Πλατανιά. Τη ημέρα που ήμουν εκεί, έγινε πολύνεκρο δυστύχημα στα Χανιά. Το ξέρουν τώρα οι Χανιώτες που ακούνε, ότι έγινε πολύνεκρο δυστύχημα. Δεν υπάρχει δρόμος επαρκής. Σαράντα χρόνια είναι ο ίδιος δρόμος. Αυτή είναι η κατάσταση στην Κρήτη με τόσα χρήματα που έχουν πέσει. Και ρωτάω γιατί σε ιδιώτες το αεροδρόμιο, όταν πληρώνουν οι επιβάτες φόρους αεροδρομίου; Δεν πληρώνει σε κάθε εισιτήριο ο κάθε επιβάτης; Η Κρήτη δέχεται πεντέμισι εκατομμύρια τουρίστες. Δεν πληρώνουν οι Ελληνες και οι ξένοι φόρους; Γιατί θα πρέπει σώνει και καλά να γίνει από ιδιώτες; Λεφτά, λοιπόν, υπάρχουν και υπάρχουν, όπως υπάρχουν και τα 1,2 δισεκατομμύρια ευρώ, κύριε Χατζηδάκη, τα οποία δίνετε για την εθελούσια έξοδο των τεσσάρων χιλιάδων υπαλλήλων της συρρικνωμένης Ολυμπιακής. 
      Άρθρο 2, παράγραφοι 20 και 22 που λέει ενσωμάτωση οδηγίας για τη διαλειτουργικότητα του συστήματος σιδηροδρόμων και θέσπιση εθνικού συμβουλίου σιδηροδρόμων. Μα είναι αντιφατικό. Εδώ μιλάμε για μια κυβέρνηση που έχει κάνει το ρέκβιεμ για τους σιδηροδρόμους. Τελείωσαν οι σιδηρόδρομοι. Σας θυμάμαι στην επιτροπή να λέτε ότι μόνον ένας τρελός για δέσιμο θα επέμβει ποτέ στον Ο.Σ.Ε.. Τον βρήκατε τον τρελό; Για ποιο λόγο γίνονται όλα αυτά όταν σβήνει ο σιδηρόδρομος; 
      Ήμουν στον Έβρο που υπηρετούσα και οι 602 και 603 αμαξοστοιχίες σταμάτησαν να κυκλοφορούν. Δεν υπάρχει τροχαίο υλικό, δεν υπάρχουν ρόδες για να κυκλοφορήσουν τα τρένα. Τις παραγγείλατε τις ρόδες; Μας μάρανε τώρα η ενσωμάτωση οδηγίας για τη διαλειτουργικότητα του συστήματος των σιδηροδρόμων; Δεν μου απαντήσατε ούτε καν για την επιτήρηση των χώρων στάθμευσης των βαγονιών του Ο.Σ.Ε.. Τα έχετε δει τα βαγόνια του Ο.Σ.Ε. τι χάλια παρουσιάζουν; Γραμμένα είναι όλα. Ποιοι είναι αυτοί οι οποίοι μπαίνουν στους χώρους σταθμεύσεως του Ο.Σ.Ε. που πληρώνει ιδιωτική εταιρεία 3.000.000 ευρώ το χρόνο; Εσείς μου απαντήσατε σε ερώτηση που σας έκανα. Πληρώνει 3.000.000 ευρώ το χρόνο. Πληρώνουμε ένα δισεκατομμύριο δραχμές για να επιτηρούνται οι χώροι σταθμεύσεως του Ο.Σ.Ε. και βαγόνια του Ο.Σ.Ε. είναι χάλια. Ζητήθηκαν ευθύνες από την ιδιωτική εταιρεία στην οποία αναθέσατε τη συντήρηση; 
      Σας διαβάζω, άρθρο 15, έλεγχος κυκλοφορίας οχημάτων, άρθρο 16, εκπαιδευτές, άρθρο 17, παραβάσεις διατάξεων Κ.Ο.Κ. κ.λπ. Μιλάμε για γραφειοκρατία, για νόμους, για συνεχείς βερμπαλισμούς. 
      ‘Ημουν συντάκτης αυτοκινητιστικών εντύπων και ανταποκριτής εντύπων στις Βρυξέλλες. Ρωτήστε αυτούς τους ανθρώπους που ασχολούνται με τον τομέα, ποια είναι τα δύο πράγματα που χρειάζονται. Πρώτον, άμεση εξίσωση της φορολογίας των Ι.Χ. και των βαρέων φορτηγών μεταξύ της Ελλάδας και των υπολοίπων χωρών της Ευρωπαϊκής Ένωσης, το να αποκτήσουν οι Ελληνες ασφαλές Ι.Χ., να πληρώνουν ό,τι πληρώνουν οι Ευρωπαίοι για τα Ι.Χ. αφού και οι μισθοί τους είναι χαμηλότεροι ούτως ή άλλως, και να παίρνουν και οι Ελληνες επαγγελματίες σοβαρά και σύγχρονα βαρέα οχήματα, ώστε να σταματήσουν να σκοτώνονται οι άνθρωποι στο δρόμο. Και το δεύτερο, τήρηση των νόμων. 
      ‘Εχω κάνει εκπομπές στον τηλεοπτικό σταθμό HIGH-TV με τον οποίο συνεργαζόμουν, με τον κορυφαίο Ελληνα οδηγό αγώνων, τον Ιαβέρη. Ξέρετε τι μου είπε ο Ιαβέρης; ‘Ότι υπάρχει πλήρης ελαστικότητα στους δρόμους της τήρησης των διατάξεων, με πρώτη και κυριότερη την παραβίαση του κόκκινου. Δεν υπάρχει τήρηση των νόμων. Είναι έγκλημα καθοσίωσης σε οποιαδήποτε χώρα της Ευρώπης η παραβίαση του κόκκινου. Τίποτα δεν τηρείται. Συζητάμε με βερμπαλισμούς και παίρνουμε απλά μέτρα. Ο Ιαβέρης, που είχε πει σ’ αυτήν τη συνέντευξη στο HIGH TV ότι τρία εκατομμύρια Έλληνες, δεν γεννήθηκαν από το 1955 λόγω των τροχαίων ατυχημάτων. Συζητάμε για μεταφορές και λεπτομέρειες, όταν έχουμε αστεία και ανεπαρκή αεροδρόμια, όπως αυτό το Ηρακλείου, όταν οι εξετάσεις για τους νέους οδηγούς είναι διάτρητες, όταν σβήνει η Ολυμπιακή, όταν τρένα απαξιώνονται με δηλώσεις του κ. Χατζηγάκη, ο οποίος είπε ότι ο Ο.Σ.Ε. μπαίνει μέσα 2.000.000 ευρώ την ημέρα. 
      Έτσι απαξιώνεται ο Ο.Σ.Ε., όταν προμηθευόμαστε εισαγόμενα αστικά λεωφορεία και σβήνει η ελληνική αυτοκινητοβιομηχανία. Πριν λίγη ώρα, ο κ. Κασσίμης  απέσυρε διατάξεις του νομοσχεδίου και πρότεινε τροπολογίες. Κάντε το ίδιο, κύριε Χατζηδάκη, να διορθώσετε τις αδυναμίες του δικού σας νομοσχεδίου. Κάντε και εσείς το ίδιο και μιμηθείτε τον κ. Κασσίμη, για να μη μοιάζει ο διάλογος στη Βουλή διάλογος κωφών. Γιατί όλα τα άλλα είναι ακρότητες και εμείς με τα άκρα δεν μπορούμε να συνεννοηθούμε.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Αϊβαλιώτη.
      Κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, θα μείνω αυστηρά στη δεύτερη ενότητα των άρθρων, κεφάλαιο Ε΄  και μετά. 
      Το σχέδιο ανασυγκρότησης του Ο.Σ.Ε. δίνει ιδιαίτερη έμφαση σε τέσσερις άξονες: Ο πρώτος είναι η ασφάλεια -και γι’ αυτό έχουμε συνεργασία με τους κρατικούς σιδηροδρόμους- ο δεύτερος είναι η διαφάνεια –και ξέρετε διαχρονικά υπάρχουν προβλήματα και γι’ αυτόν το λόγο έχει ουσιαστικά εγκατασταθεί η ΠΕΕ στον Ο.Σ.Ε., προκειμένου να είμαστε βέβαιοι ότι το πρόβλημα θα αντιμετωπιστεί- ο τρίτος είναι η οικονομική εξυγίανση -έχουμε ανακοινώσει ένα συγκεκριμένο πρόγραμμα, με πολύ συγκεκριμένες δεσμεύσεις- και τέταρτος είναι η ανάπτυξη, που είναι, αν θέλετε, και αποτέλεσμα όλης της προηγούμενης προσπάθειας. 
      Το Εθνικό Συμβούλιο Σιδηροδρόμων, προφανώς δεν θα λύσει από μόνο του το πρόβλημα. Υπάρχει ένα πλέγμα μέτρων -στις 12 Αυγούστου το παρουσιάσαμε, και είναι σαράντα πέντε σελίδες-  και είναι αναρτημένο στην ιστοσελίδα του Υπουργείου Μεταφορών, για όποιον ενδιαφέρεται να το δει. Απλώς το Εθνικό Συμβούλιο Σιδηροδρόμων, λόγω του ανοίγματος της αγοράς, είναι το προαπαιτούμενο για να ανοίξει η αγορά με βάση το Κοινοτικό Δίκαιο. Και προσαρμοζόμαστε ακριβώς σ’ αυτήν την απαίτηση, όπως έχει γίνει με την Εθνική Επιτροπή Τηλεπικοινωνιών και Ταχυδρομείων, με τη Ρυθμιστική Αρχή Ενέργειας κ.λπ.. 
      Επίσης, η επιτροπή διερεύνησης σιδηροδρομικών ατυχημάτων και συμβάντων είναι και απαίτηση του Κοινοτικού Δικαίου, αλλά και απαίτηση της κοινής λογικής, θα έλεγα εγώ, μια ανεξάρτητη αρχή, για την οποία έχουμε καθυστερήσει να προχωρήσουμε και προχωρούμε τώρα, προκειμένου ειδικοί, οι οποίοι έχουν εμπειρία στο συγκεκριμένο θέμα, να καταλήγουν σε συμπεράσματα, όπως γίνεται και με την αντίστοιχη αρχή των αεροπορικών ατυχημάτων. Δεν νομίζω ότι θα έπρεπε αυτά τα δύο θέματα, να αποτελούν αντικείμενο αντιπαραθέσεως. 
      Στο κεφάλαιο ΣΤ΄ για τις οδικές μεταφορές, εκσυγχρονίζεται η νομοθεσία που ισχύει για τα επιβατικά δημοσίας χρήσεως, σύμφωνα με τις δεσμεύσεις μας για το ζήτημα. Κυρίως εξορθολογίζεται  το σύστημα των ποινών, προσαρμόζεται στα σημερινά οικονομικά δεδομένα και η λογική μας είναι ότι πρέπει να επιβάλλονται αυστηρές κυρώσεις στους ταξιτζήδες, οι οποίοι δεν είναι εντάξει στις υποχρεώσεις τους απέναντι στους πελάτες. Προς αυτήν την κατεύθυνση, κινείται άλλωστε και το προεδρικό διάταγμα –αυτήν την ώρα προετοιμάζεται και είναι αναθεώρηση του παλαιότερου προεδρικού διατάγματος του 1987- σχετικά με τις υποχρεώσεις των οδηγών των ταξί.
      Επίσης έχουμε ρυθμίσεις εξαιρετικά λεπτομερειακές, που σχετίζονται με τα Κ.Τ.Ε.Λ. και δεν μπορεί να είναι διαφορετικά, καθώς το υφιστάμενο καθεστώς για τα Κ.Τ.Ε.Λ., ρυθμίζεται καλώς ή κακώς ήδη με νόμο και επομένως τροποποιούμε την υφιστάμενη νομοθεσία, την εκσυγχρονίζουμε, σε συνεννόηση με τους αρμόδιους, αλλά και με την Αντιπολίτευση, η οποία δεν είδα  από τη συζήτηση επί των άρθρων, πλην του συναδέλφου που εξέφρασε προηγουμένως τις αντιρρήσεις του, να έχει αντιρρήσεις για τις ρυθμίσεις που καταθέτουμε για τα Κ.Τ.Ε.Λ.. 
      Για το όριο ηλικίας: είπαμε ότι μετά από αίτημα των ίδιων των ταξιτζήδων, κάνουμε αυτήν την επέκταση των δύο χρόνων. Όμως από το Γενάρη, θα έλθει η καινούργια οδηγία της Ευρωπαϊκής Ένωσης για τα ιατρικά δεδομένα στις μεταφορές και θα υπάρξει πλήρης εναρμόνιση ως προς το ζήτημα αυτό. Να ξέρετε πάντως ότι στην Ευρωπαϊκή Ένωση υπάρχει αρκετά μεγαλύτερη ευελιξία απ’ ό,τι έχουμε εμείς, απλώς συνδέεται το όλο θέμα με αυστηρές εξετάσεις, από τις αρμόδιες υγειονομικές επιτροπές. 
      Στο κεφάλαιο Ζ΄, ρυθμίζονται ζητήματα αεροπορικών μεταφορών. Δημιουργείται νέα επιτροπή Αεροπορικού Κώδικα, για να αποκτήσει η Ελλάδα επιτέλους τον Αεροπορικό Κώδικα τον οποίο δικαιούται. 
      Υπήρχε επί ΠΑ.ΣΟ.Κ. μία προεργασία, όμως για διαδικαστικούς λόγους το πράγμα δεν ολοκληρώθηκε, δεν παρελήφθη ποτέ το πόρισμα και τώρα προχωράμε προς αυτήν την κατεύθυνση. 
      Ρυθμίζονται τα θέματα του αεροδρομίου του Ηρακλείου με τον τρόπο που εξήγησε πριν ο κ. Ξανθόπουλος, όπως και κάποια διαδικαστικά θέματα, σε σχέση με την επιτροπή διερεύνησης ατυχημάτων και ασφάλειας πτήσεων.
      	Τέλος, ρυθμίζονται θέματα, που σχετίζονται με ορισμένα αιτήματα των υπαλλήλων της Υπηρεσίας Πολιτικής Αεροπορίας. 
      Για τους υπαλλήλους του Υπουργείου Μεταφορών, πολλούς από τους οποίους μπορώ να δω και στο θεωρείο, θέλω να πω και απ’ αυτό εδώ το Βήμα, αυτό που τους είπα και στις συναντήσεις μας, ότι δηλαδή το επίδομά τους θα το πάρουν, αλλά θα το πάρουν μέχρι το τέλος του χρόνου σ’ άλλο νομοσχέδιο. Είναι διαδικαστικό θέμα. Συνεννοηθήκαμε με τον κ. Αλογοσκούφη και αυτό που σας είπαμε ισχύει κατά 100%. Επομένως αυτό είναι ένα ξεκάθαρο μήνυμα και δεν νομίζω ότι μπορεί να γίνει σαφέστερο.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
      	Ο κ. Βερελής έχει το λόγο.
      	ΧΡΙΣΤΟΣ ΒΕΡΕΛΗΣ: Ευχαριστώ, κυρία Πρόεδρε.
      	Άκουσα τον κύριο Υπουργό να παραθέτει εδώ τις απόψεις του για τις ρυθμίσεις που έρχονται. Ήθελα να παρατηρήσω ότι θα έπρεπε να έχει την ευκαιρία σήμερα, να μας παραθέσει μία συνολική αποτύπωση του έργου της Κυβέρνησης της Νέας Δημοκρατίας από το 2004 μέχρι σήμερα. Αυτό θα ήταν πάρα πολύ χρήσιμο, διότι το νομοσχέδιο εδώ έχει μία σειρά από ρυθμίσεις, αλλά δεν περιέχει καμμία μεγαλειώδη ρύθμιση, για να πω ότι θα αλλάξει το μέλλον του τόπου. Εν πάση περιπτώσει, δίνει μία ευκαιρία για να συζητήσουμε για την πολιτική των μεταφορών. 
      Η διατύπωση των πολιτικών είναι το εύκολο κομμάτι της πολιτικής. Το δύσκολο κομμάτι της πολιτικής είναι τα έργα, είναι τα επιτεύγματα, είναι το τι έχει γίνει. Έχω να παρατηρήσω ότι εδώ υπάρχει μία απόλυτη έλλειψη προώθησης έργων στα μέσα μαζικής μεταφοράς. Αυτό, λοιπόν, το οποίο θα πρέπει να πούμε εδώ, είναι το τι ακριβώς έχει γίνει με τα μέσα μαζικής μεταφοράς τα τελευταία χρόνια. Άκουσα τον κύριο Υπουργό χθες να λέει ότι θα αποκτήσουμε πεντακόσια καινούργια λεωφορεία, θα επεκταθεί το τραμ στον Πειραιά, θα γίνει αυτό με τον προαστιακό, θα γίνει αυτό με το τρένο, θα γίνει αυτό με το αεροδρόμιο στο Ηράκλειο. 
      Τι έχει γίνει όμως μέχρι τώρα; Η πολιτική, κύριε Υπουργέ, είναι πρωτίστως σύγκριση. Το απόλυτο, το αλάνθαστο δεν υπάρχει. Αυτό είναι γνωστό. Αυτό όμως το οποίο θα πρέπει να καταλάβουν οι Έλληνες οι οποίοι παρακολουθούν τη Βουλή είναι ότι η Κυβέρνησή σας αφήνει ένα έργο, το οποίο είναι ουσιαστικά μηδαμινό και λέω «αφήνει», διότι βλέπω τις εξελίξεις που έρχονται και πιστεύω ότι θα μας αφήσετε κι εσείς όλοι μαζί. Στο τραμ, επί πέντε χρόνια προστέθηκαν οκτακόσια μέτρα και άπειρες σελίδες χαρτιού, σχέδια επί σχεδίων για το πώς θα πάει στον Πειραιά και βεβαίως, δεν καταφέρατε ακόμα ούτε το «πράσινο κύμα» να κάνετε στη συνεννόηση με τον κ. Σουφλιά. 
      Ο κ. Σουφλιάς έχει μία ορεσίβια αντίληψη περί του αστικού χώρου και δεν του αρέσει το τραμ. Δεν καταλαβαίνω γιατί δεν του αρέσει το τραμ. Το τραμ εξυπηρετεί τετρακόσιες ογδόντα πόλεις ανά τον κόσμο και στην Αθήνα, με πολύ μεγάλη δυσκολία βρίσκει χώρο να προχωρήσει και με την αρνητική εντύπωση κιόλας του αρμόδιου Υπουργού για τα θέματα περιβάλλοντος.
      	Έρχομαι στο θέμα του προαστιακού. Εκεί δεν έχει συμβεί απολύτως τίποτα τα τελευταία χρόνια. Όπως ήταν η κατάσταση το 2004 παραμένει και σήμερα. Στα θέματα του Η.Σ.Α.Π. θα πάτε παραπέρα αλλά δεν έχει γίνει τίποτα, μόνο σχέδια, εξαγγελίες. Στα θέματα των λεωφορείων δεν έχει συμβεί τίποτα. 
      Στα θέματα της οδικής ασφάλειας, έχουμε υποχώρηση κι εκεί δυστυχώς τα πράγματα είναι εξαιρετικά δυσάρεστα διότι, η Κυβέρνησή σας εγκατέλειψε τα πλάνα αυτά, διότι εκεί χρειάζεται ένα βασικό πρόσωπο το οποίο θα συντονίζει και σ’ αυτήν την αρμοδιότητα, ο Πρωθυπουργός σας καταρρέει, δεν μπορεί να συντονίζει κυβερνητικά έργα. Ενδεχομένως θεωρεί ότι δεν είναι αυτή η δουλειά του, ότι είναι άλλη η δουλειά του. 
      	Υπηρεσία Πολιτικής Αεροπορίας: Κάνατε εδώ μία ρύθμιση, κύριε Υπουργέ, η οποία θεωρώ ότι είναι εξοργιστική.
      Είναι μια φωτογραφική ρύθμιση για να καλύψει ένα κομματικό στέλεχος, που προορίζετε να γίνει διοικητής της Υπηρεσίας Πολιτικής Αεροπορίας. Η Υπηρεσία Πολιτικής Αεροπορίας, είναι μια πολύ σοβαρή υπηρεσία, εξαιρετικής κρισιμότητας για θέματα τα οποία υπερβαίνουν κατά πολύ τα ζητήματα που έχουν σχέση με θέματα μεταφορών και μόνο. Εκεί, λοιπόν, αποφασίζετε να δίνετε την δυνατότητα να είναι και απόφοιτοι τεχνικών σχολών. Γιατί ξαφνικά μετά από τριάντα έως σαράντα χρόνια λειτουργίας της Υπηρεσίας Πολιτικής Αεροπορίας εμφανίζεται αυτή η ανάγκη; Προφανώς γιατί υπάρχει ένας κύριος που είναι επικεφαλής της συνδικαλιστικής παράταξης της Νέας Δημοκρατίας και θέλετε να τον εξυπηρετήσετε, να το βάλετε εκεί, να εξαργυρώσει την κομματική του θητεία. Αυτή είναι η προσπάθεια την οποία κάνετε για να βελτιωθούν οι συνθήκες μέσα στην Υπηρεσία Πολιτικής Αεροπορίας; 
      Το τι συμβαίνει στην Υπηρεσία Πολιτικής Αεροπορίας -θέλω να σας πω γιατί τα πράγματα είναι κρίσιμα- δεν το καθορίζει δυστυχώς η υπηρεσιακή ιεραρχία της εταιρείας. Καθορίζονται απ’ έξω. Έχω να σας πω, λοιπόν, ότι εδώ έχουν φτάσει να νηολογούνται αεροσκάφη –θα σας δώσω και σχετικό έγγραφο- με παρατυπίες οι οποίες δημιουργούν την διαμαρτυρία της υπηρεσίας. Τα δε αεροσκάφη αυτά, είναι όλως τυχαίως της «AEGEAN». Θα σας καταθέσω αυτό το έγγραφο και θα το δείτε. Μου δημιούργησε κατάπληξη και το έγγραφο αυτό και η διαμαρτυρία της αρμόδιας υπηρεσίας και ο τρόπος με τον οποίο έγινε η επιβολή. Όλα αποτυπώνονται εδώ. Και σ’ αυτήν την υπηρεσία, αποφασίζετε να βάλετε τον κομματικό εγκάθετο. 
      Και τέλος να σας πω ότι για το αεροδρόμιο της Κρήτης, έχει επισημανθεί εδώ και πάρα πολλά χρόνια ότι είναι το δεύτερο αεροδρόμιο της χώρας. Είχε γίνει μια σοβαρότατη προσπάθεια και είχε επιλεγεί ο τόπος, είχαν ξεκινήσει οι μελέτες, είχε περάσει από την αρμόδια επιτροπή η πρώτη διαδικασία. Δεν πρόλαβε να ψηφιστεί στην Βουλή. Πέρασαν τα τέσσερα χρόνια χωρίς να γίνει απολύτως τίποτα. Το μόνο που είδαμε να γίνεται, είναι να αυξάνεται η κίνηση στο αεροδρόμιο του Ηρακλείου. Και η κατάσταση εκεί είναι τριτοκοσμική. Θα ξέρετε. Από εκεί είστε. Βλέπετε να  υπάρχουν τουρίστες μέσα στον ήλιο με κάτι κιόσκια, λες και είμαστε σε χώρο με τεράστιες ουρές. 
      Σήμερα, λοιπόν, γίνεται τι; Γίνεται απλώς η μεταφορά της αρμοδιότητας. Και ο κ. Ξανθόπουλος που ήταν εδώ –λυπάμαι που έχει φύγει- έρχεται να μας πει ότι θα ξεκινήσει η διαδικασία. 
      ΝΙΚΟΛΑΟΣ ΣΗΦΟΥΝΑΚΗΣ: Δεν ήξερε καν αν θα γίνει ο δρόμος μαζί. 
      ΧΡΙΣΤΟΣ ΒΕΡΕΛΗΣ: Δεν ήξερε καν αν θα γίνει ο δρόμος μαζί, όπως μου επισημαίνουν οι συνάδελφοί μου. 
      ΝΙΚΟΛΑΟΣ ΣΗΦΟΥΝΑΚΗΣ: Ο Σουφλιάς το ανακοίνωσε στην Κρήτη. Αυτός δεν ήξερε αν θα γίνει ο δρόμος. 
      ΧΡΙΣΤΟΣ ΒΕΡΕΛΗΣ: Να σας πω με παράδειγμα, τον τρόπο με τον οποίο χειρίζεται η Κυβέρνηση τα σημαντικότατα αυτά έργα για το επίπεδο ζωής των Ελλήνων πολιτών, των υπηκόων, όπως βλέπουν ορισμένοι. Εδώ και ενάμιση χρόνο, έχει υπογραφεί η σύμβαση για τον δυτικό οδικό άξονα, την Ιονία Οδό και ακόμα δεν έχει ξεκινήσει καμμία εργασία, γιατί λέει οι εργολάβοι τσακώνονται μεταξύ τους. Και το Υπουργείο δεν παρεμβαίνει καθόλου. Απλώς παρακολουθεί τα πράγματα. Με τον ίδιο τρόπο περιμένετε εσείς ότι θα υπάρξει επίσπευση των αναγκαίων έργων για να υπάρξει νέο αεροδρόμιο στο Ηράκλειο; Δεν θα υπάρξει αυτό. 
      Και τώρα θα σας πω για τα θέματα των ισολογισμών, που ήθελα να πω προηγουμένως. Μια φράση μόνο. Η εταιρεία η οποία μεθοδεύεται να αναλάβει τους ισολογισμούς της Ολυμπιακής είναι η ERNST & YOUNG. Ξέρετε ποια εταιρεία είναι αυτή; Είναι η ίδια εταιρεία η οποία έκανε τον ισολογισμό των Μακεδονικών Αερογραμμών το 2003 κατά παραγγελία. Με παραγγελία να βγάλει αυτήν τη ζημιά. Και σας εξήγησα την άλλη φορά πώς βγήκε αυτή η ζημιά και ελπίζω να μην ξαναχρησιμοποιήσετε αυτό το επιχείρημα. 
      Ευχαριστώ. 
      (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός θέλει να απαντήσει.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Για τα μέσα μαζικής μεταφοράς μίλησα χτες. Μίλησα για το ενιαίο εισιτήριο της μιάμισης ώρας, που είναι πραγματικότητα σ’ όλες τις αστικές συγκοινωνίες. Μίλησα για τον νέο συγκοινωνιακό σχεδιασμό, ώστε οι γραμμές των λεωφορείων να είναι τροφοδοτικές του μετρό. Ξεκινάει από τις 4 Οκτωβρίου από τον Άγιο Αντώνιο του Περιστερίου. Προχωράει Περιστέρι, Αιγάλεω και στην συνέχεια πάμε Δάφνη, Ηλιούπολη, Χολαργό, Παπάγου κ.λπ.. Αυτά είναι συγκεκριμένα έργα. 
      Για τα πεντακόσια είκοσι λεωφορεία, έχουμε υπογράψει τις συμβάσεις και ξεκινάμε να παραλαμβάνουμε την πρώτη παρτίδα από το τέλος Δεκεμβρίου. Στους ΗΣΑΠ οι μελέτες έχουν δημοπρατηθεί και το έργο θα ολοκληρωθεί σύμφωνα με τα αρχικά χρονοδιαγράμματα. 
      Στο τραμ: ο κ. Σουφλιάς στον οποίο αναφερθήκατε, προχτές υπέγραψε την αναγκαία περιβαλλοντική μελέτη, για να προωθηθεί το έργο.
      Το έργο θα ολοκληρωθεί σύμφωνα με τα χρονοδιαγράμματα που έχουμε θέσει και το τραμ θα πάει στον Πειραιά μέχρι το 2010 κ.ο.κ., για να μην πω για το μετρό, γιατί η επέκταση του δικτύου του μετρό, δεν είναι δική μου αρμοδιότητα. Πάντως το μετρό και επεκτείνεται και είναι το πιο σύγχρονο μετρό ολόκληρης της Ευρώπης. 
      Σε σχέση με την Υ.Π.Α. και την «AEGEAN» στην οποία αναφερθήκατε, για να το ξεκαθαρίσουμε, δεν χρωστάω σε κανέναν, δεν είμαι εξαρτημένος από κανέναν, δεν θέλω να καλύψω κανέναν και τα μισόλογα θα πρέπει να σταματήσουν. Εάν έχετε καταγγελίες, θα τις φέρετε πολύ συγκεκριμένες και θα τις κουβεντιάσουμε.
      (Χειροκροτήματα από την πτέρυγα της Νέας Δημοκρατίας)
       Επαναλαμβάνω ότι όποιος έχει στοιχεία, δεν θα πρέπει να κρύβεται πίσω από το δάχτυλό του. Τελείωσαν αυτά! Δεν τα κουβεντιάζω, δεν τα δέχομαι, δεν με αγγίζουν. Στοιχεία συγκεκριμένα και θα κουβεντιάσουμε με βάση αυτά τα στοιχεία. 
      ΘΕΟΔΩΡΟΣ ΠΑΓΚΑΛΟΣ: Τι θα πει δεν τον αγγίζουν; Τότε τι κάνει εδώ πέρα; 
      ΠΡΟΕΔΡΕΥΟΥΣΑ (Έλσα Παπαδημητρίου): Προκλήθηκε, κύριε Πάγκαλε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πάγκαλε, ξέρετε πολύ καλά τι εννοώ. Ξέρετε ότι επί μήνες δέχομαι υπονοούμενα ότι δήθεν υπηρετώ συμφέροντα κ.λπ.. 
      ΠΡΟΕΔΡΕΥΟΥΣΑ (Έλσα Παπαδημητρίου): Απαντήσατε χθες, κύριε Υπουργέ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εάν έχετε στοιχεία, να τα καταθέσετε. Δεν μπορείτε να κρυβόσαστε. Σκεφθείτε εάν ήσασταν εσείς στη θέση μου, πώς θα αντιδρούσατε. Θα αντιδρούσατε με διαφορετικό τρόπο; Θα λέγατε ευχαριστώ πολύ. Υπάρχουν και κάποια όρια στην αντιπολίτευση. 
      ΘΕΟΔΩΡΟΣ ΠΑΓΚΑΛΟΣ: Δεν το είπατε αυτό. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Άλλο η αντιπολίτευση με επιχειρήματα και με θέσεις και άλλο η αντιπολίτευση με υπονοούμενα αυτού του είδους. 
      ΘΕΟΔΩΡΟΣ ΠΑΓΚΑΛΟΣ: Αυτό είναι δεκτό, κύριε  Υπουργέ, αλλά δεν είπατε αυτό. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεχίστε, κύριε Υπουργέ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τέλος, για το αεροδρόμιο του Ηρακλείου, υπάρχει συγκεκριμένο πλάνο, για το οποίο έχει μιλήσει ο κ. Σουφλιάς και στην Αθήνα και στο Ηράκλειο. Θα προχωρήσουμε με συγκεκριμένα χρονοδιαγράμματα. Προχωρούμε με Σύμβαση Παραχώρησης, παίρνοντας σε κάποιο βαθμό ως μοντέλο το Διεθνή Αερολιμένα των Αθηνών, προσπαθώντας να μιμηθούμε τα θετικά, αλλά και να αποφύγουμε τα αρνητικά. Το Ηράκλειο θα έχει σύντομα σύγχρονο αεροδρόμιο. Εσείς πρέπει να θυμηθείτε, πόσα λεφτά πετάχτηκαν σε ημίμετρα επί πάρα πολλά χρόνια, σ’ ένα αεροδρόμιο το οποίο δεν ήταν βιώσιμο, διότι ήταν και είναι δίπλα δυστυχώς στον αστικό ιστό. 
      ΧΡΙΣΤΟΣ ΒΕΡΕΛΗΣ: Κυρία Πρόεδρε, μία λέξη. 
      ΠΡΟΕΔΡΕΥΟΥΣΑ (Έλσα Παπαδημητρίου): Ναι, κύριε Βερελή. 
      ΧΡΙΣΤΟΣ ΒΕΡΕΛΗΣ: Εγώ κατάλαβα, κύριε Υπουργέ, ότι επιβεβαιώνετε πλήρως αυτά τα οποία σας είπα. Υπάρχει μια ολόκληρη περίοδος, σχεδόν πέντε χρόνια, όπου υπάρχουν λόγια, σχέδια, υπογραφές χαρτιών και από έργο μηδενική παραγωγή. Αυτό κατάλαβα. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Ροντούλης, Κοινοβουλευτικός Εκπρόσωπος του ΛΑ.Ο.Σ., έχει το λόγο. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε. 
      Κύριε  Υπουργέ, έχει τεθεί ένα μείζον θέμα που θεωρώ ότι ελάχιστα έχει απασχολήσει την Αίθουσα. Πληροφορήθηκα ότι ο αξιότιμος Πρόεδρος κ. Κακλαμάνης, έθιξε το θέμα των τουριστικών λεωφορείων. Πρέπει να υπάρχει μια σαφής τοποθέτησή σας, κύριε  Υπουργέ, γι’ αυτό το θέμα. Μιλάμε για επτά χιλιάδες τουριστικά λεωφορεία, που είναι η μια πλευρά του τουριστικού τριγώνου των τουριστικών μεταφορών της χώρας. Εάν πούμε ότι η μία πλευρά είναι το πλοίο, η άλλη είναι το αεροπλάνο, η άλλη πλευρά είναι το τουριστικό λεωφορείο. 
      Επτά χιλιάδες, λοιπόν, άνθρωποι σ’ όλη τη χώρα, φυτοζωούν κυριολεκτικά, διότι ξέρετε ότι το έργο τους είναι εποχικής φύσεως. Τέσσερις, πέντε, άντε έξι μήνες το χρόνο, απασχολούνται οι άνθρωποι αυτοί. Στο νομοσχέδιό σας, υπάρχει πρόνοια να δίδεται τουριστικό έργο και στα Κ.Τ.Ε.Λ.. Τη στιγμή που δεν υπάρχει απελευθέρωση των αγορών και υπάρχει μία προνομιακή –εγώ δεν θα πω καλώς ή κακώς- μεταχείριση του Κ.Τ.Ε.Λ. μέχρι το 2019, γιατί να μη μπορούν και οι έχοντες τουριστικό λεωφορείο να εκτελούν έργο του Κ.Τ.Ε.Λ.; Γιατί κατά τρόπο που δημιουργεί συνθήκες διαφορετικής αντιμετώπισης, για να το πω έτσι κομψά, μπορούν να στήνονται τουριστικά γραφεία στα Κ.Τ.Ε.Λ.; 
      Πρέπει να βάλουμε τα πράγματα σε μία τάξη, διότι οι άνθρωποι αυτοί, έχουν έξοδα, έχουν οικογένειες, απασχολούνται συγκεκριμένη εποχή του έτους και μάλιστα σε τουριστικές περιοχές.
      Στη συνέχεια, οι άνθρωποι αυτοί βάζουν τα λεωφορεία τους σε γκαράζ ή υποαπασχολούνται. 
      Να σας πω και κάτι άλλο; Υπάρχουν και τα κίτρινα σχολικά λεωφορεία. Και αυτοί μπορούν να κάνουν τουριστικές διαδρομές σ’ όλη τη χώρα. Πάλι αφαιρείτε έργο από το τουριστικό λεωφορείο. Εδώ υπάρχει ένα μείζον θέμα και θα πρέπει να ξεκαθαρίσετε τα πράγματα: Ή απελευθέρωση και μπορεί ο ένας να μπει και στο έργο του άλλου ή συγκεκριμένα πράγματα, οριοθετημένα και όχι να δίδεται η εντύπωση διακρίσεως, εις βάρος πολιτών αυτής της χώρας.
      Ευχαριστώ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, θέλετε να απαντήσω στο συνάδελφο;
      ΠΡΟΕΔΡΕΥΟΥΣΑ (Έλσα Παπαδημητρίου): Εγώ, εάν θέλω, να απαντήσετε; 
      ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε, δεν είναι εδώ μόνο το ΠΑ.ΣΟ.Κ., η Νέα Δημοκρατία. Και εμείς πρέπει να λαμβάνουμε απαντήσεις.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντουλη…
      ΑΣΤΕΡΙΟΣ ΡΟΝΤΟΥΛΗΣ: Ρωτάμε και απαντήσεις δεν παίρνουμε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, με συγχωρείτε, αλλά με ρώτησε αν θέλω να απαντήσει. Είπα: «Εγώ τι να θέλω; Εάν εσείς θέλετε, μπορείτε». 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μπορώ να πάρω το λόγο, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Ροντούλη, δεν μπορούμε να παίρνουμε μόνοι μας το λόγο, εάν δεν μας τον δώσει ο Πρόεδρος. 
      ΠΡΟΕΔΡΕΥΟΥΣΑ (Έλσα Παπαδημητρίου): Αυτό είναι μεγάλη πρόοδος από χθες. Σας συγχαίρω.
      ΑΣΤΕΡΙΟΣ ΡΟΝΤΟΥΛΗΣ: Ούτε εγώ πήρα μόνος μου το λόγο. Να μας απαντάτε, όμως.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θα σας απαντήσω, κύριε Ροντούλη.
      Το θέμα ετέθη στην επιτροπή και συζητήθηκε. Δεν είδα στην επιτροπή –και ήταν και άλλοι παρόντες- να υπάρχουν ενστάσεις από την πλευρά της Αντιπολιτεύσεως, ούτε από το κόμμα σας ούτε από άλλα κόμματα. Προχωρήσαμε σχεδόν ομοφώνως, θα έλεγα, και στο συγκεκριμένο άρθρο. Όχι απολύτως ομοφώνως, γιατί νομίζω ότι το Κ.Κ.Ε. μειοψήφησε. Από εκεί και μετά, εδώ είμαστε για να το συζητήσουμε. 
      Για να ξέρετε πώς έχει το θέμα, σήμερα ήδη, πριν νομοθετήσουμε, το 85% των ΚΤΕΛ έχει τέτοιου είδους δραστηριότητες. Εκείνο το οποίο κάνουμε, είναι να δίνουμε τη δυνατότητα και στους υπόλοιπους να προχωρήσουν και με νομοτεχνική βελτίωση που κάναμε, βάζουμε την υποχρέωση να είναι ξεχωριστή μεταφορική εταιρεία, όχι δηλαδή το ίδιοι το Κ.Τ.Ε.Λ., αλλά μια άλλη παράπλευρη δραστηριότητα. 
      Είδα τους εκπροσώπους των τουριστικών λεωφορείων. Δεν μπορώ να πω –και το λέω ευθέως και ειλικρινά- ότι δεν υπάρχει κάποιο θέμα προς ρύθμιση. Ασφαλώς υπάρχει θέμα προς ρύθμιση. Αλλά ξέρετε, καθώς ο τομέας των μεταφορών είναι υπερρυθμισμένος, Κ.Τ.Ε.Λ., σχολικά λεωφορεία, τουριστικά λεωφορεία, ταξί και καθένας προσπαθεί να διευρύνει τα όριά του υπέρ του εαυτού του και εις βάρος των άλλων, θέλει πάρα πολλή προσοχή. Πρέπει να συζητήσω το θέμα και με το συνάδελφό μου, τον κ. Σπηλιωτόπουλο, διότι αφορά δραστηριότητες του τουρισμού.
      ΑΣΤΕΡΙΟΣ ΡΟΝΤΟΥΛΗΣ: Να το συζητήσετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Πρέπει και θέλω να το συζητήσω και με όλους σας, με τα κόμματα της Αντιπολίτευσης, επιδιώκοντας ακριβώς λόγω της ευαισθησίας του θέματος να καταλήξουμε σε μια συναινετική λύση, χωρίς βιασύνη, χωρίς σπουδή, αλλά με σχεδιασμό και συναίνεση. 
      Επομένως είμαι στη διάθεσή σας το επόμενο χρονικό διάστημα να το συζητήσουμε, χωρίς διάθεση να βλάψουμε καμμία επαγγελματική τάξη, με λύσεις ισορροπημένες και σύγχρονες. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
       ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, επειδή δεν ήσασταν στην Αίθουσα, θέλω να σας πω ότι υπήρξε μια συμφωνία να συζητήσουμε τα άρθρα και μετά τις τροπολογίες. Έχω αναγκάσει τον κ. Αποστολάτο να κατέβει από το Βήμα, τον κ. Γκατζή να μιλήσει τρία λεπτά. Εάν θέλετε να μιλήσετε για την Ολυμπιακή, θα μας κάνετε τη χάρη να μιλήσετε μετά την ψήφιση;
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, αναμένουμε πρώτα-πρώτα να μας πει το Προεδρείο, αν θα συνεχιστεί η συνεδρίαση αυτή τώρα το πρωί ή όχι.
      ΠΡΟΕΔΡΕΥΟΥΣΑ (Έλσα Παπαδημητρίου): Έχει ανακοινωθεί από τον κ. Σούρλα, μετά από αίτημα του κόμματός σας, να συνεχιστεί και να συζητηθούν κεχωρισμένα τα άρθρα από το 20 μέχρι το τέλος και οι τροπολογίες. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, θα μου επιτρέψετε να πω, ότι το Προεδρείο οφείλει να εναρμονίζεται εγκαίρως με τα αιτήματα της Αιθούσης και είτε να απαντά, αρνούμενο και επικαλούμενο τον Κανονισμό και τη διαδικασία, είτε να αποδέχεται…
      ΠΡΟΕΔΡΕΥΟΥΣΑ (Έλσα Παπαδημητρίου): Έχει υπάρξει απόφαση, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μπορώ, κυρία Πρόεδρε, να ολοκληρώσω; Σας παρακαλώ θερμότατα να μην διακόπτετε κάποιον στον οποίο έχετε δώσει ήδη το λόγο, διότι πολλές φορές δημιουργούνται εξ αυτού του λόγου παρεξηγήσεις. Άλλο εννοείτε εσείς, άλλο εννοεί ο ομιλών. Ακούστε με, εάν θέλετε.
      ΠΡΟΕΔΡΕΥΟΥΣΑ (Έλσα Παπαδημητρίου): Σας ακούω. 
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ.
      Από το πρωί παρακολουθώ τη συνεδρίαση και ετέθη αυτό το θέμα. Είπατε από την Έδρα, αυτά τα οποία μόλις λίγο πριν επαναλάβατε. Αυτό όμως προϋπέθετε ότι θα διατεθεί μία συνεδρίαση για να συζητηθούν οι δύο τροπολογίες που ουσιαστικά είναι το αντικείμενο της συζήτησης. Δυστυχώς η νομοθετική τακτική της Κυβερνήσεως, η οποία έχει την ευθύνη της ομαλής νομοθετικής λειτουργίας του Κοινοβουλίου -όπως η Αντιπολίτευση έχει τον πρώτο λόγο στον Κοινοβουλευτικό Έλεγχο- είναι απαράδεκτη. Έφερε ένα νομοσχέδιο με πλείστα όσα ζητήματα, από τα ΚΤΕΟ –και στη συνέχεια θα παρακαλέσω τον κύριο Υπουργό για εξηγήσεις- μέχρι το αεροδρόμιο, τον Ο.Σ.Ε., το ΚΤΕΛ, κ.λπ. και ουσιαστικά αυτό που είναι το πρόβλημα σήμερα με τις τροπολογίες, το έφερε αιφνιδιαστικά στην επιτροπή και εδώ επικάλυψε ουσιαστικά τη συζήτηση του νομοσχεδίου.
      Εάν, λοιπόν, το Προεδρείο θέλει –και είμαι βέβαιος ότι το θέλει, αλλά πρέπει να το προσπαθεί και καταλλήλως- να λειτουργεί κατά το δυνατόν ομαλά το Κοινοβούλιο, θα πρέπει να ξεχωρίζει αυτά τα ζητήματα. 
      Νομίζω, ότι θα έπρεπε το Προεδρείο, να είχε πει στην Κυβέρνηση ότι αυτό το νομοσχέδιο, αφ’ ης θέλει να φέρει τις τροπολογίες, δεν θα συζητηθεί σε τρεις συνεδριάσεις και με ομάδες είκοσι – εικοσιπέντε άρθρων, αλλά κατ’ άρθρο. 
      Επειδή είναι πάρα πολλοί νέοι συνάδελφοι εδώ –εσείς είστε παλαιά συνάδελφος και επικαλούμαι τα άλλα κόμματα εδώ και τους παλαιούς συναδέλφους- θα σας θυμίσω ότι ρωτούσα πάντοτε την Αντιπολίτευση εάν κάποια άρθρα  επιθυμούν να συζητηθούν χωριστά. 
      Αυτό που κάνουμε, έχει καταργήσει ουσιαστικά, κυρία Πρόεδρε, το Κοινοβούλιο. Δεν είναι δυνατόν είκοσι άρθρα να συζητούνται και οι πλείστοι εδώ, ας το ομολογήσουν, δεν γνωρίζουν τελικά τι θα ψηφίσουν. Όλα αυτά σε ό,τι αφορά τη διαδικασία. 
      Ζητώ, λοιπόν, τον λόγο, κυρία Πρόεδρε, όπως το δικαιούμαι και παρακαλώ να μου τον δώσετε, για να μιλήσω επί του νομοσχεδίου και επί των τροπολογιών, εάν μεν συνεχιστεί η συζήτηση και επ’ αυτών. Άλλως, εάν υπάρξει νέα συνεδρίαση, θα περιοριστώ μόνο στο νομοσχέδιο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, επιτρέψτε μου μ’ όλο το σεβασμό, να σας απαντήσω ότι είμαι όντως παλαιά συνάδελφος και καλή μνήμη έχω. Θεωρώ ότι αδικείτε το Προεδρείο και τον τρόπο που ο Πρόεδρος κ. Σιούφας χειρίζεται τα πράγματα. Σήμερα υπήρξε απόφαση πέραν των προβλεπομένων, με πρόκληση από το Πανελλήνιο Σοσιαλιστικό Κίνημα. Ο κ. Σούρλας, προεδρεύων εκείνη την ώρα, ανακοίνωσε ότι θα πάμε κεχωρισμένα και ότι η συζήτηση θα συνεχιστεί. Αυτό, λοιπόν, είναι το δεδομένο με το οποίο ανέλαβα και προσπάθησα –και ευχαριστώ τους συναδέλφους που συνεργάστηκαν- να μείνουν, οι περισσότεροι τουλάχιστον, στα άρθρα. 
      Μπορείτε λοιπόν να έχετε το λόγο επί των άρθρων, για δέκα λεπτά κύριε Πρόεδρε.
      ΧΡΙΣΤΟΣ ΒΕΡΕΛΗΣ: Κυρία Πρόεδρε, παρακαλώ το λόγο, για να κάνω μια διευκρίνηση ως Κοινοβουλευτικός Εκπρόσωπος.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Βερελή, έχετε το λόγο.
      ΧΡΙΣΤΟΣ ΒΕΡΕΛΗΣ: Ζητήσαμε όντως, να υπάρξει διακεκριμένη συζήτηση επί των τροπολογιών, λόγω της ειδικής βαρύτητας που έχουν αυτές οι τροπολογίες. Αυτό το οποίο δεν συζητήσαμε και το ζητήσαμε από το Προεδρείο, είναι -εάν συμφωνεί το Προεδρείο, εάν συμφωνούν οι παρατάξεις-, να γίνει συνεδρίαση για τις τροπολογίες σήμερα το απόγευμα. Περιμένουμε να υπάρξει απάντηση επ’ αυτού. 
      ΠΡΟΕΔΡΕΥΟΥΣΑ (Έλσα Παπαδημητρίου): Με τον κ. Σούρλα, συνεννοηθήκατε να συνεχίσει η συζήτηση επ’ αυτού. Εάν εγώ δύναμαι να αλλάξω αυτή τη συμφωνία και πάλι δεν την αλλάζω. 
      ΧΡΙΣΤΟΣ ΒΕΡΕΛΗΣ: Δεν είπαμε αυτό. 
      ΠΡΟΕΔΡΕΥΟΥΣΑ (Έλσα Παπαδημητρίου): Πιστεύω ότι για πολλούς λόγους μας βλέπει ο ελληνικός λαός. Δεν είναι ανάγκη να πάμε σήμερα σε δύο συνεδριάσεις. 
      Κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, επιτρέψτε μου. Νομίζω ότι μπορείτε μετά τη διευκρίνιση από την πλευρά του εκπροσώπου του ΠΑ.ΣΟ.Κ. ότι δεν ζητήθηκε η συνέχιση τώρα της συζητήσεως και των τροπολογιών, να επικοινωνήσετε με τον κύριο Πρόεδρο και στη συνέχεια, βέβαια, τελικώς το Τμήμα να αποφασίσει, εάν θα υπάρξει συνεδρίαση το απόγευμα για τις τροπολογίες ειδικά ή εάν θα συνεχιστεί η συζήτηση. Στο μεταξύ εγώ με την άδειά σας, μπορώ να απευθυνθώ στο Τμήμα. 
      Άλλωστε η ομιλία μου, αγαπητοί συνάδελφοι –και απευθύνομαι, κυρίως, στους συναδέλφους της Νέας Δημοκρατίας- είναι μέσα στο θέμα μας, αλλά και περί το θέμα. Το θέμα μας είναι, πως και αν, πράγματι, νομοθετούμε σύμφωνα με το Σύνταγμα και αν λειτουργεί το Κοινοβούλιό μας, όπως λειτουργούν άλλα Κοινοβούλια. Θα επικαλεστώ τη λειτουργία του Κοινοβουλίου της κοιτίδας του κοινοβουλευτισμού, του Κοινοβουλίου του Ηνωμένου Βασιλείου της Αγγλίας.
      Κυρίες και κύριοι συνάδελφοι, είναι πρωτάκουστο και πρωτοφανές το γεγονός που συμβαίνει στη χώρα μας ιδιαίτερα αυτήν την περίοδο. Το Σύνταγμα καθορίζει και δεσμεύει τους πάντες, διότι εκφράζει τη θέληση του κυρίαρχου λαού. Η διάταξη με την οποία ορίζεται ότι οι Βουλευτές έχουν απόλυτη ελευθερία γνώμης και ψήφου, ουδείς νομίζω ότι μπορεί να με διαψεύσει, εάν ισχυριστώ ότι η διάταξη αυτή έχει καταρρακωθεί. Όταν οποιοσδήποτε Βουλευτής όχι της Αντιπολίτευσης, αλλά της Πλειοψηφίας έχει διαφορετική γνώμη και τίθεται προ του διλήμματος είτε να διαγραφεί είτε να εξαναγκαστεί σε παραίτηση παρά την εντολή που έχει του κυρίαρχου λαού στον οποίο και μόνο μπορεί να επιστρέψει την εντολή και όχι στην οποιαδήποτε γραφειοκρατία κομματική ή άλλη. 
      ΣΤΑΥΡΟΣ ΚΕΛΕΤΣΗΣ: Και για την ψήφιση νόμου…
      ΑΠΟΣΤΟΛΟΣ ΚΑΚΛΑΜΑΝΗΣ: Αγαπητέ συνάδελφε, δεν διεκδικώ πρωτεία ηλικίας. Αλλά αν θέλετε ακούστε με. Μπορεί κάτι να προστεθεί στις μέχρι τώρα γνώσεις σας. Πιστεύω ότι ισχύει και για σας, αγαπητέ κύριε συνάδελφε. Γιατί πιστεύω ότι έχετε βούληση και το ήθος που πρέπει να έχει ένας εκπρόσωπος του ελληνικού λαού. Εάν σας τίθεται δίλημμα, εάν θα ψηφίσετε οποιαδήποτε διάταξη, παράγραφο ή υποπαράγραφο που εισηγείται ο κύριος Υπουργός εδώ, να ρίξετε την Κυβέρνηση, από πού προκύπτει…
      (Θόρυβος από την πτέρυγα της Νέας Δημοκρατίας)
      Κυρία Πρόεδρε, θα με προστατεύσετε για να μιλήσω ή να απέλθω απ’ αυτήν την Αίθουσα, εάν δεν είναι Αίθουσα Κοινοβουλίου ή εάν είναι Αίθουσα όπως είπε ο κ. Πάγκαλος χθες κεκρακτών. 
      ΑΘΑΝΑΣΙΟΣ ΜΠΟΥΡΑΣ: Έχουμε πρόγραμμα και το υλοιποιούμε.
      ΠΡΟΕΔΡΕΥΟΥΣΑ (Έλσα Παπαδημητρίου):  Σας παρακαλώ, κύριοι συνάδελφοι, ησυχία.
      ΑΠΟΣΤΟΛΟΣ ΚΑΚΛΑΜΑΝΗΣ: Εάν είναι Αίθουσα κεκρακτών να μου το πείτε και  η ευθύνη είναι δική σας. 
      ΚΩΝΣΤΑΝΤΙΝΟΣ  ΜΑΡΚΟΠΟΥΛΟΣ: Εσείς θα μας πείτε τι θα κάνουμε;
      ΑΠΟΣΤΟΛΟΣ ΚΑΚΛΑΜΑΝΗΣ:  Κυρία Πρόεδρε, θέλω να απαγορεύσετε όπως ορίζει ο Κανονισμός οποιαδήποτε διακοπή. 
      ΠΡΟΕΔΡΕΥΟΥΣΑ (Έλσα Παπαδημητρίου):  Προσπαθώ να το κάνω. Οφείλω, όμως, να σας υπενθυμίσω…
      ΑΠΟΣΤΟΛΟΣ ΚΑΚΛΑΜΑΝΗΣ:  Εγώ θα σας παρακαλέσω πριν μου πείτε τι οφείλετε για μένα, να κάνετε το καθήκον σας.
      ΠΡΟΕΔΡΕΥΟΥΣΑ (Έλσα Παπαδημητρίου): Το έκανα ήδη. Είπα, κύριοι συνάδελφοι, σταματήστε. 
      ΑΠΟΣΤΟΛΟΣ ΚΑΚΛΑΜΑΝΗΣ:  Αρκετά πλέον. 
      ΠΡΟΕΔΡΕΥΟΥΣΑ (Έλσα Παπαδημητρίου):  Έκανα ό,τι μπορούσα.  Δεν έχετε αυξημένα δικαιώματα. 
      ΑΠΟΣΤΟΛΟΣ ΚΑΚΛΑΜΑΝΗΣ:  Αυτό έχει νόημα, όταν εκφράζονται πολλές φωνές. Έχει νόημα, όταν υπάρχει Συμπολίτευση και Αντιπολίτευση. Δεν έχει νόημα, αν κυριαρχεί στο Κοινοβούλιο η αντίληψη της «ενός ανδρός αρχή». Και έχουμε τεράστιες ευθύνες και στο παρελθόν.
      Δεν θέλω να απαλείψω εγώ από τις οποιεσδήποτε ευθύνες στο παρελθόν, διότι ο μιθριδατισμός είναι αποτέλεσμα μιας μακράς διεργασίας, την οποία είτε ανεχόμαστε είτε συμπράττουμε σ’ αυτήν είτε δεν ορθώνουμε το ανάστημά μας, αν θέλουμε να είμαστε εκπρόσωποι του λαού σ’ αυτήν την Αίθουσα. Δεν έχει καμμία αντιπολιτευτική διάθεση ο λόγος μου. Είναι λόγος πραγματικής αγωνίας. Όσοι με ξέρετε το καταλαβαίνετε. Όσοι δεν με ξέρετε, παρακαλώ να με ακούσετε. Είναι βασικό το ζήτημα αυτό.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Πρόεδρε. Καταναλώθηκε το 50% του χρόνου σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ να περιοριστείτε στα καθήκοντά σας, κυρία Πρόεδρε. Σας παρακαλώ. Ομιλώ…
      ΑΘΑΝΑΣΙΟΣ ΜΠΟΥΡΑΣ: Μας δίνετε συμβουλές για το αν θα ψηφίσουμε το πρόγραμμά μας; 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Μπούρα. 
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ πάρα πολύ για…
      ΠΡΟΕΔΡΕΥΟΥΣΑ (Έλσα Παπαδημητρίου): Λυπάμαι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ή θα με αφήσετε να μιλήσω. 
      ΠΡΟΕΔΡΕΥΟΥΣΑ (Έλσα Παπαδημητρίου): Επί των άρθρων. Έχουν περάσει έξι λεπτά. 
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε, κυρία  Πρόεδρε, δεν πρόκειται ύστερα από τριάντα πέντε χρόνια να ανεχθώ οποιαδήποτε φίμωση. Να το γνωρίζετε.
      ΠΡΟΕΔΡΕΥΟΥΣΑ (Έλσα Παπαδημητρίου): Φίμωση; Κύριε Πρόεδρε, με μάθατε τα δέκα χρόνια τι σημαίνει να είσαι Πρόεδρος. Με μάθατε ότι ο Πρόεδρος δεν έχει αυξημένο δικαίωμα από τους άλλους Βουλευτές.
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ! Παραβιάζετε τον Κανονισμό. 
      Ομιλώ επί του δικαιώματός μου να ψηφίσω ή να καταψηφίσω ένα νομοσχέδιο. Είναι βασικότατο αυτό. Παρακαλώ!
      Κυρίες και κύριοι συνάδελφοι, στην κοιτίδα του κοινοβουλευτισμού στη Μεγάλη Βρετανία πριν από λίγο καιρό τριάντα επτά Βουλευτές του κυβερνώντος κόμματος καταψήφισαν όχι μία διάταξη αλλά ολόκληρο νομοσχέδιο της κυβέρνησης Μπράουν. Δεν έπεσε η κυβέρνηση. Δεν εξεβιάσθησαν οι συνειδήσεις των Βουλευτών εκείνων.
      Κύριε Υπουργέ, φέρνετε ένα νομοσχέδιο το οποίο έχει σωρεία διατάξεων και θεμάτων που θα έπρεπε να απασχολήσουν τη Βουλή επί μακρό χρόνο, όπως συνέβαινε στο παρελθόν. Ο ν. 979 για τα δάση απασχόλησε το Κοινοβούλιο δυο μήνες. Γι’ αυτό και είναι ένας νόμος ο οποίος ισχύει για τριάντα χρόνια. Ο ν. 1264 που ψήφισα ως Υπουργός Εργασίας απασχόλησε δέκα μέρες το Κοινοβούλιο, γι’ αυτό και ισχύει. Νομοθετήματα που ψηφίζονται στον αέρα είναι βέβαιο ότι έπειτα από λίγο καιρό χρειάζονται αλλαγές, τροποποιήσεις, δηλαδή, εξευτελισμό και εκείνων που τα εισηγούνται και εκείνων που τα ψηφίζουν. 
      Σας είπε ο κ. Ροντούλης αυτό που έθεσε ο κ. Σπηλιόπουλος, το θέμα για το αντικείμενο των Κ.Τ.Ε.Λ. ως ανωνύμων εταιρειών. Δεν είναι ένα μείζον θέμα αυτό; Δεν ενδιαφέρει τον τουρισμό αν θα λειτουργεί αυτή η αλυσίδα των τουριστικών επιχειρήσεων; Δεν είναι μείζον θέμα αυτό, κύριοι; Ποιοι μίλησαν γι’ αυτό το θέμα και για όλα τα είκοσι επτά περίπου ζητήματα που τίθενται στο νομοσχέδιο; Λειτουργούμε έτσι; Πιστεύετε ότι νομοθετούμε έτσι; Ανταποκρινόμαστε στο καθήκον μας; Όχι. 
      Κύριε Υπουργέ, εγώ θεωρώ δικαιολογημένη την ευθιξία σας και σας συγχαίρω. Κάνετε όμως το λάθος -και το κάνουν όλοι εδώ πέρα πολλές φορές- να γενικεύετε. Νομίζω ότι μπορείτε οποιονδήποτε θεωρείτε ότι σας κάνει οποιονδήποτε υπαινιγμό  να τον αντιμετωπίσετε ευθέως και όχι γενικεύοντας. Διότι εδώ είναι μια ολόκληρη Αντιπολίτευση. Δεν μπορείτε να βάζετε στο ίδιο τσουβάλι τους πάντες. 
      Εγώ σας ρωτώ ευθέως και δεν κάνω κανέναν υπαινιγμό. Σας το έχω πει πολλές φορές. Δεν αισθάνεστε ευθύνη, κύριε Υπουργέ; Γι’ αυτό που είπατε ότι είστε υπερήφανος. Ευθύνη για το αποτέλεσμα δεν αισθάνεστε όμως; Εσείς ο ίδιος είπατε προ ημερών ότι τον Ο.Σ.Ε. μόνο ένας τρελός για δέσιμο θα μπορούσε να τον πάρει. Εάν είναι σ’ αυτήν την κατάσταση ο Ο.Σ.Ε., κύριε Υπουργέ, αν είναι σ’ αυτή την κατάσταση η Ολυμπιακή, όταν αυτός που ήταν ο βασικός λόγος, όπως μας λέτε, της πολεμικής σας ήταν ότι δεν έπρεπε η ελληνική Κυβέρνηση να περιγράφει τις διατάξεις της κοινοτικής νομοθεσίας, σήμερα που οι κυβερνήσεις των μεγάλων μάλιστα χωρών της Ευρωπαϊκής Ένωσης όχι απλώς περιγράφουν αλλά στη γραμμή που έρχεται από τις μητροπόλεις του καπιταλισμού εξαγοράζουν ευθέως δημόσιες επιχειρήσεις, τι έχετε να πείτε, κύριε Υπουργέ, εσείς; 
      Εγώ σας θέτω αυτό το ερώτημα. Έστω και τώρα, δεν καταλαβαίνετε ότι μ’ αυτήν την τακτική υπονομεύσατε την όποια δυνατότητα επιβίωσης και της Ολυμπιακής και του Ο.Σ.Ε.; Αυτό είναι το ερώτημα. 
      Σε ό,τι αφορά, κυρίες και κύριοι συνάδελφοι…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, παρακαλώ θα ήθελα το χρόνο των διακοπών. Θα πω δυο λόγια μόνο επί των τροπολογιών, για να μην πάρω πάλι το λόγο. 
      Κύριε Υπουργέ, θα σας έλεγα ότι αγώνες μακρείς και αιματηροί του ελληνικού λαού και των εργαζομένων όλου του κόσμου, όλης της Ευρώπης πρώτα– πρώτα, οδήγησαν στην αποδοχή και την επιβολή κάποιων αρχών, με διεθνείς συμβάσεις, με συντάγματα, με νόμους που ψηφίστηκαν ομόφωνα. 
      Βασική αρχή –και πρέπει κάποτε να το χωνέψουμε όλοι και όλες οι κυβερνήσεις- είναι ότι μια δημοκρατία δεν μπορεί να στηριχτεί μόνο σ’ ένα Κοινοβούλιο και όταν μάλιστα λειτουργεί κατ’ αυτόν τον τρόπο. Και η Τοπική Αυτοδιοίκηση και ο συνδικαλισμός σήμερα είναι αναγκαίοι παράγοντες για να λειτουργήσει μια δημοκρατία. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Ο συνδικαλισμός στηρίζεται στην αλληλεγγύη και την αμοιβαία εξυπηρέτηση των συμφερόντων των εργαζομένων απέναντι στους εργοδότες και το κράτος, όταν αυτό γίνεται όχι ουδέτερο, όπως οφείλει να είναι, αλλά υποχείριο συμφερόντων των ιδιοκτητών, των οποιονδήποτε εκμεταλλευτών των εργαζομένων. 
      Εσείς εδώ καταργείτε –όπως είναι η πρακτική σας δυστυχώς και αρχίσατε από την Εθνική Τράπεζα με τον κ. Αράπογλου- το δίκαιο των συλλογικών συμβάσεων. Αυτό κάνετε. 
      Εγώ, κυρία και κύριοι συνάδελφοι της Νέας Δημοκρατίας, σας λέω μην το κάνετε αυτό. Αυτό που ακολουθεί την κατάργηση ουσιαστικά του θεσμού των συλλογικών συμβάσεων, είναι αυτό που ζούμε όλοι τώρα, ατομικές συμβάσεις εργασίας, που σημαίνει πρόσκαιρη εντύπωση κάποιων νέων ότι προσλαμβάνονται μεν –ξέρουμε με τι αποδοχές και ποιους όρους εργασίας- αλλά ακολουθεί αμέσως η απόλυση. Πριν καν γεράσουν, εκτελούνται οι παλαιότεροι εργαζόμενοι και δεν υπάρχει πλαίσιο προστασίας τους. 
      Υπάρχει ο Αστικός Κώδικας, κύριε Υπουργέ, που αντιμετωπίζει την καταδολίευση των δανειστών. Εσείς λέτε ότι μεταφέρεται η εταιρεία. Δεν ξέρω αν θα βρεθεί κάποιος να δώσει, όπως είπατε, μία δραχμή για τον Ο.Σ.Ε.. Εδώ έπρεπε να μας πείτε τι υπολογίζετε να πάρετε από όποιον θα αγοράσει την εταιρεία, είτε από το Κατάρ είναι είτε από οπουδήποτε αλλού. 
      Πέραν του βασικού ανταγωνιστή της, ο οποίος διαχρονικά είχε πράγματι τη στήριξη της παρατάξεώς σας -γιατί να το αρνηθείτε αυτό- πέραν αυτού, δεν γνωρίζουμε τελικά σε ποια χέρια θα έρθει και με ποιους όρους. Ο εκκαθαριστής τι θα κάνει; Θα φύγουν όλοι οι εργαζόμενοι. Από το 1920, από το ν. 2112 -γυρίζουμε ογδόντα οκτώ χρόνια πίσω- έχει να νομοθετηθεί απόλυση εργαζομένων χωρίς αποζημίωση. Πού πάμε, κυρίες και κύριοι συνάδελφοι;
      Ο νεοφιλελευθερισμός και οι ιδεοληψίες του τελείωσαν. Από τις μητροπόλεις έρχονται άλλα μηνύματα. Ας σταματήσουμε ως εδώ το ξεπούλημα των πάντων και την εξαθλίωση των λαϊκών στρωμάτων. Δεν είμαστε εμείς οι διάφορες ελίτ μόνο σ’ αυτόν τον τόπο. Είναι εκατομμύρια λαού στα χωριά, στις πόλεις που υποφέρουν. Το Κοινοβούλιο πρέπει να δείξει ότι τους εκφράζει, ότι είναι δίπλα τους και όχι οποιοσδήποτε διαφωνεί, σαν τον κ. Δαϊλάκη, να…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ:  … τη CIA ή πως όταν μιλάει δεν ξέρει τι λέει, όταν εξευτελίζεται η πολιτική…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ. Έχετε υπερβεί το χρόνο.
      ΑΠΟΣΤΟΛΟΣ ΚΑΚΛΑΜΑΝΗΣ: Όλα αυτά είναι κακά σημάδια για τη λειτουργία του Κοινοβουλίου και της δημοκρατίας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Κύριε Καρατζαφέρη, έχετε ζητήσει το λόγο. Συζητούμε μόνο επί των άρθρων και όχι επί των τροπολογιών. Σας παρακαλώ, το διευκρινίζουμε.
      Ορίστε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, άκουσα με ιδιαιτέρα προσοχή τον πρώην Πρόεδρο του ελληνικού Κοινοβουλίου, τον κ. Κακλαμάνη.
      Σέβομαι τις απόψεις του, αλλά πιστεύω ότι ο κύριος Πρόεδρος με τη δυνατή φωνή και με τους υψίφωνους τόνους δεν προσφέρει, διότι πράγματι θα μπορούσαμε να ακούμε καλύτερα και ευκρινέστερα αυτά τα οποία λέγονται. 
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς, κύριε Πρόεδρε, έχετε ακόμη πιο υψηλούς τόνους.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όμως, κύριε πρώην Πρόεδρε της Βουλής, είναι δυνατόν να παραδίδει το ΠΑ.ΣΟ.Κ. μαθήματα δημοκρατικής λειτουργίας στο Κοινοβούλιο;
      (Χειροκροτήματα από την πτέρυγα του ΛΑ.Ο.Σ.)
      Να σας θυμίσω τον αείμνηστο Φωτήλα; Να σας θυμίσω τον Πέτσο; Να σας θυμίσω το μισό σας Υπουργικό Συμβούλιο; Τον Τρίτση, την Κακλαμανάκη, ακόμη και τον Μαγκάκη; Να σας θυμίσω μια σειρά ανθρώπων που διαφώνησαν και τους πετάξατε αυθημερόν έξω από την Κυβέρνηση κι έξω από τη Βουλή; 
      (Θόρυβος από την πτέρυγα του ΠΑ.ΣΟ.Κ.)
      ΝΙΚΟΛΑΟΣ ΣΗΦΟΥΝΑΚΗΣ: Άλλο η Κυβέρνηση κι άλλο η Κοινοβουλευτική Ομάδα…
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Επομένως δεν δεχόμαστε μαθήματα κοινοβουλευτισμού από εσάς οι οποίοι διδάξατε την αυταρχικότητα, εσάς οι οποίοι πετάγατε τους Υπουργούς από το αεροπλάνο. Αυτά, λοιπόν, να τα θυμόσαστε και να τα θυμάται και η Νέα Δημοκρατία, η οποία δεν αντιλαμβάνομαι γιατί αισθάνεται τόσο πεσμένα τα φτερά της. Δεν πέφτετε και μην αγωνιάτε. Δεν πέφτετε!
      (Θόρυβος από την πτέρυγα της Νέας  Δημοκρατίας)
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν θέλουμε υπεράσπιση από εσάς, κύριε Καρατζαφέρη. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ησυχία! Όποιος θέλει μπορεί να συζητήσει έξω. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όμως, κύριε Υπουργέ, προσέξτε. Έχω την αίσθηση ότι η εμμονή σας σ’ αυτό το νομοσχέδιο δυναμιτίζει την Κυβέρνηση. 
      (Θόρυβος στην Αίθουσα, κωδωνοκρουσίες)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ησυχία!
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Να δείτε σας παρακαλώ πάρα πολύ το θέμα των τροπολογιών, γιατί αυτό το θέμα δημιουργεί ρήξη με την κοινωνία και ρήξη με το σύνολο των κομμάτων. Πηγαίνετέ το ένα μήνα πίσω. Δεν είναι ότι αφορά πολλούς εργαζόμενους. Αφορά όλη την κοινωνία το τι θα γίνει με τις Δ.Ε.Κ.Ο.. Και εφόσον αφορά όλη την κοινωνία αφορά όλους τους πολίτες. Αυτά για το τρένο, την Ολυμπιακή και τις άλλες Δ.Ε.Κ.Ο. δεν μπορεί να τα περνάτε την τελευταία ημέρα ενός Θερινού Τμήματος. Είναι ένα πλήρες νομοσχέδιο. Δεν μπορεί να είναι οι τροπολογίες περισσότερες από τα άρθρα του νόμου σας. Πηγαίνετέ το ένα μήνα πίσω. Ακούστε με. Είναι καλοπροαίρετος η διάθεσή μου. Εάν επιμένετε, πολύ φοβούμαι ότι θα μπείτε σε περιπέτειες και θα βάλετε και το Μαξίμου σε περιπέτειες. Πηγαίνετε πίσω το θέμα των Δ.Ε.Κ.Ο., ιδιαιτέρως δε της Ολυμπιακής, γιατί πρέπει να αντιληφθείτε ότι τουλάχιστον για κάποιους από μας αυτή η υπόθεση της Ολυμπιακής είναι casus belli κι οι μεθοδεύσεις οι οποίες γίνονται, ο διαχωρισμός, το να πάει το πτητικό έργο εκεί που θέλετε να το πάτε, με τις συναντήσεις οι οποίες γίνονται με καθόλου καθ’ ύλην αρμόδια Υπουργό. Και βεβαίως ο διαχωρισμός του πτητικού έργου από τις επίγειες εξυπηρετήσεις, τις επίγειες υποστηρίξεις αυτό είναι το μέγα σκάνδαλο. Θα τις πουλήσετε φθηνά, για να πουλήσει εν συνεχεία αυτός ο οποίος θα τις αγοράσει ακριβά στους Άραβες. Αυτές οι μεθοδεύσεις είναι επικίνδυνες. Μην πατήσετε την πεπονόφλουδα και πάνω απ’ όλα μην αφήσετε να γλιστρήσει ο Πρωθυπουργός!
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ευχαριστούμε για το ενδιαφέρον σας για τον Πρωθυπουργό!
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κύριε Καρατζαφέρη. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, μισό λεπτό. Έχει ζητήσει…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο κατά τον Κανονισμό.
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, περιμένετε. Γιατί είστε τόσο βιαστικός; Έχετε σηκώσει έξι φορές το χέρι σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Περιμένω. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ να προηγηθεί ο κ. Κακλαμάνης δι’ ολίγον και να απαντήσετε. 
      Ορίστε, κύριε Κακλαμάνη, έχτε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Πήρα το λόγο επειδή ο κύριος Πρόεδρος του ΛΑ.Ο.Σ. διαστρέφει και το πνεύμα και τους λόγους που είχα την τιμή να απευθύνω από το Βήμα της Βουλής στους συναδέλφους. Κατ’ αρχάς αποδέχομαι ότι οι τόνοι σας είναι υψηλότεροι από τους δικούς μου. Υποχωρώ. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Είστε υψίφωνος…
      ΑΠΟΣΤΟΛΟΣ ΚΑΚΛΑΜΑΝΗΣ: Δεύτερον, κύριε Πρόεδρε, δεν αντιλαμβάνομαι το εξής. Εγώ εκτιμώ το γεγονός ότι οι συνάδελφοι της Νέας Δημοκρατίας, στους οποίους κυρίως απευθύνθηκα, με άκουσαν με προσοχή, στην αρχή με κάποια δυσφορία. Αναφέρθηκα και στο παρελθόν εγώ. Δεν ήταν ανάγκη να το θυμίσει ο κ. Καρατζαφέρης. Δεν ήταν ανάγκη να πάει στη δεκαετία του ’80. Είμαστε ήδη στον 21ο αιώνα. Είμαστε είκοσι πέντε χρόνια μετά την εποχή εκείνη. Και είπα ότι ο μιθριδατισμός είναι μια αρρώστια που σιγά σιγά επεκτείνεται. Κι έχουμε φθάσει τώρα στο κορυφαίο σημείο. Αυτό ήταν το πνεύμα αυτών που είπα. Διότι βλέπω κύριε Πρόεδρε, και αυτό με καταθλίβει, τίτλους σε εφημερίδες. Εγώ ζητώ συγγνώμη γιατί κατά κάποιο τρόπο αναπαρήγαγα, αγαπητέ συνάδελφε, αυτά. Ήταν λάθος μου και ζητώ συγγνώμη. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ήταν λάθος από σας που είστε…
      ΠΡΟΕΔΡΕΥΩΝ (Αναστάσιος Νεράντζης): Κύριε Μπαντουβά, σας παρακαλώ μην ξαναδιακόψετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ζητώ συγγνώμη, αλλά υποθέτω ότι όλοι οι συνάδελφοι κατάλαβαν ότι δυσφορώ, όπως και όλοι, μ’ αυτήν την εικόνα. Δηλαδή όποιος διαφωνεί ή δεν είναι στα καλά του ή δεν ξέρω τι σκοπούς εξυπηρετεί. Και το βλέπω αυτό σε ολοσέλιδους τίτλους. Και γνωρίζουμε πώς λειτουργούν τα πράγματα αυτά. 
      Κύριε Πρόεδρε, εγώ ζητώ συγγνώμη αν κάποιος από τους συναδέλφους τους στενοχώρησα. Σας λέγω ειλικρινά ότι θα ήθελα ένα Κοινοβούλιο στο οποίο θα έρχεται η Κυβέρνηση, θα λέει ο Υπουργός «αποσύρω αυτήν τη διάταξη», όπως είχε κάνει κάποτε ο Υπουργός Γεωργίας -εδώ βλέπω τον κ. Σταμάτη της Αιτωλοακαρνανίας- διότι ο κ. Τσιτουρίδης είπε κάποια πράγματα για μία διάταξη. Ήλθε ο Υπουργός, την απέσυρε.
      Δεν είναι προς θάνατον, κύριε Υπουργέ, εάν κάποια διάταξή σας δεν ψηφιστεί. Ακόμα, αν υπήρχε μια άλλη πολιτική κουλτούρα, θα μπορούσαν διατάξεις σωστές να ψηφιστούν από Βουλευτές της Αντιπολίτευσης. Και κάπου εκεί πρέπει να φτάσουμε, διότι τα άλλα στηρίζουν και αναπτύσσουν την «ενός ανδρός αρχή», όχι μόνο στην εκτελεστική εξουσία, που είναι ακόμα πιο κρίσιμο το ζήτημα, διότι ο ένας εκεί ελέγχει κράτος, δικαιοσύνη, κυβέρνηση, Κοινοβούλιο.
      Όμως, στην «ενός ανδρός αρχή» και στα κόμματα και στην κοινωνία, αυτή η γενική απομαζικοποίηση που βλέπετε και στην πολιτική και στο συνδικαλισμό και στην Τοπική Αυτοδιοίκηση έχει να κάνει με το ότι σιγά-σιγά, ιδιαίτερα οι νέες γενιές διαπιστώνουν ότι δεν λειτουργεί ομαλά το κοινοβουλευτικό μας πολίτευμα. Και έχουμε χρέος να αντιμετωπίσουμε αυτό το πρόβλημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτή ήταν, αγαπητέ κύριε Καρατζαφέρη, η αίσθηση που τουλάχιστον είχα εγώ, όταν εξέφερα όσα είπα από το Βήμα και όχι αυτά που, αυτόκλητος υπερασπιστής της Κυβέρνησης και της Νέας Δημοκρατίας, είπατε εσείς. Βέβαια, εγώ ξέρω ότι πονάτε για την παράταξη…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε, κύριε Κακλαμάνη.
      ΑΠΟΣΤΟΛΟΣ ΚΑΚΛΑΜΑΝΗΣ: Βέβαια, το θέμα μας δεν είναι αυτό.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, για λίγο, σας παρακαλώ, για δύο λεπτά για να προχωρήσει η συζήτηση. Διότι έτσι δεν θα προχωρήσουμε ποτέ.
      Ορίστε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Κακλαμάνη, ο Μιθριδάτης πέθανε σ’ αυτήν την Αίθουσα, γιατί πήρε μεγάλη δόση το Μάρτιο του 1985, κατά την ψηφοφορία εκλογής του κ. Σαρτζετάκη. Από τότε δώσατε μαθήματα δημοκρατίας με τα ομοιόμορφα ψηφοδέλτια.
      Επομένως, δεν θα κάνετε μαθήματα δημοκρατίας εσείς οι οποίοι έχετε παραβιάσει όλους τους θεσμικούς κανόνες αυτού εδώ του οικοδομήματος.
      ΠΡΟΕΔΡΕΥΩΝ (Αναστάσιος Νεράντζης): Μάλιστα, κύριε Πρόεδρε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Να το ξεκαθαρίσουμε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Καρατζαφέρη.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος της Νέας Δημοκρατίας, ο κ. Παναγιωτόπουλος έχει το λόγο.
      Ορίστε, παρακαλώ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κατ’ αρχάς να ξεκαθαρίσουμε ότι η Νέα Δημοκρατία δεν έχει εκδηλώσει διά του αρμοδίου Υπουργού στην Αίθουσα αυτή καμμία νομοθετική πρωτοβουλία που θέλει λάθρα να περάσει, να συζητηθεί και να ψηφιστεί.
      Η Νέα Δημοκρατία έρχεται και καταθέτει ένα νομοσχέδιο και ζητάει από την Εθνική Αντιπροσωπεία να το υπερψηφίσει, γιατί γι’ αυτό είχε δεσμευτεί, γιατί το νομοσχέδιο αυτό έχει συμπεριληφθεί στο προεκλογικό της πρόγραμμα και εγκρίθηκε στις πρόσφατες εκλογές της 16ης Σεπτεμβρίου του 2007.
      Να έλθουν, λοιπόν, οι συνάδελφοι από τις άλλες πτέρυγες της Βουλής, της Μείζονος και Ελάσσονος Αντιπολιτεύσεως και να μας πουν, να κάνουν την αυτοκριτική τους, γιατί αυτά τα οποία κάνει τώρα η Νέα Δημοκρατία δεν τα έκαναν πολύ νωρίτερα, όπου έλαμψαν διά των ανεπαρκειών των δικών τους κυβερνήσεων, διά των αστοχιών, των λαθών, των παραλείψεων, της βαρύτατης αμέλειας που επέδειξαν απέναντι στην Ολυμπιακή Αεροπορία, που είναι περιουσία του ελληνικού λαού.
      Τις αβελτηρίες αυτές, τις ανεπάρκειες και τις μαύρες τρύπες έρχεται σήμερα να τις διορθώσει η Νέα Δημοκρατία. Ένα το κρατούμενο.
      Δεύτερον, είναι καλό να συζητούμε για το πολιτικό σύστημα, για τα προβλήματα των πολιτικών κομμάτων. Ασφαλώς, το πολιτικό σύστημα έχει και παθογενείς εστίες. Ουδείς το αρνείται. Όμως, το να παριστάνουν κάποιοι, πρώτον, τους εισαγγελείς και τους δημοσίους κατηγόρους και δεύτερον, τους παιδονόμους και τους παιδοτρίβες -κατά την αρχαϊκή αντίληψη, για να μην παρεξηγηθούμε- νομίζω ότι δεν έχει καμμία σχέση με την ιστορία του συγκεκριμένου χώρου. Και μιλάω για το χώρο του ΠΑ.ΣΟ.Κ., όταν ασκούσε τη διακυβέρνηση της χώρας.
      Να θυμίσω ότι ήταν η εποχή που ο αείμνηστος Ανδρέας Παπανδρέου απέλυε Υπουργούς που ευρίσκοντο εν πτήσει, όπως ο ατυχήσας Ασημάκης Φωτήλας. Να θυμίσω τα όσα έγιναν στο παρελθόν και αποτελούν τις πιο μαύρες σελίδες του δημοσίου βίου εναντίον άλλων στελεχών του ΠΑ.ΣΟ.Κ., όπως ο Χριστοδουλίδης.
      Όλοι, λοιπόν, ξέρουμε το παρελθόν ο ένας του άλλου. Ο τόπος είναι μικρός και όλοι έχουμε μνήμη ζώσα και ενεργοποιημένη προς όλες τις κατευθύνσεις. 
      Καλό, λοιπόν, είναι να μη δίνονται μαθήματα. Η Νέα Δημοκρατία τιμάει όλους τους Βουλευτές του ελληνικού Κοινοβουλίου, σεβόμαστε την άποψη όλων και τη συμβολή τους στη νομοθετική διαδικασία. Άλλο αυτό και άλλο να δεχόμαστε φρονηματισμούς, συμβουλές και υποδείξεις για το πώς πρέπει να ασκείται η δημοκρατία εντός και εκτός Αιθούσης. Επαναλαμβάνω ότι εδώ ερχόμαστε να αποκαταστήσουμε τη δέσμευση που συνομολογήσαμε στις εκλογές της 16ης Σεπτεμβρίου ενώπιον του ελληνικού λαού. Το θέμα της Ολυμπιακής είναι εθνικό κεφάλαιο και πρέπει να λυθεί. Τίποτα περισσότερο και τίποτα λιγότερο.
      (Χειροκροτήματα από την πτέρυγα της Νέας Δημοκρατίας)
      ΘΕΟΧΑΡΗΣ ΤΣΙΟΚΑΣ: Άλλα είπατε χθες. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ είπα…
      ΠΡΟΕΔΡΕΥΩΝ (Αναστάσιος Νεράντζης): Είναι σαφές το τι είπατε. Κατεγράφη. Το γνωρίζουμε όλοι.
      ΑΠΟΣΤΟΛΟΣ ΚΑΚΛΑΜΑΝΗΣ: Μιλώ για το πώς λειτουργούμε εμείς. Το πώς λειτουργεί η Κυβέρνηση είναι άλλο θέμα. Αν ο Ανδρέας Παπανδρέου απέλυσε Υπουργό, ο οποίος είπε άλλα στο διεθνή οργανισμό, δεν μας ενδιαφέρει. 
      ΠΡΟΕΔΡΕΥΩΝ (Αναστάσιος Νεράντζης): Είναι ώρα να επανέλθουμε στο συζητούμενο νομοσχέδιο. Εγράφησαν, κύριε Πρόεδρε, αυτά που είπατε.
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ φαίνεται ότι έχουμε Πρωθυπουργό που δεν τολμά να απολύσει κανέναν Υπουργό.
      ΠΡΟΕΔΡΕΥΩΝ (Αναστάσιος Νεράντζης): Εντάξει, κύριε Κακλαμάνη. Ευχαριστώ πολύ.
      ‘Εχει ζητήσει το λόγο ο Κοινοβουλευτικός Εκπρόσωπος του Κ.Κ.Ε. κ. Χαλβατζής για δύο λεπτά.
      ΠΑΝΟΣ ΠΑΝΑΓΙΩΤΟΠΟΥΟΛΟΣ: Κύριε Πρόεδρε, δεν μπορεί να λέγονται κουβέντες του τύπου ότι έχουμε Πρωθυπουργό που δεν τολμάει να απολύσει Υπουργό. Για όνομα του Θεού!
      ΑΠΟΣΤΟΛΟΣ ΚΑΚΛΑΜΑΝΗΣ: Αυτή είναι η άποψή μου.
      ΠΡΟΕΔΡΕΥΩΝ (Αναστάσιος Νεράντζης): Ο καθείς αναλαμβάνει την ευθύνη αυτών που λέγει έναντι του λαού και της Αιθούσης.
      ΠΑΝΟΣ ΠΑΝΑΓΙΩΤΟΠΟΥΟΛΟΣ: Η άποψη του κ. Κακλαμάνη είναι σεβαστή, αλλά δεν έχει καμμία σχέση με την πραγματικότητα. Ο Πρωθυπουργός είναι ισχυρός, τον περιβάλει η αγάπη και η υποστήριξη της πλειοψηφίας του ελληνικού λαού. Γι’ αυτό και σήμερα έδωσε το μήνυμα. 
      (Χειροκροτήματα από την πτέρυγα της Νέας Δημοκρατίας)
      Η Κυβέρνηση προχωρεί στο μεταρρυθμιστικό της έργο, η Κυβέρνηση δεν σκέπτεται εκλογές. Προχωρεί μπροστά και καλεί όλες τις υγιώς σκεπτόμενες δυνάμεις του τόπου να στηρίξουν την προσπάθειά της αυτή. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Χαλβατζή, έχετε το λόγο για δύο λεπτά.
      ΣΠΥΡΙΔΩΝ ΧΑΛΒΑΤΖΗΣ: Η έννοια, κύριε Πρόεδρε, των υγιώς σκεπτομένων δυνάμεων εμπεριέχει πολλά στοιχεία και χρειάζεται μια προσοχή, όταν τη χρησιμοποιούμε. Έχει διαφορά το πώς εννοεί ο καθένας τις υγιώς σκεπτόμενες δυνάμεις. 
      Η παρατήρησή μας, κύριε Πρόεδρε, είναι ότι έχουμε ένα σοβαρό νομοσχέδιο, έχουμε τροπολογίες που σαρώνουν, ακρωτηριάζουν ασφαλιστικά, κοινωνικά, εργασιακά δικαιώματα. Και εδώ ωραία πράγματα λέγονται και ευφυολογήματα ακούγονται, αλλά νομίζουμε ότι υπάρχει μέγιστος αποπροσανατολισμός. Επιτέλους να συζητήσουμε για την ουσία, για το ότι σήμερα η Κυβέρνηση προχωράει στην εκποίηση δημόσιας περιουσίας. Ακρωτηριάζει δικαιώματα των εργαζομένων, αναγορεύοντας τον όποιο εκκαθαριστή σήμερα της Ολυμπιακής, αύριο του Ο.Σ.Ε. -και δεν ξέρουμε τι άλλο έχει απομείνει- ως ένα απόλυτα άρχοντα ο οποίος λύνει και δένει. Πρέπει να συζητήσουμε επί της ουσίας και να μην αποπροσανατολίζουμε τον κόσμο.
      ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του ΣΥ.ΡΙΖ.Α. κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Παρακολουθώ λίγο το θέμα και δεν μπορώ να καταλάβω τι γίνεται, γιατί νομίζω ότι συζητάμε αυτονόητα πράγματα.
      Κύριε πρώην Πρόεδρε της Βουλής και κύριε Πρόεδρε του ΛΑ.Ο.Σ., η ιστορία είναι γεγονός ότι επαναλαμβάνεται. Αλλά το θέμα είναι ότι αυτή η επανάληψη γίνεται σε ακόμη χειρότερη έκδοση, με αυταρχικότερο τρόπο και με ακόμα πιο οδυνηρό τρόπο για την Ελλάδα, τον ελληνικό λαό και τον εργαζόμενο κόσμο της χώρας μας.
      Διότι, αξιότιμε Κοινοβουλευτικέ Εκπρόσωπε της Νέας Δημοκρατίας, ωραία είναι ο κ. Φωτήλας, ωραία είναι και οποιοσδήποτε άλλος στο παρελθόν, αλλά εδώ συνεχίζεται μία τακτική του παρελθόντος και συνεχώς βαδίζετε από το κακό στο χειρότερο. Διότι αυτό το οποίο επιχειρείτε σ’ αυτήν την Αίθουσα είναι ένα μείζον κοινοβουλευτικό πραξικόπημα, εκποίησης του εθνικού μας αερομεταφορέα και πετάγματος στο δρόμο χιλιάδων εργαζομένων! Κυριολεκτικά στο δρόμο! Αζημίως! Διαλύετε το Σύνταγμα! Διαλύετε συλλογικές συμβάσεις! Διαλύετε εργασιακά δικαιώματα και μία μερίδα κόσμου τον αφήνετε επί ξύλου κρεμάμενο, με υποσχέσεις να κολλάει αφίσες στα γραφεία των υποψήφιων Βουλευτών της Νέας Δημοκρατίας, προκειμένου να μεταφερθεί από την Ολυμπιακή σε κάποια δημόσια υπηρεσία!  Και αυτό είναι το μείζον θέμα αυτής της συνεδρίασης!
      Η ιστορία είναι ιστορία! Όμως, ο τόπος δεν έχει μόνο ιστορία! Πρέπει να έχει και παρόν και μέλλον. Και, δυστυχώς, προετοιμάζετε ένα μέλλον πολύ χειρότερο από το παρελθόν! Οδηγείτε τη χώρα σε κατήφορο!
      ΠΡΟΕΔΡΕΥΩΝ (Αναστάσιος Νεράντζης): Η συζήτηση επί της ενότητας αυτής των άρθρων θα κλείσει με την ομιλία του κυρίου Υπουργού.
      Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Το αν είναι συζήτηση επί των άρθρων, αυτό είναι κάτι σχετικό. Εγώ τοποθετήθηκα επί των άρθρων.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Μιλήστε, αν έχετε κάτι να προσθέσετε. Αν όχι, προχωρούμε σε ψηφοφορία.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Επί των άρθρων, το μόνο που έχω να πω είναι ότι στο θέμα της Ολυμπιακής αυτή η Κυβέρνηση, με θάρρος και με ξεκάθαρη γραμμή, προσπαθεί να αντιμετωπίσει ένα θέμα το οποίο ταλανίζει το πολιτικό σύστημα, την οικονομία και την κοινωνία επί τριάντα χρόνια. Και το αντιμετωπίζει με λογική και ευαισθησία, όπως έχω πει.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
       Με λογική για τους φορολογούμενους…
      ΠΡΟΕΔΡΕΥΩΝ (Αναστάσιος Νεράντζης): Αυτά θα τα πείτε επί των τροπολογιών και όχι τώρα, κύριε Υπουργέ. Γίνεται ξεχωριστή συζήτηση.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): …και για όλους αυτούς που πληρώνουν, όπως πληρώνουν τόσα χρόνια, από το υστέρημά τους και με ευαισθησία για τους εργαζόμενους οι οποίοι καλύπτονται…
      (Θόρυβος-Διαμαρτυρίες από τις πτέρυγες του ΣΥ.ΡΙΖ.Α. και του ΠΑ.ΣΟ.Κ.)
      …και καλύπτονται απολύτως με βάση τα παραδείγματα που σας είπα χθες.
      ΠΡΟΕΔΡΕΥΩΝ (Αναστάσιος Νεράντζης): Θα τα πείτε επί των τροπολογιών αυτά.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Επομένως, δεν δεχόμαστε μαθήματα ευαισθησίας από κανέναν. Κανένας δεν είναι περισσότερο κοινωνικά ευαίσθητος από τους άλλους σ’ αυτήν εδώ την Αίθουσα.
      ΠΡΟΕΔΡΕΥΩΝ (Αναστάσιος Νεράντζης): Μάλιστα. Συνεχίστε, σας παρακαλώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, σ’ αυτήν τη φάση και για να τελειώσει κι αυτή η συζήτηση, όσον αφορά το «αζημίως» -γιατί γίνεται μία συνειδητή παραπλάνηση- ξεκαθάρισα και χθες ότι δεν μπορεί να γίνει αλλιώτικα στη συγκεκριμένη εταιρεία, διότι η εταιρεία δεν έχει να πληρώσει τους εργαζομένους! Δεν μπορεί!
      ΠΑΝΑΓΙΩΤΗΣ ΛΑΦΑΖΑΝΗΣ: Το δημόσιο έχει! Το δημόσιο είναι ο βασικός μέτοχος!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από κει και πέρα, για να σταματήσετε να κάνετε ακόμα κι αυτήν τη συνειδητή παραπλάνηση, καταθέτω νομοτεχνική βελτίωση…
      ΠΑΝΑΓΙΩΤΗΣ ΛΑΦΑΖΑΝΗΣ: Άρα, μπορεί η εταιρεία! 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  …την οποία, κύριε Πρόεδρε, θα την καταθέσω. Απλώς, το κάνω τώρα για να μην πάρω ξανά το λόγο μετά.
      Διαβάζω: Παράγραφος 4, σελίδα 5. 
      Η φράση «…να λύονται με αζήμια για την επιχείρηση καταγγελία ή ακόμη και να αναστέλλονται.» αντικαθίσταται ως εξής: «…να λύονται με καταγγελία ή και να αναστέλλονται, αζημίως για την επιχείρηση. Στις περιπτώσεις αυτές προϋποτίθεται ότι θα υιοθετηθούν μέτρα, όπως τα όσα στο επόμενο εδάφιο αναφέρονται.».
      Και ακολουθεί το επόμενο εδάφιο το οποίο περιγράφει τα συγκεκριμένα μέτρα. 
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
       Τώρα να δω τι θα λέτε! Τώρα να δω ως πού θα φθάσετε!
      (Χειροκροτήματα από την πτέρυγα της Νέας Δημοκρατίας)
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
       ΧΡΙΣΤΟΣ ΒΕΡΕΛΗΣ: Κακήν κακώς πηγαίνουμε!
      ΠΡΟΕΔΡΕΥΩΝ (Αναστάσιος Νεράντζης): Παρακαλώ να δοθεί για τα Πρακτικά.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Βεβαίως, κύριε Πρόεδρε. Το καταθέτω. 
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα νομοτεχνική βελτίωση, η οποία έχει ως εξής: 
      «ΝΟΜΟΤΕΧΝΙΚΗ ΔΙΟΡΘΩΣΗ ΕΠΙ ΤΗΣ ΤΡΟΠΟΛΟΓΙΑΣ ΓΙΑ ΕΙΔΙΚΗ ΕΚΚΑΘΑΡΙΣΗ 
      Παράγραφος 4, σελίδα 5 
      Η φράση «… να λύονται με αζήμια για την επιχείρηση καταγγελία ή ακόμη και να αναστέλλονται.» αντικαθίσταται ως εξής:
      «… να λύονται με καταγγελία, ή και να αναστέλλονται, αζημίως για την επιχείρηση. Στις περιπτώσεις αυτές προϋποτίθεται ότι θα υιοθετηθούν μέτρα, όπως τα όσα στο επόμενο εδάφιο αναφέρονται.»)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 20-37 και θα γίνει η ψήφισή τους χωριστά.
      Ερωτάται το Τμήμα: Γίνεται δεκτό το άρθρο 20 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 20 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 21 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 21 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 22 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 24 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 25 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 25 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 26 όπως τροποποιήθηκε από τον κύριο Υπουργό;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 26 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 27 όπως τροποποιήθηκε από τον κύριο Υπουργό;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 27 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 28 όπως τροποποιήθηκε από τον κύριο Υπουργό;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 28 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 29 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 30 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 30 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 31 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 31 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 32 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 32 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 33 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 33 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 34 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 34 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 35 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 35 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 36 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 36 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 37 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 37 έγινε δεκτό ως έχει κατά πλειοψηφία.
      Εισερχόμαστε τώρα στη συζήτηση των τροπολογιών, οι οποίες θα συζητηθούν σε μία ενότητα, όπως άλλωστε υπάρχει προειλημμένη απόφαση. 
      Το λόγο έχει η κ. Βέρα Νικολαΐδου, Ε΄ Αντιπρόεδρος της Βουλής. 
      Κυρία Νικολαΐδου, έχετε το λόγο. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Υπουργέ, και οι δύο τροπολογίες –τόσο αυτή που αφορά την Ολυμπιακή όσο και η δεύτερη που αφορά τον Ο.Σ.Ε.- από χθες έχουμε προτείνει και ζητούμε να αποσυρθούν, όπως ακριβώς απαιτούν και διεκδικούν και οι εργαζόμενοι σήμερα, όλο το πρωινό, στην Πλατεία Συντάγματος, έξω από τη Βουλή. Και μάλιστα το ζητούν όχι μόνο οι εργαζόμενοι αυτοί τους οποίους αφορά η τροπολογία, αλλά και οι υπόλοιποι που διαμαρτύρονται. Να αποσυρθούν, λοιπόν. 
      Στέκομαι στην πρώτη τροπολογία που αφορά την Ολυμπιακή. 
      Η συγκεκριμένη τροπολογία επιδιώκει να ολοκληρώσει την ιδιωτικοποίηση των πρώην Δ.Ε.Κ.Ο. και με πιο γρήγορους ρυθμούς να προχωρήσει το συγκεκριμένο πρόγραμμα που έχει η Κυβέρνηση, όχι μόνο για την Ολυμπιακή, αλλά και για όσους οργανισμούς και επιχειρήσεις παραμένουν στο δημόσιο. Εξαιρεί αυτές τις επιχειρήσεις ακόμη και από το Πτωχευτικό Δίκαιο, διευκολύνοντας το κλείσιμο και την ιδιωτικοποίησή τους. 
      Με τις αλλαγές που προτείνει ο λεγόμενος και περιβόητος «εκκαθαριστής» μπορεί να εκποιήσει τεράστια κρατική περιουσία, με υποτυπώδη διαγωνισμό, χωρίς να απαιτείται η εκτίμηση των προς εκποίηση υπηρεσιών και διάφορων υπηρεσιακών στοιχείων της επιχείρησης. 
      Η εκμίσθωση των περιουσιακών στοιχείων, για παράδειγμα, για τα αεροσκάφη είναι τέτοια, που στην ουσία δωρίζεται σ’ αυτόν που θα έχει συμφωνήσει με τον εκκαθαριστή. 
      Τα εργασιακά δικαιώματα -συλλογικές συμβάσεις εργασίας και όλες οι δράσεις των σωματείων- καταργούνται. Οι εργαζόμενοι σ’ αυτές τις λεγόμενες «συνθήκες ειδικής εκκαθάρισης της επιχείρησης» στην κυριολεξία παραδίδονται στο έλεος των ιδιωτών επιχειρηματιών, οι οποίοι μπορούν να τους απολύσουν και χωρίς αποζημίωση, παρά την τροποποίηση που προηγουμένως μας είπατε. Δεν ξέρω τι μπορεί να εξασφαλίσει αυτό που τώρα λέτε. Ίσως να έχετε στο μυαλό σας κανένα ταμείο ανεργίας. Απολύονται χωρίς καμμία αποζημίωση! Και φυσικά πρώτοι βρίσκονται στο στόχαστρο αυτό οι εργαζόμενοι της Ολυμπιακής. 
      Κύριε Υπουργέ, κυρίες και κύριοι Βουλευτές, η εκποίηση της δημόσιας περιουσίας της Ολυμπιακής δεν είναι ένα ζήτημα που αφορά μόνο τους εργαζόμενους της Ολυμπιακής. Αφορά όλη την εργατική τάξη, τα λαϊκά στρώματα και το λαό μας συνολικά. Η Ολυμπιακή, εκτός του ότι όλη αυτή η περιουσία πραγματικά έχει πληρωθεί από τον ελληνικό λαό, είναι ένας κρίκος της οικονομικής ανάπτυξης και της αμυντικής θωράκισης της χώρας μας. Γι’ αυτό εμείς, ως κόμμα, κι από το Βήμα αυτό καλούμε τους εργαζόμενους της Ολυμπιακής, τους εργαζόμενους σε όλες τις πρώην Δ.Ε.Κ.Ο. και την εργατική τάξη, γενικότερα, να συντονίσουν την πάλη τους ενάντια στην ιδιωτικοποίηση των δημόσιων επιχειρήσεων, ενάντια στην αντιλαϊκή πολιτική της Ευρωπαϊκής Ένωσης και των αστικών κυβερνήσεων στη χώρα μας. 
      Την ίδια ώρα και για τους ίδιους λόγους που ιδιωτικοποιείται και ξεπουλιέται η Ολυμπιακή, έχουν ξεπουληθεί ή ξεπουλιούνται ο Ο.Τ.Ε., τα ναυπηγεία, τα λιμάνια, τα αεροδρόμια, ο Ο.Σ.Ε., η Δ.Ε.Η. και ό,τι άλλο έχει απομείνει. Παραδίδονται βουνά, παραλίες και δασικές εκτάσεις στους επιχειρηματίες. 
      Πρέπει να το ξεκαθαρίσουμε και να μην κοροϊδεύετε τον κόσμο γιατί η Ολυμπιακή πουλιέται με καθαρά πολιτική επιλογή. Μην επικαλείσθε, λοιπόν, τη σημερινή οικονομική της κατάσταση και μην αρχίζετε το γνωστό «πινγκ-πονγκ» μεταξύ σας διότι διαχρονικά με συγκεκριμένες ευθύνες σήμερα δικές σας, χθες του ΠΑ.ΣΟ.Κ. η Ολυμπιακή κλείνει ή πουλιέται λόγω όχι των οικονομικών ελλειμμάτων που λέτε, αλλά ακριβώς λόγω της απελευθέρωσης και των αερομεταφορών. 
      Δεν μπορείτε, λοιπόν, να κρύβετε την πραγματικότητα πίσω από ψέματα. Δεν μπορείτε να λέτε συνεχώς για το 1.000.000 ευρώ που στοιχίζει την ημέρα. Νομίζω ότι κανείς δεν μπορεί να ξεχνάει. Υπάρχουν μεταξύ σας διαμάχες που ειλικρινά για τους νέους Βουλευτές δεν είναι το καλύτερο μάθημα κοινοβουλευτισμού. Πολλοί προσπαθούν να μας δώσουν μαθήματα απ’ αυτό το Βήμα αν και θα έπρεπε λόγω της εμπειρίας τους να είναι πιο σεμνοί –δεν θα πω την έκφραση πιο σοβαροί- αλλά τουλάχιστον δεν πρέπει να ξεχνούν. 
      Μας αναγκάσατε να θυμίσουμε σε σχέση με την Ολυμπιακή ορισμένες πιο παλιές ημερομηνίες και ευθύνες. Όταν καταργήθηκε το κρατικό μονοπώλιο της Ολυμπιακής, πολύ γρήγορα με πρόσχημα το ενδιαφέρον για τουριστικές επενδύσεις παρουσιάστηκαν τουλάχιστον είκοσι επιχειρήσεις αερομεταφορών. Η ζωή αυτών των επιχειρήσεων κράτησε από ένα μέχρι τρία χρόνια γιατί έπρεπε οπωσδήποτε να επικρατήσει η μεγαλύτερη. Μάλιστα τα στοιχεία που υπάρχουν σε σχέση μ’ αυτήν που οριστικά διαλύθηκε στον τρίτο χρόνο λένε ότι επιβάρυνε πολύ τον κρατικό προϋπολογισμό. Αυτή είναι μία από τις αιτίες για τις οποίες βρίσκεται σ’ αυτήν την οικονομική κατάσταση η Ολυμπιακή. Όπως αναφέραμε χθες, με το καινούργιο αεροδρόμιο των Σπάτων και με τη σύμβαση που έχετε υπογράψει είναι γνωστό πόσο επιβαρύνεται και για πόσα χρόνια όχι μόνο η Ολυμπιακή αλλά γενικότερα ο ελληνικός λαός. 
      	Το 1994 έχουμε το πρώτο πρόγραμμα εξυγίανσης της τότε κυβέρνησης του ΠΑ.ΣΟ.Κ. Θυμόμαστε όλοι ότι εκείνη την εποχή οι εργαζόμενοι της Ολυμπιακής πιέζονταν να υποχωρήσουν να μη διεκδικούν τα δικαιώματά τους κι ακόμα υπάρχουν πολλοί συνταξιούχοι εκείνης της εποχής που περιμένουν να πάρουν κάτι απ’ αυτά που τους είχαν τότε υποσχεθεί.
      	Το 1996 σε συνδυασμό με το πρώτο πρόγραμμα εξυγίανσης της Ολυμπιακής αρχίζει η συρρίκνωσή της και ξαφνικά «ξεφυτρώνει» η «AEGEAN». Είναι πραγματικά να αναρωτιέται κανείς. Εκείνη την εποχή η Ολυμπιακή Αεροπορία άρχισε να γίνεται ελλειμματική και οικονομικά επικίνδυνη, όπως τη χαρακτηρίζατε. Πώς, λοιπόν, η καινούργια εταιρεία, η «AEGEAN», έρχεται και μπαίνει στον χώρο αυτό, σ’ ένα χώρο με προβλήματα; Ήταν, δηλαδή, πιο έξυπνος ο ιδιοκτήτης της «AEGEAN»; Αν έφταιγαν οι διαχειριστές της Ολυμπιακής, η Κυβέρνηση και τότε και σήμερα τους διορίζει. Ας τους αλλάζατε, λοιπόν, για να μην χρεωνόταν η Ολυμπιακή γιατί μόνο οι εργαζόμενοι δεν φταίνε γι’ αυτές τις παλιές χρεώσεις που φυσικά φτάνουν μέχρι σήμερα. 
      Είναι γνωστό ότι στη συνέχεια το ΠΑ.ΣΟ.Κ. κάνει μία προσπάθεια για την εξαγορά της Ολυμπιακής από την «BRITISH AIRWAYS» με Άγγλο μάνατζερ ο οποίος στην κυριολεξία βούλιαξε την Ολυμπιακή αλλά έφυγε βέβαια με αρκετά μεγάλη αποζημίωση. Οι εργαζόμενοι δεν είχαν καμμία ευθύνη για την όλη κατάσταση και αν έφταιγε κάποιος διαχειριστής και αν είχε ευθύνη, θα μπορούσατε κι αυτόν να τον είχατε αλλάξει. 
      	Υπάρχει μία σειρά από τέτοια ζητήματα που έφτασαν την Ολυμπιακή με τα χρέη που λέτε παρ’ ότι υποτιμήθηκε και όχι μόνο σε σχέση με την όλη διακίνηση των πτήσεών της.
      Είναι γνωστό ότι το 1996 υπήρχαν περίπου ογδόντα προορισμοί και το 2004 μειώθηκαν στους εξήντα επτά. Υπήρχε αυτή η υποτίμηση. Συνεχίζεται μέχρι σήμερα. Μειώθηκαν οι εργαζόμενοι της Ολυμπιακής. Δόθηκαν κρατικές επιδοτήσεις που τις απαγόρευε η Ευρωπαϊκή Ένωση και δεν ξέρω αν έχει ξεμπερδέψει ακόμα ο όμιλος από τα ευρωδικαστήρια και τα πρόστιμα. Αυτά συν ο τρόπος των κρατικών προμηθειών έφθασαν την Ολυμπιακή εδώ που την έφθασαν. Και μπαίνει το ερώτημα: δεν είναι δυνατόν να συζητάτε ότι φταίνε οι εργαζόμενοι αλλά φταίει η δική σας η διαχείριση, η πολιτική σας τόσο τότε όσο και σήμερα. 
      Σήμερα ποιοι θα ωφεληθούν απ’ αυτήν την κατάσταση όπως τη δρομολογείτε μέσα από την συγκεκριμένη τροπολογία; Οι τρεις μεγάλοι όμιλοι: «LUFTHANSA», «BRITISH AIRWAYS» και «AIR FRANCE». Με βάση τη λογική του κέρδους και τους στόχους εκμετάλλευσης των εναέριων μεταφορών από τις πολυεθνικές. 
      Ο λαός μας τι θα ωφεληθεί και πώς θα τον προστατεύσετε; Δεν σας ενδιαφέρει πάρα πολύ γιατί ξέρετε πολύ καλά γιατί πρώτα απ’ όλα θα υπάρξει έντονο το πρόβλημα της ασφάλειας, θα υπάρξει πολύ σύντομα θέμα ανατιμήσεων των εισιτηρίων. Τα ακριτικά νησιά μη δεσμεύεστε ότι θα τα καλύψετε. Γιατί είναι σίγουρο ότι θα καλυφθούν όπως ακριβώς καλύφθηκαν και με τις ακτοπλοϊκές διαδρομές. Οι εργαζόμενοι τα χάνουν όλα και μην τους κοροϊδεύετε. Όταν απολυθούν μ’ άλλες συμβάσεις όσοι προσληφθούν, θα προσληφθούν, μ’ άλλα εργασιακά δικαιώματα γενικότερα. Άλλωστε είναι γνωστό το πόσο ακολουθείτε τις αποφάσεις της Ευρωπαϊκής Ένωσης για τις ελαστικές σχέσεις εργασίας, την εκμετάλλευση, την πίεσή τους κατά τη διάρκεια της δουλειάς. 
      Γι’ αυτό και εμείς εξακολουθούμε να πιέζουμε. Και φανταζόμαστε ότι και οι εργαζόμενοι πρέπει να καταλάβουν ότι το πρόβλημα που αντιμετωπίζουν σήμερα δεν είναι μόνο δικό τους, είναι πρόβλημα όλου του λαού μας, όλης της εργατικής τάξης. Πρέπει κι αυτοί να μην παραιτηθούν κατ’ αρχήν από το να παλεύουν για δημόσιο φορέα. 
      Εμείς επιμένουμε ότι αυτός ο δημόσιος φορέας μεταφορών θα πρέπει να είναι μ’ ένα γενικό σχεδιασμό η Ολυμπιακή να παίξει πρωταγωνιστικό ρόλο και όχι απλά να συνυπάρξει. Μέσα στο σχεδιασμό και το σιδηροδρομικό και το οδικό δίκτυο και οι ακτοπλοϊκές συγκοινωνίες να εξασφαλίζουν στους εργαζόμενους στο λαό μας μια σταθερή, ασφαλή, αξιόπιστη και φθηνή μεταφορά. Φθηνή μεταφορά για όλο το λαό με βάση τις σημερινές σύγχρονες ανάγκες του και όχι για τα κέρδη των πολυεθνικών. Σας ενοχλεί όταν σας το λέμε αλλά όταν δουλεύετε γι’ αυτούς τους μεγάλους ομίλους και θέλετε να ξεπουλήσετε αυτό που υπάρχει σήμερα αντί να το στηρίξετε, γι’ αυτό παλεύετε. 
      Θέλω επίσης να πω μια κουβέντα σε σχέση με την Ολυμπιακή γιατί θεωρούμε σοβαρή την καταγγελία αυτή. Το έχουμε πει βέβαια. Πρόκειται για τη φωτογραφική τροπολογία προσθήκη που έχει σε κάποιο σημείο της η τροπολογία και αφορά τα προσόντα των διοικητών και υποδιοικητών. Εκεί, λοιπόν, που υπήρχε το «ανωτάτης εκπαίδευσης», συμπληρώνεται και με το «ανωτέρας». 
      Ενοχλείστε όταν σας μιλάμε για φωτογραφικές τροπολογίες, κύριε Υπουργέ. Δεν είναι αυτή φωτογραφική τροπολογία; Έχετε βρει φαίνεται ήδη το γαλάζιο διοικητή ή υποδιοικητή. Αφαιρέστε το από την τροπολογία για να πιστέψουμε πράγματι ότι δεν έχετε τέτοια διάθεση. 
      Ως προς την τροπολογία που έχει σχέση με τον Ο.Σ.Ε. και για την οποία επίσης προτείνουμε να αποσυρθεί θέλω να πω το εξής: σίγουρα δεν είναι σήμερα στην ίδια κατάσταση με την Ολυμπιακή, μπαίνει όμως άμεσα σε αντίστοιχη διαδικασία. Δεν πουλιέται αυτήν τη στιγμή. Κάποια στιγμή θα βρεθεί και ο τρελός που ψάχνετε, κύριε Υπουργέ, και θα την πουλήσετε. Αλλά προωθείτε η παραπέρα ιδιωτικοποίηση, η συρρίκνωση του έργου και η συρρίκνωση του εργατικού δυναμικού. Μεταφέρει αρμοδιότητες, τις αρμοδιότητες συντήρησης, από τον Ο.Σ.Ε. στην ΕΡΓ.Ο.Σ.Ε.. Συνεχίζετε, λοιπόν, την αποψίλωση του Ο.Σ.Ε.. Σήμερα αυτή η συντήρηση γίνεται από τους εργαζόμενους του Ο.Σ.Ε.. Και πολύ καλά. Αντί, λοιπόν, να στηρίξετε αυτήν την κατεύθυνση τον αποδυναμώνετε, τον αποψιλώνετε τον Ο.Σ.Ε. και ενεργοποιείτε περισσότερο την ΕΡΓ.Ο.Σ.Ε. που έχει ήδη τη διαχείριση του επενδυτικού προγράμματος του Ο.Σ.Ε.. 
      Στην ΕΡΓ.Ο.Σ.Ε. μεταφέρετε και την ακίνητη περιουσία. Γιατί; Για να την αξιοποιήσει; Για να αρχίσει να μελετά το ξεπούλημά της.
      Επικαλείστε –το αναφέρετε και σήμερα- την ανασυγκρότηση του Ο.Σ.Ε.. Οι πράξεις σας δεν δείχνουν βέβαια ότι θέλετε την ανασυγκρότηση. Είναι γνωστό ότι την παρουσιάσατε σε συνέντευξή σας στις 12 Αυγούστου με τους τέσσερις άξονες (διαφάνεια, ασφάλεια, οικονομική εξυγίανση και ανάπτυξη), αυτό, όμως, το πλέγμα των μέτρων που και πριν από λίγο μας παρουσιάσατε, τι προβλέπει; Προβλέπει και κατευθύνεται στη συρρίκνωση και περικοπή των δρομολογίων. Δεν μπορεί διαφορετικά να είναι ανταγωνιστικό. Άγονες γραμμές όπως έχετε βρει με τα πλοία, με τα αεροπλάνα, θα βρείτε και με τον Ο.Σ.Ε.. Έχετε ήδη βρει και έχετε ήδη καταργήσει πολλές τέτοιες γραμμές. 
      Παράλληλα με τη συρρίκνωση θα ξεκινήσει και η αύξηση της τιμής των εισιτήριων με βάση τα εμπορικά κριτήρια και μάλιστα από το Δεκέμβριο του 2008. Προχωράτε στην πλήρη διάσπαση του οργανισμού με την ανεξαρτητοποίηση της ΤΡΑΙΝ.Ο.Σ.Ε. από την 1η Νοεμβρίου. Μην ξεχνάμε ότι ο Ο.Σ.Ε. πριν μερικά χρόνια είχε προσωπικό που ξεπερνούσε τις έντεκα χιλιάδες. Σήμερα δεν σας απασχολεί. Έχει κενές οργανικές θέσεις γύρω στις δυόμισι χιλιάδες και το προσωπικό είναι γύρω στις έξι χιλιάδες εννιακόσιοι σαράντα άνθρωποι. 
      Ετοιμάζεστε να μειώσετε το προσωπικό στον Ο.Σ.Ε. από δύο μέχρι τρεις χιλιάδες με τη γνωστή μέθοδο της πρόωρης εθελούσιας συνταξιοδότησης. Ανατροπή των εργασιακών σχέσεων σε μεγάλη έξαρση. Έχει εφευρεθεί η πολυειδικότητα, οι ενοικιαζόμενοι εργαζόμενοι ορισμένου χρόνου και δεν ξέρω τι άλλο ακόμα θα επινοήσετε. 
      Σε κάποιο σημείο λέτε ότι θα χρηματοδοτήσει τη δρομολόγηση ορισμένων διαδρομών η Τοπική Αυτοδιοίκηση. Με συγχωρείτε, αλλά εδώ θα σας πω «Είμαστε σοβαροί; Με ποια οικονομικά της Τοπικής Αυτοδιοίκησης;», εκτός εάν εννοείτε ότι θα φορολογηθούν οι δημότες στην τάδε περιοχή για να πληρώσουν τα σπασμένα της νέας γραμμής. 
      Ο σχεδιασμός σας είναι παράλληλος με την απελευθέρωση των σιδηροδρόμων που προωθεί η Ευρωπαϊκή Ένωση. Μέχρι το τέλος του 2008 έχετε δεσμευτεί να απελευθερώσετε τις εμπορικές αμαξοστοιχίες και μέχρι το 2010 τις επιβατικές. Τα επιχειρήματα που χρησιμοποιείτε, είναι γνωστά, για την απαράδεκτη οικονομική κατάσταση που βρίσκεται σήμερα ο οργανισμός, ο στόχος, όμως, είναι η πλήρης διάλυση του Ο.Σ.Ε. και η ιδιωτικοποίηση.
      Κύριε Υπουργέ, τονίζουμε για άλλη μία φορά ότι σήμερα οι εργαζόμενοι, ο λαός μας γενικότερα, έχει ανάγκη, αλλά και δικαίωμα να του παρέχουμε υπηρεσίες στον τομέα αυτό φθηνές, ασφαλείς για τις μετακινήσεις και όχι να ανεβαίνει κάποιος στο τρένο και να σκέφτεται τους κινδύνους από την ασφάλεια των συρμών για τους επιβάτες, που θα επιδεινωθούν τώρα σε σχέση μ’ όλα αυτά που προγραμματίζετε.
      Χρειάζεται, λοιπόν, μία συνολική απόρριψη αυτής της πολιτικής της ιδιωτικοποίησης, της απελευθέρωσης των μεταφορών, της Ευρωπαϊκής Ένωσης,  από τους εργαζόμενους με τη συμφωνία και των κομμάτων που την υπηρετούν. Η θέση μας είναι γνωστή. Εμείς μιλάμε για δημόσιο φορέα μεταφορών, στον οποίο και ο σιδηρόδρομος και οι αερομεταφορές και το ακτοπλοϊκό δίκτυο θα εξασφαλίζουν αυτό που είναι σήμερα ανάγκη: σταθερή, ασφαλή, αξιόπιστη και φθηνή μεταφορά και όχι εξυπηρέτηση των κερδών των πολυεθνικών.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Νικολαΐδου. 
      Ο ειδικός αγορητής του ΣΥ.ΡΙΖ.Α. κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Πριν προχωρήσω, θα ήθελα μία διευκρίνιση, επειδή αναφέρθηκε ο αγαπητός συνάδελφος κ. Γκατζής στη θέση μας για τις Σ.Δ.Ι.Τ.. Επειδή αναφέρθηκα εκτενώς χθες στη συζήτηση επί της αρχής, αλλά και στην επιτροπή, είμαστε κατηγορηματικά αντίθετοι σ’ αυτήν τη μέθοδο της Σύμπραξης Δημόσιου και Ιδιωτικού Τομέα, γιατί πληρώνει πολλαπλάσια ο λαός αυτές τις συμπράξεις.
      Και αναφέρθηκα ειδικά στην Αττική Οδό, όπου βάζοντας ο ανάδοχος το 30%, έχει εισπράξει ως τώρα πολλαπλάσια και θα εξακολουθεί να εισπράττει για τριάντα χρόνια. Αυτό γίνεται, μας λένε, και στο εξωτερικό κι από το Χάρβαρντ κι από το Κέμπριτζ κι από τις άλλες μεγάλες ιατρικές σχολές, όταν γίνονται συμπράξεις τέτοιου είδους για τα νοσοκομεία. Αυξάνεται κατακόρυφα το κόστος των προσφερομένων υπηρεσιών κι αυτό, βέβαια, το πληρώνει ο λαός και όχι ο ιδιωτικός τομέας, ο οποίος επωφελείται με χίλιους δυο άλλους τρόπους και μ’ αυτόν. Είμαστε κατηγορηματικά αντίθετοι.
      ΝΙΚΟΛΑΟΣ ΓΚΑΤΖΗΣ: Και για το αεροδρόμιο του Ηρακλείου;
      ΑΘΑΝΑΣΙΟΣ ΛΕΒΕΝΤΗΣ: Και για το αεροδρόμιο του Ηρακλείου, επίσης, είμαστε κατηγορηματικά αντίθετοι για τη μέθοδο Σ.Δ.Ι.Τ.. 
      Για τις δύο τροπολογίες, τοποθετήθηκε και ο Πρόεδρος της Κοινοβουλευτικής μας Ομάδας και αναφερθήκαμε χθες. Ζητάμε να αποσυρθούν, γιατί θα είναι καταστροφικές και για την Ολυμπιακή και για τον Ο.Σ.Ε.. 
      Θα διαβάσω εδώ επιγραμματικά. Στην αιτιολογική έκθεση λέει ότι εδώ επιδιώκεται η πρόβλεψη δυνατότητας ταχείας εκκαθάρισης των δημόσιων επιχειρήσεων που αντιμετωπίζουν σοβαρά οικονομικά προβλήματα. Έτσι, λέει, θέλει να επιτρέψει στον εκκαθαριστή να αξιοποιεί κατά τον καλύτερο δυνατό τρόπο την περιουσία της υπό εκκαθάρισης επιχείρησης προς όφελος των πιστωτών, των μετόχων και του κοινωνικού συνόλου στο τέλος.
      Πώς θα επιτευχθεί αυτό; Πρώτα-πρώτα, ποιες είναι αυτές οι δημόσιες επιχειρήσεις. Σωρευτικά είναι α) αυτές που αντιμετωπίζουν σοβαρά οικονομικά προβλήματα, β) όσες έχουν λάβει στο παρελθόν κρατικές ενισχύσεις και βέβαια, τη θέση της επιχείρησης της παραγράφου 1 σε ειδική εκκαθάριση, εφόσον το ζητούν πιστωτές, οι οποίοι εκπροσωπούν τουλάχιστον το 51% της επιχείρησης. Πώς θα γίνει αυτό; Με ταχύρρυθμη διαδικασία. Η δικάσιμος για τη συζήτηση της αιτήσεως αναφέρεται στην παράγραφο 3 και ορίζεται σε χρόνο όχι μεγαλύτερο από τέσσερις ημέρες.
      Επομένως, κύριε Υπουργέ, ψεκάστε, σκουπίστε, τελειώσατε. Αυτό ήταν όλο. Ε, δεν είναι έτσι και δεν θα περάσει έτσι. Πρέπει να ξέρετε ότι αυτό θα σας συνοδεύει και εσάς και την Κυβέρνησή σας για πάντα. Βέβαια, θα έρθει γι’ αυτό και η ώρα να πληρώσετε το τίμημα, γιατί ο ελληνικός λαός, όσο και αν τον θεωρείτε επιλήσμονα, δεν ξεχνά και τόσο εύκολα. 
      Ένα άλλο θέμα, στο οποίο θα ήθελα να αναφερθώ ειδικότερα, αφορά την παράγραφο 4 που λέει τι θα γίνει με τους εργαζόμενους. Λύεται, λέει, η σχέση μαζί με την καταγγελία για την επιχείρηση, έστω και μ’ αυτήν τη μικρή τροποποίηση που έκανε ο Υπουργός. Βέβαια, ύστερα απ’ αυτά, οι Υπουργοί Απασχόλησης, Κοινωνικής Προστασίας, Οικονομικών, Εσωτερικών οφείλουν να θεσπίζουν μέτρα, λέει, κοινωνικής προστασίας, προγράμματα επιδότησης κατά της ανεργίας, παροχές για απώλεια εισοδήματος, εφάπαξ παροχές ή βοηθήματα -δηλαδή θα κάνουν και συσσίτια σε λίγο- προγράμματα επιμόρφωσης, επανακατάρτισης και επανένταξης στην αγορά εργασίας. 
      Κύριε Υπουργέ, θα ήθελα μια απάντηση συγκεκριμένη. Όταν λέει για επανακατάρτιση του πιλότου, τι σημαίνει; Τι θα τον κάνει δηλαδή; Ταξιτζή; Την αεροσυνοδό, τι θα την κάνει; 	Κομμώτρια; Το λέω μ’ όλο το σεβασμό που έχω σ’ όλα τα επαγγέλματα και σ’ αυτά που ανέφερα, αλλά δεν μπορείς ένα γιατρό εξειδικευμένο, νευροχειρουργό, καρδιοχειρουργό, να τον κάνεις βοηθό στο χειρουργείο ή στη νοσηλευτική υπηρεσία. Είναι προσόντα τα οποία έχουν αποκτήσει με πολύ κόπο, πολύτιμα προσόντα τα οποία χρειαζόμαστε. Και λέει ότι θα τους επανακαταρτίσουμε; Θα μου πείτε, δεν αναφέρεται σ’ αυτούς. Όμως, δεν ξεχωρίζει σε ποιους αναφέρεται. Γιατί, όταν θα βρεθούν στο δρόμο, φοβάμαι ότι κι αυτοί προς αυτήν την κατεύθυνση θα πορευτούν. 
      Δεν ξέρω αν ακούσατε την παρατήρησή μου, κύριε Υπουργέ. Τι επανακατάρτιση θα κάνετε στους πιλότους και στις αεροσυνοδούς;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ξέρουν οι πιλότοι. Θα σας πω μετά.
      ΑΘΑΝΑΣΙΟΣ ΛΕΒΕΝΤΗΣ: Εντάξει. 
      Ο εισηγητής της Πλειοψηφίας είπε ότι χύνουμε κροκοδείλια δάκρυα για την Ολυμπιακή. Δεν είναι καθόλου κροκοδείλια δάκρυα. Πονάμε, όπως πονάει και όλος ο ελληνικός λαός. Δεν θέλω να τονίσω περισσότερο την τεράστια προσφορά που έχει δώσει προς τον ελληνικό λαό και στη χώρα αυτός ο εθνικός αερομεταφορέας, για τις ακριτικές περιοχές, για τις νησιωτικές περιοχές, για όλη τη χώρα, αλλά και για τον Ελληνισμό της διασποράς. Μην το παραβλέπετε αυτό, είναι πολύ σημαντικό. Όσοι έχουν ταξιδέψει στο εξωτερικό το έχουν ζήσει και μάλιστα έντονα. Και δεν μπορώ να φανταστώ ότι και εσείς, κύριε Υπουργέ, που τόσα χρόνια πηγαινοερχόσασταν στο εξωτερικό, δεν το έχετε βιώσει αυτό.
      Βέβαια, υπάρχει κακοδιαχείριση. Υπάρχουν και τόσα άλλα που οδήγησαν εδώ τα πράγματα, αλλά ποιος διόριζε αυτές τις διοικήσεις, ποιος τις ήλεγχε όλα αυτά τα χρόνια; Πού είναι οι ισολογισμοί; Ακούσατε, αναφέρθηκαν εδώ επανειλημμένα και από τον Πρόεδρο της Κοινοβουλευτικής μας Ομάδας, γιατί δεν γίνονται αυτοί οι ισολογισμοί; 
      Το δήθεν σχέδιο εξυγίανσης τώρα των Ολυμπιακών Αερογραμμών, που διαμόρφωσε η Κυβέρνηση της Νέας Δημοκρατίας και το εισηγήθηκε στην Κομισιόν, ουσιαστικά αποτελεί ταφόπλακα στον ελληνικό αερομεταφορέα. Και, βέβαια, δεν ξέρουμε τι λέει αυτό το σχέδιο. Η Ολυμπιακή, μετά από μία πολύχρονη μεθόδευση απαξίωσης, μεταλλαγμένη και συρρικνωμένη θα πωληθεί έναντι ευτελούς τιμήματος με αδιαφανείς διαδικασίες. Ωφελημένοι απ’ αυτήν την εξέλιξη θα βγουν οι ανταγωνιστές της και ζημιωμένοι όχι μόνο οι χιλιάδες εργαζόμενοι αλλά και οι καταναλωτές, αφού τους περιμένουν ακριβότερα εισιτήρια και θέλουμε να ελπίζουμε όχι λιγότερη ασφάλεια, κύριε Υπουργέ, και όχι χειρότερες υπηρεσίες. Πρόκειται για ένα σχέδιο που στοχεύει στην εδραίωση ενός παντοδύναμου καρτέλ στις αερομεταφορές στη χώρα μας, σε βάρος της δημόσιας περιουσίας, των εργαζομένων στην Ολυμπιακή και των πολιτών της.
      Η απαξίωση, η λεηλασία, η πλήρης αποδόμηση, η οικονομική διαπλοκή και αδιαφάνεια είναι ζωγραφισμένες για πάνω από δεκαπέντε χρόνια, να μην πω ίσως και πάνω από τρεις δεκαετίες. Και εδώ δεν μπορούμε να αγνοήσουμε το εξής: Ποιος χρησιμοποιούσε την Ολυμπιακή, για να μεταφέρει τους οπαδούς εδώ και εκεί; Ποιος τη χρησιμοποιούσε, για να μεταφέρονται ολόκληροι νομοί δωρεάν αζημίως, κύριε Υπουργέ, να μεταφέρονται στη Ρώμη, στο Παρίσι και αλλού, για να κάνουν τις διακοπές τους; Ποιος διόριζε σωρηδόν και μάλιστα σε προεκλογικές περιόδους; Και η Κυβέρνηση της Νέας Δημοκρατίας, και η προηγούμενη του κ. Μητσοτάκη, διέπρεψε και σ’ αυτόν τον τομέα.
      Αφού, λοιπόν, τα κάναμε όλα αυτά, τώρα λέμε ότι διαλύθηκε η Ολυμπιακή, ότι χρεοκόπησε, ότι μπατίρισε κι ακόμη και με πληρωμένες διαφημίσεις βγαίνουμε και τονίζουμε προς όλους πως βάζει χρέος στον ελληνικό λαό, χωρίς να παρέχετε ούτε τα στοιχειώδη  στοιχεία για να μας πείσετε. 
      Έχουμε δει το σύνολο της καταστροφικής πολιτικής που ακολουθήθηκε όλα αυτά τα χρόνια. Τριάντα έξι διοικήσεις παρέλασαν και έκαναν ουσιαστικά πάρτι. Λογοδότησε ποτέ καμμία στη Βουλή; Απολογήθηκαν ποτέ για τα τεράστια κενά που άφησαν πίσω; Όλοι αυτοί οι Υπουργοί  της Νέας Δημοκρατίας τώρα, του ΠΑ.ΣΟ.Κ. παλαιότερα, πώς έλεγχαν αυτήν την κατάσταση;
      Εμείς, λοιπόν, ο ΣΥ.ΡΙΖ.Α., είμαστε πεπεισμένοι ότι η Ολυμπιακή χρειάζεται για τη χώρα, προσφέρει εθνικό έργο και δεν πρέπει σε καμμία περίπτωση να διαλυθεί. Εμείς θα αγωνιστούμε με κάθε τρόπο και μέσα και έξω από τη Βουλή για μία Ολυμπιακή ενιαία και δημόσια, όχι σαν αυτήν που έχουμε σήμερα, αλλά με πλήρη διοικητική και λειτουργική αυτοτέλεια, κάτω από κοινοβουλευτικό έλεγχο. Κάτι τέτοιο, άλλωστε, πρέπει να ισχύσει και για όλες τις δημόσιες επιχειρήσεις κοινής ωφέλειας, οι οποίες δυστυχώς βγαίνουν η μία μετά την άλλη στο σφυρί. 
      Έρχομαι τώρα στον Ο.Σ.Ε.. Με την αιφνιδιαστική τροπολογία, η οποία κατατέθηκε νύχτα την Πέμπτη 25 Σεπτεμβρίου, η Κυβέρνηση και ο Υπουργός Μεταφορών και Επικοινωνιών αλλάζουν το καθεστώς που διέπει σήμερα τον όμιλο του Ο.Σ.Ε.. Ο κύριος Υπουργός δεν έμεινε, όμως, στις εξαγγελίες, αλλά με μία παγκόσμιας πρωτοτυπίας οργανωτική κίνηση αναθέτει στη δεύτερη μικρότερη εταιρεία του ομίλου, την ΕΡΓ.Ο.Σ.Ε., τα έργα κατασκευής, συντήρησης της σιδηροδρομικής υποδομής, των συστημάτων και των άλλων σιδηροδρομικών εγκαταστάσεων, καθώς και τη διαχείριση της κυκλοφορίας. Επίσης, της αναθέτει τη διαχείριση και αξιοποίηση της ακίνητης περιουσίας του ομίλου κι αυτό είναι το σημαντικό, γιατί η ακίνητη περιουσία είναι, αν θέλετε, το μεγάλο δέλεαρ. Και, ακόμη, της αναθέτει τη διαχείριση και την αξιοποίηση της ακίνητης περιουσίας του ομίλου, απορροφώντας και τη ΓΕ.Ο.Σ.Ε.. 
      Η ΕΡΓ.Ο.Σ.Ε. έχει τεχνογνωσία στην επίβλεψη της μελέτης και κατασκευής των μεγάλων αναπτυξιακών συγχρηματοδοτούμενων έργων που εκτελούνται από μελετητές και εργολάβους αντίστοιχα, αλλά δεν διαθέτει την κατάλληλη τεχνογνωσία για της φορτώσουν όλα τα άλλα που αναφέραμε παραπάνω.
      Το αποτέλεσμα θα είναι αφ’ ενός μεν να παραμελήσει τα έργα του Γ΄ Κοινοτικού Πλαισίου Στήριξης που βρίσκονται σε εξέλιξη όσο και του Ε.Σ.Π.Α. που έχουν δρομολογηθεί, αφ’ ετέρου δε να μην ολοκληρώσει τα έργα. Δεν είναι τυχαίο άλλωστε ότι μετά από μία διετία ιδιαίτερα επιτυχημένης πορείας της ΕΡΓ.Ο.Σ.Ε., ο Υπουργός υποχρέωσε σε παραίτηση τον πρόεδρο και τον διευθύνοντα σύμβουλο της ΕΡΓ.Ο.Σ.Ε. που κατά σύμπτωση ήταν παλαιά έμπειρα στελέχη του Ο.Σ.Ε. και τα οποία η ίδια η Κυβέρνηση είχε διορίσει στα τέλη του 2006.
       Ο στόχος είναι να δοθεί ακόμη και η διαχείριση και η επίβλεψη των έργων σε ιδιώτες. Αυτό εξυπηρετεί το τμήμα της τροπολογίας που αναφέρεται στη δυνατότητα πρόσληψης συμβούλων με αναλογική εφαρμογή του άρθρου 7 παράγραφος 3 του ν. 1955/ 91, που ισχύει για την «ΑΤΤΙΚΟ ΜΕΤΡΟ» στην οποία προβλέπεται η δυνατότητα πρόσληψης και φυσικών προσώπων ημεδαπών ή αλλοδαπών κατά παρέκκλιση από κάθε άλλη σχετική διάταξη.
      Και τι θα κάνουν όλοι αυτοί οι σύμβουλοι, παρακαλώ; Είναι αυταπόδεικτο ότι πηγαίνει μ’ αυτόν τον τρόπο να υλοποιήσει την εξαγγελία του ο κύριος Υπουργός για ανάθεση τέτοιων αντικειμένων στους γαλλικούς σιδηροδρόμους ή και σε κάποιους άλλους ειδικούς συμβούλους που ενδεχομένως είναι κοντά του.
      Δεν είναι επίσης τυχαίο, ότι ενώ η τροπολογία προβλέπει την εκχώρηση της κυκλοφορίας στην ΕΡΓ.Ο.Σ.Ε., στην εισηγητική έκθεση αναφέρει ότι ο νέος Ο.Σ.Ε. θα ασχολείται επίσης με τη λειτουργία του δικτύου εκτός Π.Α.Θ.Ε. και προαστιακού.
      Είναι επίσης αυταπόδεικτο ότι η λειτουργία των φιλέτων θα εκχωρηθεί σε ιδιώτες, ενώ ο Ο.Σ.Ε. θα αναλάβει να διαχειριστεί τη μιζέρια των περιφερειακών δικτύων. Και βέβαια, κουβέντα για την καταβολή των υποχρεώσεων δημόσιας υπηρεσίας, για τη λειτουργία των ελλειμματικών περιφερειακών γραμμών οι οποίες οδηγούνται είτε στην υπολειτουργία είτε και στο κλείσιμο όπως έχει γίνει με αρκετές μέχρι τώρα. 
      Ο όμιλος Ο.Σ.Ε. έχει καταστεί έντονα ελλειμματικός γιατί αφ’ενός μεν έχει υποχρεωθεί από τις διάφορες κυβερνήσεις να λειτουργεί χωρίς επιδότηση των άγονων γραμμών τις οποίες καλύπτει, έχοντας τις υπόλοιπες με χαμηλό κόμιστρο για κοινωνικούς λόγους, αφ’ ετέρου δε δανείζεται για να συντηρεί, να επεκτείνει τη σιδηροδρομική υποδομή ακόμη και να πληρώνει την εθνική συμμετοχή στα συγχρηματοδοτούμενα από την Ευρωπαϊκή Ένωση έργα της ΕΡΓ.Ο.Σ.Ε.. Αυτό είναι κάτι που εγώ με απορία το άκουσα. Δεν το είχα υπόψη μου. 
      Όλοι οι παραπάνω ομολογημένοι και ανομολόγητοι στόχοι της Κυβέρνησης, δεν θα μπορούσαν να υλοποιηθούν εάν δεν διαλύονταν οι εργασιακές σχέσεις μέσα στον όμιλο του Ο.Σ.Ε.. Ενώ από τη μια πλευρά ο Υπουργός εξαγγέλλει εθελούσια έξοδο, από την άλλη το σχέδιο νόμου επιτρέπει την απόσπαση προσωπικού από άλλες Δ.Ε.Κ.Ο., το δημόσιο, νομικά πρόσωπα δημοσίου δικαίου και Ο.Τ.Α.. 
      Τι και εάν δεν υπάρχει ίχνος σιδηροδρομικής τεχνογνωσίας στο προσωπικό αυτό; Τι θα κάνετε μ’ όλους αυτούς τους άσχετους, κύριε Υπουργέ; Ξέρουν αυτοί για να χειριστούν; Πόσον καιρό θα πάρει η δική τους εκπαίδευση για να μπορέσουν να ανταποκριθούν; 
      Στην ΕΡΓ.Ο.Σ.Ε. θα στριμωχθούν οι σημερινοί εργαζόμενοί της που διέπονται από ένα χαλαρό κανονισμό προσωπικού, οι υπάλληλοι του Ο.Σ.Ε. με τον ΓΕΚΑΠ και άλλους κανονισμούς και το ετερόκλητο αποσπασμένο προσωπικό μαζί με τους ξένους συμβούλους. Ένας εργασιακός αχταρμάς για να περνούν ευκολότερα τα κελεύσματα του Υπουργείου και της διορισμένης πειθήνιας διοίκησης της ΕΡΓ.Ο.Σ.Ε..
      Σαν μοναδική δικαιολογία για την παράλογη και παράδοξη αυτή ενέργεια υπάρχει στην αιτιολογική έκθεση η εξής αναφορά. Η φιλοσοφία του εξορθολογισμού, που υπαγορεύει στο σχέδιο ανασυγκρότησης του ελληνικού σιδηροδρόμου, προβλέπει την ενίσχυση του ρόλου της ΕΡΓ.Ο.Σ.Ε.. Αποπειράται λοιπόν, η εφαρμογή ενός πειράματος που δεν έχει δοκιμαστεί σε κανένα δίκτυο με παντελή έλλειψη κάποιας ουσιαστικής αναλυτικής μελέτης από την οποία να προκύπτει η ανάγκη αυτού και να θεμελιώνεται η δυνατότητα επιτυχίας του.
      Συνεχίζεται επομένως ο κύκλος των αποτυχημένων αλλαγών στο χώρο του σιδηροδρόμου, που οδηγεί σταδιακά με μαθηματική βεβαιότητα στην απαξίωση και τη διάλυση του περιφερειακού σιδηροδρομικού δικτύου, στην ακύρωση κάθε δυνατότητας μελλοντικής ανάπτυξης και επέκτασής του και στην εκχώρηση του σιδηροδρομικού Π.Α.Θ.Ε. και του προαστιακού στα ιδιωτικά συμφέροντα με όχημα την ΕΡΓ.Ο.Σ.Ε.. 
      Προκειμένου βέβαια να αιτιολογήσει ο κύριος Υπουργός τις καταστροφικές για το σιδηρόδρομο επεμβάσεις του, προχωρεί και σε προκλητική κατασυκοφάντηση των στελεχών του Ο.Σ.Ε..
      Αναφέρει στην εισηγητική έκθεση της τροπολογίας ότι η ανάγκη εκσυγχρονισμού του Ο.Σ.Ε. απαιτεί μεταξύ άλλων και την εξασφάλιση της δυνατότητας παροχής εξειδικευμένων υπηρεσιών, μεταφοράς τεχνογνωσίας με απόσπαση κατάλληλων υπαλλήλων του ευρύτερου δημόσιου τομέα, των υπηρεσιών του δημοσίου και των νομικών προσώπων δημοσίου δικαίου και των Ο.Τ.Α. προς τον Ο.Σ.Ε. ή και προς τις με αυτόν συνδεδεμένες επιχειρήσεις. Δηλαδή, ανθρώπων που δεν έχουν καμμία σχέση. 
      Η συμμετοχή και η σύμπραξη στις παραπάνω διαδικασίες με απόσπαση των υπαλλήλων με εξειδικευμένες τεχνικές και επιστημονικές γνώσεις ή με διοικητική και οργανωτική εμπειρία και ικανότητα που επέδειξαν στους τομείς εργασίας τους από όπου θα προέρχονται θα συμβάλλει ουσιωδώς και καθοριστικά στην ανάπτυξη, ανάδειξη και προώθηση του έργου που εκτελεί ο Ο.Σ.Ε. και οι θυγατρικές του εταιρείες. Μπορεί να είναι άριστοι στον τομέα τους, αλλά εδώ είναι άσχετοι. Αυτή η αναφορά και μόνο δείχνει ότι ο κύριος Υπουργός δεν ξέρει καλά τα πράγματα για το εξειδικευμένο σιδηροδρομικό αντικείμενο που αφορά μεγάλη ποικιλία ειδικοτήτων. 
      Συμπερασματικά μ’ αυτήν την τροπολογία αφαιρείται από τους σιδηροδρομικούς το αντικείμενο της εργασίας τους για να δοθεί στα ιδιωτικά συμφέροντα και σε εν πολλοίς άσχετους υπαλλήλους. 
      ΠΡΟΕΔΡΕΥΩΝ (Αναστάσιος Νεράντζης): Ο  κ. Αποστολάτος έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Κυρίες και κύριοι συνάδελφοι, ομολογώ ότι το «στόρυ» είναι, θα βγει που θα βγει μια ψυχή, γιατί θα πρέπει να το ταλαιπωρούμε τόσο; Θεωρώ ότι έχω τοποθετηθεί σ’ αυτό το θέμα. 
      Σχετικά με τον Ο.Σ.Ε. έχω ήδη αναφέρει ότι ζούμε ήδη σε μια περίοδο εκτροχιασμού εδώ και πάρα πολύ καιρό του όλου συστήματος. Θεωρώ περιττό να αναφερόμαστε συνέχεια στα κατά συρροή  σιδηροδρομικά ατυχήματα στη Λάρισα, στον Πειραιά, στο Ρουφ. Θα πω μόνο ότι όταν μιλάμε για τον Ο.Σ.Ε., μιλάμε για το πιο προσβάσιμο μέσο μεταφοράς για όλους τους Έλληνες πολίτες. Στις μέρες μας όμως έχει καταστεί απολύτως αναξιόπιστο. Έχουμε φθάσει σε σημείο να μην έχουμε μεταφορές στην Ελλάδα. Και έχουμε έρθει να ψηφίσουμε ένα νομοσχέδιο, ενώ χθες μιλούσαμε για τα προβλήματα στις ακτοπλοϊκές μεταφορές. Σήμερα μιλάμε για τις αεροπορικές και τις σιδηροδρομικές. 
      Επιτέλους πρέπει να δοθεί μία λύση. Να υπάρξει μία συστηματική αντιμετώπιση όλων των προβλημάτων των μεταφορών και των συγκοινωνιών, γιατί εμείς θέλουμε ασφάλεια, αξιοπιστία στις μεταφορές για κάθε Έλληνα πολίτη. Αλλιώς δεν μπορούν να δοθούν ούτε τα στοιχειώδη από τα κίνητρα για τα οποία έκανα λόγο πριν. Γι’ αυτό πρέπει πρωτίστως να μεριμνήσει το νομοσχέδιο του δικού σας Υπουργείου. Ο Ο.Σ.Ε. πρέπει να γίνει βιωσιμότερος οργανισμός, δηλαδή, να αναπτύξει τα έργα υποδομής και την ανταγωνιστικότητά του σε ευρωπαϊκό, αν όχι και σε διεθνές επίπεδο και να κερδίσει ξανά όπως κάποτε μ' αυτόν τον τρόπο την εμπιστοσύνη των Ελλήνων επιβατών. Το κάποτε αφορά την εποχή του Τρικούπη. Σήμερα μιλάμε για ΕΡΓ.Ο.Σ.Ε.. Από τον Ο.Σ.Ε. η διαχείριση και η ακίνητη περιουσία φεύγει και πάει στη μπάντα. 
      Εσείς μιλάτε για ανασυγκρότηση. Είναι σαφές ότι σίγουρα έχετε κατά νου την ανάπτυξη, όπως λέτε και τη διασφάλιση των πάντων. Όμως είναι σίγουρο ότι εκείνο που φαίνεται είναι η συνεχής περικοπή και η συρρίκνωση, γιατί πράγματι πριν από λίγο καιρό ήταν δέκα χιλιάδες ή έντεκα χιλιάδες αυτοί που δούλευαν επίσημα στον Ο.Σ.Ε.. Σήμερα δεν είναι καν επτά χιλιάδες και υπάρχει πρόγραμμα να φύγουν άλλες δύο χιλιάδες ή τρεις χιλιάδες. Θέλω να σας πω ότι αυτή η μείωση και όλα αυτά που περιέχονται μέσα στην τροπολογία για ενοικιαζόμενους υπαλλήλους, για πολυειδικότητες που είναι καλά για να είμαστε σ’ ένα δρόμο παράλληλο με την Ευρωπαϊκή Ένωση στην οποία ανήκουμε  και γενικά όλη αυτή η απελευθέρωση είναι μια διάλυση του Ο.Σ.Ε. και οδηγεί σε μία πλήρη ιδιωτικοποίηση. 
      Εμείς θεωρούμε ότι τα τρένα μας είναι μία σταθερή –τουλάχιστον ήταν, πάλι μέχρι πρότινος- μεταφορική οδός και πάρα πολύ οικονομική για τους Έλληνες σε πόλεις και χωριά. Δεν ξέρω, με την τροποποίηση αυτή, κατά πόσο είναι δυνατόν να μιλάμε για κάτι τέτοιο σήμερα. 
      Σε ό,τι αφορά στο κρισιμότατο θέμα των αερομεταφορών, φαντάζομαι ότι και εσείς έχετε κουραστεί να ακούτε τον αντίλογό μας, όμως η Ολυμπιακή για μας είναι πολύ σημαντικό θέμα. Είναι πράγματι –το έχετε πει και εσείς- όχι συναισθηματικό θέμα, είναι μέρος του DNA μας ως Έλληνες. 
      Είμαστε συνδεδεμένοι με την ιδέα και την οντότητα της Ολυμπιακής Αεροπορίας και βεβαίως αυτό σημαίνει ότι είμαστε όχι απλά συνώνυμοι, ομόαιμοι στην κυριολεξία μ’ αυτούς που δουλεύουν στην Ολυμπιακή, που αποτελούν την Ολυμπιακή μέχρι σήμερα.
      Η Ολυμπιακή είναι κυριολεκτικά εθνικό θέμα, με τα πιο χαρακτηριστικά στοιχεία αυτής της έννοιας, γι’ αυτό δεν έχει κανείς άδικο -και το ξέρετε πάρα πολύ καλά- όταν όλοι μιλάμε για ένα έγκλημα που πάει να διαπραχθεί. Είναι ένα έγκλημα στην κυριολεξία αυτό που συμβαίνει και γι’ αυτό η πρότασή μας είναι να παραμείνει –θα μου πείτε δεν μπορείτε, εμείς θα πούμε όλα γίνονται- η Ολυμπιακή υπό δημόσιο έλεγχο και να εναρμονιστεί με τις νέες συνθήκες της φιλελεύθερης και ανταγωνιστικής αγοράς των αερομεταφορών. 
      Πιστέψτε με, ειδικός δεν είμαι στα οικονομικά. Αυτήν την ώρα έχετε την πίτα και το μαχαίρι, αλλά βλέποντας όλη αυτήν την κρίση της φιλελεύθερης και προπαντός της νεοφιλελεύθερης οικονομίας, με ό,τι αυτό συνεπάγεται στη Δύση, αλλά και παγκόσμια στα χρηματιστήρια, μ’ αυτό που εμείς, οι μη ειδικοί, έχουμε καταλάβει ότι είναι ένα παιχνίδι τζόγου οικονομικό που όμως με τα εκατομμύρια και τα δισεκατομμύρια που έπεσαν, μπορεί να σωθεί και μάλλον θα σωθεί.
      Εγώ θα καταθέσω ερώτημα. Γιατί -για όλους τους χιλιάδες λόγους, για την ιδιαιτερότητα που έχει η Ελλάδα με τα νησιά, τις άγονες γραμμές, τους Έλληνες όλου του κόσμου, αυτόν τον Ελληνισμό που υπάρχει παντού και η Ολυμπιακή είναι η πατρίδα του- εμείς δεν μπορούμε να σώσουμε την Ολυμπιακή με όποια θυσία και αν συνεπάγεται; Γιατί είναι μετρημένα κουκιά. Δηλαδή, αν η «ALITALIA» εκτιμήθηκε 800.000.000, η Ολυμπιακή που είναι, αν θυμάμαι καλά, το ένα τέταρτο, θα είναι στα 200.000.000. Εσείς λέτε ότι θα την πουλήσουμε 4.000.000.000 ή κάτι τέτοιο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεν έχω πει κανένα νούμερο.
      ΒΑΪΤΣΗΣ ΑΠΟΣΤΟΛΑΤΟΣ: Τίποτα απ’ αυτά. Χαίρομαι πολύ που μου το λέτε, αλλά ειλικρινά, κύριε Υπουργέ, θα ήθελα να ξέρω…
      ΑΣΤΕΡΙΟΣ ΡΟΝΤΟΥΛΗΣ: Πόσο θα πάει, κύριε Υπουργέ;
      ΒΑΪΤΣΗΣ ΑΠΟΣΤΟΛΑΤΟΣ: Μη με διακόπτετε, κύριε Ροντούλη. 
      Θα ήθελα να ξέρω τι θα μπορούσε να γίνει, για να μην είμαστε υποχρεωμένοι να σας λέμε, όσο παίζεται αυτό το έργο του νομοσχεδίου, ότι πρέπει να αποσυρθεί για την Ολυμπιακή, όπως και γι’ αυτά που έλεγα για τον Ο.Σ.Ε. πριν. 
      Γιατί, ξέρετε κάτι; Αν μπορούσε να ανασυγκροτηθεί, να αποκομματικοποιηθεί και να εξορθολογιστεί, ως προς τον αριθμό και τα κριτήρια επιλογής του προσωπικού της, στρέφοντας την κατεύθυνση της λειτουργίας της ως κεντρικού φορέα παροχής επισκευαστικής και τεχνικής υποστήριξης στην ευρύτερη περιοχή των Βαλκανίων, αλλά και της Μεσογείου, φαντάζομαι ότι αυτό θα ήταν κάτι το συγκλονιστικό.
      Επιμένουμε δε, ότι με την ευκαιρία αυτού του νομοσχεδιακού γίγνεσθαι θα έπρεπε να υπάρξουν τα απαραίτητα εχέγγυα και οι εγγυήσεις ασφαλών μεταφορών του ταλαίπωρου Έλληνα και βεβαίως, να μην ελπίζουμε ότι θα είναι ασφαλείς οι εταιρείες που θα προκύψουν. 
      Γιατί ξέρετε, η ύπαρξη ενός συστήματος ελεύθερων, απρόσκοπτων, ασφαλών και ποιοτικών συγκοινωνιών και μεταφορών –είμαι σίγουρος ότι το ξέρετε καλύτερα εσείς- αποτελεί βασικό ανθρώπινο δικαίωμα, δηλαδή πρωταρχική, ανθρωπιστική και κρατική υπευθυνότητα και βεβαίως, απαραίτητη προϋπόθεση της ανάπτυξη της κοινωνίας και της οικονομίας μας.
      Αυτή θεωρώ πρέπει να είναι η προτεραιότητα, έπρεπε να είναι ο σκοπός και ο στόχος αυτού του νομοσχεδίου, το οποίο ως έχει –αν και πολυσέλιδο- δεν φαίνεται να κινείται προς την κατεύθυνση που σας λέω και να υπολογίζει αυτό που εμείς καταλαβαίνουμε ως δημόσιο συμφέρον.
      Γι’ αυτό και όπως τόνισα εξ αρχής το καταψηφίζουμε, γιατί, αν θέλετε, θεωρούμε ότι και «στο παρά πέντε» πραγματικά μπορούν να γίνουν πράγματα, μπορούν να σωθούν άνθρωποι, οικονομίες, μπορούν να σωθούν οι Έλληνες, η ελληνική οικονομία και βεβαίως η αξιοπιστία σας και το έργο αυτής της Κυβέρνησης. 
      Δεν έχω να πω τίποτα άλλο. Απλά, χθες σας ανέφερα ένα στίχο του Καβάφη που λέει: «…δεν έχει πλοίο για σε, δεν έχει οδό. Έτσι, που τη ζωή σου κατάντησες εδώ…». 
      Κύριε Υπουργέ, επειδή είστε νέος άνθρωπος, ηλικίας σαράντα χρόνων και κάτι, θα μου επιτρέψετε να πω ότι αν περάσει έτσι αυτό το σχέδιο νόμου, δεν θα έχει για σας ούτε αερόπλοιο ούτε τρένο, γιατί σε όλη τη γη θα έχει χαλάσει και όχι μόνο στην Ελλάδα. Σκεφθείτε το!
      Ευχαριστώ.  
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΩΝ (Αναστάσιος Νεράντζης): Για μία ακόμα φορά και εκτός των άλλων, κύριε Αποστολάτε, εκτιμώ το σεβασμό του χρόνου εκ μέρους σας και σας ευχαριστώ.
      ΑΣΤΕΡΙΟΣ ΡΟΝΤΟΥΛΗΣ: Μόνο από το ΛΑ.Ο.Σ., κύριε Πρόεδρε!
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Γείτονας. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο, κύριε Τσιόκα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, αν θέλει να μιλήσει, ας του δώσετε δύο λεπτά από το δικό μου χρόνο.
      ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε Γείτονα και αφήστε τις συνηγορίες! Τι θα το κάνουμε τώρα εδώ; «Μπακάλικο»;   
      ΚΩΝΣΤΑΝΤΙΝΟΣ ΓΕΙΤΟΝΑΣ: Έρχομαι, κύριε Πρόεδρε! 
       ΘΕΟΧΑΡΗΣ ΤΣΙΟΚΑΣ: Κύριε Πρόεδρε, θα ήθελα το λόγο, γιατί… 
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, δεν έχετε το λόγο. Σας τα είπα και προηγουμένως κατ’ ιδίαν. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, θέλω να καταθέσω την αίτηση ονομαστικής ψηφοφορίας. 
      ΠΡΟΕΔΡΕΥΩΝ (Αναστάσιος Νεράντζης): Θα την καταθέσετε κανονικά. Δεν έχετε το λόγο, διότι η κατάθεση δεν συνοδεύεται από λογύδριο. Καταθέτετε την αίτηση και ισχύει ο Κανονισμός για τα περαιτέρω. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, είναι τοποθέτηση κόμματος και όχι λογύδριο! 
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, υπάρχει ομιλητής στο Βήμα. Σας παρακαλώ πολύ!
      ΘΕΟΧΑΡΗΣ ΤΣΙΟΚΑΣ: Θα μου δώσετε το λόγο μετά, κύριε Πρόεδρε; 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, καθίστε, κύριε Τσιόκα. Δεν είστε χθεσινός στην Αίθουσα! Δεν εκφωνείτε λογύδριο με την κατάθεση της προτάσεως προς ψηφοφορία! Δεν χρειάζεται τώρα να κάνω φροντιστήριο για αυτονόητα πράγματα! Καθίστε, σας παρακαλώ, κύριε Τσιόκα. 
      Κύριε Γείτονα, έχετε το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι να κάνω, κύριε Πρόεδρε; Αφού εσείς μιλάτε. Τι να κάνω; Να σας επικαλύψω; Και μάλιστα, μιλάτε…
      ΠΡΟΕΔΡΕΥΩΝ (Αναστάσιος Νεράντζης): Προχωρήστε, κύριε Γείτονα! 
      ΘΕΟΧΑΡΗΣ ΤΣΙΟΚΑΣ: Γιατί βιάζεστε, κύριε Πρόεδρε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό κάνω, κύριε Πρόεδρε! Λέω ότι εσείς μιλάτε. Τι να κάνω; Να σας επικαλύψω; Και μάλιστα, μιλάτε εκνευρισμένα!
      ΠΡΟΕΔΡΕΥΩΝ (Αναστάσιος Νεράντζης): Κύριε Γείτονα, αρχίστε την ομιλία σας, γιατί ο χρόνος σας τρέχει και μετά θα μου ζητάτε παράταση χρόνου!
      ΚΩΝΣΤΑΝΤΙΝΟΣ ΓΕΙΤΟΝΑΣ: Και θα επαναλάβω αυτό που είπα και χθες, δηλαδή ότι το κυβερνητικό πρόβλημα, το κυβερνητικό κραχ δεν θα πρέπει να μεταφέρεται στην Αίθουσα ως εκνευρισμός του Προεδρείου. Τα μέλη της Αίθουσας πρέπει να είναι νηφάλια, να γίνεται διάλογος και το πρώτο παράδειγμα θα πρέπει να το δίνει το Προεδρείο. Και το Προεδρείο από το πρωί είναι εκνευρισμένο, κύριε Πρόεδρε! 
      ΘΕΟΧΑΡΗΣ ΤΣΙΟΚΑΣ: Το πιέζει η Κυβέρνηση!
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς οφείλετε να διευκολύνετε να γίνει πλούσιος διάλογος και μάλιστα για ένα τόσο σοβαρό θέμα! 
      ΠΡΟΕΔΡΕΥΩΝ (Αναστάσιος Νεράντζης): Να δεχόμαστε, λοιπόν, και τις συνηγορίες σας, να του δώσουμε δύο λεπτά, κύριε Γείτονα; Αυτό εννοείτε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Πρόεδρε, να δεχόσαστε και υπόδειξη Βουλευτού.
      ΠΡΟΕΔΡΕΥΩΝ (Αναστάσιος Νεράντζης): Ε, δεν θα γίνει αυτό, κύριε Γείτονα! Θα γίνει αυτό που λέει ο Κανονισμός! Και σας παρακαλώ να έρθετε επί της ουσίας. Σας παρακαλώ πολύ!
      ΚΩΝΣΤΑΝΤΙΝΟΣ ΓΕΙΤΟΝΑΣ: Όμως, τον Κανονισμό θα πρέπει να τον εφαρμόζετε με συνέπεια και όχι κατ’ επιλογή, όχι «a la cart»! Έχω χρηματίσει Α΄ Αντιπρόεδρος της Βουλής και… 
      ΠΡΟΕΔΡΕΥΩΝ (Αναστάσιος Νεράντζης): Μη μας υποχρεώνετε να θυμόμαστε. Θυμάστε τι κάνατε! Δεν αφήνατε κανέναν να μιλήσει!  
      ΘΕΟΧΑΡΗΣ ΤΣΙΟΚΑΣ: Θα μας πείτε τι έγινε και επί Τρικούπη; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ, κύριε Πρόεδρε! Είναι σωστό τώρα που με διακόπτετε εσείς; 
      ΠΡΟΕΔΡΕΥΩΝ (Αναστάσιος Νεράντζης): Αρχίζουμε, λοιπόν, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Βάλτε το χρόνο μου από την αρχή, κύριε Πρόεδρε, σας παρακαλώ. 
      Έρχομαι, λοιπόν, στο θέμα των τροπολογιών.
      Λέω ότι συζητούμε ένα πολύ σοβαρό θέμα και ότι το Προεδρείο θα έπρεπε να διευκολύνει το διάλογο. Ουσιαστικά συζητούμε την υποστολή της ελληνικής σημαίας από τους αιθέρες, ουσιαστικά συζητάμε το κλείσιμο της Ολυμπιακής. Γιατί εκεί θα οδηγήσουν οι πράξεις και η πρακτική της Κυβέρνησης. 
      Κοιτάξτε…
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εσείς τι κάνατε;   
      ΚΩΝΣΤΑΝΤΙΝΟΣ ΓΕΙΤΟΝΑΣ: Ακούστε, κύριε Μπαντουβά! Εμείς έχουμε κάνει την αυτοκριτική μας! Και επιτέλους, κύριοι συνάδελφοι…
      ΠΡΟΕΔΡΕΥΩΝ (Αναστάσιος Νεράντζης): Κύριε Μπαντουβά, σας παρακαλώ!
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν πειράζει, κύριε Πρόεδρε. Τι να κάνουμε; Θα ζήσουμε και με τις διακοπές! 
      Επιτέλους, είστε πέντε χρόνια Κυβέρνηση και θα πρέπει να πάψετε να κρύβεστε πίσω από το παρελθόν! Το ερώτημα δεν είναι τι κάναμε εμείς που κριθήκαμε, αλλά τι κάνετε εσείς πέντε χρόνια για να σωθεί ο αερομεταφορέας, όταν μάλιστα έχουν αλλάξει τα δεδομένα. 
      Και με υποχρεώνετε να υποβάλω πάλι το αναπάντητο ερώτημα που υπέβαλα και χθες στον κύριο Υπουργό και να του πω ενώπιος ενωπίω το εξής:
      Κύριε Υπουργέ, είμαστε δύο Βουλευτές στην ίδια μεγάλη περιφέρεια της Β’ Αθήνας. Εκπροσωπούμε τον ίδιο κόσμο. Μετά τα όσα συνέβησαν με την οικονομική κρίση, μετά τα όσα γίνονται από ομοϊδεάτες σας. Εννοώ κυβερνήσεις που οπωσδήποτε αυτήν τη στιγμή στηρίζουν το τραπεζικό σύστημα υπερβαίνοντας όλες αυτές τις ιδεοληψίες τους για μη παρέμβαση στην αγορά ή τη θεωρία τους ότι οι αγορές θα αυτορυθμιστούν. Αυτοί τώρα προσκυνούν τις «εικόνες» του κράτους. Εσείς λοιπόν τώρα δεν αισθανθήκατε την ανάγκη, πρώτον, να κάνετε μια αυτοκριτική για τη στάση σας έναντι της «Ολυμπιακής» στην Ευρώπη. Και δεύτερον, κυρίως να εκμεταλλευθείτε αυτήν την αλλαγή στάσης από τους Ευρωπαίους που ήδη χρηματοδοτούν, ενισχύουν, ουσιαστικά κρατικοποιούν ιδιωτικές επιχειρήσεις, και να ενεργήσετε ώστε να αποσυμπιεστούμε από την πίεση που δεχόμαστε από την Ευρωπαϊκή Επιτροπή για την Ολυμπιακή; Τι κάνατε γι’ αυτό; Τίποτα. Στην Ιταλία το κάνανε. Αυτό είναι η δουλειά, κύριε συνάδελφε της κυβερνητικής παράταξης. Δεν είσαστε για να λέτε τι δεν κάναμε εμείς πριν από πέντε χρόνια. Είσαστε Κυβέρνηση και οφείλατε να δίνετε σωστές λύσεις. Υπάρχει άλλος δρόμος για την Ολυμπιακή. Το έχουμε πει.
      Αντ’ αυτού, εσείς έχετε φαίνεται μεθοδεύσει εν κρυπτώ ουσιαστικά –δεν ξέρουμε τις συμφωνίες– το κλείσιμο. Εμείς λέμε «όχι» στο κλείσιμο, «όχι» στο μονοπώλιο, όχι στον περιορισμό του μεριδίου της «Ολυμπιακής», στην αεροπορική αγορά. Έρχεστε σήμερα με την τροπολογία αυτή, η οποία είναι ντροπή. Ουσιαστικά δεν πρόκειται για ταχεία εκκαθάριση για προβληματικές Δ.Ε.Κ.Ο. που λέτε. Πρόκειται για ταχεία «εκκαθάριση» εργαζομένων!
      Μας είπατε, κύριε Υπουργέ, ότι δεν δέχεστε μαθήματα ευαισθησίας. Εγώ τουλάχιστον δεν είμαι από εκείνους που δίνω. Θεωρώ ότι η ταπεινότητά μου δεν είναι σε θέση να δώσει σε κανέναν μαθήματα ούτε Δημοκρατίας ούτε ευαισθησίας. Όμως έτσι που το λέτε σημαίνει ότι ή εσείς θεωρείτε τον εαυτό σας ευαίσθητο ή είστε ανεπίδεκτος μαθημάτων ευαισθησίας. Δεν πιστεύω ότι είναι το δεύτερο. 
      Αν, λοιπόν, θεωρείτε τον εαυτό σας ευαίσθητο, οφείλω να σας πω σαν μεγαλύτερος κάτι: Η ευαισθησία στην πολιτική δεν είναι υποκειμενικό ζήτημα. Εκδηλώνεται μέσα από την πολιτική σας. Και δεν είναι ευαίσθητη αυτή η πολιτική την οποία προωθείτε, κύριε Υπουργέ, για την «Ολυμπιακή» και για τις Δ.Ε.Κ.Ο. και για τους σιδηροδρόμους. Γιατί και η τροπολογία για τους σιδηροδρόμους ουσιαστικά τι κάνει; Προετοιμάζει το έδαφος για την ιδιωτικοποίηση των σιδηροδρόμων. Και δεν μπορείτε να λέτε «ότι δεν θα βρεθεί κανένας τρελός» να αγοράσει τους σιδηροδρόμους. Είναι αυτό στάση Υπουργού ελληνικής κυβέρνησης; Θα βρεθώ, κύριε Υπουργέ. Γι’ αυτό ίσως άλλωστε ξεχωρίζετε τους σιδηροδρόμους σε «φιλέτα» και σε «κατιμά» και για τα «φιλέτα» θα βρεθούν αετονύχηδες. 
      Αυτές οι τροπολογίες θα έπρεπε να αποσυρθούν. Αυτό είπαμε εμείς.
      Επίσης μας λέτε ότι δεν ισχύει η ρύθμιση για την Ολυμπιακή. Ξέρετε τι γίνεται, κύριε Υπουργέ; Ό,τι μεν υπόσχεστε, με τις καταχωρημένες διαφημίσεις, πληρωμένες μάλιστα από λεφτά των φορολογουμένων, θα γίνει στο μέλλον. Αν γίνει. Αν σήμερα όμως ψηφιστεί με την κυβερνητική πλειοψηφία αυτή η τροπολογία αυτό είναι που θα ισχύει αύριο και για την «Ολυμπιακή», όχι αυτά που υπόσχεστε. Τα οποία είναι «στον αέρα» και θα πάνε εις τον καιρόν, μπορεί να πάνε στις ελληνικές καλένδες, ανάλογα με τις εξελίξεις. 
      Άρα το κρατούμενο για τους εργαζόμενους είναι ότι εφόσον ψηφιστεί, εάν ψηφιστεί, από την πλειοψηφία σας η τροπολογία, από αύριο θα ισχύει αυτό το καθεστώς: Μπορεί να εκκαθαριστούν οι εργαζόμενοι διά του εκκαθαριστή, τον οποίο κάνετε παντοδύναμο, να γυρίσουμε πενήντα-εκατό χρόνια πίσω. Αυτό είναι το αποτέλεσμα από τη μια τροπολογία, την οποία καταγγείλαμε ως αντισυνταγματική. Και παρουσιάστηκε χθες το φαινόμενο που εγώ όσα χρόνια είμαι στο Κοινοβούλιο, δεν έχω ξαναδεί. Όταν τίθεται θέμα αντισυνταγματικότητας και υπάρχει ο λέγων, αμέσως, αναλαμβάνει ο αντιλέγων, για να μπορέσει να αντικρούσει τις καταγγελίες. 
      Κι χθες, δεν μπορέσατε να υπερασπιστείτε ως κυβερνητική παράταξη τη συνταγματικότητα της τροπολογίας, στις δικές μας καταγγελίες περί αντισυνταγματικότητας. Αυτό συνέβη ουσιαστικά χθες γι’ αυτό και το ρίξατε στις ψηλές κορώνες της πολιτικής. Αυτό παρακολουθήσαμε χθες κατά τη συζήτηση που παρεμβλήθη με βάση το άρθρο 100 του Κανονισμού για την αντισυνταγματικότητα της διάταξης. Αυτό συνέβη, κύριε συνάδελφε.
      Μπορείτε, λοιπόν, κύριε Υπουργέ, αντί να σηκώνετε τους τόνους, να μας μιλάτε για τα τόσα σχολεία που δήθεν χάθηκαν από τα ελλείμματα της Ολυμπιακής και των άλλων Δ.Ε.Κ.Ο., τα οποία ελλείμματα -ειρήσθω εν παρόδω- όπως π.χ. των σιδηροδρόμων, τα υπερτριπλασιάσατε επί των ημερών σας. Στην Ολυμπιακή είχε γίνει εκκαθάριση, δεν υπήρχαν ελλείμματα. Παρουσιάστηκαν πάλι επί των ημερών σας, όπως το ίδιο κάνατε και με τα χρέη των νοσοκομείων, τα οποία ρυθμίστηκαν, ξαναρυθμίστηκαν και τώρα κινούνται με υπερδιπλάσιους ρυθμούς, από ότι στο παρελθόν. Αυτή είναι η χρηστή δημοσιονομική διαχείριση της Κυβέρνησής σας!
      Και αυτές οι τροπολογίες δείχνουν τα αδιέξοδα στα οποία έχει φτάσει η Κυβέρνησή σας, τα οποία προσπαθεί να λύσει με επιθέσεις απέναντι στην κοινωνία. Με επιθέσεις όμως στην κοινωνία δεν μπορεί πραγματικά να υπάρξει στον τόπο πρόοδος.
      Ευτυχώς, έχει καταλάβει ο ελληνικός λαός ότι πλέον, με την πολιτική σας δεν πάει άλλο. Χειροτερεύει συνεχώς η θέση των Ελλήνων και των Ελληνίδων και όπως είπα και το πρωί, ευτυχώς κλείνει ο κύκλος σας. Ένας κύκλος ο οποίος πραγματικά τίποτα ουσιαστικό δεν προσέφερε στην Ελλάδα.
      Όταν θα φύγετε, κυρίες και κύριοι συνάδελφοι της κυβερνητικής παράταξης, δεν θα θυμάται κανένας ένα μεγάλο στόχο, ένα σπουδαίο έργο, μία σπουδαία δράση που πέτυχε η Κυβέρνησή σας. Άξιος ο μισθός σας!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο Βουλευτής της Νέας Δημοκρατίας κ. Κελέτσης έχει το λόγο.
      Ορίστε, κύριε Κελέτση.
      ΣΤΑΥΡΟΣ ΚΕΛΕΤΣΗΣ: Κύριε Πρόεδρε, η περίπτωση της Ολυμπιακής αποτελεί το χαρακτηριστικότερο, ίσως, παράδειγμα ιδεοληψίας -είναι η λέξη που χρησιμοποίησε ο προλαλήσας συνάδελφος, μίλησε για ιδεοληψίες- και είναι ακριβώς ο τρόπος, με τον οποίο τόσα χρόνια η ελληνική πολιτεία χειρίστηκε το θέμα της Ολυμπιακής. Είναι το παράδειγμα ιδεοληψιών και αντιλήψεων του παρελθόντος που επικράτησαν επί χρόνια στην πολιτική μας ζωή, ιδεοληψίες που οδήγησαν την ελληνική κοινωνία να πληρώνει κάθε μέρα τα σπασμένα συγκεκριμένων ομάδων, συγκεκριμένων περιπτώσεων και κυρίως, ορισμένων κρατικών αξιωματούχων, οι οποίοι βολεύονταν επί χρόνια σε καρέκλες «δημόσιες», για να προσφέρουν έργο, υποτίθεται, στην κοινωνία, αλλά στην ουσία το μόνο που έκαναν ήταν να συντηρούν μόνο τη θέση τους, μόνο την καρέκλα τους και για την κοινωνία να παραμένουν αδιάφοροι.
      ΘΕΟΧΑΡΗΣ ΤΣΙΟΚΑΣ: Ενώ εσείς…
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, μην διακόπτετε. Αφήστε να τελειώσει.
      ΣΤΑΥΡΟΣ ΚΕΛΕΤΣΗΣ: Και αυτό είναι το πρόβλημα της Ολυμπιακής, το οποίο εμείς, κύριε συνάδελφε, ερχόμαστε να επιλύσουμε, ενώ εσείς θέλετε να συνεχίσετε, να το αφήσουμε, όπως ήταν επί τριάντα χρόνια, να ταλανίζει την ελληνική οικονομία και την ελληνική κοινωνία.
      ΘΕΟΧΑΡΗΣ ΤΣΙΟΚΑΣ: Απόφοιτο δημοτικού βάζουν στην Υ.Π.Α..
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Τσιόκα! Γιατί διακόπτετε; Σας παρακαλώ! Δεν σας διέκοψε. Επειδή δεν έχετε το λόγο, πρέπει να διακόπτετε;
      ΘΕΟΧΑΡΗΣ ΤΣΙΟΚΑΣ: Θα τον πάρω το λόγο, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Να τον πάρετε.
      ΣΤΑΥΡΟΣ ΚΕΛΕΤΣΗΣ: Έρχεται αυτή η Κυβέρνηση να λύσει, λοιπόν, ένα τεράστιο πρόβλημα, που επί χρόνια ταλανίζει την ελληνική κοινωνία και την ελληνική οικονομία και που κάθε ημέρα, όπως ειπώθηκε πολλές φορές εδώ μέσα σ’ αυτήν την Αίθουσα, βάζει 1.000.000 ευρώ μέσα τον κρατικό προϋπολογισμό. Δηλαδή, στην ουσία χρεώνει τους ίδιους τους Έλληνες πολίτες. Και χρεώνει, ποιους; Τους απλούς φορολογούμενους, που στην πλειοψηφία τους δεν χρησιμοποιούν την Ολυμπιακή.
      Διότι την Ολυμπιακή, κύριοι συνάδελφοι, ποιοι τη χρησιμοποιούμε; Για να πούμε κάποτε τα πράγματα με το όνομά τους μέσα σε αυτήν την Αίθουσα; Τη χρησιμοποιούμε πρώτα από όλα εμείς, τα πολιτικά στελέχη που η Βουλή, το δημόσιο, μας πληρώνει τα εισιτήριά μας και όχι εμείς οι ίδιοι. Τη χρησιμοποιούν τα στελέχη των επιχειρήσεων που οι επιχειρήσεις τους πληρώνουν τα εισιτήριά τους και δεν ενδιαφέρονται και για το κόστος των εισιτηρίων, στο κάτω-κάτω. Κι ελάχιστοι είναι αυτοί που πληρώνουν από την τσέπη τους το εισιτήριο και στην ουσία δεν εξυπηρετούνται.
      Εμείς, λοιπόν, ερχόμαστε και λέμε: Γιατί ο πολίτης που ζει στον Έβρο, σήμερα, απομακρυσμένος και δεν χρησιμοποιεί την Ολυμπιακή, αλλά την χρησιμοποιεί μία φορά στα δύο ή στα τρία χρόνια, είναι υποχρεωμένος να πληρώνει και να επιδοτεί με το φόρο του το δικό μου εισιτήριο, που τη χρησιμοποιώ την Ολυμπιακή τέσσερις φορές την εβδομάδα ή του στελέχους μιας επιχείρησης;
      Δηλαδή στην ουσία πληρώνει από την τσέπη του ο ελληνικός λαός, ο φορολογούμενος απλός πολίτης που δεν χρησιμοποιεί τις υπηρεσίες της Ολυμπιακής και επιδοτεί τα εισιτήρια εκείνων που έχουν, στην ουσία ίσως και του ίδιου του κράτους. Διότι σας λέω ότι τα δικά μας τα καλύπτει το κράτος και των επιχειρηματιών και των στελεχών των επιχειρήσεων οι ίδιες οι επιχειρήσεις.
      Λύνουμε, λοιπόν, ένα μεγάλο πρόβλημα. Και αντί να πούμε σ’ αυτόν τον Υπουργό, στην πολιτική ηγεσία του Υπουργείου ένα μεγάλο «μπράβο», που σ’ αυτήν τη φάση κατάφερε, μετά από τόσα χρόνια, για πρώτη φορά, να βρει μια λύση η οποία είναι καθ’ όλα προσεγμένη, καθ’ όλα μελετημένη -και αυτό γίνεται για πρώτη φορά- και έχουμε τη συμφωνία της Ευρωπαϊκής Ένωσης, έχουμε πρόνοια και διασφάλιση των πάντων -πρώτα απ’ όλα των εργαζομένων- εσείς εμμένετε στη λέξη «αζημίως», που αναφέρεται στην τροπολογία.
      Μα, το «αζημίως» υπάρχει, διότι, όπως εξήγησε ο Υπουργός, πρώτα απ’ όλα δεν υπάρχει εταιρεία για να αποζημιώσει και δεύτερον, διότι παρακάτω αναφέρονται όλες οι παροχές, οι οποίες δίδονται και οι οποίες αντικαθιστούν την αποζημίωση…
      ΘΕΟΧΑΡΗΣ ΤΣΙΟΚΑΣ: Διαβάστε το.
      ΣΤΑΥΡΟΣ ΚΕΛΕΤΣΗΣ: Να, καθίσετε να το διαβάσετε εσείς. Δεν θα φάω εγώ το χρόνο μου διαβάζοντας την τροπολογία. Σας λέω, λοιπόν, να καθίσετε να τις διαβάσετε και είναι όλες οι παροχές και θα έλεγα σε ορισμένες περιπτώσεις ότι ίσως είναι και υπερβολικές.
      Αυτό, λοιπόν, που εσείς τόσα χρόνια αποτύχατε να κάνετε, κύριοι συνάδελφοι του ΠΑ.ΣΟ.Κ., έρχεται να το κάνει σήμερα η Κυβέρνηση της Νέας Δημοκρατίας, αναλαμβάνοντας ενδεχομένως και το πιθανό κόστος. Αλλά εγώ προσωπικά πιστεύω ότι δεν θα υπάρξει πολιτικό κόστος, διότι η κοινωνία είναι μαζί μας. Και η κοινωνία είναι μαζί μας, κάθε φορά που παίρνουμε το θάρρος και προχωρούμε σε μέτρα άσκησης πραγματικής πολιτικής και επίλυσης των προβλημάτων του ελληνικού λαού και είναι και σ’ αυτήν την περίπτωση μαζί μας.
      Έρχεται, λοιπόν, αυτή η Κυβέρνηση να λύσει αυτό το μεγάλο πρόβλημα και εσείς λέτε ότι δήθεν θα μπορούσαμε να κρατήσουμε αυτήν την εταιρεία. Γιατί δεν την κρατήσατε τόσα χρόνια εσείς; Γιατί δεν καταφέρατε εσείς να δώσετε μια λύση αποτελεσματική και βιώσιμη; Αντιθέτως, όσα κείμενα διαβάστηκαν που αναφέρονται σε πρόσωπα πρώην Υπουργών του ΠΑ.ΣΟ.Κ., όλα μιλούν για ιδιωτικοποίηση. Ήταν ένα όνειρο η επίλυση του προβλήματος της Ολυμπιακής και για το ΠΑ.ΣΟ.Κ., το οποίο δυστυχώς δεν καταφέρατε να λύσετε. Ίσως είναι κι ένας λόγος αυτός, για τον οποίο με τόση εμπάθεια καταφέρεστε εναντίον της Κυβέρνησης.
      Δείτε τι γίνεται διεθνώς, δείτε τι γίνεται στην Ευρώπη, δείτε τι γίνεται με την «ALITALIA», που σήμερα παράλληλα αντιμετωπίζει παρόμοια προβλήματα. 
      ΘΕΟΧΑΡΗΣ ΤΣΙΟΚΑΣ: Πείτε του κυρίου Υπουργού να κάνει αυτό.
      ΣΤΑΥΡΟΣ ΚΕΛΕΤΣΗΣ: Και της υποδεικνύουν να ακολουθήσει το μοντέλο επίλυσης του προβλήματος της Ολυμπιακής. Κλείνετε τα μάτια σε όλα αυτά.
      ΘΕΟΧΑΡΗΣ ΤΣΙΟΚΑΣ: Αυτό προτείνουμε εμείς. Πείτε του να το κάνει.
      ΣΤΑΥΡΟΣ ΚΕΛΕΤΣΗΣ: Το μοντέλο της «ALITALIA»;
      ΘΕΟΧΑΡΗΣ ΤΣΙΟΚΑΣ: Ναι.
      ΠΡΟΕΔΡΕΥΩΝ (Αναστάσιος Νεράντζης): Κύριε Κελέτση, δεν γίνεται έτσι η συζήτηση. 
      ΣΤΑΥΡΟΣ ΚΕΛΕΤΣΗΣ: Ποιο είναι το μοντέλο της «ALITALIA», για να το καταλάβω.
      ΠΡΟΕΔΡΕΥΩΝ (Αναστάσιος Νεράντζης): Κύριε Κελέτση, σε σάς απευθύνομαι. Δεν πρέπει να απευθύνεστε ονομαστικά. 
      ΣΤΑΥΡΟΣ ΚΕΛΕΤΣΗΣ: Ναι, κύριε Πρόεδρε, αλλά θα πρέπει κι εσείς να επιβάλλετε…
      ΠΡΟΕΔΡΕΥΩΝ (Αναστάσιος Νεράντζης): Και εσάς, κύριε Τσιόκα, για πολλοστή φορά σας παρακαλώ να μην ξαναδιακόψετε. Υπάρχει σειρά ομιλητών που περιμένουν τη σειρά τους. Για όνομα του Θεού!
      Συνεχίστε, κύριε Κελέτση.
      ΣΤΑΥΡΟΣ ΚΕΛΕΤΣΗΣ: Προτείνει, λοιπόν, η ίδια η Ευρωπαϊκή Επιτροπή στην «ALITALIA» το μοντέλο της Ολυμπιακής και όχι το αντίστροφο, κύριε Τσιόκα.
      Τελειώνοντας, πιστεύω ότι με τη σοβαρότητα, με την υπευθυνότητα με την οποία αντιμετωπίζει η Κυβέρνηση το πρόβλημα αυτό, θα έχει στο πλευρό της σίγουρα –και έχει στο πλευρό της- την κοινωνία και δίνει λύσεις.
      Και πρέπει να απαντήσω σε όλες αυτές τις κατηγορίες, τις οποίες υφιστάμεθα εμείς, οι Βουλευτές της Νέας Δημοκρατίας, που στηρίζουμε το κυβερνητικό έργο. Το κάνουμε, κύριε Πρόεδρε, όχι γιατί κάποιος μας το επιβάλλει. Το κάνουμε γιατί το πιστεύουμε. Το κάνουμε γιατί πιστεύουμε σ’ ένα όραμα, πιστεύουμε σ’ ένα πρόγραμμα, το οποίο δύο φορές ενέκρινε ο ελληνικός λαός με την ψήφο του. Και αυτό το πρόγραμμα θέλουμε να εφαρμοστεί και αυτό το πρόγραμμα το πιστεύουμε και το στηρίζουμε και μέσα στη Βουλή και έξω από τη  Βουλή.
      Και αν καμμιά φορά για ορισμένα πράγματα κάνουμε ελεύθερα κάποιες παρατηρήσεις, οι Βουλευτές της Νέας Δημοκρατίας, το κάνουμε για να γίνουμε καλύτεροι. Δεν το κάνουμε γιατί θέλουμε να πλήξουμε την Κυβέρνηση.
      Και αυτό θα πρέπει να το καταλάβουν όλοι! Κυρίως, όμως, θα πρέπει να το καταλάβει η Αντιπολίτευση, που τρέφει ελπίδες ότι κάποια στιγμή ίσως «πέσει» αυτή η Κυβέρνηση! Δεν θα «πέσει»! Θα συνεχίσει και θα ολοκληρώσει το έργο της! Θα συνεχίσει και θα παραδώσει στο τέλος της τετραετίας το έργο, το οποίο έχει υποσχεθεί στον ελληνικό λαό και το οποίο έχει υπεύθυνα δρομολογήσει και ολοκληρώνει!
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Πριν δώσω το λόγο στην κ. Μπουζάλη, θέλω να καταστήσω γνωστό στο Τμήμα ότι η Διάσκεψη των Προέδρων, της οποίας οι εργασίες μόλις προ ολίγου έληξαν, απεφάσισε ομοφώνως ότι η ψηφοφορία επί των τροπολογιών θα διεξαχθεί στις 18.00΄ η ώρα ακριβώς, σήμερα το απόγευμα, οποιαδήποτε και αν είναι η σειρά του καταλόγου. Το Προεδρείο επιφυλάσσεται, μετά τις 17.00΄, να εκτιμήσει, με τη συναίνεση του Τμήματος, αν πρέπει, προς το σκοπό, όπως λάβουν μέρος περισσότεροι συνάδελφοί μας, να μειώσουμε κατά τι το χρόνο αγορεύσεως.
      Γνωρίζω δε προς όσους επιδιώκουν και επιθυμούν και επιμένουν να διακόπτουν, ότι υπάρχουν ακόμα εγγεγραμμένοι δεκατέσσερις ομιλητές. Καταλαβαίνετε, λοιπόν, ότι από τη μία πλευρά υπάρχει το όριο της 18.00΄ απογευματινής και από την άλλη υπάρχουν δεκατέσσερις ομιλητές.
      Παρακαλώ θερμά να μη γίνονται υπερβάσεις στο χρόνο των ομιλιών, αλλά κυρίως να μη γίνονται διακοπές.
      Η Βουλευτής της Νέας Δημοκρατίας στο Νομό Καστοριάς, κ. Μπουζάλη, έχει το λόγο.
      Ορίστε, κυρία Μπουζάλη.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε Πρόεδρε.
      Θα κάνω δύο σύντομα σχόλια πριν μπω στην ομιλία μου. Κατ’ αρχήν, τη σπουδή του ΠΑ.ΣΟ.Κ. να υποστηρίξει την «Ολυμπιακή», κύριοι συνάδελφοι, τη βλέπουμε σήμερα. Τους άφησαν, δυστυχώς, σχεδόν μόνους τους! Πάλι καλά, είναι και ο κ. Λαμπίρης εδώ!
      ΘΕΟΧΑΡΗΣ ΤΣΙΟΚΑΣ: Εσείς πού ήσασταν πριν, που προσβάλλετε τώρα το συνάδελφο;
      ΠΑΡΑΣΚΕΥΗ ΜΠΟΥΖΑΛΗ: Και, δεύτερον, να πούμε ότι για κάποιους από εμάς το 19.30΄ η ώρα ή το 20.00΄ η ώρα το βράδυ είναι ακόμα ώρες εργασίας…
      ΘΕΟΧΑΡΗΣ ΤΣΙΟΚΑΣ: Εσείς πού ήσασταν; 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε συνάδελφε.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, προσβάλλει συνάδελφο.
      ΠΑΡΑΣΚΕΥΗ ΜΠΟΥΖΑΛΗ: Αυτό το λέω γιατί τέθηκε μεγάλο θέμα εχθές για το πότε κατατέθηκε, τι ώρα κατατέθηκε η τροπολογία.
      ΠΡΟΕΔΡΕΥΩΝ (Αναστάσιος Νεράντζης): Έχουν λήξει αυτά. Προχωρήστε επί της ουσίας, παρακαλώ.
      ΠΑΡΑΣΚΕΥΗ ΜΠΟΥΖΑΛΗ: Κατηγορηθήκαμε, λοιπόν, από τους αγαπητούς συναδέλφους της Αξιωματικής Αντιπολίτευσης για ξεπούλημα του εθνικού αερομεταφορέα, για εμπαιγμό των εργαζομένων και για ένα γενικότερο ξεπούλημα των κερδοφόρων Δ.Ε.Κ.Ο..
      Αγαπητοί συνάδελφοι, θεωρώ ότι για άλλη μία φορά εξαντλήσατε τις απεριόριστες δυνατότητες που έχετε, δίνοντας ένα μοναδικό ρεσιτάλ κοινωνικής ευαισθησίας, λέγοντας όμως και ψέματα, αλλά και ωραιοποιώντας καταστάσεις. Και δε νομίζω να πιστεύετε ότι ο ελληνικός λαός αυτή τη στιγμή που μας ακούει επιδοκιμάζει τη συμπεριφορά σας. Δεν πιστεύω, επίσης, ότι νομίζετε πως σας πιστεύει.
      Έτσι, λοιπόν, έγινε λόγος για μία συντονισμένη προσπάθεια, λένε οι αξιότιμοι συνάδελφοι του ΠΑ.ΣΟ.Κ., της Κυβέρνησης να ξεπουλήσει, να τεμαχίσει, τελικώς να κλείσει τον εθνικό μας αερομεταφορέα. Είναι κατηγορίες δίχως αντίκρυσμα, που προκαλούν και έκπληξη, αλλά και αγανάκτηση, γιατί θα πρέπει να αναρωτηθείτε τι κάνατε εσείς, αγαπητοί συνάδελφοι του ΠΑ.ΣΟ.Κ., για τη διάσωση της Ολυμπιακής, αλλά και για τη διασφάλιση των εργαζομένων της από το 1994.
      Θα σας θυμίσω, λοιπόν, εγώ. Στο πρώτο σχέδιο που υποβάλατε το 1994, το οποίο κόστισε πάνω από 2.000.000.000 ευρώ στους Έλληνες φορολογούμενους, προβλέπατε τη διαγραφή των χρεών της εταιρείας ύψους 1,6 δισεκατομμυρίων ευρώ, την αύξηση του μετοχικού κεφαλαίου κατά 159.000.000 ευρώ, τη μείωση των δαπανών μέσα από την εφαρμογή προγράμματος εθελουσίας εξόδου και φυσικά το «πάγωμα» των αποδοχών των εργαζομένων για τρία χρόνια.
      Αυτό ήταν ένα σχέδιο το οποίο «πάγωσε» η Ευρωπαϊκή Επιτροπή, αντιλαμβανόμενη ότι αρκετές από τις δεσμεύσεις που είχατε αναλάβει δεν είναι εφαρμόσιμες.
      Ακολούθησε και το δεύτερο σχέδιο εξυγίανσης που υποβάλατε το 1998. Να τονίσω ότι στο μεσοδιάστημα, η εταιρεία παρουσίασε ζημιές ύψους 40.000.000.000 δραχμών, ενώ μόνο στη διάρκεια του 1998, έχασε εξακόσιες τριάντα χιλιάδες επιβάτες.
      Τι προέβλεπε το δεύτερο σχέδιο; Προέβλεπε μείωση στους μισθούς των εργαζομένων, ανατροπή των τότε υφιστάμενων κανονισμών εργασίας, εκσυγχρονισμό του στόλου και αύξηση του μετοχικού κεφαλαίου κατά 120.000.000 ευρώ.
      Δεν έγινε τίποτα και μ’ αυτό το σχέδιο, αφού η κατάσταση πήγαινε από το κακό στο χειρότερο, με την εταιρεία να αδυνατεί να κλείσει ισολογισμούς και τα ελλείμματα να αυξάνονται συνεχώς.
      Τότε ήταν που αποφασίσατε να προχωρήσετε στο τρίτο στάδιο της εξυγίανσης, όπου μέσα από τη διοργάνωση διεθνούς διαγωνισμού θα προχωρούσατε και θα παραχωρούσατε το μάνατζμεντ της εταιρείας σε ξένους. Όπερ και εγένετο το 1999 με τη συμφωνία που υπογράψατε με τη «SPEEDWING», μητρική της «BRITISH AIRWAYS», ανταγωνιστική της Ολυμπιακής Αεροπορίας, με αντάλλαγμα η θυγατρική να αγοράσει το ποσοστό της Ολυμπιακής.
      Τότε, λοιπόν, ήταν που η «SPEEDWING», έναντι μίας υπερβολικής και σκανδαλώδους αμοιβής, ανέλαβε να οδηγήσει τον εθνικό αερομεταφορέα στο μέλλον και μάλιστα, χωρίς καμμία απολύτως ρήτρα, σε περίπτωση που αποτύγχανε στους στόχους της.
      Αντίθετα, θα αγόραζε από εμάς σε καλή τιμή. Δηλαδή πληρώναμε, έτσι ώστε μελλοντικά να τους δώσετε μια εταιρεία φθηνή. 
      	Ξέρετε ποιες επιχειρηματικές πρωτοβουλίες έκανε τότε η «SPEEDWING»; Προσπάθησε να καταργήσει το εμπορικό σήμα της Ολυμπιακής Αεροπορίας. Προσπάθησε να πουλήσει το δρομολόγιο της Αυστραλίας σε αεροπορική εταιρεία, της οποίας είχε μετοχές τότε η «BRITISH AIRWAYS». Τέλος, επιχείρησε να προωθήσει σχέδιο αναδιάρθρωσης του στόλου της εταιρείας, το οποίο, όμως, είχε ως εξής: 
      	Πώληση δεκαεπτά αεροπλάνων σε εταιρεία, χωρίς διαγωνισμό, έναντι του ποσού 14.000.000.000 δραχμών και ενοικίαση από την ίδια εταιρεία είκοσι επτά αεροπλάνων έναντι 180.000.000.000 δραχμών. 
      	Στα δύο χρόνια ενοικίασης από τη «SPEEDWING» εμφανίσαμε έλλειμμα 50.000.000.000 δραχμές έναντι των 25.000.000.000 δραχμών, που προέβλεπαν τότε οι Βρετανοί. 
      	Το 2002 η Ολυμπιακή Αεροπορία καλείται να επιστρέψει παράνομες κρατικές ενισχύσεις ύψους 160.000.000 ευρώ για το διάστημα 1994-2002. 
      	Το 2003, που λέτε ότι μας παραδώσατε μια καθαρή εταιρεία, μόνο μέσα σε εκείνο το χρόνο η Ολυμπιακή Αεροπορία είχε ήδη παρουσιάσει ζημιές ύψους 85.000.000 ευρώ. 
      	Το 2005 η Ευρωπαϊκή Επιτροπή, θεωρώντας ως διάδοχο το νυν σχήμα του 2003, ζητά από την Ολυμπιακή Αεροπορία να επιστρέψει 540.000.000 ευρώ. 
      	Φθάνουμε, λοιπόν, στο σήμερα. Θα το ξαναπούμε, γιατί αυτή είναι η αλήθεια. Η Ολυμπιακή παράγει έλλειμμα ένα εκατομμύριο ευρώ ημερησίως. Παρουσιάζει συσσωρευμένες ζημιές πάνω από 2,6 δισεκατομμύρια ευρώ και καλείται να επιστρέψει παράνομες κρατικές ενισχύσεις, ύψους 850.000.000 ευρώ. 
      	Αγαπητοί συνάδελφοι του ΠΑ.ΣΟ.Κ., πώς είναι δυνατόν εσείς να μιλάτε για τεμαχισμό, για ξεπούλημα και κλείσιμο, όταν οι δικές σας λανθασμένες πολιτικές κόστισαν στον Έλληνα πολίτη πάνω από 3 δισεκατομμύρια ευρώ μέσα σε δώδεκα χρόνια. Πώς κατηγορείτε εμάς ότι ξεπουλάμε την Ολυμπιακή, όταν εσείς πρώτοι προωθούσατε την απόλυτη και κατά 100% ιδιωτικοποίησή της; 
      	Κυρίες και κύριοι συνάδελφοι, οι συνάδελφοι της Αξιωματικής Αντιπολίτευσης αναφέρθηκαν, επίσης, και στο μετοχικό κεφάλαιο των μεγάλων αεροπορικών εταιρειών της Ευρώπης, έχοντας προφανώς άγνοια του γεγονότος ότι σήμερα μόνο η Ολυμπιακή Αεροπορία είναι 100% κρατική και καμμιά άλλη αεροπορική εταιρεία στην Ευρωπαϊκή Ένωση. 
      	Σας επισημαίνω, λοιπόν, ότι η «LUFTHANSA» είναι 100% ιδιωτική, η «BRITISH AIRWAYS» είναι 100% ιδιωτική, η «IBERIA» είναι 95% ιδιωτική, η «SAS» είναι κατά 50% ιδιωτική, στην «AUSTRIAN AIRLINES» πάνω από 40% το διαχειρίζεται η κρατική αρχή αποκρατικοποιήσεων και ήδη αυτήν την περίοδο αναζητεί αγοραστές στους οποίους θα μεταβιβάσει το ποσοστό της. Νομίζω πως την «ALITALIA» την κάλυψε ο συνάδελφος πιο πριν. Πραγματικά, παρουσιάζει τεράστιες ζημίες. Το 49% ανήκει στο ιταλικό κράτος. Η Κυβέρνηση έχει ανακοινώσει σχέδιο και προβλέπει μαζικές απολύσεις προσωπικού και αναζήτηση επενδυτών. 
      Επίσης, αναφερθήκατε και στο μέλλον των εργαζομένων της Ολυμπιακής Αεροπορίας, κάτι, βέβαια, που εσείς στο παρελθόν δεν είχατε προβλέψει ποτέ και ποτέ δεν τους διασφαλίσατε. Μόνο λόγια, αλλά από ουσία μηδέν. Εμείς, λοιπόν, με την πολιτική που ακολουθούμε προσπαθούμε και την εταιρεία να διασώσουμε και, φυσικά, όχι να την κλείσουμε, αλλά και τους εργαζομένους να εξασφαλίσουμε, πάντα στα πλαίσια της κοινοτικής νομοθεσίας. Το εξηγούμε, όπως εξήγησε και ο Υπουργός χθες. 
      Για τους τακτικούς υπαλλήλους της Ολυμπιακής τα μέτρα που παίρνουμε και τα οποία θα ενεργοποιηθούν, από τη στιγμή που οι δύο εταιρείες προβούν σε ειδική εκκαθάριση, βασίζονται σε τρεις άξονες: 
      Πρώτον, ενίσχυση του ασφαλιστικού. Δηλαδή για όλους τους εργαζομένους που έχουν προσληφθεί πριν από την 1.1.1993, ανεξαρτήτου ειδικότητας και ορίου ηλικίας. 
      Συνέχιση της απασχόλησης. Δηλαδή όλοι οι εργαζόμενοι θα έχουν την ευκαιρία να αποκατασταθούν εργασιακά. 
      Εφάπαξ ποσό κοινωνικής ενίσχυσης. Στήριξη του εισοδήματος. Δυνατότητα μεταφοράς στο δημόσιο και σε άλλες Δ.Ε.Κ.Ο.. Ειδικά μέτρα για τους εποχικούς υπαλλήλους. 
      Κυρίες και κύριοι συνάδελφοι, δεν προσπαθώ να προσδώσω στην Κυβέρνηση τα σκήπτρα της απόλυτης κοινωνικής ευαισθησίας. Σίγουρα πρέπει να γίνουν ακόμη πολλά. Όμως, στην παρούσα φάση, το Υπουργείο Μεταφορών, πραγματικά, κάνει το καλύτερο δυνατό και για την εταιρεία, αλλά και για τη διασφάλιση των εργαζομένων. 
      Δείξαμε ότι έχουμε τη δύναμη και τη βούληση να κάνουμε τομές και να καταπολεμήσουμε την αδικία που γίνεται σε βάρος, κατ’ αρχήν, των φορολογουμένων. Έχουμε προτάσεις, για να βγούμε από τη στενωπό στην οποία έχουμε πέσει. Μπορούμε να κάνουμε περισσότερα, όμως αυτά θα γίνουν σε συνεργασία και διάλογο. Όχι με αφορισμούς, όχι με λαϊκισμό, όχι με μικροπολιτική!
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ, κυρία Μπουζάλη. 
      Το λόγο έχει ο Βουλευτής της Νέας Δημοκρατίας στο Νομό Χανίων κ. Μανούσος Βολουδάκης. 
      Ορίστε, κύριε Βολουδάκη. 
      ΜΑΝΟΥΣΟΣ ΒΟΛΟΥΔΑΚΗΣ: Κυρίες και κύριοι συνάδελφοι, ο Υπουργός μεταφορών έχει φέρει για ψήφιση στη Βουλή μια καλή λύση για την Ολυμπιακή. Είναι μία λύση η οποία είναι σύμφωνη με το πρόγραμμα του κόμματος, το οποίο ψήφισε ο ελληνικός λαός στις δύο τελευταίες εκλογικές αναμετρήσεις, μία λύση η οποία εξασφαλίζει ότι θα συνεχίσει να πετάει η Ολυμπιακή, η οποία εξασφαλίζει ότι οι εργαζόμενοι δεν θα χάσουν τη δουλειά τους, εξασφαλίζει ότι η άγονη γραμμή και τα νησιά θα συνεχίσουν να εξυπηρετούνται, εξασφαλίζει ότι η Ευρωπαϊκή Ένωση δεν θα έλθει να ζητά άλλες επιστροφές χρημάτων από την Ολυμπιακή και εξασφαλίζει επιπλέον ότι ο φορολογούμενος δεν θα συνεχίσει να επιβαρύνεται με 1.000.000 ευρώ την ημέρα, όπως συμβαίνει μέχρι σήμερα.
      	Οι αντιδράσεις της Αντιπολίτευσης και ειδικά της Αξιωματικής Αντιπολίτευσης, κατά την άποψή μου, κυριαρχούνται από ακραία πολιτική υποκρισία. Ακούσαμε και τον Κοινοβουλευτικό Εκπρόσωπο του ΠΑ.ΣΟ.Κ. και τον εισηγητή του να ισχυρίζονται ότι το 2004 παρέδωσαν την Ολυμπιακή σαν μια υγιή οικονομικά επιχείρηση, μια επιχείρηση εύρωστη που δεν χρωστούσε, δεν είχε ελλείμματα κ.λπ.. Ο Υπουργός απάντησε με στοιχεία. 
      Κύριε Υπουργέ, πιστεύω ότι δεν χρειαζόταν να απαντήσετε με στοιχεία. Εάν κάποιος λέει ότι το 2004 η Ολυμπιακή ήταν μια υγιής επιχείρηση και βγαίνει και το λέει στον ελληνικό λαό, αυτό θα έπρεπε εμείς να το κάνουμε προεκλογικό σποτ, γιατί μ’ αυτόν τον τρόπο δύο πράγματα καταδεικνύονται είτε ότι η Αξιωματική Αντιπολίτευση δεν έχει επαφή με την πραγματικότητα στο συγκεκριμένο θέμα είτε ότι εκλαμβάνει τους Έλληνες πολίτες για ανθρώπους αφελείς και αμνήμονες και φυσικά δεν είναι ούτε το ένα ούτε το άλλο. 
      	Το 2004 η Ολυμπιακή δεν ήταν μία υγιής επιχείρηση, όπως δεν είναι και σήμερα. Σήμερα έρχεται μία καλή λύση, την οποία μπορούμε να βελτιώσουμε, αλλά εσείς δεν προτείνατε τίποτα. Αντίθετα, τα προηγούμενα χρόνια κάνατε τρεις προσπάθειες να την αποκρατικοποιήσετε εσείς, δηλαδή πάνω στις αρχές που και σήμερα χρησιμοποιούνται. Αν ήταν τόσο υγιής, γιατί θέλατε να την αποκρατικοποιήσετε; 
      	Το κράτος είναι κακός επιχειρηματίας. Αυτό το γνωρίζουμε. Αυτό οδήγησε στα ελλείμματα, τα οποία σήμερα αντιμετωπίζει η Ολυμπιακή και γι’ αυτό πουθενά στην Ευρώπη δεν είναι υπό κρατικό έλεγχο οι αεροπορικές εταιρείες. Μπορεί σε κάποιες να έχουν ποσοστά ακόμα τα κράτη, αλλά κρατικός έλεγχος δεν υπάρχει πουθενά. 
      Ορισμένοι, έχοντας ίσως ελλιπή πληροφόρηση, σε σχέση με το τι συμβαίνει στον έξω κόσμο, προσπαθούν να αντλήσουν επιχειρήματα κατά της τροπολογίας που συζητάμε σήμερα από τη διεθνή χρηματοπιστωτική κρίση και από τις παρεμβάσεις ορισμένων κυβερνήσεων υπέρ τραπεζών και λένε: «Καλά, αφού παρεμβαίνει η βελγική κυβέρνηση για τη «FORTIS» ή την «DEXIA» ή η γαλλική κυβέρνηση, γιατί δεν μπορεί να το κάνει η ελληνική Κυβέρνηση για την Ολυμπιακή;». 
      Σοβαρολογείτε, κύριοι συνάδελφοι; Αυτά που συμβαίνουν στην Ευρώπη και στην Αμερική σήμερα είναι έκτακτα περιστατικά και καλούνται οι κυβερνήσεις σε μία περίπτωση να παρέμβουν και να ενισχύσουν τις επιχειρήσεις. Εδώ μιλάμε για μία κατάσταση όπου επί τριάντα χρόνια και βάλε έχουμε μία επιχείρηση, την οποία συντηρεί ο Έλληνας φορολογούμενος. Είναι συγκρίσιμα τα μεγέθη; Ασφαλώς και όχι. Μάλιστα, εάν προσέχατε λίγο περισσότερο το τι συμβαίνει στην Ευρώπη και στην Αμερική αυτή τη στιγμή, θα γνωρίζατε ότι υπάρχουν ισχυρές αριστερές φωνές κατά των παρεμβάσεων, που κάποιες κυβερνήσεις σήμερα κάνουν υπέρ των τραπεζών, ακριβώς με τη λογική ότι δεν είναι δυνατόν ο φορολογούμενος να επιδοτεί μια οποιαδήποτε επιχείρηση και κατά την άποψή μου εν μέρει έχουν δίκιο γι’ αυτό που συμβαίνει στο εξωτερικό. 
      	Κυρίες και κύριοι συνάδελφοι, υπάρχει σήμερα κρίση στις αγορές, κρίση του χρηματοπιστωτικού συστήματος και σημειωτέον ότι δεν είναι η πρώτη φορά που υπάρχει. Πριν από είκοσι χρόνια υπήρχε αντίστοιχο θέμα στην Αμερική, στις αρχές της δεκαετίας του 1990 στην Ιαπωνία. Αυτά τα θέματα λύθηκαν και οι αγορές και οι κοινοβουλευτικές δημοκρατίες που στηρίζουν τις αγορές συνέχισαν να υπάρχουν και να λειτουργούν. Το να υποστηρίζει όμως κανείς ότι επειδή υπάρχει διεθνής κρίση σήμερα θα ξαναγυρίσουμε στο μοντέλο του κράτους-επιχειρηματία, εμένα μου φαίνεται ανάλογο με το να πει κανείς ότι αν έχουμε έξαρση στα τροχαία ατυχήματα, θα καταργήσουμε τα αυτοκίνητα και θα γυρίσουμε στον αραμπά. Δεν γίνεται όμως έτσι.
      	Κυρίες και κύριοι συνάδελφοι, το κράτος έχει μια δυσκολία διαχρονικά να ρυθμίσει ζητήματα, που έχουν να κάνουν με την οικονομική δραστηριότητα ιδιωτών και της κοινωνίας γενικότερα. Έχουμε ένα τέτοιο θέμα στα ΚΤΕΛ. Οι Βουλευτές της Νέας Δημοκρατίας του Νομού Χανίων καταθέσαμε μια τροπολογία με την οποία επιχειρούμε να διορθώσουμε κάποια αδικία που συμβαίνει με την παρέμβαση της πολιτείας στη διαχείριση των Κ.Τ.Ε.Λ. της Κρήτης. 
      Το 2003 προσπάθησε η τότε Κυβέρνηση να ενοποιήσει τα δύο Κ.Τ.Ε.Λ. της Κρήτης, Δυτικής και Ανατολικής Κρήτης και να κατανείμει με ένα τρόπο το έργο τους. 
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής, κ. ΦΙΛΙΠΠΟΣ ΠΕΤΣΑΛΝΙΚΟΣ)
      Η πρόθεση πιστεύω ήταν αγαθή και θεωρώ ότι πρέπει να κάνουμε ό,τι είναι δυνατόν για να διατηρήσουμε την ενότητα της Κρήτης. Η πρόθεση ήταν αγαθή. Στην πορεία απεδείχθη ότι απέτυχε. Και απέτυχε για δυο λόγους. Δεν ήθελαν τα δυο μέρη να συνεργαστούν. Και δεν μπορεί κανείς δια της βίας να υποχρεώσει επιχειρηματίες. Γιατί για επιχειρηματίες πρόκειται, οι ιδιοκτήτες των λεωφορείων των Κ.Τ.Ε.Λ. είναι επιχειρηματίες. Δεν μπορείς να τους υποχρεώσεις να συνεταιριστούν, αν δεν το θέλουν. 
      Ο ένας λόγος που απέτυχε είναι αυτός και ο άλλος λόγος που απέτυχε είναι γιατί έκανε άδικη μοιρασιά η τότε Κυβέρνηση του μεταφορικού έργου. Το ότι είναι άδικη η μοιρασιά το απέδειξε ανεξάρτητη μελέτη, την οποία το Υπουργείο Μεταφορών παρήγγειλε πριν από δύο ή τρία χρόνια. Η μελέτη εκείνη, σαν ρυθμιστή του ζητήματος επιλέγει την γραμμή Ηράκλειο-Χανιά, που είναι μια από τις βασικές γραμμές του νησιού και προτείνει την κατανομή της με 91% στο Κ.Τ.Ε.Λ. της Δυτικής Κρήτης και 9% στο Κ.Τ.Ε.Λ. της Ανατολικής Κρήτης. Αυτό γίνεται γιατί κατά τα άλλα οι γραμμές της Ανατολικής Κρήτης είναι καλύτερες, έχουν λιγότερη άγονη γραμμή και όπως ξέρετε τα Κ.Τ.Ε.Λ. υποχρεούνται να κινούνται και στην άγονη γραμμή. Αποζημιώνει, λοιπόν, κατά κάποιο τρόπο ο μελετητής το Κ.Τ.Ε.Λ. δυτικής Κρήτης για την άγονη γραμμή που έχει, για τις λιγότερο χρυσοφόρες γραμμές, δίνοντάς του κάτι παραπάνω στην γραμμή Ηράκλειο Χανιά. 
      Έχουν γίνει σχοινοτενείς, ατελείωτες συζητήσεις, μεταξύ όλων των ενδιαφερομένων και των πολιτικών φορέων του νησιού, για να λυθεί το ζήτημα αυτό. Μέχρι σήμερα δεν έχει λυθεί. 
      Εμείς σήμερα καταθέσαμε μια τροπολογία, η οποία μοιράζει τη γραμμή αυτή, όχι στο 91-9 που λέει η μελέτη, αλλά στο 80-20. Και πιστεύω επειδή έχουν γίνει πάρα πολλές εκτενείς συζητήσεις μεταξύ των φορέων και των εκπροσώπων τους ότι είμαστε ανοικτοί για μια κουβέντα πάνω σ’ αυτό. Μέχρι τώρα φάνηκε ότι δεν καταλήγουμε. 
      Κύριε Υπουργέ, πρέπει να αναλάβετε κι εσείς την ευθύνη γι’ αυτό. Οι άνθρωποι αυτοί δεν θέλουν να συνεταιριστούν με την άλλη πλευρά. Είναι δικαίωμά τους. Δεν μπορούμε να τους υποχρεώσουμε, κύριοι συνάδελφοι. Πρέπει με κάποιο τρόπο η πολιτεία να λύσει το πρόβλημα. Εμείς κάναμε την προσπάθειά μας με την τροπολογία αυτή. Όμως σε καμμία περίπτωση, δεν μπορούμε ούτε να αφήσουμε να παρατείνεται μια αδικία στην μοιρασιά, που προκύπτει από την μελέτη, την οποία ο προκάτοχός σας, κύριε Υπουργέ, είχε παραγγείλει ούτε και μπορούμε, βέβαια, να υποχρεώσουμε τους ανθρώπους αυτούς να συνεργάζονται και να συνεταιρίζονται. «Με το ζόρι παντρειά» δεν γίνεται, κύριε Υπουργέ. Το ξέρετε και είμαι σίγουρος, ελπίζω, ότι και με μελλοντική σας σύντομη νομοθετική πρωτοβουλία θα πάρετε κάποια απόφαση γι’ αυτό. 
      Σας ευχαριστώ. 
      (Χειροκροτήματα από την πλευρά της Νέας Δημοκρατίας) 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας, κ. Κωνσταντίνος Μπαντουβάς. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. 
      Θα μου επιτρέψετε να κάνω μερικές παρατηρήσεις πριν μπω στο θέμα της συζήτησης. Θέλω να πω στον κ. Γείτονα, ο οποίος τελειώνοντας την ομιλία του είπε ότι η Κυβέρνηση της Νέας Δημοκρατίας θα μείνει ως η Κυβέρνηση που δεν έκανε κανένα έργο. Τελειώνοντας είπε «άξιος ο μισθός σας». 
      Να ενημερώσω τον κ. Γείτονα γιατί μάλλον δεν ξέρει ότι αυτή τη στιγμή μόνο στον Νομό Ηρακλείου γίνονται περίπου εκατόν τριάντα έργα μικρά και μεγάλα. Να του πω ότι για το δρόμο Ηράκλειο-Μεσσαρά, είκοσι χρόνια και επτά Βουλευτές του ΠΑ.ΣΟ.Κ. κορόιδευαν τον κόσμο ότι θα φτιαχτεί, ότι θα τελειώσει ο δρόμος και ο δρόμος δεν τελείωνε. Να του υπενθυμίσω ότι ήρθε η Υπουργός ΠΕ.ΧΩ.Δ.Ε. στην Κρήτη και είπε ότι έχει 20.000.000.000 έτοιμα –το έχω ξαναπεί απ’ αυτό το Βήμα- να τα δώσει στην περιφέρεια, για να φτιαχτεί ο δρόμος και σε μια εβδομάδα ο περιφερειάρχης τότε κ. Καρούτζος, βγαίνει στα Μέσα Μαζικής Ενημέρωσης, κύριε Γείτονα, και λέει «ούτε 20.000.000.000 υπάρχουν ούτε μελέτες για τον δρόμο». 
      Εμείς τον φτιάχνουμε τώρα. Εμείς τελειώνουμε το δρόμο Ηράκλειο- Τυμπάκι για να κουβαλούν οι Τυμπακιανοί τα προϊόντα τους, τα πρώιμα κηπευτικά μέσα σε είκοσι πέντε ως τριάντα λεπτά από το Τυμπάκι στο λιμάνι του Ηρακλείου, που απέχει εξήντα χιλιόμετρα. 
      Κυρία Αντιπρόεδρε, είπατε ότι έγιναν ορισμένες αεροπορικές εταιρείες, που όλες βούλιαξαν. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Έκλεισαν.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Η δική μου εταιρεία δεν έκλεισε -το είπα και χθες- και είχε κέρδη δυνατά. Είχε κέρδη 240.000.000 το 1996 με δύο αεροπλάνα των εβδομήντα θέσεων, 172.000.000 κέρδη το 1997, που έφερα τρίτο αεροπλάνο και αυξήθηκαν οι θέσεις, άρα μέχρι να μπουν στο δρόμο τους τα πράγματα είχα λιγότερο revenue και με τρία αεροπλάνα το 1998 είχε κέρδη 520.000.000 κέρδη. 
      Έφερα και δύο αεροπλάνα το 1999. Χρειαζόμουν ένα στρατηγικό επενδυτή. Έβαλα τους συμπατριώτες μου, τις «ΜΙΝΩΙΚΕΣ ΓΡΑΜΜΕΣ», οι οποίοι δυστυχώς υπήρξαν δούρειος ίππος του ανταγωνισμού και έδωσαν την «AIR GREECE» στον κ. Βασιλάκη τότε, που τη χρησιμοποίησε σαν σκαλοπάτι για να εδραιώσει -γιατί η «AIR GREECE» ήταν πράγματι το στολίδι των αεροπορικών εταιρειών της Ελλάδος- τη δική του εταιρεία. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ήσασταν, λοιπόν, ένας από τους είκοσι.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ήμουν ένας από τους είκοσι, αλλά σας εξήγησα τι συνέβαινε.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Οι περισσότεροι στα τρία χρόνια περίπου έκλεισαν.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν ξέρω τι έκαναν οι άλλοι. 
      Επίσης, να πω σε ορισμένους, γιατί ακούστηκε πολλάκις εδώ μέσα, για τους εθνικούς αερομεταφορείς. Μα, κύριε Υπουργέ, έχω την εντύπωση ότι στην Ευρώπη έχει απελευθερωθεί πλέον το αεροπορικό έργο. Έχω την εντύπωση ότι όλες οι αεροπορικές εταιρείες της Ευρώπης είναι για την Ευρώπη εθνικοί αερομεταφορείς. Δεν καταλαβαίνω γιατί μιλάμε για ελληνικό εθνικό αερομεταφορέα. Δεν υπάρχει τέτοιο πράγμα.
      Επίσης, να παρακαλέσω τον κύριο Υπουργό –το είπα και χθες- για την παράγραφο του άρθρου 25, όπου αφαιρείται έργο από τα τουριστικά λεωφορεία. Είπατε ότι θα το δείτε με τον Υπουργό Τουρισμού και σας παρακαλώ πάρα πολύ γι’ αυτό. Δεν μπορεί οι τουριστικοί πράκτορες να διαθέτουν λεωφορεία των 450.000 ευρώ, για να επιτελούν έργο σωστό, για να τιμούν τον ελληνικό τουρισμό και από την άλλη πλευρά να τους αφαιρούμε έργο. Ξέρετε ότι το κόστος είναι τεράστιο. Ξεναγός και οδηγός –το δηλώνω από αυτό εδώ το Βήμα- είναι συνέταιροι στο πούλμαν -να το ξέρετε αυτό. Το κόστος του ξεναγού και το κόστος του οδηγού είναι τα μισά λεφτά από ό,τι εισπράττει το τουριστικό πούλμαν την ημέρα.
      Κυρίες και κύριοι συνάδελφοι, έγιναν τέσσερις προσπάθειες εξυγίανσης της Ολυμπιακής Αεροπορίας από την Κυβέρνηση του ΠΑ.ΣΟ.Κ. και απέτυχαν όλες. Μία κάποια σοβαρή προσπάθεια έγινε επί Υπουργίας του κ. Βερελή και αυτός, όμως, ημίμετρα έκανε. Απλά ίδρυσε μία νέα εταιρεία. Την Ολυμπιακή Αεροπορία την ονόμασε «ΟΛΥΜΠΙΑΚΕΣ ΑΕΡΟΓΡΑΜΜΕΣ». Απλά και μόνο για να γλιτώσει τα δισεκατομμύρια χρέη της Ολυμπιακής Αεροπορίας, άφησε την Ολυμπιακή Αεροπορία με την επίγεια εξυπηρέτηση μόνη της να τα τραβάει αυτά, κι αν δεν κάνω λάθος, τα δισεκατομμύρια ακόμα καλείται ο ελληνικός λαός να τα πληρώσει.
      Δεν θα επεκταθώ περισσότερο. Για την Ολυμπιακή Αεροπορία μίλησα χθες και έτσι δεν θα απασχολήσω το Τμήμα περισσότερο. Σήμερα θα πω μόνο ξανά ότι ο Έλληνας φορολογούμενος δεν μπορεί να αιμορραγεί πλέον πληρώνοντας δισεκατομμύρια στα χρέη των Δ.Ε.Κ.Ο. γενικά και στην προκειμένη περίπτωση στην Ολυμπιακή Αεροπορία, στις σημερινές Ολυμπιακές Αερογραμμές. Καλύτερα να γίνονται σχολεία, νοσοκομεία, δρόμοι. Καλύτερα να γίνει από τα λεφτά αυτά το Αεροδρόμιο του Καστελλίου στο Ηράκλειο, παρά να στηρίζονται οι ζημιογόνες Δ.Ε.Κ.Ο., ψηφοθηρικά και μόνο. 
      Έχει ληφθεί μέριμνα για το προσωπικό της Ολυμπιακής Αεροπορίας, κυρίες και κύριοι συνάδελφοι και δεν έχει δικαίωμα να διαμαρτύρεται κανείς στο κάτω-κάτω. Δεν χορηγούμε σε κανέναν εργασιακές ευαισθησίες. Δεν κάναμε εμείς το νόμο που απαγόρευε την αύξηση των μισθών στον ιδιωτικό τομέα το 1985. Επί Πρωθυπουργίας Ανδρέα Παπανδρέου και Υπουργίας Κώστα Σημίτη έγινε ο νόμος αυτός. Για πέντε χρόνια εγώ, ως επιχειρηματίας, δεν είχα το δικαίωμα να δώσω μία δεκάρα αύξηση στο προσωπικό μου.
      Προχωρήστε, λοιπόν, κύριε Υπουργέ. Σας το είπα και χθες. Μη φοβάστε και προχωρήστε στην ιδιωτικοποίηση της Ολυμπιακής Αεροπορίας. Οι Έλληνες φορολογούμενοι σίγουρα θα σας ευγνωμονούν και θα κρίνουν σίγουρα αρνητικά σύσσωμη την Αντιπολίτευση, που ψηφοθηρικά σκεπτόμενη κόπτεται για τα συμφέροντα των εργαζομένων στην Ολυμπιακή Αεροπορία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, έρχομαι τώρα στην τροπολογία την οποία έχουμε καταθέσει οι Βουλευτές του Ηρακλείου, σχετικά με το Κ.Τ.Ε.Λ.. 
      Η Κρήτη, κυρίες και κύριοι συνάδελφοι, ένα νησί οκτώμισι χιλιάδων τετραγωνικών μέτρων, με εξακόσιους πενήντα χιλιάδες κατοίκους στο σύνολό της, εκ των οποίων…
      ΝΙΚΟΛΑΟΣ ΣΗΦΟΥΝΑΚΗΣ: Χιλιομέτρων. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μέτρων είπα; Συγγνώμη, χιλιομέτρων. Το είπα εν τη ρύμη του λόγου. 
      Η Κρήτη είναι ένα νησί με εξακόσιους πενήντα χιλιάδες κατοίκους στο σύνολό της, εκ των οποίων τριακόσιες χιλιάδες στο Νομό Ηρακλείου και εξήντα χιλιάδες  περίπου στο Νομό Λασιθίου. Δηλαδή τα 2/3 του πληθυσμού κατοικούν στην ανατολική Κρήτη. Είναι η Κρήτη, που όλοι ορέγονται, κυβερνητικοί και μη κυβερνητικοί παράγοντες, να αποκαλούν ναυαρχίδα του τουρισμού, η Κρήτη που δέχεται χιλιάδες εσωτερικούς μετανάστες, εποχικούς κάθε χρόνο, αλλά και χιλιάδες από την Ευρωπαϊκή Ένωση, με σαράντα πέντε χιλιάδες ενταγμένους, νόμιμους πλέον, οικονομικούς μετανάστες, η Κρήτη του μικρότερου ποσοστού ανεργίας σε όλη την επικράτεια. Αυτή η Κρήτη, για να μπορέσει να συνεχίσει να έχει ανάπτυξη, χρειάζεται να έχει άριστες υπεραστικές συγκοινωνίες. Και τις έχει, εκτός από τη διανομαρχιακή γραμμή Ηράκλειο-Χανιά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μέχρι το 2003 γίνονταν φασαρίες, τσακωμοί, προπηλακισμοί, κατέβασμα επιβατών με το ζόρι από τα ηρακλειώτικα πούλμαν, για να τους βάλουν στα πούλμαν της δυτικής Κρήτης, μέχρι που ο τότε Υπουργός κ. Βερελής πήρε την απόφαση, με τη σύμφωνη γνώμη όλων των Βουλευτών της δυτικής Κρήτης, αλλά και όλων των φορέων των Χανίων να ενώσει –μπορείτε να δείτε τα Πρακτικά τότε της Βουλής- τα δύο Κ.Τ.Ε.Λ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, με συγχωρείτε, αλλά τότε πήρατε ημίμετρα. Κάνατε μόνο δια νόμου το Κ.Τ.Ε.Λ.-Κρήτης Α.Ε., ενώ έπρεπε να συνενώσετε τα δυο Κ.Τ.Ε.Λ. ανατολικής και δυτικής Κρήτης. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Μπαντουβά, σας παρακαλώ να ολοκληρώνετε, γιατί έχετε ξεπεράσει το χρόνο. Είχατε την ανοχή μου, αλλά σας παρακαλώ να ολοκληρώσετε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Από το 2004 και μετά, κυρίες και κύριοι συνάδελφοι, μονομερώς το Κ.Τ.Ε.Λ. δυτικής Κρήτης κατήργησε το νόμο, την Α.Ε., σήκωσε παντιέρα και κάνει ό,τι θέλει αυτό. Λέει «εγώ δεν ασχολούμαι με εσάς πλέον, εγώ θα κάνω ό,τι θέλω μόνος μου». Γιατί; Γιατί πρέπει να πω ότι υπάρχει μια τάση αδηφαγίας εκ μέρους των φίλων της δυτικής Κρήτης, που ασχολούνται με το ΚΤΕΛ. Αυτός είναι ο λόγος και τίποτε περισσότερο. Το αποτέλεσμα είναι να έχει επέλθει πάλι χάος στη γραμμή Ηράκλειο-Χανιά.
      ΠΡΟΕΔΡΕΥΩΝ (Φίλιππος Πετσάλνικος): Κύριε Μπαντουβά, ολοκληρώστε. Βλέπω ότι οι συνάδελφοι Βουλευτές από τα Χανιά μάλλον έχουν λίγο διαφορετικές απόψεις. Γι’ αυτό ολοκληρώστε, σας παρακαλώ, πριν αρχίσουν να διατυπώνουν εδώ ρητώς και εντόνως διαμαρτυρίες.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Σας παρακαλώ, τελειώνω.
      ΠΡΟΕΔΡΕΥΩΝ (Φίλιππος Πετσάλνικος): Και εγώ σας παρακαλώ. Έχουμε φτάσει τα δωδεκάμισι λεπτά.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αφήστε με τελειώσω. Ακόμη δεν έφτασα στο επίδικο σημείο.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, σας παρακαλώ. Έχετε υπερβεί κατά τεσσεράμισι λεπτά το χρόνο σας. Ολοκληρώστε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Για το συμφέρον της οικονομίας της τουριστικής Κρήτης, γενικά της ανάπτυξης της Κρήτης, μα, πάνω απ’ όλα, του επιβατικού κοινού της Κρήτης, καταθέσαμε σχετική τροπολογία, κύριε Υπουργέ, με την οποία ζητούμε να συνενώσετε τα δυο Κ.Τ.Ε.Λ. της Κρήτης εις ένα Κ.Τ.Ε.Λ., για να τελειώνει πλέον αυτή η φασαρία.
      ΠΡΟΕΔΡΕΥΩΝ (Φίλιππος Πετσάλνικος): Είναι κατανοητή η πρότασή σας προς τον κύριο Υπουργό. Σας παρακαλώ, ολοκληρώστε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αρκετά έχουμε ταλαιπωρηθεί όλοι. Γι’ αυτό σας παρακαλώ πολύ να δεχθείτε αυτήν την τροπολογία. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Στυλιανός Νικηφοράκης.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κύριοι συνάδελφοι, θα αποφύγω τον πειρασμό να απαντήσω στους τόνους και στα επιχειρήματα του καλού μου συναδέλφου, του συντοπίτη μου και καλού Κρητικού κ. Κωνσταντίνου Μπαντουβά. Τα προσπερνώ.
      Κύριε Υπουργέ, κύριε Πρόεδρε, ζήτησα το λόγο, με σκοπό να αναφερθώ στην τροπολογία, που με τους συναδέλφους μου Βουλευτές Χανίων είχα καταθέσει για τη διευθέτηση, επιτέλους, του προβλήματος της δημόσιας συγκοινωνίας της Κρήτης. 
Αλλά δεν αντέχω στον πειρασμό –αν και δεν είμαι Βουλευτής του Τμήματος- να μην κάνω ένα πολύ μικρό εισαγωγικό σχόλιο για την Ολυμπιακή Αεροπορία.
      Προχωρήστε, κύριε Υπουργέ. Κλείστε μάτια στα κροκοδείλια δάκρυα και αυτιά στις ιαχές αυτών, των οποίων η πολιτική ευθύνη είναι ακέραια για το κατάντημα του εθνικού μας αερομεταφορέα. Προσωπικά, εκπλήσσομαι όταν βλέπω Υπουργό της Κυβέρνησης, ο οποίος ευθύνεται για το περίφημο πρόγραμμα εξυγίανσης, στο βαθμό βέβαια που αναλογεί στην υπουργία του κ. Βερελή …
      ΧΡΙΣΤΟΣ ΒΕΡΕΛΗΣ: Έχετε απόλυτη άγνοια. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Έχω πλήρη γνώση, κύριε Βερελή. 
      ΧΡΙΣΤΟΣ ΒΕΡΕΛΗΣ: Έχετε άγνοια. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Έχετε την τάση να θεωρείτε ότι και ο ελληνικός λαός και οι εκπρόσωποί του είναι λωτοφάγοι, ότι είμαστε αμνήμονες, ότι μπορούμε να ξεχάσουμε τα 3.000.000.000 που πέσανε στον Καιάδα. Να μην το χαρακτηρίσω, γιατί δε θέλω αυτή την ώρα να κάνω επιθετικούς χαρακτηρισμούς, αλλά είναι βέβαιο ότι αποτύχατε οικτρά και δεν περιποιεί καμμία τιμή ούτε στο ΠΑ.ΣΟ.Κ. ούτε προσωπικά σε όσους είχατε την ευθύνη διαχείρισης του εθνικού αερομεταφορέα το σημερινό χάλι. 
      Έρχεται σήμερα ένας Υπουργός και μία Κυβέρνηση, με πλήρως τεκμηριωμένη και με επιστημονική επάρκεια και αναπτυξιακή λογική πρόταση και δίνει λύση… 
      ΘΕΟΧΑΡΗΣ ΤΣΙΟΚΑΣ: Διαβάστε την τροπολογία. 
      ΣΤΥΛΙΑΝΟΣ ΝΙΚΗΦΟΡΑΚΗΣ: …και επουλώνει μια γάγγραινα, κύριε συνάδελφε, χωρίς να αποκόψει το πόδι, χωρίς να τεμαχίσει.
      ΠΡΟΕΔΡΕΥΩΝ (Φίλιππος Πετσάλνικος):  Κύριοι συνάδελφοι, αφήστε τον κ. Νικηφοράκη να αναπτύξει τις απόψεις του.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κύριε Υπουργέ, είμαι από αυτούς που για λόγους ιδεολογικούς, αν θέλετε, ταξιδεύω μόνο με Ολυμπιακή Αεροπορία. Με ακούνε τα Χανιά και το ξέρουν. Με ακούνε και οι υπάλληλοι. Και είμαι από αυτούς, κύριε Υπουργέ, που από την πρώτη μέρα που αναλάβαμε την Κυβέρνηση και εξαγγείλαμε πολιτική για την Ολυμπιακή Αεροπορία, δέχομαι σε κάθε ταξίδι μου είτε την αγωνία είτε τον προβληματισμό, πολλές φορές την οργή των υπαλλήλων της Ολυμπιακής Αεροπορίας και των πληρωμάτων των αεροσκαφών. Σας λέω, λοιπόν, ότι από την εξαγγελία των μέτρων για την Ολυμπιακή Αεροπορία, την οποία κάνατε, τώρα μπαίνω μέσα στο αεροπλάνο και αισθάνομαι υπερήφανος, καθώς δέχομαι τις ευχαριστίες των ίδιων ανθρώπων. 
      Ακόμα και οι εργολάβοι των εργαζομένων, αυτοί οι οποίοι πορεύονται μια ζωή πολιτικά ψωμιζόμενοι από την προστασία τάχα μου, τάχα μου και τη μάσκα του Ζορό των εργαζομένων, έρχονται σήμερα και λένε: «Όχι, κλείστε αυτιά και προχωρήστε».
      ΘΕΟΧΑΡΗΣ ΤΣΙΟΚΑΣ: Να τους γνωρίσουμε και εμείς. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Ποιους να γνωρίσετε κύριε συνάδελφε;
      ΘΕΟΧΑΡΗΣ ΤΣΙΟΚΑΣ: Αυτούς που σας ευχαριστούν. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Ελάτε μαζί μου τώρα. Στις 17.45΄ πετάω για Χανιά. Ελάτε και κάντε γκάλοπ να δείτε. Να ρωτήσετε το πλήρωμα μέσα να δείτε. Συζητάτε με τους εργαζομένους της Ολυμπιακής Αεροπορίας; 
      ΘΕΟΧΑΡΗΣ ΤΣΙΟΚΑΣ: Εμείς είμαστε παρόντες, εσείς απουσιάζετε. 
      ΠΡΟΕΔΡΕΥΩΝ (Φίλιππος Πετσάλνικος):  Κύριε Τσιόκα, σας παρακαλώ. Υποθέτω ότι δεν πετάει πάντα με το ίδιο πλήρωμα ο κ. Νικηφοράκης, για να τους γνωρίσετε. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Σε ό,τι αφορά την τροπολογία, είναι αλήθεια κύριε Υπουργέ ότι αυτή την ώρα η κατάσταση παράλυσης –για να μιλάμε με πραγματικούς όρους- που επικρατεί στη δημόσια συγκοινωνία της Κρήτης, δεν είναι προϊόν μιας απλής διαμάχης των δύο Κ.Τ.Ε.Λ.. Είναι μια καθημερινή μάχη που διεξάγεται αδυσώπητα στους δρόμους, στις στάσεις, στις αφετηρίες και στους τερματικούς σταθμούς αυτών των δύο Κ.Τ.Ε.Λ. των Χανίων. 
      Συμβαίνει δε, το εξής: Ανυποψίαστος ο τουρίστας, ο οποίος θέλει να μεταβεί κάπου, περιμένει στη στάση να περάσει το λεωφορείο και ξαφνικά βλέπει από τη μία γωνία να έρχεται, οδηγώντας μεγάλο, θηριώδες λεωφορείο, ο Νίκι Λάουντα και από την άλλη ο Σουμάχερ! Είναι ο οδηγός του Κ.Τ.Ε.Λ. δυτικής Κρήτης και ο οδηγός του Κ.Τ.Ε.Λ. ανατολικής Κρήτης, όπου συνορίζονται τους επιβάτες. Δεν έχουμε θρηνήσει θύματα μόνο από απλή σύμπτωση και πολύ φοβάμαι ότι ο Θεός κάποια στιγμή θα σταματήσει να προστατεύει αυτούς που θέλουν να ταξιδέψουν στην Κρήτη.
      Είναι προϊόν αυτή η κατάσταση ενός βίαιου –πολιτισμένα θα το πω- συνοικεσίου. Ο κ. Στρατάκης –αφήστε τον κ. Βερελή, ο κ. Βερελής έχει απλώς τυπική ευθύνη, κύριε Μπαντουβά- αξιοποιώντας την ευκαιρία του να είναι Υφυπουργός Συγκοινωνιών και να εκλέγεται στο Ηράκλειο, είπε «Παιδιά ελάτε. Μια μοναδική ευκαιρία είναι να μπορέσουμε να κατοχυρώσουμε κάποια συμφέροντα του Ηρακλείου». Και έκανε μια εταιρεία και ένα νομοθετικό, θεσμικό πλαίσιο όπου νομιμοποιούσε ουσιαστικά το βιασμό στο γάμο. Με το πιστόλι στον κρόταφο, πολύφερνη και καλοπροικισμένη η νύφη των Χανίων, το Κ.Τ.Ε.Λ. των Χανίων, το οδήγησαν με εκβιασμό σ’ ένα γάμο, ο οποίος από την πρώτη μέρα δεν λειτούργησε και πλέον έχουν αναπτυχθεί τέτοιες ψυχικές διαφορές και αποστάσεις, που είναι αδύνατον να συνεχίσει να λειτουργεί. 
      Προσωπικά εγώ, κύριε Υπουργέ, είμαι από τους πολιτικούς εκείνους, από τους πολίτες εκείνους που πιστεύουν ότι ζούμε σε μία εποχή που πρέπει να προσθέτουμε δυνάμεις για να πολλαπλασιάζουμε δυνατότητες. Είμαι απ’ αυτούς που πιστεύουν ότι ο όρος επιβίωσης είναι να βρεθούμε ενοποιημένοι στο θέμα των συγκοινωνιών της Κρήτης. Και το λέω ευθαρσώς και στεναχωρώ -και μάλιστα παραμονές των εκλογών στεναχώρησα και κοστολογήθηκα γι’ αυτό- τους φίλους μου λεωφορειούχους των Χανίων. 
      Για να πάμε εκεί όμως, πρέπει υποχρεωτικά να επέλθει η φάση του διαζυγίου. Πρέπει υποχρεωτικά να κάτσουμε και να δούμε τι προίκα έχει ο καθένας μας, τι συνεισφέρει ο καθένας μας, τι δίνει στην κοινή πορεία από εδώ και πέρα, τι περιουσιακά στοιχεία καταθέτει. Διότι σας λέω ότι χρειάζεται χρόνος για να μπορέσουν να επουλωθούν οι πληγές.
      Υπάρχει μια τροπολογία, την οποία είχαμε καταθέσει τρεις Βουλευτές των Χανίων και υπάρχει και μια άλλη τροπολογία, την οποία έχουν καταθέσει οι συνάδελφοί μου από το Ηράκλειο. Η δική μας τροπολογία έχει μια βάση, κύριε Υπουργέ, η οποία αναφέρεται στη μελέτη που το Υπουργείο Συγκοινωνιών με τον προκάτοχό σας κ. Λιάπη είχε προκηρύξει, μια μελέτη της οποίας η αλήθεια  επιβεβαιώθηκε από τα υπηρεσιακά στελέχη του Υπουργείου σας και που δυστυχώς, παρά την κατ’ επανάληψη δοθείσα δέσμευση ουδέποτε υλοποιήθηκε.
      Σας καλούμε σήμερα, έστω αυτήν την ύστατη ώρα να την κάνετε αποδεκτή. Ξέρω πως δεν θα την κάνετε. Είμαι σίγουρος πως δεν θα την κάνετε. Και να σας πω κάτι; Κι εγώ να ήμουν στη θέση σας, κύριε Υπουργέ –και δεν σας απαλλάσσω από τίποτα- ενδεχομένως, να μην την έκανα δεκτή, στην παρούσα πολιτική συγκυρία, με αυτό το πολιτικό κλίμα και με αυτήν την ένταση που υπάρχει μέσα στα δύο Κ.Τ.Ε.Λ.. 
      Ξέρετε πολύ καλά, γιατί κατέστη κοινωνός των επαφών που είχαμε και οι Βουλευτές των δύο νομών, για να βρεθεί μια λύση. Δεν κατέστη δυνατόν. Πλέον «η μπάλα» είναι σε σας. Εύχομαι και ελπίζω και είμαι βέβαιος ότι δεν θα την πετάξετε στην κερκίδα, όπως προηγούμενες πολιτικές ηγεσίες του Υπουργείου σας έκαναν. 
      Ξέρω ότι ο συμβιβασμός είναι μία τέχνη και της πολιτικής και του πολιτικαντισμού. Ο πολιτικαντισμός εμφανίζει στα δύο μέρη να παίρνουν το κομμάτι της πίτας που ήθελαν το καθένα και να θεωρείται ότι έχει πάρει το μεγαλύτερο. Η πολιτική απόφαση, ο πολιτικός συμβιβασμός που καλείστε να πάρετε –και είμαι σίγουρος ότι θα τον κάνετε πάρα πολύ σύντομα- είναι και τα δύο μέρη να πιστεύουν ότι αδικήθηκαν από το κομμάτι που πήρε το καθένα. Είμαι σίγουρος ότι θα προχωρήσετε στο δεύτερο και να είστε σίγουρος ότι οι Βουλευτές –και επιτρέψτε μου να μιλήσω και για τους Βουλευτές του Ηρακλείου, γιατί τους ξέρω και είμαι σίγουρος ότι σ’ αυτό θα συμφωνήσουμε- θα στηρίξουμε την όποια απόφαση πάρετε. Πάρτε όμως απόφαση τώρα. Δεν μπορεί να συνεχιστεί άλλο η απαξίωση της δημόσιας συγκοινωνίας στην Κρήτη. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κύριε Βερελή, έχετε ζητήσει το λόγο επί προσωπικού;
      ΧΡΙΣΤΟΣ ΒΕΡΕΛΗΣ: Θα  μιλήσω για το θέμα αυτό για ένα λεπτό, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Έχετε δύο λεπτά για μία πολύ σύντομη παρέμβαση.
      Ορίστε, έχετε το λόγο.
      ΧΡΙΣΤΟΣ ΒΕΡΕΛΗΣ: Ήθελα να ρωτήσω τον κύριο Υπουργό, μιας και είμαστε σε αυτή την ενότητα με τα Κ.Τ.Ε.Λ. ανατολικής και δυτικής Κρήτης, αν έχει σκοπό να κάνει δεκτή κάποια από τις δύο τροπολογίες. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχετε το λόγο για να απαντήσετε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Χωρίς καμμία αμφιβολία, υπάρχει ένα πρόβλημα. Το βιώνω και επειδή είμαι κρητικής καταγωγής και υπάρχει επί χρόνια. Δεν είναι η ώρα για να αποδώσουμε ευθύνες ούτε για να κάνουμε πρόχειρες αναλύσεις σ’ ένα θέμα, το οποίο είναι και εξαιρετικά τεχνικό, αν και εκ πρώτης όψεως φαίνεται απλό.
      Εκείνο που θέλω να πω είναι ότι όσο υπάρχει αυτό το πρόβλημα, θα υπάρχει μια ένταση. Πρέπει να το αντιμετωπίσουμε ως πολιτεία. Θα προχωρήσουμε σε λύσεις δίκαιες και συναινετικές. Σήμερα δεν είναι ακόμη η ώρα, γιατί η ένταση είναι μεγάλη και τα πράγματα δεν είναι ώριμα για να δοθεί λύση. Θα δουλέψουμε με τους Βουλευτές όλων των κομμάτων, όλων των νομών της Κρήτης και προφανώς και με τα δυο Κ.Τ.Ε.Λ., προκειμένου να βρεθεί μια συναινετική λύση.
      Να το πω και κάπως αλλιώς. Δεν μπορεί οι Ισραηλινοί και Παλαιστίνιοι να κάθονται στο ίδιο τραπέζι και να βρίσκουν λύσεις και οι Κρητικοί της δυτικής Κρήτης με τους Κρητικούς της ανατολικής Κρήτης να μη μπορούν να συζητήσουν. Θα συζητήσουμε, λοιπόν, όλοι μαζί και είμαι βέβαιος ότι σε πολύ σύντομο χρονικό διάστημα θα βρούμε λύση, έτσι ώστε σε επόμενο νομοσχέδιο του Υπουργείου Μεταφορών να μπορέσουμε να καταθέσουμε μια ρύθμιση, η οποία είναι συναινετική όλων των ενδιαφερομένων.
      ΠΡΟΕΔΡΕΥΩΝ (Φίλιππος Πετσάλνικος): Πάντως, κάνοντας αυτή την παρομοίωση κύριε Υπουργέ, φαντάζομαι να μη γεννηθεί το ερώτημα: ποιοι είναι οι Ισραηλινοί  και ποιοι οι Παλαιστίνιοι, σε αυτή την περίπτωση, στην Κρήτη.
      ΧΡΙΣΤΟΣ ΒΕΡΕΛΗΣ: Αν μου επιτρέπετε κύριε Πρόεδρε, πρέπει να πω ότι υπάρχει ένα θέμα, που αφορά με την υποδαύλιση, η οποία γίνεται προκειμένου να διασπαστεί αυτό το οποίο συνέβη. Πριν από πέντε χρόνια κάναμε μια ρύθμιση, που ήταν γενναία και έδωσε λύση εκείνη την εποχή. Πέρασαν πέντε χρόνια και υπάρχει μια διαρκής προσπάθεια από συγκεκριμένα κέντρα με τη λογική της πολιτικής πατρωνίας. Αυτό συμβαίνει εκεί. Εγώ θέλω να πιστέψω τις καλές προθέσεις του κυρίου Υπουργού. Ξέρω όμως ότι δεν πρόκειται να τον αφήσουν εν ηρεμία να κάνει αυτό που θα δημιουργούσε την συναινετική λύση, διότι πάντοτε υπάρχουν κάποιοι, οι οποίοι θέλουν να σέρνουν από πίσω το ένα ή το άλλο Κ.Τ.Ε.Λ..
      ΠΡΟΕΔΡΕΥΩΝ (Φίλιππος Πετσάλνικος): Ο κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κυρίες και κύριοι συνάδελφοι, εδώ που φθάσαμε νομίζω ότι χρειάζονται μόνο απαντήσεις σε ερωτήσεις. Μας λέτε, κύριε Χατζηδάκη, ότι 2.000.000 στοιχίζει ο Ο.Σ.Ε. την ημέρα στον Έλληνα φορολογούμενο και 1.000.000 η Ολυμπιακή. Δηλαδή 3.000.000 για δυο εταιρείες του τομέα ευθύνης σας. Τις διοικήσεις του Ο.Σ.Ε. και της Ολυμπιακής τις διόρισε ο Καρατζαφέρης, ο Αϊβαλιώτης, ο ΛΑ.Ο.Σ.; Εσείς δεν τις διορίσατε; Αυτές οι διοικήσεις που βάζουν κάθε μέρα μέσα 3.000.000 ευρώ την ημέρα, αυτές τις εταιρείες εσείς δεν τις διορίσατε; 
      Βρήκατε 1,2 δισεκατομμύρια για εθελούσια έξοδο τεσσάρων χιλιάδων υπαλλήλων της Ολυμπιακής. Πού βρέθηκε αυτό το ιλιγγιώδες ποσό και δεν μπορεί να βρεθεί για την σωτηρία της Ολυμπιακής; Δηλαδή 1,2 δισεκατομμύρια για να φύγουν οι υπάλληλοι της Ολυμπιακής από το δημόσιο και να πάνε στο δημόσιο. Εγώ δεν το καταλαβαίνω αυτό. Ποια είναι δηλαδή η αλλαγή, διότι λέτε ότι εγγυάστε και τις θέσεις εργασίας. Βλέπω πίσω σας συμπαθείς φιγούρες από τις Βρυξέλλες, τον φίλο μου τον Ανέστη και θυμάμαι τον σταθμό της Ολυμπιακής στις Βρυξέλλες. 
      Τι θα γίνουν οι Έλληνες υπάλληλοι του σταθμού των Βρυξελών, που μας εξυπηρετούσε τόσα χρόνια, μ’ εμένα, μ’ εσάς, τον κ. Ανέστη, που κάθεται πίσω σας και χαίρομαι που τον  βλέπω; Όλοι αυτοί οι υπάλληλοι της Ολυμπιακής των σταθμών του εξωτερικού πού θα πάνε; Θα μείνουν άνεργοι; Θα απολυθούν; Θα μετακινηθούν σε άλλες θέσεις; Ποιες; Γι’ αυτό λέω ότι χρειάζονται απαντήσεις.
      Οι αεροσυνοδοί και οι φροντιστές θα γίνουν παραδείγματος χάριν εφοριακοί, θα γίνουν τηλεφωνητές; Οι τεχνικοί της Ολυμπιακής θα γίνουν οδηγοί, θα γίνουν υπάλληλοι στο πρωτόκολλο, παραδείγματος χάριν, του Υπουργείου Μακεδονίας- Θράκης; Πού θα πάνε οι εξειδικευμένοι υπάλληλοι της Ολυμπιακής; Πού βρήκατε αυτό το ποσό, το 1,2 δισεκατομμύρια ευρώ, αλλά δεν το βρίσκετε για τη σωτηρία της Ολυμπιακής;
      Έρχομαι τώρα στο δεύτερο κομμάτι, τη δεύτερη εταιρεία που μας βάζει μέσα κάθε μέρα εκατομμύρια ευρώ, τον Ο.Σ.Ε. Είχατε πει, το είπαν πολλοί συνάδελφοι, το είπα και εγώ πριν, ότι μόνο ένας τρελός θα επένδυε στον Ο.Σ.Ε.. Εγώ, λοιπόν, σας προτείνω την «ΤΡΕΝΟΣΕ», αφού προφανώς τον βρήκατε τον τρελό, να την μετονομάσετε σε τρελοσέ! Ο τρελός βρέθηκε. Άρα, λοιπόν, η «ΤΡΕΝΟΣΕ» ας γίνει τρελοσέ! 
      Το φτηνό και καθαρό τρένο, κύριε Υπουργέ, είναι λαϊκή κατάκτηση. Στην Ευρώπη λειτουργεί. Το φτηνό μέσο μεταφοράς, το λαϊκό μέσο μεταφοράς είναι το τρένο. Εσείς με το ΠΑ.ΣΟ.Κ. καταφέρατε να διαλύσετε, να εξοντώσετε, μέχρι εξαφανίσεως δηλαδή, το τρένο στην Ελλάδα. Μόνο στην Ελλάδα συρρικνώνεται. Κάνατε προμήθειες σύγχρονου τροχαίου υλικού; 
      Δρουν, πράγματι, κομάντος στα μέρη που σταθμεύουν τα βαγόνια; Μα, εδώ «σου φεύγουν τα μαλλιά από τη ρίζα»! Σας έκανα ερώτηση πώς είναι δυνατόν να έχουν αυτά τα χάλια τα βαγόνια του Ο.Σ.Ε., να είναι γραμμένα, βρώμικα κ.λπ.. Το είπα και πριν και το ξαναλέω, γιατί έχω τρελαθεί με την ιδέα ότι δίνουμε 3.000.000 ευρώ το χρόνο σε ιδιώτες να φυλάνε τους χώρους σταθμεύσεως των βαγονιών του Ο.Σ.Ε. και όμως να έχουν αυτά τα χάλια. 
      Έχει αρχίσει ένα περίεργο «τραγούδι» η Κυβέρνηση της Νέας Δημοκρατίας. Κάνω ερώτηση σε Υπουργό και μου απαντάει ο διευθύνων σύμβουλος. Κάνω ερώτηση στον κ. Ρουσόπουλο και μου απαντάει ο κ. Παναγόπουλος της Ε.Ρ.Τ.. Κάνω ερώτηση στο Υπουργείο Εμπορικής Ναυτιλίας και μου απαντάει ο διευθυντής του Λιμενικού Ταμείου. 
      Εδώ δεν υπάρχει επιμερισμός ευθύνης. Εμείς είμαστε Βουλευτές –και πρέπει να το προσέξει νομίζω το Προεδρείο αυτό, δεν αναφέρομαι στον κ. Πετσάλνικο, αλλά γενικά στο Προεδρείο- και όταν γίνεται ερώτηση σε Υπουργό να αναλαμβάνει ο Υπουργός την ευθύνη της απάντησης, όχι κάποιος διορισμένος –για να χρησιμοποιήσω και τα λόγια του κ. Ψωμιάδη, γιατί μιλάει συχνά για διορισμένους- διευθύνων σύμβουλος. 
      Μου απάντησαν, λοιπόν, από τον Ο.Σ.Ε., γίνατε εσείς διαβιβαστής απάντησης, λέγοντας ότι υπάρχουν κομάντος, οι οποίοι δρουν –κομάντος ήταν η λέξη που χρησιμοποιεί ο διορισμένος από εσάς διευθύνων σύμβουλος του Ο.Σ.Ε.- και γράφουν γρήγορα τα βαγόνια και φεύγουν πριν γίνουν αντιληπτοί. 
      Κι εμείς γιατί δίνουμε 3.000.000 ευρώ σε μια ιδιωτική εταιρεία; Ζητήσαμε ευθύνες από αυτή την εταιρεία για ποιο λόγο καταστρέφεται ο ιδρώτας του ελληνικού λαού; Μας περισσεύουν λεφτά; Είμαστε το Κουβέιτ, παραδείγματος χάριν και μπορούμε να παίρνουμε όσα βαγόνια θέλουμε ή να τα λερώνει, να τα καταστρέφει οποιοσδήποτε και εμείς να πηγαίνουμε μετά να πληρώνουμε, να γδέρνουμε τον κόσμο για να πληρώνει τον καθαρισμό των βαγονιών;  
      Γιατί δεν απορροφήθηκαν πόροι από το Γ΄ Κοινοτικό Πλαίσιο Στήριξης για τη δημιουργία σιδηροδρομικών γραμμών, για τα συστήματα ασφαλείας; Δεν τα λέω εγώ, η «ΕΛΕΥΘΕΡΟΤΥΠΙΑ» τα έγραφε. Είχε ολόκληρο αφιέρωμα στα χαμένα λεφτά του Γ΄ Κοινοτικού Πλαισίου Στήριξης και έλεγε ότι το «μαύρο χάλι» βρίσκεται στα έργα του Ο.Σ.Ε.. 
      Φτιάχνεται τροχαίο υλικό στην Ελλάδα; Θυμάμαι ότι τα ναυπηγεία έφτιαχναν βαγόνια. Φτιάχνουμε εμείς τώρα βαγόνια, να δουλέψει ένας Έλληνας, να μην κλείσουν τα ναυπηγεία; Σηκώνονται όλοι και πάνε στις γύρω χώρες, στη Βαρντάσκα, στα Σκόπια δηλαδή, στην Τουρκία, αριστερά και δεξιά. Τα ελληνικά ναυπηγεία κλείνουν. Θα μπορούσαν να φτιάχνουν βαγόνια. Φτιάχνουν κανένα βαγόνι για τον Ο.Σ.Ε.; 
      Επειδή όλα αυτά είναι εκφάνσεις της κατάρρευσης, να σας πω ότι στα γενέθλια της δεύτερης τετραετίας σας, η Κυβέρνηση κατάφερε να καταντήσει χλεύη των ηττημένων, για να χρησιμοποιήσω μια γνωστή έκφραση του Γεωργίου Παπανδρέου. Γίνατε, λοιπόν, χλεύη των ηττημένων και ακραίοι και για να το εμπεδώσετε εσείς, στην Νέα Δημοκρατία, εμείς με τα άκρα δεν μπορούμε να συνεννοηθούμε.
      Ευχαριστώ πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Πάντως κύριε Αϊβαλιώτη, σε σχέση με την παρατήρησή σας πως, όταν ασκούμε τον προβλεπόμενο από το Σύνταγμα και τον Κανονισμό της Βουλής κοινοβουλευτικό έλεγχο, θα πρέπει οι απαντήσεις να είναι από τους ίδιους τους Υπουργούς, συμφωνούμε απόλυτα, γιατί κι εγώ ακόμη έχω γίνει αποδέκτης απλά διαβιβαστικού εγγράφου. 
      Και μιας που είναι παρών ο κύριος Υπουργός εδώ, να πω για μια ακόμη φορά –το έχουμε και στη Διάσκεψη των Προέδρων- πως η εκτίμηση όλων είναι ότι θα πρέπει οι Υπουργοί να απαντούν, γιατί οι Υπουργοί είναι εκείνοι που σ’ αυτή την Αίθουσα μπορούν να λογοδοτήσουν και αυτοί φέρνουν και την ευθύνη. Δεν είμαστε ως Υπουργοί ποτέ απλοί διαβιβαστές εγγράφων. 
      Το λόγο έχει ο συνάδελφος Βουλευτής του Κομμουνιστικού Κόμματος Ελλάδος κ. Νικόλαος Γκατζής. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριοι Βουλευτές, επειδή ιδιαίτερα για την ειδική εκκαθάριση των δημοσίων επιχειρήσεων, που έχει κατατεθεί τροπολογία, δεν άκουσα να γίνεται συζήτηση και να αναφέρονται οι συνάδελφοι στη σημασία και στην έκταση, που έχει η τροπολογία αυτή, σε σχέση με όλες τις Δ.Ε.Κ.Ο. θα ήθελα να  το επισημάνω, όπως το έχει επισημάνει και η εισηγήτριά μας. Δεν πρόκειται μόνο για την Ολυμπιακή. Μιλάμε για ένα πλαίσιο όπου τελικά ό,τι έχει μείνει στο δημόσιο από τις Δ.Ε.Κ.Ο. θα περάσει στον ιδιώτη. Με βάση το νόμο περί της ιδιωτικοποίησης των Δ.Ε.Κ.Ο. και των ανωνύμων εταιριών παλιότερα, που πέρασε η προηγούμενη κυβέρνηση, αλλά και αυτή –δηλαδή το δεύτερο νόμο- αυτό που ισχύει για την κατάργηση των εργασιακών, ασφαλιστικών, οικονομικών κι άλλων δικαιωμάτων των εργαζομένων μπαίνει τελικά σ’ αυτό το πλαίσιο για οποιαδήποτε Δ.Ε.Κ.Ο. και με αφορμή σήμερα την Ολυμπιακή για όλες τις άλλες επιχειρήσεις, χωρίς ουσιαστικά να υπάρχει κανένας άλλος τρόπος να έρθει να συζητηθεί στη Βουλή για την άλφα ή τη βήτα Δ.Ε.Κ.Ο. που θα περάσει σ’ αυτή τη διαδικασία. Το πλαίσιο καθορίζεται. Επομένως, δεν μιλάμε μόνο για την Ολυμπιακή. Μιλάμε για όλα τα άλλα και για όλες τις άλλες επιχειρήσεις.
      Δεν θα σταθώ πολύ στην Ολυμπιακή, κύριοι Βουλευτές. Ήταν αναλυτική η εισηγήτριά μας. Είπε τη θέση μας, που κατ’ επανάληψη έχει ειπωθεί. Μιλάμε για αποκλειστικά δημόσιο φορέα όλων των μεταφορών και ιδιαίτερα της Ολυμπιακής και για τον κοινωνικό χαρακτήρα στρατηγικής, εθνικής σημασίας που έχουν οι επιχειρήσεις αυτές. Θα σταθώ όμως στις διορθωτικές κινήσεις, που ο κύριος Υπουργός είπε ότι έκανε για τους εργαζόμενους. Δεν είναι κι εδώ για να το αναφέρω. 
      ΑΘΑΝΑΣΙΟΣ ΜΠΟΥΡΑΣ: Τα ακούει ο συνεργάτης του…
      ΝΙΚΟΛΑΟΣ ΓΚΑΤΖΗΣ: Δεν τα ακούει ο ίδιος. Ίσως όμως τα ακούσουν οι συνεργάτες του εδώ και του το μεταφέρουν. 
      Μας έφερε μια διόρθωση που λέει ότι για να μη χάσουν τα δικαιώματά τους οι εργαζόμενοι, στις περιπτώσεις αυτές προϋποτίθεται ότι θα υιοθετηθούν μέτρα, όπως αναφέρεται στο επόμενο κ.λπ.. Το επόμενο φυσικά είναι οι διακηρύξεις. Αλλά το «προϋποτίθεται ότι θα υιοθετηθούν» από πού προκύπτει; 
      ΑΘΑΝΑΣΙΟΣ ΜΠΟΥΡΑΣ: Ένας λόγος παραπάνω…
      ΝΙΚΟΛΑΟΣ ΓΚΑΤΖΗΣ: Όχι δεν είναι έτσι, κύριε συνάδελφε. Πρέπει να πει: «Ισχύουν μέτρα, όπως τα όσα αναφέρονται στο επόμενο» κ.λπ., τα οποία δεν θα μείνουν σε διακηρύξεις. 
      ΑΘΑΝΑΣΙΟΣ ΜΠΟΥΡΑΣ: Αφού τα λέει παρακάτω. 
      ΝΙΚΟΛΑΟΣ ΓΚΑΤΖΗΣ: Εν πάση περιπτώσει, εμείς κάνουμε αυτή τη διόρθωση, για να έχουμε ξεκαθαρίσει τη θέση μας. Όχι φυσικά ότι αυτό απαλύνει την κατάσταση. Η επίθεση που γίνεται με τις απολύσεις, με τις μεταθέσεις, με την απαξίωση, όλα αυτά ισχύουν. Είναι αυτά, τα οποία φέρνουν οι κατευθύνσεις των καπιταλιστικών αναδιαρθρώσεων, που γίνονται και που ακολουθούν όλα τα κόμματα της Ευρωβουλής. 
      Έρχομαι τώρα στα θέματα του Ο.Σ.Ε.. Κύριοι Βουλευτές, δεν είναι μόνο το ότι σήμερα ο Ο.Σ.Ε. τελικά είναι μόνο ο κεντρικός άξονας Πελοπόννησος-Αλεξανδρούπολη, για να το πω χονδρά. Είναι το ότι ο επαρχιακός σιδηρόδρομος έχει απαξιωθεί τελείως. Κόβονται δρομολόγια. Στο Βόλο δέκα δρομολόγια κόπηκαν κατακαλόκαιρο, δέκα δρομολόγια  Βόλο-Λάρισα.
      Δεύτερον, έχει απαξιωθεί τελείως και τα έργο του Ο.Σ.Ε.. Θα σας πω παραδείγματα. Στο Βόλο πριν από μερικά χρόνια δόθηκαν εκατομμύρια για να γίνει ανασυγκρότηση του εργοστασίου του Βόλου για το τροχαίο υλικό. Κι όμως το εργοστάσιο αυτό έχει μηχανήματα αξίας εκατομμυρίων, τα οποία βρίσκονται έξω, σκουριάζουν, χωρίς ουσιαστικά το εργοστάσιο αυτό να δουλεύει κι απαξιώνεται ακόμη περισσότερο. Και μας λέει εδώ ο Υπουργός ότι θα γίνουν μεταθέσεις  από το δημόσιο, από τους Ο.Τ.Α., για να μη χαθεί η τεχνογνωσία. Ποιος θα φέρει την τεχνογνωσία; Αυτός που είναι στον Ο.Τ.Α., αυτός που είναι στο υπόλοιπο δημόσιο; Η τεχνογνωσία χάνεται, κύριοι συνάδελφοι, από μέρα σε μέρα με τις απολύσεις, με την εθελούσια έξοδο κ.λπ., με το να μην κάνουν προσλήψεις, με τον περιορισμό και την ανάθεση των έργων σε εργολάβους και σε εξωτερικές επιχειρήσεις, ιδιωτικές. Ο Ο.Σ.Ε. χάνει τελείως ό,τι τεχνογνωσία κι εμπειρία είχε μέχρι σήμερα διότι δεν ανανεώνεται το προσωπικό. Φεύγουν οι άνθρωποι. Το ένα λοιπόν είναι αυτό. 
      Δεύτερον. Για να μη σταθώ σε όλα τα θέματα, γιατί δε θα με πάρει και ο χρόνος, θέλω να πω δυο λόγια, κύριοι Βουλευτές, για το θέμα με το Βόλο. Κοιτάξτε, πριν από μερικούς μήνες έγινε στο Βόλο μία ημερίδα. Την έκανε το Τ.Ε.Ε. Εκεί, λοιπόν, ήρθε ο Σύμβουλος του Ο.Σ.Ε., ο οποίος τι είπε; Εν ονόματι των Μεσογειακών Αγώνων, η γραμμή Βόλου-Λάρισας θα γίνει με ηλεκτροκίνηση, θα δουλέψει στη βάση προαστιακού τύπου.
      Τρίτον. Είπε, επίσης, ότι θα καταργήσει το τελικό σίγμα που υπάρχει στη σιδηροδρομική γραμμή μέσα στη Νέα Ιωνία Βόλου. Τριχοτομεί την πόλη, ατυχήματα κ.λπ..
      Τέταρτον. Είπε τελικά ότι το εργοστάσιο του Βόλου θα ανασυγκροτηθεί, θα προσληφθεί προσωπικό, θα αρχίσει να παίρνει τις δουλειές τις οποίες δίνει έξω κ.λπ.. Τίποτα από όλα αυτά δεν έχει γίνει.
      Πέμπτον. Είχαμε πρόσφατα πολλά ατυχήματα και το ένα θανατηφόρο. Υπάρχουν στη γραμμή Βόλου-Λάρισας σαράντα μία διαβάσεις. Δε λέω ότι μπορούν να γίνουν ελεγχόμενες. Γιατί; Διότι, σαράντα μία διαβάσεις στα εξήντα χιλιόμετρα, σημαίνει ότι κάθε ένα χιλιόμετρο και κάτι πρέπει να έχουμε μία φυλασσόμενη διάβαση. Όχι. Να φτιάξει τρεις-τέσσερις βασικές διαβάσεις, οι οποίες είναι πολύ αναγκαίες για να περνάει κανείς τις σιδηροδρομικές γραμμές και από την άλλη μεριά, να φραγεί η σιδηροδρομική γραμμή από εδώ και από εκεί, για να μην περνούν ούτε ζώα ούτε αυτοκίνητα κ.λπ. Διότι μιλάμε για μία αγροτική, κτηνοτροφική περιοχή της Θεσσαλίας που έχει και αρκετό πληθυσμό.
      Και τέλος ήθελα να πω κάτι ακόμα στον κύριο Υπουργό. Βέβαια λείπει πάλι ο Υπουργός. Ας το σημειώσουν οι συνεργάτες του, για να μην διακόψω τη συζήτηση.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ήρθα, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Ήρθατε. Βέβαια, τα σπουδαιότερα τα έχω πει. Θα σας ενημερώσουν, πιστεύω.
      Η γραμμή Βόλου-Ηγουμενίτσας δεν έχει γίνει, κύριε Υπουργέ και είναι ευκαιρία να γίνει με την Ε-65. Επίσης θα γλίτωνε ο Βόλος και γενικότερα, ο επιβάτης και γενικότερα, η οικονομία του Ο.Σ.Ε. κατά σαράντα χιλιόμετρα δρόμο, αν τελικά εκσυγχρονιζόταν η γραμμή Βελεστίνο-Παλαιοφάρσαλα και πήγαινε το τρένο κατευθείαν.
      Πέμπτον. Κύριε Υπουργέ, δε μπορεί να μην υπάρχει ανταπόκριση από το Βόλο, δηλαδή, να θες να πας από την Αθήνα, να παίρνεις από εκεί το τρένο, να φτάνεις στη Λάρισα και εκεί να σου λένε ότι φεύγει μετά από μία ώρα ή να σου λένε ότι έφυγε πριν από ένα τέταρτο. Ρυθμίστε τα. Και επιτέλους, να μπορούμε να πάμε και για Θεσσαλονίκη και για Βόλο, αλλά και να υπάρχουν από εκεί και πέρα σωστές ανταποκρίσεις και περισσότερα δρομολόγια.
      Τέλος ήθελα να πω κάτι. Κοιτάξτε να δείτε, ακούστηκε εδώ από τον Πρόεδρο του Συνασπισμού σήμερα -και τώρα το κατάλαβε ίσως- ότι η Ευρώπη ενισχύει τελικά, όταν θέλει, το κεφάλαιο που εκπροσωπεί είτε με τις τράπεζες σήμερα, είτε άλλες φορές με επιχειρήσεις κ.λπ. και ότι εδώ δεν μπορεί το ελληνικό δημόσιο να κάνει το ένα ή το άλλο, ώστε η Ολυμπιακή να παραμείνει στο δημόσιο.
      Αγαπητοί φίλοι, το κεφάλαιο σήμερα με τους πολιτιστικούς του εκπροσώπους, όταν τα συμφέροντά του κινδυνεύουν, βοηθάει. Αυτός είναι ο κρατικός μονοπωλιακός καπιταλισμός. Έρχεται, βοηθάει και ενισχύει το ιδιωτικό κεφάλαιο εις βάρος του κοινωνικού συνόλου. Και όταν τελικά βρίσκεται στην άνθηση, εν ονόματι του ανταγωνισμού, πάλι χτυπάει τον εργαζόμενο, για να μην πέσει δήθεν η παραγωγικότητα, για να βρίσκεται μέσα στο πλαίσιο της ανταγωνιστικότητας και να μπορέσει να ανταποκριθεί στις υποχρεώσεις. Πάλι τα πληρώνει ο εργαζόμενος με λιτότητα, με περιορισμό στα δικαιώματά του, με τις εργασιακές σχέσεις που τελικά επεκτείνονται και γίνεται η μερική απασχόληση και όλες οι άλλες μορφές και γι’ αυτό, από την άποψη αυτή, εμείς θα καταψηφίσουμε και τις δύο αυτές τροπολογίες.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Ελευθέριος Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, αν ζούσα σε άλλο κόσμο, σε άλλη χώρα και βρισκόμουν για πρώτη φορά στην Ελλάδα και άκουγα τους συναδέλφους του ΠΑ.ΣΟ.Κ. να μιλούν για την Ολυμπιακή, για τον Ο.Σ.Ε. ή αν άκουγα τους συνδικαλιστές των εργαζομένων της Ολυμπιακής, θα έλεγα: Μα, τι πάει να κάνει αυτή η Κυβέρνηση; Τι πάει να κάνει ο Υπουργός Μεταφορών, ο Κωστής Χατζηδάκης; Πάει να βουλιάξει, πάει να καταστρέψει, πάει να αφανίσει τις πιο λαμπρές, τις πιο κερδοφόρες εταιρείες;
      Βάλτε το χέρι στην καρδιά και μιλήστε με τη γλώσσα της αλήθειας. Πρέπει ή όχι να πάρουμε πρωτοβουλίες για την Ολυμπιακή Αεροπορία και για τον Ο.Σ.Ε.; Έχουμε ή όχι πληρώσει αρκετά έως σήμερα αυτές τις ζημίες, αλλά και κάθε άλλης ζημιογόνας Δ.Ε.Κ.Ο.; Πρέπει ή όχι να λυθούν επιτέλους τα ζητήματα που λειτουργούν χρόνια εις βάρος του Έλληνα φορολογούμενου; 
      Κυρίες και κύριοι συνάδελφοι, οι σύγχρονες μεταφορές αναμφισβήτητα αποτελούν θεμελιώδη παράγοντα οικονομικής ανάπτυξης και προόδου. Αποτελούν βασικό συστατικό στοιχείο μιας αναβαθμισμένης ποιότητας ζωής και συμβάλλουν στη βελτίωση της καθημερινότητας για όλους τους συμπολίτες μας. Εξασφαλίζουν τη γρήγορη μεταφορά ανθρώπων και αγαθών και θεμελιώνουν τη διασύνδεση της χώρας με χώρες του εξωτερικού. 
      Η ελληνική Κυβέρνηση, εσείς κύριε Υπουργέ και οι συνεργάτες σας προχωράτε με συντονισμένες ενέργειες και κάνετε συγκεκριμένες προσπάθειες για την ανάπτυξη και βελτίωση των υπηρεσιών μεταφορών. Και είναι δεδομένο ότι πρέπει να προχωρήσουμε σε νέες τομές και μεταρρυθμίσεις με ιδιαίτερη προσοχή και ευθύνη. Ο σημαντικός κοινωνικός ρόλος που έχει η χώρα μας και που έχετε εσείς για τη συμβολή στην κοινωνική συνοχή της χώρας αποτελούν ευαίσθητο τομέα που επηρεάζει άμεσα ή έμμεσα σχεδόν όλους τους Έλληνες. Έχοντας τα δεδομένα αυτά υπ' όψιν, είμαι πεπεισμένος ότι το συγκεκριμένο νομοσχέδιο αποτελεί μια ακόμα παρέμβαση προς τη σωστή κατεύθυνση, μια παρέμβαση προς την τροχιά της ανάπτυξης. 
      Κάνετε ένα βήμα μπροστά, κύριε Υπουργέ, ένα βήμα εκσυγχρονισμού. Προσπαθείτε με θάρρος και τόλμη να λύσετε προβλήματα που εκκρεμούν και απαιτούν γενναίες αποφάσεις. Ένα από τα πιο σημαντικά ζητήματα της ποιοτικής αναβάθμισης υπηρεσιών μεταφορών στη χώρα μας αποτελεί το ζήτημα του εκσυγχρονισμού του Ο.Σ.Ε.. 
      Αξίζει να σημειώσω στο σημείο αυτό ότι η Ελλάδα, με σημαντική χρονική υστέρηση σε σχέση με τις υπόλοιπες ευρωπαϊκές χώρες, όπως ανέφεραν και άλλοι συνάδελφοι, ξεκίνησε να επενδύει στις σιδηροδρομικές υποδομές από τα μέσα της δεκαετίας του 1990. Σήμερα η εξέλιξη του σιδηροδρομικού τοπίου στην Ευρώπη υποχρεώνει τη χώρα μας να αναλάβει δράσεις και να αναβαθμίσει τον Οργανισμό Σιδηροδρόμων Ελλάδος. Και αυτό έρχεται να πράξει με το παρόν σχέδιο νόμου και τη σχετική τροπολογία που το συνοδεύει. 
      Η απορρόφηση των ευρωπαϊκών κονδυλίων για τα συγχρηματοδοτούμενα έργα εντάθηκε και για το 2007 ανήλθε στο ιστορικά υψηλό ποσό των 700.000.000 ευρώ. Συνολικά την τελευταία πενταετία 2003-2007 επενδύθηκε για τον ελληνικό σιδηρόδρομο ποσό ύψους 3.000.000.000 περίπου. Παρά τις δυστοκίες και τις καθυστερήσεις, σημαντικά αποτελέσματα των επενδύσεων αυτών έχουν ήδη διαφανεί. Η συγκριτική θέση της Ελλάδας στον ευρωπαϊκό σιδηροδρομικό κλάδο, καθώς και τα βασικά οικονομικά και λειτουργικά στοιχεία του ομίλου του Ο.Σ.Ε., επιβάλλουν την ποιοτική αναβάθμισή του. 
      Στο πλαίσιο αυτό, το συγκεκριμένο σχέδιο νόμου με τις προβλέψεις των άρθρων 20 έως 23 και τις σχετικές τροπολογίες ενσωματώνει στο εθνικό μας δίκαιο μια δέσμη κοινοτικών οδηγιών οι οποίες αποσκοπούν στον εκσυγχρονισμό της σιδηροδρομικής αγοράς, των σιδηροδρομικών επιχειρήσεων και των λοιπών εμπλεκομένων φορέων. Ως ρυθμιστικός παράγοντας και φορέας ορίζεται πλέον το συνιστώμενο Εθνικό Συμβούλιο Σιδηροδρόμων, το οποίο θα είναι καθ’ ύλην αρμόδιο για την έκδοση αδειών σιδηροδρομικών επιχειρήσεων, όντας ανεξάρτητο, με σαφή διοικητική και λειτουργική αυτοτέλεια. Σημαντική ρύθμιση αποτελεί το γεγονός ότι στο Συμβούλιο παρέχει τη δυνατότητα να επιβάλει κυρώσεις και πρόστιμα. 
      Επίσης η σχετική τροπολογία πληρώνει τα υπάρχοντα κενά της νομοθεσίας, σχετικά με τη δυνατότητα απόσπασης υπαλλήλων από τον ευρύτερο δημόσιο τομέα στον Ο.Σ.Ε., ρύθμιση που θα συμβάλει στην περαιτέρω ανάπτυξη, ανάδειξη, αλλά και προώθηση του έργου του Οργανισμού. 
      Κυρίες και κύριοι, επιτρέψτε μου, όμως, να θίξω και ένα ζήτημα ιδιαίτερου τοπικού ενδιαφέροντος που περιλαμβάνει το συγκεκριμένο νομοσχέδιο. Αναφέρομαι στο συγκεκριμένο θέμα κατασκευής του διεθνούς αεροδρομίου Ηρακλείου στο Καστέλι, το οποίο αποτελεί έργο θεμελιώδους σημασίας για όλη την Κρήτη, αλλά και για όλη τη χώρα. 
      Ήδη κύριοι συνάδελφοι –μάλλον δεν το γνωρίζετε, να σας ενημερώσουμε λοιπόν- σημειώνεται σημαντική πρόοδος των διαδικασιών προετοιμασίας του έργου και ο Υπουργός ΠΕ.ΧΩ.Δ.Ε. έχει δεσμευτεί προσωπικά για την επιτάχυνση αυτών και εδώ στη Βουλή, αλλά και στην Κρήτη ερχόμενος. 
      Προς την κατεύθυνση αυτή συμβάλλουν και οι ρυθμίσεις του άρθρου 28, σύμφωνα με το οποίο συστήνεται η ειδική υπηρεσία δημοσίων έργων αεροδρομίων νοτίου Ελλάδος στο Υπουργείο ΠΕ.ΧΩ.Δ.Ε.. Είμαι βέβαιος ότι η πρόβλεψη αυτή θα συμβάλει στον καλύτερο συντονισμό των ενεργειών και στην επιτάχυνση της διαδικασίας κατασκευής του νέου διεθνούς αεροδρομίου στο Ηράκλειο. 
      Θέλω, όμως, να σταθώ σύντομα στην τροπολογία που τόσο σάλο και τόσα σχόλια έχει προκαλέσει. Και αναφέρομαι στην τροπολογία της Δ.Ε.Κ.Ο., το θέμα εξυγίανσης και σωτηρίας της Ολυμπιακής Αεροπορίας. 
      Τι σας ενοχλεί, κύριοι συνάδελφοι; Σας ενοχλεί ότι επιδιώκουμε την ταχεία εκκαθάριση ζημιογόνων δημοσίων επιχειρήσεων που βλάπτουν τον Έλληνα φορολογούμενο; Βγείτε και πείτε την αλήθεια στον ελληνικό λαό. Μήπως ξεχάσατε πόσο μας έχει κοστίσει και συνεχίζει να μας κοστίζει η Ολυμπιακή, πόσα χρέη έχει η εταιρεία, πόσες κρατικές ενισχύσεις και πόσα λεφτά του Έλληνα πολίτη πρέπει να λάβει ακόμη η Ολυμπιακή για να διασωθεί; Και αν διασωθεί. 
      Προφανώς δεν είναι λύση αυτή. Η παθογένεια είναι μεγάλη. Είναι εύκολο να μιλάμε ιδεαλιστικά, κυρίες και κύριοι συνάδελφοι της Αξιωματικής Αντιπολίτευσης. Όλοι αναγνωρίζουμε το σημαντικό ρόλο της εταιρείας. Είναι αναμφισβήτητος. Το θέμα είναι τι κάνουμε για την εξυγίανσή της. Αυτό το ζήτημα προσπαθεί να επιλύσει η ελληνική Κυβέρνηση. Η επίμαχη τροπολογία είναι απλώς το αυτονόητο. Δεν αφήνει περιθώρια στη συνεχή διασπάθιση δημοσίου χρήματος. Προσφέρει το πλαίσιο εξυγίανσης των ζημιογόνων Δ.Ε.Κ.Ο.. 
      Ε, ναι, λοιπόν! Πρέπει επιτέλους να είμαστε ανταγωνιστικοί μέσα στο σύγχρονο διεθνές περιβάλλον. Κυρίες και κύριοι συνάδελφοι, ήρθε επιτέλους η στιγμή να βλέπουμε σαν πραγματικότητα τον εκσυγχρονισμό του κλάδου των μεταφορών στη χώρα μας. Η ποιοτική αναβάθμιση του σιδηροδρομικού δικτύου, τα μέτρα εξυγίανσης του Ο.Σ.Ε., η εξυγίανση και η σωτηρία της Ολυμπιακής Αεροπορίας και η γενικότερη αναβάθμιση των προσφερομένων υπηρεσιών προς τον πολίτη αποτελούν επιτακτική ανάγκη και άμεση προτεραιότητα.
      Είμαστε ήδη πίσω σε σχέση με τους Ευρωπαίους εταίρους μας. Η ποιοτική αναβάθμιση των μεταφορών είναι επιτακτική και αποτελεί έργο πνοής που θα συμβάλει καθοριστικά στην οικονομική κρίση και στην κοινωνική ευημερία. Οι όποιες πρωτοβουλίες δεν είναι δυνατόν να μην έχουν κόστος. Όμως, εμείς τολμούμε και προωθούμε μεταρρυθμίσεις και τομές που εξυπηρετούν την ανάπτυξη και το κοινό καλό. Εμείς δεν ασκούμε πολιτική που μεταθέτει το πρόβλημα στο μέλλον ή το κρύβουμε κάτω από το χαλί, όπως τόσα χρόνια έκανε η κυβέρνηση του ΠΑ.ΣΟ.Κ.. Δεν υποθηκεύουμε το μέλλον των παιδιών μας. Τολμάμε να κοιτάμε κατάματα τα προβλήματα και προσπαθούμε να τα λύσουμε. Τέτοιες πολιτικές χρειάζεται ο τόπος, πολιτικές που παράγουν έργο και όχι πολιτικές υποσχέσεων.
      Θα ήθελα να πω και μια τελευταία κουβέντα για το θέμα των Κ.Τ.Ε.Λ. Κρήτης, κύριε Υπουργέ. Θα ήθελα να συμπληρώσω, όπως είπε και ο συνάδελφος κ. Μπαντουβάς, ότι έχει κατατεθεί τροπολογία και από τους Βουλευτές της Νέας Δημοκρατίας του Νομού Ηρακλείου με μία ολοκληρωμένη πρόταση λειτουργίας των Κ.Τ.Ε.Λ. Κρήτης. Ωστόσο, σέβομαι και εκτιμώ τις μέχρι σήμερα κινήσεις που έχουν γίνει τόσο από τους Βουλευτές των δύο νομών, αλλά και από τις δύο διοικήσεις, την αξιοπρεπή στάση, αλλά και τις εναλλακτικές προτάσεις και λύσεις των διοικήσεων της ανατολικής και εν μέρει της δυτικής Κρήτης.
      Κύριε Υπουργέ, είμαι σίγουρος ότι το θέμα σας απασχολεί όσο και εμάς. Επίσης, είμαι σίγουρος ότι λύση θα βρεθεί, επειδή θα πρυτανεύσει η λογική, το συμφέρον των ιδιοκτητών λεωφορείων και των δύο Κ.Τ.Ε.Λ., αλλά και το συμφέρον των χιλιάδων πολιτών και επισκεπτών του νησιού μας. Το ένα ενιαίο Κ.Τ.Ε.Λ. Κρήτης, με μετόχους τους ίδιους τους ιδιοκτήτες, είναι στοίχημα αλλά και ανταγωνιστική πρόκληση. Και θα το πετύχουμε. 
      Κύριε Υπουργέ, σας στηρίζουμε σε όποιες πρωτοβουλίες και εάν πάρετε με γνώμονα το κοινό καλό και με την προοπτική ότι είμαστε εδώ να το συζητήσουμε και από κοινού να το υποστηρίξουμε. Να είστε καλά.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Προστασία δανειοληπτών και άλλες διατάξεις».
      Παραπέμπεται στην αρμόδια Διαρκή Επιτροπή.
      Έχουν ζητήσει σε αυτό το σημείο το λόγο οι Κοινοβουλευτικοί Εκπρόσωποι του ΛΑ.Ο.Σ. κ. Αστέριος Ροντούλης και του Κομμουνιστικού Κόμματος Ελλάδος κ. Σπυρίδωνας Χαλβατζής.
      Κύριε Χαλβατζή, ο κ. Ροντούλης παρακαλεί, εάν είναι δυνατόν, να προηγηθεί, γιατί πρέπει να λείψει επειγόντως για λίγο.
      ΣΠΥΡΙΔΩΝ ΧΑΛΒΑΤΖΗΣ: Βεβαίως, κύριε Πρόεδρε. Δεν έχω καμμία αντίρρηση.
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Κύριε Χαλβατζή, ευχαριστώ πολύ που μου παραχωρείτε τη θέση.
      Κύριε Υπουργέ, θα σας διαβάσω τι έλεγε ο κ. Παυλόπουλος εν έτει 2003 σε τροπολογία που κατέθετε το 2003 ο κ. Βερελής, ο άρτι αφιχθείς και στην Αίθουσα.
      ΧΡΙΣΤΟΣ ΒΕΡΕΛΗΣ: Από το πρωί εδώ είμαι, κύριε συνάδελφε.
      ΑΣΤΕΡΙΟΣ ΡΟΝΤΟΥΛΗΣ: Γι’ αυτό είπα «άρτι αφιχθείς».
      ΠΡΟΕΔΡΕΥΩΝ (Φίλιππος Πετσάλνικος): Επανακάμψας, όχι άρτι αφιχθείς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Επανακάμψας! Πολύ σωστά!
      ΠΡΟΕΔΡΕΥΩΝ (Φίλιππος Πετσάλνικος): Συνεχίστε, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Ο κ. Παυλόπουλος, λοιπόν, χαρακτήριζε την τροπολογία «πολιτικό φερετζέ» πίσω από τον οποίο η Κυβέρνηση κρύβει την επιχείρηση διάλυσης και απαξίωσης της Ολυμπιακής Αεροπορίας με μία αόριστη τροπολογία.
      Αυτά τα έλεγε και κατέβαζε νομοσχέδιο…
      ΑΘΑΝΑΣΙΟΣ ΜΠΟΥΡΑΣ: Για ποιο θέμα; Μόνο του δεν μπορώ να το καταλάβω.
      ΑΣΤΕΡΙΟΣ ΡΟΝΤΟΥΛΗΣ: Ήταν τροπολογία για την Ολυμπιακή.
      ΑΘΑΝΑΣΙΟΣ ΜΠΟΥΡΑΣ: Τι ακριβώς; Πείτε μας!
      ΑΣΤΕΡΙΟΣ ΡΟΝΤΟΥΛΗΣ: Θα γίνω σαφέστερος. Μη βιάζεστε. Αυτά τα έλεγε για παρόμοια τροπολογία ο κ. Παυλόπουλος που αφορούσε την Ολυμπιακή. 
      ΑΘΑΝΑΣΙΟΣ ΜΠΟΥΡΑΣ: Τι ρύθμιζε η τροπολογία;
      ΑΣΤΕΡΙΟΣ ΡΟΝΤΟΥΛΗΣ: Ξέρετε τι σημαίνει αυτό; Όποιος βλέπει αυτά τα πράγματα, σημαίνει ότι οι «κλαριτζήδες» -αυτοί που παίζουν κλαρίνο- αλλάζουν, αλλά ο σκοπός μένει ο ίδιος. 
      ΑΘΑΝΑΣΙΟΣ ΜΠΟΥΡΑΣ: Να μην κρατούνται τα αεροπλάνα για χρέη…
      ΑΣΤΕΡΙΟΣ ΡΟΝΤΟΥΛΗΣ: Και ο σκοπός είναι: ΠΑ.ΣΟ.Κ. από εδώ τα ίδια, Νέα Δημοκρατία από εδώ τα ίδια, αλλάζουν και ο ένας κρίνει τις τροπολογίες του άλλου. Απαξιώνουν την Ολυμπιακή, απαράδεκτες κ.λπ.. Η ουσία, όμως, ο χαβάς, ο σκοπός δηλαδή, είναι ο ίδιος. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΑΘΑΝΑΣΙΟΣ ΜΠΟΥΡΑΣ: Αυτό είναι άλλο θέμα!
      ΑΣΤΕΡΙΟΣ ΡΟΝΤΟΥΛΗΣ: Καλά, καλά. Δεν είναι άλλο θέμα. Θα δείτε τα Πρακτικά…. 
      ΑΘΑΝΑΣΙΟΣ ΜΠΟΥΡΑΣ: Κινδυνεύουν τα αεροπλάνα να μην πετάξουν από τα χρέη!
      ΑΣΤΕΡΙΟΣ ΡΟΝΤΟΥΛΗΣ: …στις 2 Σεπτεμβρίου 2003 και θα δείτε τι έλεγε τότε ο κ. Παυλόπουλος!
      Κύριε Υπουργέ, έχετε ένα σχέδιο που αφορά το προσωπικό της Ολυμπιακής, όπως μεταφορά στις Δ.Ε.Κ.Ο. και το δημόσιο, ενίσχυση του ασφαλιστικού όσων έχουν διοριστεί πριν την 1/1/1993 και κάποιες άλλες κοινωνικές ενισχύσεις, όπως επίδομα κοινωνικής ενίσχυσης, επίδομα κοινωνικής μετάβασης κ.λπ.. 
      Εγώ, λοιπόν, θα σας πω το εξής: «Μπράβο»! Αυτό το σχέδιο είναι ευνοϊκό για τους υπαλλήλους και γι’ αυτό έχει και τόσο μεγάλο κόστος, δηλαδή 1,67 δισεκατομμύρια! 
      Τώρα, όμως, επιτρέψτε μου όσον αφορά το προσωπικό –και θα ήθελα την άποψή σας- να σας θυμίσω παρόμοιες καταστάσεις του παρελθόντος για τις οποίες, βεβαίως, δεν ευθύνεστε εσείς, γιατί τις ξεκίνησαν άλλοι, αλλά τις παραλάβατε εσείς.
      Και αναφέρομαι εδώ σε μία υπόθεση που θα πρέπει –δεν ξέρω- να σας απασχόλησε και εσάς και αφορά την αναγκαστική απόλυση το 2003 εκατόν τριάντα επτά πιλότων της Ολυμπιακής Αεροπορίας με σχέδιο εξυγίανσης του κ. Βερελή. Είμαι σίγουρος ότι ο κ. Βερελής ξέρει πάρα πολύ καλά την υπόθεση. Στη συνέχεια την παραλάβατε εσείς. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Ακούστε τώρα. Αυτοί οι άνθρωποι –διότι το κράτος έχει μία συνέχεια- επείσθησαν σε όσες υποσχέσεις δόθηκαν από την ελληνική πολιτεία. Διότι το κράτος είναι απρόσωπο, αλλά έχει μία συνέχεια. 
      Αυτοί οι άνθρωποι, λοιπόν, οι εκατόν τριάντα επτά πιλότοι στις 20 Μαΐου του 2003 –θα τα καταθέσω και στα Πρακτικά- έκαναν ένα πρακτικό συμφωνίας τότε. 
      Αυτό το πρακτικό συμφωνίας –θα το διαβάσω, διότι θα το καταθέσω κιόλας- λέει το εξής: «η καθ’ οιονδήποτε τρόπο συμπλήρωση συνταξιοδότησης συνεπάγεται την καταβολή της πλήρους αποζημίωσης του ν. 2112 –το γνωστό- ενώ υπάρχει και πρόσθετη αποζημίωση υπολογιζομένη μέχρι το όριο της υποχρεωτικής συνταξιοδότησης προς κάλυψη απώλειας εισοδήματος». Δηλαδή, αυτοί οι άνθρωποι θα έπαιρναν εκτός από την αποζημίωση λόγω απολύσεως και ένα επίδομα –ας το πω έτσι- κάλυψης απώλειας εισοδήματος. Το δέχεστε αυτό έτσι; Άλλωστε, είναι γραμμένο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): …(δεν ακούστηκε)
      ΑΣΤΕΡΙΟΣ ΡΟΝΤΟΥΛΗΣ: Όχι, γιατί το κράτος έχει συνέχεια. 
      ΝΙΚΟΛΑΟΣ ΣΗΦΟΥΝΑΚΗΣ: Πρέπει να έχει συνέχεια!
      ΑΣΤΕΡΙΟΣ ΡΟΝΤΟΥΛΗΣ: Όχι «πρέπει»! Έχει! Διαφορετικά, είμαστε «παπατζήδες» εδώ μέσα! Τι καθόμαστε μετά εδώ μέσα; Τι πρέπει και δεν πρέπει; Έχει συνέχεια! 
      ΝΙΚΟΛΑΟΣ ΣΗΦΟΥΝΑΚΗΣ: Από τα λεγόμενά σας, δεν έχει!
      ΑΣΤΕΡΙΟΣ ΡΟΝΤΟΥΛΗΣ: Με βάση αυτό το πρακτικό, έγινε στις 26 Σεπτεμβρίου αυτός ο νόμος τον οποίο έχω μπροστά μου, δηλαδή ο ν. 3185/2003.
      Αυτός ο νόμος –και τώρα με βάση αυτά τα πρακτικά, με βάση τη συμφωνία που έγινε, μιλάμε για νόμο- λέει ότι αυτοί οι άνθρωποι που αποχωρούν υποχρεωτικά εντός του 2003 παίρνουν καταβολή της προβλεπόμενης από τις οικίες συλλογικές συμβάσεις εργασίας και τα πρακτικά συμφωνίας αυτών των συλλογικών συμβάσεων αποζημίωσης. 
      Άρα, λοιπόν, το λέει και ο νόμος, κύριε Βερελή. Εσείς τον κάνατε. 
      Βγαίνουν και διαπιστωτικές πράξεις –τις οποίες επίσης θα καταθέσω στα Πρακτικά- οι οποίες λένε ότι αυτό το υπόλοιπο, δηλαδή, το επίδομα κάλυψης εισοδήματος πλην της αποζημίωσης, θα καταβληθεί έξι μήνες μετά την κοινοποίηση της παρούσας. 
      Δηλαδή αυτό έγινε το Δεκέμβριο του 2003 και μέσα σε έξι μήνες, δηλαδή τον Ιούνιο του 2004, θα δινόταν στους αγρότες. Έτσι λέει η ελληνική πολιτεία. Μάλιστα. 
      Γίνονται οι εκλογές, αγαπητέ Πρόεδρε. Αναλαμβάνει νέα κυβέρνηση και κάνει ερώτηση στο Νομικό Συμβούλιο του Κράτους ξαφνικά, εν αιθρία, ενώ αυτοί οι άνθρωποι περίμεναν να πάρουν τα υπεσχημένα από το ελληνικό κράτος, από την ελληνική πολιτεία. 
      Κάνει, λοιπόν, ερώτηση στο Νομικό Συμβούλιο του Κράτους εάν θα πρέπει να τους δοθούν. Και το Νομικό Συμβούλιο του Κράτους, με μία διασταλτική ερμηνεία του νόμου, αποφαίνεται ότι «ναι», θα τα πάρουν, όταν θα ιδιωτικοποιηθεί η επιχείρηση. Τα εξάμηνα, τα πρακτικά συμφωνίας, οι δεσμεύσεις και όλα τα συναφή πήγαν περίπατο. Άρα, κύριε Σηφουνάκη, πού είναι η συνέχεια της ελληνικής πολιτείας; 
      Θα μου πείτε: «Δεν ευθυνόμαστε εμείς. Ευθύνεται η Κυβέρνηση.» Όμως, εγώ δεν μιλάω κομματικά ή οτιδήποτε άλλο. Μιλάω ως κράτος, ως ελληνική πολιτεία. Είναι κατάπτυστη αυτή η συμπεριφορά; Κοροϊδεύουν ανθρώπους με χιλιάδες ώρες πτήσεως; 
      Τα λέω αυτά, κύριε Υπουργέ, ενθυμούμενος τα δικά σας λόγια, ότι «εμείς έχουμε μεγάλη ευαισθησία έναντι του προσωπικού και παίρνουμε αυτά τα μέτρα που σας είπα». Σας απέδωσα και εύσημα. Η ελληνική πολιτεία γι’ αυτούς τους εκατόν τριάντα επτά  πιλότους τι έχει κάνει; 
      (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
      	Να μου επιτρέψετε, κύριε Πρόεδρε, γιατί αναφέρομαι σε ένα ευαίσθητο θέμα. Μόνο ένα λεπτό!
      ΠΡΟΕΔΡΕΥΩΝ (Γεώργιος Σούρλας): Εντάξει, ένα λεπτό. 
      ΑΣΤΕΡΙΟΣ ΡΟΝΤΟΥΛΗΣ: Δεκαεπτά εκ των πιλότων αυτών πήραν τα χρήματα. Πήραν το επίδομα της αποζημίωσης. Πήραν και το επίδομα κάλυψης εισοδήματος. Και μετά έρχεται πάλι η ελληνική πολιτεία και τους κάνει αγωγές. Ζητάει πίσω αυτό που η ίδια τους έδωσε, αυτό που τους υποσχέθηκε κ.λπ.. Δηλαδή, αγαπητέ κύριε Υπουργέ, πλήρης παράνοια!
      Άρα, έτσι κατήντησε η Ολυμπιακή εκεί που κατήντησε. Κάποιοι κορόιδευαν το προσωπικό, κορόιδευαν τους εργαζομένους. Όμως, περιμένω από εσάς -μια που λέτε ότι μιλάτε ξεκάθαρα και ότι θα τα πούμε όλα τώρα εδώ- να τοποθετηθείτε επί αυτού του σημείου και να μας πείτε τι θα γίνει με αυτούς τους ανθρώπους. Διότι υπέστησαν εμπαιγμό και κοροϊδία. 
      Ευχαριστώ για την ανοχή σας, κύριε Πρόεδρε. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ροντούλη. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής. 
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κύριε Πρόεδρε. 
      Έχει γίνει μέχρι τώρα πάρα πολλή συζήτηση για την τροπολογία και με αφορμή την τροπολογία μιλήσαμε για όλα. Γιατί η ίδια η τροπολογία αναφέρεται στα πάντα. 
      Και βέβαια ξεχάστηκε σε μεγάλο βαθμό ότι η μήτρα των σημερινών εξελίξεων είναι γνωστή. Όσοι πέφτουν από τα σύννεφα με τις σημερινές εξελίξεις δεν θα πρέπει να πέφτουν. Η μήτρα είναι η Συνθήκη του Μάαστριχτ. Είναι η πολιτική των ιδιωτικοποιήσεων, η πολιτική της εμπορευματοποίησης κοινωνικών αγαθών και υπηρεσιών. Είναι η πολιτική που ξεπουλά τον εθνικό πλούτο και αυτήν την πολιτική –μην το ξεχνάτε!- την ψηφίσατε η Νέα Δημοκρατία, το ΠΑ.ΣΟ.Κ. και ο Συνασπισμός. Αυτήν την πολιτική την εφάρμοσαν οι προηγούμενες κυβερνήσεις και σήμερα η Κυβέρνηση της Νέας Δημοκρατίας ολοκληρώνει αυτήν τη διαδικασία, βάζοντας σήμερα την ταφόπλακα για την Ολυμπιακή και ανοίγοντας το λάκκο για τον Ο.Σ.Ε. και για ό,τι άλλο δεν έχει ακόμη ξεπουληθεί. 
      Και ασφαλώς, όπως είπε και ο προηγούμενος ομιλητής της Νέας Δημοκρατίας, η πορεία της Κυβέρνησης είναι οργανωμένη, συνειδητή. Αυτήν την πολιτική επιτάσσει η Ευρωπαϊκή Ένωση και επιβεβαιώνει την άποψή μας ότι αρμονικά εφαρμόζονται όλες οι αντεργατικές και αντιλαϊκές επιλογές. 
      Πολλά ήσαν τα προγράμματα εξυγίανσης. Από το 1994 η Κυβέρνηση του ΠΑ.ΣΟ.Κ. προχώρησε. Τι αποτέλεσμα είχαν αυτά; Να ψαλιδίζουν σιγά-σιγά τα φτερά της Ολυμπιακής. 
      Η Κυβέρνηση και προσωπικά ο Υπουργός υποστηρίζει το τελευταίο διάστημα ότι πουλάει την Ολυμπιακή Αεροπορία, γιατί αυτή χρεώνει το ελληνικό κράτος, την ελληνική οικονομία με 1.000.000 την ημέρα. 
      Αυτό να μου επιτρέψετε να πω ότι είναι συνειδητό ψέμα. Πείτε μας ποιος ευθύνεται για τη σημερινή κατάσταση. Οι κυβερνήσεις των τελευταίων είκοσι πέντε χρόνων έχουν την αποκλειστική ευθύνη γι’ αυτό. 
      Βέβαια τα οικονομικά στοιχεία της Ολυμπιακής Αεροπορίας παραμένουν ακόμα επτασφράγιστο μυστικό. Από το 2003 δεν έκλεισε ισολογισμό η Ολυμπιακή Αεροπορία. Από το 2003 δεν έκλεισε ισολογισμό η αεροπλοΐα. Όλα γίνονται κατ’ εκτίμηση. Βέβαια από το 1996 δεν έχει αλλάξει το λογισμικό στην αεροπλοΐα και το αλλάζουν τώρα, δηλαδή, βάφουμε τη νύφη για να την πάμε στο παζάρι να τη δώσουμε σε καλή τιμή. 
      Βέβαια είναι απόρρητη και δεν έχει δοθεί στη δημοσιότητα, δεν έχει δοθεί σε κανέναν η έκθεση που αναφέρει ότι από το 1994 μέχρι σήμερα υπάρχουν πολλά θετικά οικονομικά στοιχεία για την Ολυμπιακή Αεροπορία. 
      Ας πούμε τα πράγματα με το όνομά τους. Η Νέα Δημοκρατία πουλά την Ολυμπιακή Αεροπορία γιατί αυτή είναι η επιλογή της Ευρωπαϊκής Ένωσης των μονοπωλίων. Αυτή είναι η πολιτική της απελευθέρωσης των ουρανών. Πού είναι η συνέχεια της πολιτικής των τεσσάρων ελευθεριών του Μάαστριχτ, δηλαδή ελευθερία κίνησης κεφαλαίων, εμπορευμάτων, υπηρεσιών και ανθρώπων; Και αυτήν τη συνθήκη του Μάαστριχτ την έχετε ψηφίσει. 
      Η Νέα Δημοκρατία πουλά την Ολυμπιακή Αεροπορία γιατί η επιλογή των μονοπωλίων της Ευρωπαϊκής Ένωσης είναι συγκεκριμένη. Θέλουν τρεις ή τέσσερις μονοπωλιακές επιχειρήσεις για όλη την Ευρώπη, μία γύρω από την «BRITISH AIRWAYS», μία με τη «LUFTHANSA» και με όσους συμμάχους έχει αυτή και μία τρίτη με την «AIR FRANCE» και ό,τι αυτή μπορεί να πάρει. 
      Δεν μας λέτε για την τεχνική βάση η οποία έχει σήμερα, αυτήν την ώρα που μιλάμε, ανταλλακτικά αξίας πάνω από 1.000.000 ευρώ. Πώς θα τα εκχωρήσετε; Πέρα απ’ αυτό το πραγματικό οικονομικό στοιχείο, αυτή η τεχνογνωσία, αυτό το επιστημονικό προσωπικό, αυτό το εργατοτεχνικό δυναμικό το οποίο κρατάει μέχρι σήμερα την εταιρεία τι θα γίνει;
      Κύριε Υπουργέ, καταθέσατε μία τροπολογία της τροπολογίας σχετικά με τη διατύπωση μετά το «αζημίως». Το «αζημίως» είναι αποφασιστικό. Το «αζημίως» για την επιχείρηση σημαίνει «ακρωτηριασμό» εργασιακών, ασφαλιστικών, κοινωνικών δικαιωμάτων. Λέτε να δούμε και το παρακάτω. Ας δούμε και το παρακάτω στην τροπολογία. Λέτε ότι οι Υπουργοί Απασχόλησης και Κοινωνικής Προστασίας, Οικονομίας και Οικονομικών και Εσωτερικών και ο εποπτεύων την επιχείρηση Υπουργός οφείλουν να θεσπίζουν μέτρα κοινωνικής προστασίας. Παρακάτω λέτε ότι οι εν λόγω υπουργικές αποφάσεις μπορούν να θεσπίζουν τα ίδια μέτρα κ.λπ..  
      Σε ό,τι αφορά τον «ακρωτηριασμό» εργασιακών δικαιωμάτων, την αναίρεση και ακύρωσή τους, είναι αποφασιστικές οι διατυπώσεις. Σε ό,τι αφορά τις δυνατότητες, έχουμε διακηρύξεις και ευχές. Πολλές οι εξαγγελίες, πολλές οι διακηρύξεις και οι ευχές. 
      Η πράξη δείχνει ότι διαχρονικά οι διακηρύξεις, οι ευχές και οι υποσχέσεις δεν υλοποιούνται. Γι’ αυτό δεν έχουν καμμιά εμπιστοσύνη οι εργαζόμενοι γενικότερα αλλά και οι εργαζόμενοι της Ολυμπιακής, του Ο.Σ.Ε. και όλων των Δ.Ε.Κ.Ο.. Γιατί όπως είπε η εισηγήτριά μας, η Βέρα Νικολαΐδου, αυτή η τροπολογία θα είναι διαχρονική για όλες τις Δ.Ε.Κ.Ο.. Γι’ αυτό λοιπόν, η διόρθωση της τροπολογίας από τον Υπουργό, δεν έχει κατά τη γνώμη μας, καμμιά αξία. 
      Το σημείο 4 της τροπολογίας δίνει απόλυτη εξουσία στον εκκαθαριστή. Ο εκκαθαριστής διοικεί διαχειρίζεται και εκπροσωπεί την επιχείρηση. Μπορεί να αποφασίζει εκτός των άλλων την άμεση διακοπή ή τον σταδιακό περιορισμό των εργασιακών συμβάσεων και ειδικά οι συμβάσεις εργασίας του προσωπικού κατά την κρίση του εκκαθαριστή λύονται αζήμια. Δηλαδή, με απλά λόγια χωρίς καμμιά υποχρέωση της εταιρείας. Τι άλλο θα ακούσουμε; Τι είναι ο εκκαθαριστής; Ο απόλυτος άρχων. Θα λύνει και θα δένει. Θα λύνει τις εργασιακές συμβάσεις των εργαζομένων και θα τους δένει ταυτόχρονα με δεσμά τέτοια που δεν θα έχουν καμμία δυνατότητα. Με τα δεσμά της ανεργίας, της ανασφάλειας, της εξαθλίωσης. 
      Αν αυτή είναι η νέα πραγματικότητα, αν αυτή είναι η εξέλιξη, όπως ανέφερε ο κ. εισηγητής της Πλειοψηφίας, το Κομμουνιστικό Κόμμα Ελλάδας είναι ριζικά αντίθετο με την λεγόμενη αυτή πραγματικότητα. Αυτό δεν είναι εξέλιξη. Είναι πισωδρόμηση σε σκοτεινές εποχές για την εργατική τάξη. 
      Η τροπολογία στην σελίδα πέντε δείχνει ότι μπαίνουμε σε ένα τούνελ σκοτεινό. Και μπαίνουν στο τούνελ οι εργάτες, όλοι οι εργαζόμενοι στις πρώην Δ.Ε.Κ.Ο. Δεν επιτρέπει σε κανέναν καμμία νομοθετική παρέμβαση. Τα κείμενα που φέρατε, κύριε Υπουργέ, αφορούν ανθρώπους. Αφορούν εργαζόμενους, δεν αφορούν αριθμούς και νούμερα. Οι εργαζόμενοι στην Ολυμπιακή, στον Ο.Σ.Ε., στις πρώην Δ.Ε.Κ.Ο. είναι η κύρια παραγωγική δύναμη. 
      Σήμερα το πρωί ήμουν στο εργοστάσιο του Ο.Σ.Ε.. Κάναμε μια περιοδεία και είχαμε μια συγκέντρωση. Αυτό το εργοστάσιο κάποτε είχε χίλιους εβδομήντα πέντε εργάτες, τεχνίτες και επιστήμονες με υψηλή ειδίκευση. Επισκευάζουν μηχανές τρένων με εξαιρετικά αποτελέσματα. Ακόμα και δικές τους πατέντες κάνουν. Και αυτό το εργοστάσιο απαξιώνεται. Αυτή η παραγωγική δύναμη απαξιώνεται. Και απαξιώνεται πάνω από δέκα χρόνια. Οι εργαζόμενοι πάνε δυστυχώς στο απόσπασμα χωρίς ενημέρωση και καμιά φορά χωρίς απολογία. 
      Πολλά ειπώθηκαν για αντεργατικές πολιτικές. Για την ανασφάλιστη εργασία. Για τα παιδιά που πληρώνονται με 500 ευρώ -μας έπιασε ο πόνος- για τα προγράμματα «STAGE». Και ο πρώην Πρόεδρος της Βουλής ο κ. Κακλαμάνης είπε πάρα πολλά. Εξανέστη γι’ αυτήν την κατάσταση. 
      Ποια είναι η πραγματικότητα; Το 1996 ξεκίνησε να ξηλώνεται το πουλόβερ των εργασιακών σχέσεων. Ήταν κυβέρνηση το ΠΑ.ΣΟ.Κ.. Με την στήριξη της Νέας Δημοκρατίας εν μια νυκτί ακυρώθηκε το οχτάωρο. Και χύθηκε πολύ αίμα για το οχτάωρο, για το πενθήμερο, για το σαραντάωρο, για τις συλλογικές συμβάσεις. Και τα «STAGE» από πότε άρχισαν να εφαρμόζονται; Δήμαρχοι και νομάρχες, δημοτικοί και νομαρχιακοί σύμβουλοι οι οποίοι εξελέγησαν με την στήριξη της Νέας Δημοκρατίας, του ΠΑ.ΣΟ.Κ. και του Συνασπισμού τα εφάρμοζαν. Μόνο οι κομμουνιστές δήμαρχοι, δημοτικοί και νομαρχιακοί σύμβουλοι τα καταψήφιζαν αυτά. 
      Και ενώ σήμερα ανερυθρίαστα όλοι μιλάνε για τα «STAGE» και μιλάνε για την ανασφάλιστη εργασία εκεί που έχουν εξουσία δήμαρχοι και νομάρχες τα εφαρμόζουν.
      ΠΡΟΕΔΡΕΥΩΝ (Γεώργιος Σούρλας): Τελειώνετε παρακαλώ, κύριε Χαλβατζή. 
      ΣΠΥΡΙΔΩΝ ΧΑΛΒΑΤΖΗΣ: Τελειώνω, κύριε Πρόεδρε. 
      Αλλά με αυτήν την τροπολογία υπάρχει και μια άλλη παράμετρος. Υποχρεώνονται οι δικαστές μέσα σε είκοσι τέσσερις ώρες χωρίς να μελετήσουν, χωρίς να ελέγξουν τα πραγματικά δεδομένα να βγάζουν αποφάσεις. Τελικά αυτήν τη σκληρή ταξική πολιτική φοβούμαστε πολύ ότι θέλετε να τη στηρίζει η ανάλογη δικαιοσύνη.
      Προφανώς θεωρείτε ότι θα έχετε υποχείρια και δικαστές για να βγάλουν τις επιθυμητές για την εξουσία αποφάσεις μέσα σε είκοσι τέσσερις ώρες, αλλιώς δεν δικαιολογείται και αυτή η ρύθμιση.
      Ευχαριστώ.
      ΠΡΟΕΔΡΟΣ (Γεώργιος Σούρλας): Ευχαριστούμε τον κ. Χαλβατζή.
      Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κυρίες και κύριοι συνάδελφοι, παρακολουθώ εδώ και αρκετή ώρα με πολύ μεγάλη προσοχή την επιθετική ρητορεία ορισμένων συναδέλφων της Νέας Δημοκρατίας, που συνήθως καταλήγει στη διατύπωση ερωτημάτων προς την πλευρά της Αξιωματικής Αντιπολίτευσης, ερωτήματα που μάλλον αποκαλύπτουν άγνοια ορισμένων πραγματικών, ιστορικών και πολιτικών δεδομένων. 
      Εάν ζήτησα το λόγο, είναι γιατί θέλω να κάνω προσπάθεια μαζί με άλλους συναδέλφους μου να αποκαταστήσουμε την ιστορική τάξη των πραγμάτων και αυτό θα μας οδηγήσει στην ωφελιμότερη λύση για την Ολυμπιακή. Το δράμα της Ολυμπιακής οδηγείται, σύμφωνα με την τροπολογία του κατέθεσε ο Υπουργός Μεταφορών για λογαριασμό της Κυβέρνησης, σε ένα άδοξο τέλος, καλυπτόμενο και το δράμα και το άδοξο τέλος από αχλή και από πολλούς μύθους.
      Ο πρώτος μύθος που έχει διατυπωθεί και από τον κύριο Υπουργό των Μεταφορών: Η Ολυμπιακή κοστίζει καθημερινά, λόγω του ημερήσιου ελλείμματος της, στον Έλληνα φορολογούμενο 1.000.000 ευρώ. Αυτό σημαίνει, κύριε Υπουργέ, , ότι η Ολυμπιακή κοστίζει κατά έτος 365.000.000 ευρώ. Άρα, για τα τεσσεράμισι χρόνια που κυβερνάτε, έχει κοστίσει ήδη 1.700.000.000 ευρώ. 
      Και είστε θεατές, ως Κυβέρνηση, σε τέτοιο οικονομικό έγκλημα σε βάρος του Έλληνα φορολογούμενου, ώστε να έχετε επιτρέψει, εσείς, οι άνθρωποι της αγοράς, των ιδιωτικοποιήσεων και του θεού της ιδιωτικής πρωτοβουλίας, να έχει συντελεστεί έγκλημα 1.700.000.000 ευρώ σε βάρος του ελληνικού λαού ή η πραγματικότητα είναι διαφορετική;
      Μύθος δεύτερος: Η Ολυμπιακή Αεροπορία επί πάρα πολλά χρόνια υπήρξε ένα δραχμοβόρο τέρας, αποτέλεσμα άλογων συνδικαλιστικών διεκδικήσεων, κακής συμπεριφοράς των εργαζομένων, ενδεχομένως και των διοικήσεων, ένα δραχμοβόρο τέρας που πρέπει να αντιμετωπιστεί με οριστικό τέλος. Αυτός είναι ο πιο καταλυτικός μύθος, γιατί αδικεί απόλυτα την Ολυμπιακή Αεροπορία. 
      Διαχρονικά σε όλο τον κύκλο της Μεταπολίτευσης, περίπου τριάντα χρόνια τώρα, τη μεγαλύτερη ευθύνη για όσα συμβαίνουν στην Ολυμπιακή Αεροπορία έχει ο μέτοχός της, δηλαδή το ελληνικό δημόσιο, διαχρονικές ευθύνες υπό την εποπτεία όλων των κυβερνήσεων. Δεν εξαιρώ καμμία κυβέρνηση.
      Δεν έχει ειπωθεί, για παράδειγμα, στον ελληνικό λαό ότι πολλές φορές το ελληνικό δημόσιο-μέτοχος δεν πλήρωνε, όπως υπεχρεούτο από το δίκαιο του ανταγωνισμού, από τις ευρωπαϊκές και κοινοτικές οδηγίες, την υποχρέωση της Ολυμπιακής Αεροπορίας να πετά στις άγονες γραμμές, όπως είναι το Καστελόριζο. 
      Δεν έχει ειπωθεί στον ελληνικό λαό ότι το ελληνικό δημόσιο-μέτοχος, ενώ υπεχρεούτο κατά καιρούς να κάνει, στο πλαίσιο των προγραμμάτων εξυγίανσης, έγκαιρα την αύξηση του μετοχικού κεφαλαίου, δεν την έκανε ή καθυστερούσε.
      Δεν έχει ειπωθεί στον ελληνικό λαό ότι οι κυβερνήσεις και τα πολιτικά κόμματα, εκμεταλλευόμενα το δημόσιο χαρακτήρα της Ολυμπιακής, τη χρησιμοποιούσαν για τις προεκλογικές τους ανάγκες και πολλές φορές δεν αποπλήρωναν τα χρέη, ή τα αποπλήρωναν με καθυστέρηση. 
      Δεν έχει ειπωθεί επαρκώς στον ελληνικό λαό ότι ναι, με δέσμευση του μετόχου, ο παραδοσιακός Τύπος στην Ελλάδα μεταφερόταν και μεταφέρεται από την Ολυμπιακή Αεροπορία με κόστος για τους ιδιοκτήτες των εφημερίδων υποδιπλάσιο από το κόστος που επιβάλλει στις αγγλικές εφημερίδες η «BRITISH AIRWAYS».
      Υπάρχει ένας τρίτος μύθος, ότι ευθύνεται μόνο η ελληνική πλευρά, ενώ η Ευρωπαϊκή Ένωση είναι ο άγιος που παρακολουθεί με πολύ μεγάλη υπομονή όσα συμβαίνουν στον τομέα των αερομεταφορών στην Ευρώπη, άρα και στην Ελλάδα. 
      Για ορισμένες πράξεις ή λειτουργίες της Ευρωπαϊκής Ένωσης ήταν δικαία η κριτική του κ. Χαλβατζή. Η Ευρωπαϊκή Ένωση είναι πολύ πρόθυμη να αποδεχθεί τη θέση σε εκκαθάριση μιας αεροπορικής εταιρείας και να διαγράψει τα χρέη, προκειμένου «άμωμος» να περιέλθει κατά 100% σ’ έναν ιδιώτη, αλλά ήταν σκληρή στις διαπραγματεύσεις της, όταν έπρεπε το ελληνικό δημόσιο να αναλάβει υποχρεώσεις και να τη στηρίξει. Κατά τον ίδιο τρόπο, το κεντρικό ευρωπαϊκό σύστημα, όταν αποτυγχάνουν οι ιδιώτες και το χρηματοπιστωτικό σύστημα, εν όψει του κινδύνου, κρατικοποιεί ή μάλλον κοινωνικοποιεί τις ζημίες με την ενίσχυση της ρευστότητας, που πρόκειται να αποφασίσει. Πιθανότατα σήμερα στις 14.45΄, να το έχουν ανακοινώσει. 
      Οι δε θιασώτες της άλογης αγοράς στο κέντρο του νεοφιλελευθερισμού, δηλαδή στις Ηνωμένες Πολιτείες, αφού άφησαν τον αχαλίνωτο καπιταλισμό να παίξει όπως ήθελε και οδήγησε στην κατάρρευση του χρηματοπιστωτικού συστήματος, τώρα ανακάλυψαν τη θεία πρόνοια του κράτους, με την αγορά γιγάντων ιδρυμάτων για τη στεγαστική πίστη μέχρι και την αγορά άλλων χρηματοπιστωτικών ιδρυμάτων. Σ’ αυτό θα επανέλθω σε λίγο, κύριε Πρόεδρε.
      Η Ευρωπαϊκή Ένωση δεν ήταν πάντοτε όσο αναγκαία πιεσμένη έπρεπε να είναι από τη συμπεριφορά των ελληνικών κυβερνήσεων. Θέλω δε να πω, ειδικά σε εσάς, κύριε Υπουργέ των Μεταφορών, ότι γνωρίζω άριστα ποιοι ήταν οι Ευρωβουλευτές, ποιοι ήταν οι υπάλληλοι της μόνιμης Ελληνικής Αντιπροσωπείας, ποιοι ήταν οι μόνιμοι υπάλληλοι στην Ευρωπαϊκή Επιτροπή, στην Κομισιόν, που συστηματικά παραπληροφορούσαν, δίνοντας λανθασμένα στοιχεία στις αρμόδιες κοινοτικές υπηρεσίες, για να θίξουν την Ολυμπιακή Αεροπορία. Ορισμένοι δε εξ αυτών των υπαλλήλων της Κομισιόν σήμερα θητεύουν στο σύστημά σας, στο Υπουργείο Μεταφορών και Επικοινωνιών. Υπήρξε, δηλαδή, και εκ των έσω συστηματική υπονόμευση.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Δεν μας λέτε ποιοι είναι. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Όχι, κύριε Υπουργέ, σας παρακαλώ πολύ. Είναι επαρκή αυτά τα οποία λέω. 
      ΧΡΙΣΤΟΣ ΒΕΡΕΛΗΣ: Ευρωβουλευτές. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είπα: Και Ευρωβουλευτές και υπάλληλοι της Κομισιόν ή της μόνιμης ελληνικής Αντιπροσωπείας. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Πείτε τους. Πείτε τα ονόματα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είμαι σαφής, χωρίς να δίνω ονόματα. Δεν χρειάζεται. Τόνισα μάλιστα ότι κάποιοι από αυτούς υπηρετούν στο σύστημά σας. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, να τα πείτε.
      ΑΘΑΝΑΣΙΟΣ ΜΠΟΥΡΑΣ: Δεν υπάρχουν. Γι’ αυτό δεν λένε. Απλώς, θέλουν να ρίξουν την ευθύνη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καλά, κύριε συνάδελφε, εντάξει. Σας μιλά, ένας άνθρωπος, ο οποίος βλέπετε ότι διαχρονικά αποδίδει πολιτικές ευθύνες. 
      ΑΘΑΝΑΣΙΟΣ ΜΠΟΥΡΑΣ: Αυτό το εκτιμώ και θα το αναφέρω. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μακάρι, να είχατε την αίσθηση των πραγμάτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, σας παρακαλώ.
      Συντομεύετε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Οι αλήθειες είναι αλήθειες για όλες τις εποχές και για όλους τους παράγοντες, δεν είναι ανάλογα με την κομματική μας προτίμηση. 
      Υπάρχει και ένας άλλος μύθος: ότι όλα εάν τα προγράμματα εξυγίανσης απέτυχαν. Γι’ αυτό, όμως, θα πρέπει να γίνει ευρύτερη συζήτηση. Υπήρξαν συγκεκριμένες περίοδοι που πέτυχαν τα προγράμματα εξυγίανσης και άλλες όχι. Επειδή ακριβώς δεν έχω τη διάθεση ονομαστικοποίησης ή εξατομίκευσης των ευθυνών, παραπέμπω στην ανάγκη μιας γενικότερης συζήτησης, ώστε να καταδειχθεί σε βάθος χρόνου πώς τα προγράμματα εξυγίανσης οδηγήθηκαν στη μία ή στην άλλη εκδοχή, δηλαδή, σε επιτυχία ή αποτυχία.
      Καταγράφεται ωστόσο μια θεμελιώδης διαφορά ανάμεσα στις προσπάθειες που γίνονταν στο παρελθόν και σ' αυτό που γίνεται τώρα.
      Η θεμελιώδης διαφορά είναι ότι ποτέ στο παρελθόν δεν εννοήθηκε από οποιονδήποτε είχε την ευθύνη της διακυβέρνησης, ότι η Ολυμπιακή πρέπει πλήρως να ιδιωτικοποιηθεί, να δοθεί δηλαδή 100% στους ιδιώτες και να πάψει να συνιστά τον εθνικό αερομεταφορέα της χώρας. Η θέση σε εκκαθάριση της Ολυμπιακής Αεροπορίας τώρα, οδηγεί στην αγορά των επιμέρους συστατικών της στοιχείων σε ιδιώτες κατά 100%. Αυτό σημαίνει ότι δεν μπορεί …
      (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επιτρέψτε μου ένα λεπτό, να τελειώσω. 
      ΠΡΟΕΔΡΕΥΩΝ (Γεώργιος Σούρλας): Ενδεχομένως, όμως, να μην προλάβουν ορισμένοι να μιλήσουν. Παρακαλώ συντομεύετε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό σημαίνει ότι καταργείται η έννοια του εθνικού αερομεταφορέα ότι καταργείται η ελάχιστη δυνατότητα εθνικού σχεδιασμού σε κρίσιμους χώρους, όπως το Αιγαίο. Και αν ακόμα το ελληνικό δημόσιο, κύριε Υπουργέ, κυρίες και κύριοι συνάδελφοι, δεν διατηρήσει, λόγω των συνθηκών, το πλειοψηφικό πακέτο των μετοχών, θα μπορούσε να αρκέσει μια δήλωση από την Κυβέρνηση ότι διατηρεί τουλάχιστον το ποσοστό της ελέγχουσας και δεσμεύουσας μειοψηφίας, κάτω από το οποίο δεν μπορεί  να υπάρξει εθνικός σχεδιασμός, διότι ο ιδιώτης δεν θα κάνει εθνικό σχεδιασμό και αν επιχορηγηθεί με βάσει το δίκαιο του κοινοτικού ανταγωνισμού. 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, κλείστε σας παρακαλώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κλείνω, κύριε Πρόεδρε, και σας ευχαριστώ για την ανοχή σας.
      Το πακέτο, όμως, της δεσμεύουσας μειοψηφίας, το αγνοεί η Κυβέρνηση και θα υποστεί ό,τι υπέστη η κ. Θάτσερ, με τα νερά της Αγγλίας. Η κ. Θάτσερ ιδιωτικοποίησε την παροχή υπηρεσιών νερού στην Μεγάλη Βρετανία, αλλά ο ιδιώτης που ανέλαβε τη διαχείριση των υπηρεσιών, δεν έκανε ποτέ επένδυση στο δίκτυο των νερών. Το σύστημα κατέρρευσε και η συντηρητική κυβέρνηση επανέκαμψε επανακρατικοποιώντας το δίκτυο του νερού. Το παράδειγμα, λοιπόν, της Μεγάλης Βρετανίας, ελπίζω εσείς ως νεοφιλελεύθερος πολιτικός να το έχετε υπ' όψιν σας, ώστε να μην οδηγηθείτε αύριο στην ανάγκη ζητάτε ειδικό πρόγραμμα διάσωσης πολλών πραγμάτων, μεταξύ αυτών και της Ολυμπιακής. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καστανίδη.
      Το λόγο έχει ο κ. Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία και κύριοι συνάδελφοι, ομολογώ ότι ο μόλις κατελθών του Βήματος εκλεκτός συνάδελφος, με εντυπωσίασε για την εν μέρει ειλικρινή τοποθέτησή του γύρω από τα αίτια που έχουν οδηγήσει την Ολυμπιακή στα προβλήματα τα οποία βλέπουμε ότι αντιμετωπίζει. Εν μέρει βέβαια, διότι εγώ περίμενα να γίνει και σχετική αυτοκριτική, διότι ο καθένας ο οποίος νοιώθει ότι εκπροσωπούσε το δημόσιο για ένα μεγάλο χρονικό διάστημα, είτε ο ίδιος είτε το κόμμα του, προφανώς φέρει και τις ευθύνες της περιόδου εκείνης και θα έπρεπε να υπάρξει και σχετική αυτοκριτική. 
      Αντ’ αυτού, βλέπω να περισσεύει στην Αίθουσα η υποκρισία, διότι με περισσή ευκολία βλέπω το ΠΑ.ΣΟ.Κ. να στρέφεται κατά του Υπουργού και της Κυβέρνησης, ο ΣΥ.ΡΙΖ.Α. να στρέφεται κατά ΠΑ.ΣΟ.Κ. και Κυβέρνησης, το Κ.Κ.Ε. να στρέφεται εναντίον ΣΥ.ΡΙΖ.Α., ΠΑ.ΣΟ.Κ. και Κυβέρνησης και ο ΛΑ.Ο.Σ. να στρέφεται εναντίον των πάντων. 
      Κύριοι συνάδελφοι, θα δεχόμουν την κριτική, την οποιαδήποτε κριτική στην τροπολογία που θα ανεφέρετο σε επιμέρους ρυθμίσεις, διότι ίσως με μια καλόπιστη κριτική να υπήρχαν και κάποιες διορθώσεις, αναγκαίες ενδεχομένως. Το να ερχόμαστε, όμως, και να είμαστε αντίθετοι στην αρχή της τροπολογίας, αυτό, κατά την άποψή μου, είναι έξω από κάθε πραγματικότητα. 
      Αναφέρομαι στην Ολυμπιακή. Κύριοι συνάδελφοι, έχουν γίνει στο παρελθόν πολλές προσπάθειες διάσωσής της, οι λεγόμενες εξυγιάνσεις. Απέτυχαν. Γιατί; Κατασπαταλήθηκαν πολλά δισεκατομμύρια, χάθηκαν, χωρίς να έχουμε το οποιοδήποτε αποτέλεσμα. Η ερώτηση είναι γιατί υπήρξε αυτή η αποτυχία και αν υπάρχει προσδοκία με μια καινούργια παρόμοια προσπάθεια να έχουμε κάποιο αποτέλεσμα. Οι λόγοι είναι αυτοί που ανέφερε προηγουμένως ο εκλεκτός συνάδελφος κ. Καστανίδης. 
      Όχι, όμως, μόνο αυτό. Διότι ξέχασε να μας πει ότι πολλοί είδαν και την Ολυμπιακή, όπως είδαν και όλες τις άλλες κρατικές επιχειρήσεις, ως χώρο ψωμισμού παντός «ημετέρου». Αυτή είναι η αλήθεια. 
      Εγώ δεν θέλω να προσωποποιήσω τις ευθύνες. Όμως, οφείλω να πω ότι υπάρχει νομός της Ελλάδος -στον οποίο εξελέγετο συγκεκριμένος συνάδελφος, ο οποίος διετέλεσε και Υπουργός Συγκοινωνιών τότε, Μεταφορών και Επικοινωνιών σήμερα- από όπου έχουν διοριστεί στην Ολυμπιακή χιλιάδες άνθρωποι. Πώς συμβαίνει αυτό; Γιατί έχει συμβεί αυτό το πράγμα;
      Εν πάση περιπτώσει, κύριε Υπουργέ και αγαπητοί συνάδελφοι, να δεχτώ ότι εκεί υπήρχαν πολλοί κι έπρεπε να διοριστούν. Τουλάχιστον να διορίζονταν οι ικανοί, άνθρωποι οι οποίοι θα μπορούσαν να προσφέρουν και όχι απλά να μπαίνουν σε μια δημόσια επιχείρηση, έτσι για να παίρνουν κάποιο μισθό. 
      Αυτά είναι τα βαρίδια: Ο μεγάλος αριθμός των υπαλλήλων, νοοτροπίες συνδικαλιστικές απαράδεκτες του παρελθόντος και όλα όσα ανεφέρθησαν. Είναι βαρίδια του παρελθόντος που συνέβαλαν και συνετέλεσαν στον να μην επιτύχουν οι εξυγιάνσεις του παρελθόντος. Και σήμερα αν επιχειρηθεί κάτι τέτοιο, πολύ φοβάμαι ότι θα υπάρχει το ίδιο αποτέλεσμα. 
      Άρα, από την ώρα που όλοι δεχόμαστε ότι υπάρχει πρόβλημα και από την ώρα που υπάρχει μία γενναία πρωτοβουλία από μέρους της Κυβέρνησης, η οποία συνεπής στις προεκλογικές της δεσμεύσεις παίρνει αυτήν την πρωτοβουλία, γνωρίζοντας ότι ενδεχομένως να έχει και πρόσκαιρο πολιτικό κόστος, θα πρέπει όλοι να συνεισφέρουμε στο να είναι επιτυχής αυτή η πρωτοβουλία. 
      Θα σας προτρέψω κι εγώ, κύριε Υπουργέ, να προχωρήσετε διότι και η συντριπτική πλειοψηφία σε τελευταία ανάλυση του ελληνικού λαού, αυτήν τη στιγμή συμπαρίσταται στην προσπάθεια την οποία κάνετε. Δεν το λέει κανείς αυτό το πράγμα. Αυτή είναι μία αλήθεια. Από την ώρα μάλιστα που εξασφαλίζονται κατά το μεγαλύτερο μέρος οι εργαζόμενοι, αποζημιωνόμενοι μάλιστα, από την ώρα που εξασφαλίζονται οι άγονες γραμμές και το σήμα του εθνικού αερομεταφορέως μένει, δεν νομίζω ότι σοβαρή κριτική μπορεί να γίνει σ’ αυτήν την προσπάθεια την οποία επιχειρείτε από μέρους της Κυβερνήσεως.
      Στους αγαπητούς συναδέλφους του ΠΑ.ΣΟ.Κ., θα ήθελα να πω το εξής πράγμα. Μου θυμίζουν τον θύτη, ο οποίος είναι πάνω από το θύμα του, ολοφύρεται για το κατάντημά του, θρηνεί για το κατάντημά του, αλλά δεν αφήνει και κανέναν να πλησιάσει για να προσφέρει χείρα βοηθείας. Μ’ αυτόν σας παρομοιάζω. 
      Τώρα, κύριε Υπουργέ, έρχομαι και δι’ ολίγων στην τροπολογία η οποία έχει κατατεθεί εκ μέρους μου και εκ μέρους των υπολοίπων συναδέλφων του Νομού Χανίων της Νέας Δημοκρατίας σχετικά με το πρόβλημα των Κ.Τ.Ε.Λ.. Κύριε Υπουργέ, οφείλω να σας πω ότι δεν νιώθω άνετα, διότι η όλη συζήτηση δημιουργεί την εντύπωση μιας αντιπαράθεσης, η οποία δεν αρμόζει σ’ αυτό το νησί που λέγεται Κρήτη, με τους ανθρώπους με την ξεχωριστή λεβέντικη νοοτροπία, με την ανάπτυξη που έχει, με τον πολιτισμό τον οποίο έχει. Ειλικρινά δεν νιώθω άνετα να κάνω αυτήν την κουβέντα, μάλιστα, για πολλοστή φορά. 
      Οφείλω να πω, όμως, ότι, όπως προηγουμένως υποστήριξα ότι υπάρχει πρόβλημα με την Ολυμπιακή που παίρνετε εσείς την πρωτοβουλία και το θάρρος να το λύσετε, έτσι να κάνετε και μ’ αυτό το πρόβλημα. 
      Δι’ ελαχίστων θα κάνω μία ιστορική αναδρομή. Έχω δύο λεπτά στη διάθεσή μου. Μέχρι και το 2003, επί τριάντα ολόκληρα χρόνια δεν υπήρχε το οποιοδήποτε πρόβλημα. Ήταν μία συγκεκριμένη κατανομή δρομολογίων στις διανομαρχιακές γραμμές, όπως είχε συμφωνηθεί στο παρελθόν, και ξαφνικά προέκυψε το πρόβλημα. Κάποιοι λειτούργησαν όπως λειτουργούν κατά την παροιμία «τα δικά μου δικά μου και τα δικά σου δικά μας» ή όπως κάνουν κάποιοι που διανέμουν την πατρική περιουσία προφορικώς και μετά από κάποια χρόνια, επειδή αυτά που θα πάρει κάποιος παίρνουν αξία, έρχονται να πούνε «έλα να τα ξαναμοιράσουμε». 
      Κάτι τέτοιο έγινε το 2003. Όχι από τον κ. Βερελή. Ο κ. Βερελής είχε την υψηλή εποπτεία του Υπουργείου. Από τον Υφυπουργό, κ. Στρατάκη, ο οποίος πολιτεύεται στο Νομό Ηρακλείου και ήθελε να κάνει – δεν θα πω τη λέξη «ρουσφέτι»- ένα δωράκι στους συμπατριώτες του. Ήταν όμως ένα δωράκι που είχε ως αποτέλεσμα έναν βίαιο γάμο, ο οποίος δεν ευδοκίμησε. Αποτέλεσμα ήταν γρήγορα να επέλθει η διάσταση –το διαζύγιο όχι, γιατί δεν υπήρξε τυπική λύση- και να δημιουργηθούν απείρου κάλλους σκηνές στη διαδρομή από τα Χανιά μέχρι το Ηράκλειο με τους συμπατριώτες μου τους Χανιώτες λεωφορειούχους και τους Ρεθυμνιώτες συμπατριώτες σας και από την άλλη πλευρά τους εξ Ηρακλείου ορμωμένους.
      Ακόμη να μην εξυπηρετείτε το επιβατικό κοινό και να έχουμε κακές συγκοινωνίες. Από εδώ και πέρα κάτι πρέπει να γίνει. Είπατε ότι δεν θα κάνετε δεκτή την τροπολογία. Το σέβομαι. Βλέπετε ότι με ήπιους και χαμηλούς τόνους αντιμετωπίζουμε το πρόβλημα. Τουλάχιστον πετύχαμε αυτές τις ημέρες να καθίσουμε στο ίδιο τραπέζι και να συζητήσουμε έστω χωρίς να τα βρούν οι αντιμαχόμενες πλευρές. Είναι ένα πρώτο βήμα. Από εδώ και πέρα ο χρόνος που θα περάσει μέχρι να φέρετε το επόμενο νομοσχέδιο, πιστεύω ότι θα είναι ικανός ούτως ώστε με την πρωτοβουλία όλων μας των Βουλευτών του νομού και των υπευθύνων των δύο Κ.Τ.Ε.Λ., να μπορέσουμε να τα βρούμε. 
      Πάντως, αυτό το οποίο επιχειρείται για ένα βίαιο νέο γάμο, μην το επιχειρήσετε εσείς. Θα είναι άλλη μια αποτυχία. Δεν τα βρίσκουν στη χημεία τους. Τι να κάνουμε; Λέμε ότι δύο άνθρωποι μεταξύ τους δεν έχουν την ίδια χημεία. Δεν μπορούν να τα βρουν. Δεν μπορούν να κάνουν μαζί χωριό. ‘Αρα μια δίκαιη και σύμφωνα με τις μελέτες που έχουν γίνει μέχρι τώρα δική σας λύση είναι εκείνη που θα λύσει το πρόβλημα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Σηφουνάκης, έχει το λόγο.
      ΝΙΚΟΛΑΟΣ ΣΗΦΟΥΝΑΚΗΣ: Κυρίες και κύριοι συνάδελφοι -κύριε Μαρκογιαννάκη αν δεν φύγεις θα ακούσεις ποιος είναι ο θύτης και ποιο είναι το θύμα- ρωτώ όταν όλοι οι Βουλευτές της Κρήτης επιτακτικά μιλάνε για την τραγική κατάσταση που υπάρχει στα Κ.Τ.Ε.Λ. της Κρήτης και έρχεται η Κυβέρνηση και λέει, ότι δεν βρίσκει λύση, και αυτό γίνεται τόσα χρόνια, αντιλαμβάνεστε πόσο υπεύθυνη είναι. Υπάρχει ο νόμος του 2003, του κ. Βερελή, που ενοποιεί τα δύο Κ.Τ.Ε.Λ.. Είμαστε η μοναδική χώρα στην οποία υπάρχει νόμος που δεν εφαρμόζεται. Και όχι μόνον αυτός ο νόμος, αλλά και δεκάδες νόμοι δεν εφαρμόζονται. Αυτή είναι η πάγια τακτική, αυτό είναι το οργανωμένο ελληνικό κράτος. 
      ‘Όμως, θα πιάσω το νήμα από τα στοιχεία και από τους μύθους που ανέπτυξε πριν ο κ. Καστανίδης. Από τα στοιχεία που κατέθεσα πριν για την Ολυμπιακή Αεροπορία και για τις χρήσεις των ετών φάνηκε ότι οι ζημιές το 2003 ήταν 23.000.000, το 2004 87.000.000, το 2005 123.000.000, το 2006 142.000.000 και το 2007 132.000.000. Αυτά είναι τα επίσημα στοιχεία των ισολογισμών που δεν έχουν δημοσιοποιηθεί. Είναι  από τα στοιχεία των υπηρεσιών της Ολυμπιακής. Δηλαδή σύνολο συσσωρευμένων ζημιών 507.000.000 ευρώ. 
      Σε ένα κείμενο που διένειμε ο κ. Χατζηδάκης, στη σελίδα είκοσι δύο στην παράγραφο 3, μιλάει για συσσωρευμένη ζημιά έως το τέλος του 2008 645.000.000. Αυτό σημαίνει ότι μέσα σε ένα χρόνο οι Ολυμπιακές Γραμμές χρεώθηκαν με 138.000.000. Δηλαδή συνολικό χρέος 622.000.000. Είπα πριν πως βιάστηκε η Κυβέρνηση να στείλει στην Ευρωπαϊκή Επιτροπή για να κάνει μια συμφωνία. ‘Όπως την έστειλε η Κυβέρνηση η Ευρωπαϊκή Επιτροπή την ευχαρίστησε γιατί δεν μπήκε στον κόπο να διαπραγματεύεται με την Κυβέρνηση.
      ΧΡΙΣΤΟΣ ΒΕΡΕΛΗΣ: Σε εμάς δεν την κατέθεσε.
      ΝΙΚΟΛΑΟΣ ΣΗΦΟΥΝΑΚΗΣ: Την κατέθεσε στην Ευρωπαϊκή Ένωση. Τα μάθαμε όλα από τον Επίτροπο.
      Κύριε Χατζηδάκη, αναφέρετε επίσης στο μύθο σας ότι το δημόσιο οφείλει στην Ολυμπιακή Αεροπορία μόνο 10.300.000 ευρώ. Αυτό είναι ψευδέστατο. Αυτές τις ημέρες θα δημοσιευθεί η απόφαση του δικαστηρίου που επιδικάζει στην Ολυμπιακή Αεροπορία 320.000.000 ευρώ συν 40.000.000 φόρους δηλαδή από τον Άρειο Πάγο σύνολο 360.000.000. Άρα, οι «Ολυμπιακές Αερογραμμές» έχουν συσσωρευμένη ζημία 1.750.000.000 αν και δεν έχουν δημοσιευθεί οι ισολογισμοί.
      Άρα, οι συσσωρευμένες ζημιές μέχρι το 2003, σύμφωνα με τον τελευταίο ισολογισμό του 2003, ανέρχονταν σε 899.000.000 ευρώ. Αυτό σημαίνει ότι τη δική σας τετραετία έφτασαν τα 851.000.000 ευρώ, δηλαδή οι «Ολυμπιακές Αερογραμμές» χρεώθηκαν τη δεκαετία 1994-2004 όσα χρεώθηκαν περίπου, μείον 30.000.000, στα τέσσερα χρόνια που είναι Κυβέρνηση της Νέας Δημοκρατίας. Αυτή είναι η πραγματικότητα.
      Να έλθουμε και στον άλλο μύθο, τον τρίτο. Η εταιρεία χάνει κερδοφόρα δρομολόγια. Επίσης, πρέπει να μιλήσουμε για την πανάκριβη τεχνική υποστήριξη. Μιλάτε για 120.000.000 ετησίως. Θα αναφερθώ σε συγκεκριμένο παράδειγμα από το οποίο αποδεικνύεται ότι η ακριβή τεχνική συντήρηση οφείλεται σε ανικανότητα της διοίκησης και σε κακή διαχείριση των υπευθύνων.
      Σας ερωτώ: Πόσο κοστίζει η επισκευή του ενοικιασμένου Air Bus R300-600, που είναι καθηλωμένο στο υπόστεγο της τεχνικής βάσης στα Σπάτα εννέα μήνες και για το οποίο πληρώνουμε ενοίκιο 320.000 ευρώ; Είκοσι χειριστές δεν πετάνε, διότι δεν υπάρχει άλλο R300-600, αλλά αυτοί εξακολουθούν να πληρώνονται με ό,τι αυτό συνεπάγεται. Το πρόβλημα λοιπόν είναι δομικό. 
      Η ανικανότητα και η ανευθυνότητα της διοίκησης αποδεικνύεται, αφού πουλήσαμε δύο ιδιόκτητα Air Bus R300-600 το 2005 έναντι 8.000.000 ευρώ έκαστο, ενώ μόνο η επισκευή του ενοικιαζόμενου και καθηλωμένου επί εννιά μήνες θα στοιχίσει στις «Ολυμπιακές Αερογραμμές» πάνω από 15.000.000 ευρώ.
      Δεν θέλω να αναφερθώ στα καύσιμα κ.λπ.. Φοβάμαι ότι αυτά που σας είπαμε τις τρεις μέρες στην επιτροπή και τις τρεις μέρες εδώ, από εδώ μπαίνουν και από εκεί βγαίνουν. Με την κακοδιαχείριση, με την πρεμούρα σας να κλείσετε με την Ευρωπαϊκή Ένωση χωρίς καν να περιμένετε τις αποφάσεις των ελληνικών δικαστηρίων, χωρίς να διεκδικήσετε από την Ευρωπαϊκή Ένωση, χωρίς στη συνέχεια να ζητήσετε αναβολή και να πείτε «εμείς προσφεύγουμε και στο Ευρωπαϊκό Δικαστήριο», καταστρέφετε την εταιρεία, μια εταιρεία που μπορούσε να είναι κερδοφόρα και ήταν κερδοφόρα. 
      Βεβαίως, δεν είναι «LUFTHANSA», βεβαίως και δεν είναι η δική μας εταιρεία, η Ολυμπιακή, δεν είναι «AIR FRANCE» ή «KLM». Είναι μία εταιρεία στο χώρο της όμως, είναι μία εταιρεία σ’ έναν κόμβο της Μέσης Ανατολής, κερδοφόρα, με προίκα το 2003. 
      Είναι πολιτική αυτή, αγαπητοί συνάδελφοι; Είναι η πολιτική που έχει πάντοτε στο μυαλό της, που έχει πάντοτε στην ιστορία της η συντηρητική παράταξη, η μικρή και έντιμη Ελλάς. 
      Το είπατε καθαρά όταν πουλήσατε, όταν ξεπουλήσατε τον Ο.Τ.Ε. Τι είπατε; Πως εμείς δεν μπορούμε, διότι οι άλλες είναι μεγάλες εταιρείες και πρέπει να πάρουμε μια μεγάλη. Αυτή η μεγάλη μόλις ανέλαβε πριν από λίγο –η γερμανική διοίκηση- βγάζει και πουλάει τη θυγατρική της COSMOTE στα Σκόπια. Γιατί δεν πουλάει της «DEUTSCHE TELEΚOM»; 
      Ευτυχώς που δεν θα αργήσετε να φύγετε, γιατί αν αργούσατε μετά από λίγο καιρό θα μιλούσαμε για τη Δ.Ε.Η., μία κερδοφόρα επιχείρηση, μία κερδοφόρα εταιρεία. Ποτέ στην ιστορία της δεν είχε τα χάλια που έχει σήμερα. Κατρακύλησε η μετοχή της. Θα μπορούσατε να είχατε σταματήσει το καντράν του χρηματιστηρίου την ώρα που έπεφτε κάτω από το 9%. Την αφήσατε να πέσει πάνω από το 20%.
      Θα μπορούσατε, αφού εισήχθη στο χρηματιστήριο με το 8%, να την σταματήσετε, να μην την ξευτιλίσετε. Δεν έχετε έναν Υπουργό Οικονομικών ή κάποιον από το επιτελείο του να ασχολείται μ’ αυτά. Αυτή είναι μια, όπως το λέει ο λαός –και λυπάμαι που θα το πω έτσι- «ξεφτίλα». 
      Εγώ επαναλαμβάνω, κύριε Υπουργέ, πέρα από τη συνεργασία που είχαμε στις Βρυξέλλες, πως σας τιμώ. Παραλάβατε το χάος και σας έβαλαν να το λύσετε εσείς. Το φορτώνουν σε εσάς. Αυτό το αίσχος της Ολυμπιακής το φορτώνουν σε εσάς! 
      Οι συνάδελφοί σας εδώ Υπουργοί το μόνο που έκαναν πέντε χρόνια ήταν πώς να διασύρουν την Ολυμπιακή στη συνείδηση των πολιτών, στη συνείδηση του διεθνούς ακροατηρίου.
      Αυτή είναι η κατάσταση. 
      Πείτε μου ποια κυβέρνηση στην Ιταλία -επειδή φέρνετε το παράδειγμα της Ιταλίας και της «ALITALIA»-, κεντροδεξιά αν θέλετε ή κεντροαριστερά, αντιστάθηκε στις Βρυξέλλες. Εσείς αφού επί τέσσερα-πέντε χρόνια δεν κάνατε τίποτα, τρέξατε τώρα. Ξέρατε τι θέλανε. Τους το δώσατε και τελείωσε η ιστορία. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, έχει δεσμευθεί ο Υπουργός ότι θα φέρει την απόφαση. Θα τη φέρει; Τι θα γίνει;
      ΠΡΟΕΔΡΕΥΩΝ (Γεώργιος Σούρλας): Τι θέλετε; Να κατέβω να του το επιβάλλω προσωπικά;
      ΘΕΟΧΑΡΗΣ ΤΣΙΟΚΑΣ: Να τη φέρει και να την καταθέσει στη Βουλή. 
      ΠΡΟΕΔΡΕΥΩΝ (Γεώργιος Σούρλας): Το έχετε πει. Εγώ τι πρέπει να κάνω δηλαδή; Να υποχρεώσω τον Υπουργό να κάνει αυτό που ζητάτε εσείς; Δεν γίνονται αυτά, κύριε Τσιόκα.
      Το λόγο έχει ο κ. Γεωργιάδης.
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
      Ο κύριος Υπουργός μου έκανε νόημα ότι έχει μια επείγουσα δουλειά και πρέπει να φύγει. Όμως έχει δίκιο ο κύριος συνάδελφος από το ΠΑ.ΣΟ.Κ.. Αναμένουμε όλοι με αγωνία να υλοποιήσει, κύριε Μπούρα, αυτό το οποίο υπεσχέθη από την πρώτη μέρα, ότι πριν τελειώσει η σημερινή συνεδρίαση θα έχουμε στα χέρια των Βουλευτών του Κοινοβουλίου την ακριβή πρόταση που διαπραγματεύεται με την Ευρωπαϊκή Ένωση. Γιατί θέλω να πιστεύω ότι οι συνάδελφοι της Νέας Δημοκρατίας δεν διανοούνται να θεωρούν ότι μπορεί ένας Υπουργός κυβερνήσεώς τους να γράφει εις τα παλαιότερα των υποδημάτων του το ελληνικό Κοινοβούλιο και να διεξάγει μυστικές διαπραγματεύσεις ενώ έχει ο ίδιος ρητώς δεσμευθεί ότι θα το φέρει πριν τελειώσει η σημερινή συζήτηση. Και είμαστε δυο-τρεις ομιλητές πριν από το τέλος. Το λέω γιατί οι καλοί λογαριασμοί κάνουν τους καλούς φίλους. Εάν δεν το φέρει πάει να πει –και το λέω με πολύ μεγάλη λύπη- ότι αυτό το κείμενο υποκρύπτει κάποια πράγματα που θέλετε να κρύψετε από τον ελληνικό λαό. Διότι εδώ είναι ο ελληνικός λαός. Και αν έχει συμβεί αυτό πρόκειται περί φοβερού αίσχους. Ελπίζω ότι δεν θα συμβεί. 
      Μπαίνοντας στη σημερινή συζήτηση θα ήθελα ειλικρινά να πω το εξής. Ξέρετε, σ’ αυτό το Κοινοβούλιο ακούμε πολλές ομιλίες. Συχνά ανεβαίνουν και οι τόνοι. Φωνάζουμε. Αυτά είναι φυσιολογικό να συμβαίνουν. Πρέπει όμως να πω ότι πραγματικά η ομιλία του κ. Καστανίδη ήταν μια εξαιρετική ομιλία. Εγώ σας παρακολούθησα, κύριε Υπουργέ, με πολύ μεγάλο ενδιαφέρον κι ομολογώ με ευαρέσκεια για το γεγονός ότι ασκήσατε και μια, απ’ ό,τι κατάλαβα, αρκετή δόση αυτοκριτικής, αφού συμπεριλάβατε τις διαχρονικές διοικήσεις της Ολυμπιακής γι’ αυτό το οποίο συμβαίνει. Και προφανώς οι διαχρονικές διοικήσεις της Ολυμπιακής ποιες είναι; Αυτές που διόρισε η Νέα Δημοκρατία και το ΠΑ.ΣΟ.Κ., το ΠΑ.ΣΟ.Κ. και η Νέα Δημοκρατία. Δεν ήμουν εγώ ο διοικητής της Ολυμπιακής. Εσείς ήσασταν ενδεχομένως ένας απ’ αυτούς. Άρα λοιπόν οι διαχρονικές διοικήσεις οφείλουν να έρθουν να μας εξηγήσουν, προτού προχωρήσουν σ’ αυτό το αίσχος που φέρνει ο κ. Χατζηδάκης εδώ σήμερα, γιατί απέτυχαν τα αλλεπάλληλα προγράμματα εξυγιάνσεως. 
      Κάθε πρόγραμμα εξυγίανσης, κύριοι συνάδελφοι, έχει μια οικονομικοτεχνική μελέτη από πίσω που εξηγεί πώς μπορεί μια εταιρεία να γίνει βιώσιμη. Εδώ ακούμε λοιπόν ότι διαδοχικά προγράμματα απέτυχαν. Μάλιστα. Γιατί απέτυχαν; Τι πήγε στραβά; Εάν τελικά αυτό που στην ουσία λέμε είναι ότι γίνονταν προγράμματα εξυγιάνσεως, τα οποία όμως δεν τα παρακολουθούσαν οι διοικήσεις γιατί έπρεπε να διορίζουν τα «ρουσφέτια» των εκάστοτε Υπουργών, γιατί έπρεπε να μεταφέρουν τους οπαδούς των δυο κομμάτων για να προλαβαίνουν να κερδίζουν τις εκλογές με τους ετεροδημότες από διάφορα σημεία της Ευρώπης χωρίς να πληρώνουν τα κόμματα τα χρέη τους, διότι ήθελαν να διορίζουν στα διοικητικά συμβούλια οι εκάστοτε κυβερνήσεις Υπουργούς, συμβούλους, παρα-υπουργούς, προέδρους, αντιπροέδρους με παχυλούς μισθούς, σωφέρ και Μερσεντές, εάν αυτοί είναι οι λόγοι τότε συγγνώμη αλλά δεν φταίνε, κύριοι συνάδελφοι, τα προγράμματα της εξυγιάνσεως, ούτε φταίει η εταιρεία. Φταίτε εσείς. 
      Άρα στην ουσία τι έρχεστε και μας λέτε εδώ σήμερα; Έρχεστε και μας λέτε ότι επειδή εσείς όλο αυτόν τον καιρό ήσασταν παντελώς άχρηστοι να ακολουθήσετε τα προγράμματα εξυγιάνσεως -και λέω και για τα δυο κόμματα- που εσείς βγάζετε από το Κοινοβούλιο πρέπει να το πληρώσουν οι εργαζόμενοι. Μα τι είδους λογική είναι αυτή; Να φέρετε τα λεφτά που χρωστάτε πίσω. Εγώ το είπα και χθες, κύριε Υπουργέ. Και θα μου επιτρέψετε να επαναλάβω ότι περιμένουμε το χαρτί της συμφωνίας με την Ευρωπαϊκή Ένωση που διαπραγματεύεστε. Ελπίζω να μην τελειώσει η σημερινή συνεδρίαση και να μην το έχουμε. 
      Θα πρέπει να μας πείτε: πόσα χρήματα χρωστάει η Νέα Δημοκρατία στην Ολυμπιακή; Πόσα χρήματα φέσωσε το κόμμα σας, κύριε Υπουργέ, την «Ολυμπιακή Αεροπορία» με τους οπαδούς που γυρνάγατε ανά την Ευρώπη για να ψηφίσουν και πόσα χρεώσατε εσείς;
      ΝΙΚΟΛΑΟΣ ΣΗΦΟΥΝΑΚΗΣ: Τα κατέθεσα και τα μεν και τα δε. 
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Όχι. Ακριβώς να τα έχουμε για να ξέρουμε τι γίνεται. 
      Κι έρχομαι λίγο στην ουσία. Ποιο είναι το πρόβλημα; Το πρόβλημα είναι ότι δυστυχώς σ’ αυτό το Κοινοβούλιο όταν συζητάμε κάτι δεν έχουμε πλήρη ειλικρίνεια. Σήμερα, κύριοι συνάδελφοι του ΠΑ.ΣΟ.Κ. έγινε μια σκηνή το μεσημέρι η οποία είχε εξαιρετικό ενδιαφέρον.
      Ανέβηκε ο τέως Πρόεδρος της Βουλής, ο κ. Κακλαμάνης, στο Βήμα, έκανε έναν καταπληκτικό λόγο για την ακλόνητη πίστη του εις την ελευθερία του λόγου του Βουλευτού, κατηγόρησε δριμέως τη Νέα Δημοκρατία για τη συμπεριφορά στον κ. Δαϊλάκη.
      Όταν ο Πρόεδρός μου απήντησε αναφέροντας παραδείγματα από την εποχή του κραταιού Ανδρέα Παπανδρέου, τα σχόλια των συναδέλφων του ΠΑ.ΣΟ.Κ., τα οποία άκουγα, γιατί καθόμουν εκεί στα έδρανα, ήταν: «Θα μας πάτε τώρα και στον Χαρίλαο Τρικούπη; Θα μας πάτε και στο 1821;».
      Κάτι τέτοια λέγατε. Δεν ξέρω αν τα ακούγατε.
      Μα, καλά, Αλτσχάιμερ έχουν οι Βουλευτές του ΠΑ.ΣΟ.Κ.; Ειλικρινά το λέω. Ούτε τρεις μήνες δεν έχουν που διεγράφη ο Κώστας Σημίτης από την Κοινοβουλευτική Ομάδα του ΠΑ.ΣΟ.Κ. Τι ήταν ο Κώστας Σημίτης; Δηλαδή, για εσάς μετράει πιο πολύ σ’ αυτό το Κοινοβούλιο ο Σταύρος Δαϊλάκης από τον Κώστα Σημίτη; Ρωτώ για να καταλάβω, γιατί εδώ έχουμε χάσει τη λογική σ’ αυτό το Κοινοβούλιο. Το ξαναλέω για να το ακούσει ο κόσμος, πριν από τρεις μήνες διέγραψε ο αρχηγός του ΠΑ.ΣΟ.Κ. από την Κοινοβουλευτική του Ομάδα τον τέως Πρωθυπουργό Κώστα Σημίτη.
      Εγώ την πολιτική του κ. Κώστα Σημίτη τη θεωρώ άθλια και δε θα τον ψήφιζα ποτέ στη ζωή μου. Αυτό, όμως, δεν έχει καμμία σημασία.
      ΘΕΟΧΑΡΗΣ ΤΣΙΟΚΑΣ: Αλλά πονάς όμως.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Όχι. Ακούστε τι πονάω. Δεν μπορώ να ανεχθώ την υποκρισία. Φωνάζετε από κάτω: «Μα, τι λέει ο Καρατζαφέρης; Ποιος Φωτήλας; Αυτά ήταν παλιά. Δεν μας εκφράζουν τώρα». Καλά τον Σημίτη τον ξεχάσατε; Τρεις μήνες πέρασαν.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Ειλικρινά, αυτό είναι το μείζον πρόβλημα του Κοινοβουλίου μας, κυρίες και κύριοι. Δεν είναι αστείο, είναι σοβαρό. Δεν μπορεί να σας πιστέψει ο ελληνικός λαός, ούτε τους «μπλε» ούτε τους «πράσινους», γιατί έχει καταλάβει ότι όποτε μιλάτε λέτε ψέματα. Μια αλήθεια δεν ξέρετε να λέτε. Αναλόγως ποια είναι η θέση σας.
      Εδώ δεν πρόκειται, λοιπόν, περί του Κοινοβουλίου. Εδώ πρόκειται περί θεάτρου. Αν είναι στην κυβέρνηση οι μεν, πρέπει να κλείσει η Ολυμπιακή, γιατί φταίνε οι εργαζόμενοι. Φωνάζουν οι άλλοι: «Όχι, οι εργαζόμενοι δεν φταίνε». Μόλις αλλάζει το πράγμα και είναι αυτοί στην κυβέρνηση, πρέπει να κλείσει η Ολυμπιακή, γιατί φταίνε οι εργαζόμενοι. Φωνάζουν οι άλλοι: «Όχι, όχι, δεν φταίνε οι εργαζόμενοι».
      Μα, έτσι να λυθούν τα προβλήματα της Ελλάδος; Είμαστε σοβαροί; Ελάτε και πείτε μας μια φορά στα σοβαρά τι συμβαίνει σε ένα πρόβλημα και να βρούμε μια κοινή λύση, αλλά με ειλικρίνεια.
      Συνεχίζω λίγο αυτό που είπε ο συνάδελφός μου, ο κ. Αστέριος Ροντούλης. Δεν είναι μόνο, αγαπητέ Αστέριε, οι πιλότοι. Απολύθηκαν διακόσιοι εξήντα αναγκαστικά από τους ιπτάμενους φροντιστές, οι οποίοι πήραν μειωμένη σύνταξη, οι οποίοι περίμεναν να πάρουν όλα αυτά τα επιδόματα, εμπιστευόμενοι και αυτοί τη συνέχεια του ελληνικού κράτους.
      ΑΣΤΕΡΙΟΣ ΡΟΝΤΟΥΛΗΣ: Το νόμο, το νόμο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Το κράτος αυτό, όπως έχει αποδειχθεί πολλάκις, ούτε κράτος είναι ούτε ελληνικό πολλές φορές. Εν πάση περιπτώσει, αυτό το κράτος αυτοί οι άνθρωποι εμπιστεύθηκαν και ξέρετε πού βρίσκονται τώρα. Με μια μειωμένη σύνταξη δεν τα βγάζουν πέρα. Γιατί; Γιατί εμπιστεύθηκαν αυτό το κράτος, το οποίο διαρκώς εξευτελίζουν οι κυβερνήσεις με το να μην σέβονται τις υπογραφές που οι ίδιοι βάζουν.
      Για να κλείσουμε, λοιπόν, αυτό το θέμα, κύριε Υπουργέ, στην πραγματικότητα έχουμε μία πολιτική απόφαση. Δεν είναι καθαρά μόνο οικονομική. Ο κ. Καστανίδης είπε κάτι πάρα πολύ σημαντικό και πραγματικά, περιμένω να σας ακούσω με πολύ μεγάλο ενδιαφέρον. Σας είπε: «Αν πράγματι 1.000.000 ευρώ την ημέρα κοστίζει η Ολυμπιακή και κάπου άλλο 1.500.000 περίπου ο Ο.Σ.Ε. -είχατε πει κάπου 2.600.000 ευρώ την ημέρα κοστίζει ο Ο.Σ.Ε. και η Ολυμπιακή- αυτό σημαίνει ότι τα πέντε χρόνια που βρίσκεστε στην εξουσία, έχετε χρεώσει από την αδράνειά σας τον ελληνικό λαό 3-4.000.000.000 ευρώ. Άμα αυτό πραγματικά συμβαίνει, είστε ένοχοι εσχάτης προδοσίας! Ξέρατε ότι θα χάσει ο ελληνικός λαός 4.000.000.000 ευρώ και καθόσασταν και κοιτάγατε πέντε χρόνια;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κύριε Πρόεδρε.
      Μήπως δεν συμβαίνει αυτό και συμβαίνει κάτι άλλο; Άρα, για εξηγήστε τό μας λίγο καλύτερα, όχι πόσα χάνουμε κάθε μέρα, αλλά, αν τα χάνουμε κάθε μέρα εδώ και πέντε χρόνια, γιατί δεν φέρατε μια λύση νωρίτερα και αν σκοπεύετε από την προσωπική σας περιουσία εσείς και ο κ. Καραμανλής να πληρώσετε τον ελληνικό λαό για αυτά που έχασε αυτά τα πέντε χρόνια.
      Αυτά είναι τα σημαντικά να ακούσουμε. Διότι αυτή η καραμέλα «φταίνε οι εργαζόμενοι και φταίνε οι εργαζόμενοι και φταίνε οι εργαζόμενοι που δεν κάνουν καλά τη δουλειά τους» κάπου πρέπει να τελειώνει.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη.
      Κύριε Υπουργέ, έχει τεθεί από πολλούς συναδέλφους η υπόσχεση που δώσατε και πρέπει να εκπληρωθεί, να καταθέσετε την απόφαση της Ευρωπαϊκής Επιτροπής για τη μετεξέλιξη της Ολυμπιακής. Παρακαλώ να την καταθέσετε ή όταν πάρετε το λόγο ή τώρα, για να διανεμηθεί στους συναδέλφους.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, θα την καταθέσω όταν πάρω το λόγο.
      ΠΡΟΕΔΡΕΥΩΝ (Γεώργιος Σούρλας): Ευχαριστώ πάρα πολύ.
      Το λόγο έχει ο κ. Μπούρας.
      ΜΙΧΑΗΛ ΧΑΛΚΙΔΗΣ: Διαγράφεται.
      ΠΡΟΕΔΡΕΥΩΝ (Γεώργιος Σούρλας): Άμα διαγράψουμε τον Μπούρα αλίμονό μας! Τον πιο τακτικό Βουλευτή στο Κοινοβούλιο!
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Ειλικρινά αν στα θεωρεία ήταν κάποιος που ερχόταν να παρακολουθήσει το Κοινοβούλιο αυτές τις δύο μέρες, θα νόμιζε ότι το ΠΑ.ΣΟ.Κ. είναι ένα νέο κόμμα που πρέπει να έχει δημιουργηθεί τα δύο-τρία τελευταία χρόνια. Ειλικρινά, ακούγοντας τους συναδέλφους του ΠΑ.ΣΟ.Κ., αυτό το συμπέρασμα θα έβγαζε.
      Εγώ σέβομαι απόλυτα αυτά τα οποία ισχυρίζεται διαχρονικά η Αριστερά. Αυτές είναι οι θέσεις. Διαφωνούμε ριζικά. Αυτές πρεσβεύει σήμερα, αυτές πρέσβευε και χθες. Αλλά για τους συναδέλφους του ΠΑ.ΣΟ.Κ. «το σιγάν κρείττον του λαλείν». Και βέβαια εγώ δεν θα πω ότι δεν έχετε δικαίωμα δια να ομιλείτε. Αλλά γιατί προσπαθείτε να πείσετε; Εδώ για πρώτη φορά πραγματικά έχουμε μια ολοκληρωμένη πρόταση, ένα ολοκληρωμένο σχέδιο, εγκεκριμένο από την Ευρωπαϊκή Ένωση. Και θα ήθελα να θυμίσω κάποια πράγματα και ανοίγω και μια παρένθεση για να πω για τις πληρωμένες ανακοινώσεις στον Τύπο.
      Εγώ σας συγχαίρω, κύριε Υπουργέ. Και το λέω, γιατί υπήρχε, υπάρχει και συνεχίζεται, δυστυχώς, μια πλήρης παραπληροφόρηση. Η Κυβέρνηση, μετά από επίμονες και σκληρές διαπραγματεύσεις με την Ευρωπαϊκή Επιτροπή, κατάφερε να πετύχει την έγκριση ενός σχεδίου το οποίο προβλέπει τη συνέχιση της Ολυμπιακής Αεροπορίας, αυτής της Αεροπορίας για την οποία έχουμε όλοι οι Έλληνες κάποια συναισθήματα. Δεν χάνονται οι κύκλοι, δεν χάνεται η λέξη Ολυμπιακή. Διασφαλίζονται τα δρομολόγια των άγονων γραμμών και έρχεται η Κυβέρνηση απλόχερα –δεν θα τα αναλύσω, αναλύθηκαν και θα τα αναλύσει και ο κύριος Υπουργός- με διάλογο, με προσωπικές επιστολές στον καθένα, με διάθεση ό,τι είναι δυνατόν να λυθεί που μπορεί να ξεχάστηκε. 
      Στο θέμα των εργαζομένων μάλιστα, εγώ λυπάμαι για την παραδοσιακή Αριστερά, γιατί απολύονται και κάποιοι από ιδιωτικές επιχειρήσεις και δεν ξέρω πόσο μάχονται γι’ αυτούς που εργάζονται στον ιδιωτικό τομέα και κλείνουν τα εργοστάσια και η Κυβέρνηση, παρ’ όλα αυτά τρέχει με προγράμματα, με οποιεσδήποτε πολιτικές, να στηρίξει αυτούς τους ανθρώπους.
      Έρχομαι στη συνέχεια, στο λίγο χρόνο που έχω -μια και παρακολούθησα όλη τη μέρα και χθες και σήμερα και στην Επιτροπή αναλυτικότατα τις συναντήσεις- να πω στον εισηγητή της Πλειοψηφίας, στο φίλο μου τον κ. Καστανίδη ότι σχολίασε λίγο και την παράγραφο 4 …
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Όχι της Πλειοψηφίας. Της Αντιπολίτευσης. Βιάζεσθε να τους κάνετε πλειοψηφία. 
      ΑΘΑΝΑΣΙΟΣ ΜΠΟΥΡΑΣ: Ναι, της Αξιωματικής Αντιπολίτευσης, της Μείζονος Αντιπολίτευσης.
      Σχολίασε στο άρθρο 4 και κάποια λέξη για την ανωτάτη και ανωτέρα εκπαίδευση. 
      Και επειδή προέρχομαι απ’ αυτόν το χώρο -και πρέπει να ξέρετε ότι υπάρχουν ακόμα και βγαίνουν δυστυχώς διαρκώς δικαστικές αποφάσεις- πρέπει να πω ότι δεν έχουν καταλάβει ότι εδώ και αρκετά χρόνια με προσπάθειες και των δύο κυβερνήσεων και του ΠΑ.ΣΟ.Κ. και της Νέας Δημοκρατίας, ολοκληρώθηκε το νομοθετικό πλαίσιο το οποίο πλέον μιλάει για ενιαία τριτοβάθμια εκπαίδευση με δύο κατευθύνσεις, την τεχνολογική και την πανεπιστημιακή. Αυτό μπαίνει ως εκ περισσού, για να μη δημιουργούνται προβλήματα.
      Ένα μόνο θα σας πω. Ενώ ισοτιμούνται οι της Σ.Ε.Λ.Ε.Τ.Ε. με τα Τ.Ε.Ι., ακόμα δεν αναγνωρίζεται ότι είναι ίδιοι για να έχουν τη σχετική ευχέρεια στα επιδόματα τα οποία παίρνουν.
      Έρχομαι τώρα να σχολιάσω κάποια πράγματα τα οποία ειπώθηκαν εδώ και τα οποία εγώ θεωρώ υπερβολές. Εγώ συγχαίρω τον κ. Κατσανίδη –λείπει από την Αίθουσα- διότι πράγματι, παρά το γεγονός ότι τα «δάγκωσε», είχε έστω και μια δόση αυτοκριτικής. Να θυμίσω, όμως και τι έλεγε. 
      Ξέρετε τι έλεγε στις 9.6.2000 ο κ. Καστανίδης σε ένα άρθρο στην εφημερίδα «ΜΑΚΕΔΟΝΙΑ»; Έλεγε ότι έχει αποσιωπηθεί ότι η Ολυμπιακή μετετράπη σε πεδίο μικροκομματικών ωφελημάτων με ευθύνη των διαδοχικών κυβερνήσεων της χώρας. 
      Ξέρουμε ποιος ήταν τότε Κυβέρνηση!
      Και κάποιοι με τις πράξεις τους –συνεχίζει- έκαναν ό,τι είναι δυνατόν προκειμένου να εκποιήσουν στην πρώτη ευκαιρία αυτήν την Ολυμπιακή.
      Θυμίζω ότι το Δεκέμβριο του 1997 –λέει ο κ. Καστανίδης- σε συγχορδία και όλως αναιτίως δύο Υπουργοί δηλώνουν συνεχώς ότι δεν γνωρίζουν εάν σε τρεις μήνες η Ολυμπιακή θα πετάει.
      Και συνεχίζει παρακάτω –για να απαντήσω και στον κ. Σηφουνάκη, επειδή μιλούσε για αγοραπωλησίες αεροπλάνων, ο οποίος μάλλον έφυγε- στην ίδια συνέντευξη λέγοντας ότι σε λίγες μόνο εβδομάδες παρουσίας τους οι Άγγλοι έδωσαν υπερβολικές αυξήσεις στο προσωπικό της Ολυμπιακής προκειμένου να τους κλείσουν τα στόματα. Μετά αναδιάρθρωσαν το δίκτυο της Ολυμπιακής και στο τέλος υπέγραψαν και λεόντεια σύμβαση με περίεργη εταιρεία, στην οποία  πουλούσαν δεκαπέντε αεροσκάφη –το 2000 τα λέει αυτά- της Ολυμπιακής και ταυτοχρόνως μίσθωναν τον ίδιο τύπο αεροσκαφών για να μπορεί η Ολυμπιακή Αεροπορία να εκτελεί τα δρομολόγιά της!! 
      Βάζει και δύο θαυμαστικά. 
      Ο στόχος προφανής. Να μειωθεί στο ελάχιστο η αξία του εθνικού μας αερομεταφορέα λίγο πριν πωληθεί. 
      (Στο σημείο αυτό κτυπάει προειδοποιητικό το κουδούνι λήξεως του χρόνου ομιλίας του κυρίου Βουλευτή)
      Ο κ. Βερελής, στις 9 και 10 του τρίτου μήνα του 2001, έλεγε για την Ολυμπιακή ότι είναι μια σχέση θανάτου και ότι δεν δικαιούμεθα να δώσουμε ούτε μία δραχμή, διότι από την Ευρωπαϊκή Ένωση μας το έχουν απαγορεύσει. 
      Και συνεχίζει λέγοντας ότι τα ιδιωτικά κεφάλαια μπορείς να τα αναζητήσεις μόνο πουλώντας την εταιρεία ή ένα κομμάτι της εταιρείας.
      Και βέβαια, ο σχολιαστής γράφει το εξής: Το ΠΑ.ΣΟ.Κ. για την πώληση της Ολυμπιακής που ολοκληρώνεται με τον όποιο τρόπο προκειμένου να απαλλαγεί ο Έλληνας φορολογούμενος, θα έπρεπε να σιωπά. Λίγη ντροπή!
      Και θα τελειώσω με το εξής, κύριε Πρόεδρε. Ο εξαίρετος συνάδελφος –και μάλιστα στην ίδια εκλογική περιφέρεια- κ. Πάγκαλος έλεγε στην εφημερίδα «ΑΠΟΓΕΥΜΑΤΙΝΗ» σε συνέντευξή του ότι την πώληση της Ολυμπιακής Αεροπορίας σε ιδιώτη με την εκχώρηση σ’ αυτόν του δικαιώματος απολύσεως του προσωπικού προτείνει ως τη μόνη λύση για την επιβίωση του εθνικού αερομεταφορέα. Αυτό έλεγε ο Υπουργός Πολιτισμού τότε και σημαίνον στέλεχος του ΠΑ.ΣΟ.Κ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω τις αναφορές μου, για να δείτε ποια ήταν η πολιτική σας. Σήμερα τι λέτε; Τίποτα δεν λέτε. Δεν έχετε καμμία πρόταση. Ούτε κρίνετε τη δική μας πρόταση βήμα προς βήμα, αλλά ούτε έχετε κάτι να αντιπαραθέσετε. 
      Νομίζω ότι στις 18 Φεβρουαρίου του 2002, στο briefing, ο κ. Πρωτόπαπας, τότε ήταν Κυβερνητικός Εκπρόσωπος, σε ερώτηση δημοσιογράφου λέει επί λέξει –όποιος αμφιβάλλει, εδώ είναι το briefing- «παραμένει σταθερός ο προσανατολισμός μας στην ιδιωτικοποίηση της Ολυμπιακής».
      Ξεκαθαρίστε! Διευκρινίστε τι θέλετε! Ο ελληνικός λαός σας έχει πάρει είδηση! Και μάλιστα, πριν από λίγες ημέρες προσπαθήσατε να επισκεφθείτε τους εργαζόμενους στην Ολυμπιακή και είδατε ότι σας πήραν με τις πέτρες. Γι’ αυτά που λέτε κρίνεστε, συγκρίνεστε και σας απορρίπτει ο ελληνικός λαός.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούρα.
      Απομένει ακόμα να μιλήσει η κ. Κανέλλη και να δευτερολογήσει ο κ. Λαμπίρης. Έχετε υπ’ όψιν σας ότι ο χρόνος που απομένει είναι μέχρι τις 18.00΄ η ώρα.
      ΗΛΙΑΣ ΛΑΜΠΙΡΗΣ:  Κύριε Πρόεδρε, εγώ δεν έχω πρωτολογήσει. 
      ΠΡΟΕΔΡΕΥΩΝ (Γεώργιος Σούρλας):  Είναι προτασσόμενη δευτερολογία και δικαιούστε τέσσερα λεπτά. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε και εγώ έχω ζητήσει το λόγο.
      ΠΡΟΕΔΡΕΥΩΝ (Γεώργιος Σούρλας):  Ναι, κύριε Παναγιωτόπουλε, αλλά βλέπετε ότι στις 18.00΄ η ώρα πρέπει να γίνει η ψηφοφορία και πρέπει να γίνει κατανομή του χρόνου. Ο Υπουργός εκ των πραγμάτων θα μιλήσει περισσότερο γιατί πρέπει να απαντήσει σε πολλούς συναδέλφους και νομίζω ότι αυτό είναι απαραίτητο. 
      Κύριε Υπουργέ, να προηγηθεί η κ. Κανέλλη και ο κ. Λαμπίρης; Εκτός εάν επιμένετε να μιλήσετε τώρα.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όχι, κύριε Πρόεδρε.
      ΛΙΑΝΑ ΚΑΝΕΛΛΗ: Πάντως, εγώ, κύριε Υπουργέ, προτιμώ να σας ακούσω και μετά να απαντήσω.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όχι, κυρία Κανέλλη, δεν πειράζει.
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, έχετε το λόγο, αλλά με την παράκληση να μην υπερβείτε τα οκτώ λεπτά. Θερμή παράκληση, για να μη σας διακόπτω.
      ΛΙΑΝΑ ΚΑΝΕΛΛΗ: Κύριε Πρόεδρε, μπορώ να ανέβω στο Βήμα;
      ΠΡΟΕΔΡΕΥΩΝ (Γεώργιος Σούρλας): Βεβαίως. Το δικαιούστε, άλλωστε.
      ΛΙΑΝΑ ΚΑΝΕΛΛΗ: Κύριε Πρόεδρε, σας υπόσχομαι ότι μαζί με το ανέβασμα και το κατέβασμα δεν θα χρησιμοποιήσω οκτώ λεπτά. Δεν μου χρειάζονται. 
      Κύριε Υπουργέ, σας άκουσα και σας ακούμε ημέρες τώρα να μιλάτε για το ανθρωπιστικό ενδιαφέρον της Κυβέρνησης όσον αφορά τους εργαζόμενους, για την ευαισθησία. Από την πολλή ευαισθησία έχουν εξοντωθεί οι εργαζόμενοι! Αυτή η ευαισθησία έχει ξεκινήσει από το Μάαστριχ και η «συνταγή» αυτής της ευαισθησίας έχει έρθει από τις Βρυξέλλες και έχουμε προσχωρήσει σε αυτό. Η ιδεολογική σας προσέγγιση δεν είναι ευαίσθητη. Είναι σαν να εφευρίσκει δήμιος για τα δικαιώματα των εργαζομένων άλλοθι να κρυφτεί πίσω από την απαραίτητη κουκούλα που φοράνε οι δήμιοι. Αυτό συμβαίνει με την Ολυμπιακή, αυτό συμβαίνει με τις Δ.Ε.Κ.Ο., αυτό συμβαίνει με τον Ο.Σ.Ε..
       Ειδικά στην Ολυμπιακή.
      Επίσης σας άκουσα με τα αυτιά μου να λέτε ότι τριάντα χρόνια τώρα ταλανίζεται το πολιτικό σύστημα από την Ολυμπιακή. Κοροϊδευόμαστε εδώ μέσα; Το πολιτικό σύστημα είναι η Ολυμπιακή! Τριάντα χρόνια η Ολυμπιακή είναι κάτι ανεξάρτητο, κάτι που –εντός εισαγωγικών- «κληρονόμησε» ο Ωνάσης στο ελληνικό δημόσιο ή είναι μια προβληματική, όπως ήταν, η οποία δόθηκε στο δημόσιο για να μετατραπεί σε δεύτερη και τρίτη «προβληματική»; 
      Μετά ήρθαν οι Άγγλοι και ήρθε και εκείνος ο ανεκδιήγητος. Δεν μιλάω για τους ισολογισμούς, πόσα χρόνια έχουμε να δούμε όπως βλέπουμε σε διάφορες επιχειρήσεις, που σας είναι ιδιαίτερα προσφιλείς; 
      Ακούσαμε από αυτό το Βήμα τον κ. Μπαντουβά να αναλύει το τι μεγάλη επιτυχία είχε η δική του αεροπορική εταιρεία, σαν να μην «έκλεψε» -εντός εισαγωγικών, λέω εγώ, για να μη προσβάλλω και κανέναν- η δική του εταιρεία την πελατεία της Ολυμπιακής, δηλαδή τον ελληνικό λαό! Πώς ξεφύτρωσε αυτή η επιτυχία; Αυτή η ιδεολογία είναι δεδομένη. Ήταν εδώ ο κ. Μπαντουβάς και έλεγε τι ωραία που πέτυχε η δική του επιχείρηση! Μα, από πού τα πήρε και πέτυχε; Η «Aegean» από πού τα πήρε και πέτυχε; Δεν έχουμε ταξιδέψει στο εξωτερικό; Δεν ξέρουμε ότι εκεί που ήταν τα counter της Ολυμπιακής, έφυγαν τα counter της Ολυμπιακής, έφυγε η γραμμή και πήρε τα counter η «Aegean» και η Ολυμπιακή εκτοξεύτηκε εκεί που εκτοξεύτηκε; 
      ΘΕΟΧΑΡΗΣ ΤΣΙΟΚΑΣ: Θαύμα! 
      ΛΙΑΝΑ ΚΑΝΕΛΛΗ: Δεν ξέρουμε πώς λειτουργεί μέχρι σήμερα η Ολυμπιακή, η οποία νοικιάζει το χώρο που κάποτε είχε και είναι παραπεταμένη; 
      Έχουν έρθει οι Γερμανοί. Άλλωστε, δεν είναι η πρώτη φορά. Να, η «HOCHTIF», να, η Deutsche Telecom, να, τώρα και το RTL. Πού αλλού θα έρθουν οι Γερμανοί; Τι άλλο θα πάρουν οι Γερμανοί; Έλαχε να είναι οι Γερμανοί. Μπορούσε να είναι και Αμερικάνοι. Πιο πριν, είχαμε την «ΠΕΣΙΝΕ». Είναι μια ολόκληρη ιδεολογία. Πώς είναι τριάντα χρόνια τώρα που ξαφνικά η Ολυμπιακή προβληματίζει το δημόσιο; Ποιος διοικούσε την Ολυμπιακή τόσα χρόνια; Ιδιώτες την διοικούσαν; Ποιος τη διοικούσε; Δεν τη διοικούσε το δημόσιο; Παριστάμενοι είναι εδώ πολιτικοί προϊστάμενοι από τα δύο κόμματα. Ούτε ένας ούτε δύο! Οι μισοί είναι Βουλευτές. Και εάν δεν είναι στο Θερινό Τμήμα, υπήρξαν. 
      Ήρθε, λοιπόν, εκείνος ο ανεκδιήγητος, πήρε 950.000.000 δραχμές –κοντά 1.000.000.000- αποζημίωση και χρησιμοποιούσε την Ολυμπιακή για να κουρεύεται στον κουρέα του στο Λονδίνο! 
      ΑΝΔΡΕΑΣ ΛΟΒΕΡΔΟΣ: Ποιος ήταν αυτός;
      ΛΙΑΝΑ ΚΑΝΕΛΛΗ: Πώς φορτώθηκε η Ολυμπιακή, αυτά που φορτώθηκε; Η Πολιτική Αεροπορία πώς φορτώθηκε αυτά που φορτώθηκε;
      Ξέρετε τι κάνετε μ’ αυτές τις τροπολογίες σήμερα; Επίσημη «αεροπειρατεία»! Είστε επίσημοι, νόμιμοι «αεροπειρατές»! Παίρνετε την Ολυμπιακή και την παραδίδετε εις χείρας, από πιλότο μέχρι τουαλέτα της Ολυμπιακής και μέχρι λεωφορείο, στον επενδυτή, στον επιχειρηματία!
      	Την παραδώσατε σε αυτόν που ξύπνησε ένα πρωί και θέλει να σώσει έναν αερομεταφορέα, σαν τον Μπερλουσκόνι, σαν την «ALITALIA», σαν την «SABENA», σαν την «SWISS AIR» και όπως διάφορες άλλες εταιρείες, που μίκρυναν σε σχήματα, αλλά μεγάλωσαν σε ατυχήματα. 
      Επιλεκτικές ευαισθησίες από την Αντιπολίτευση για τον εθνικό αερομεταφορέα δεν μπορεί να υπάρχουν, όταν διαλύθηκε η τεχνική βάση της Ολυμπιακής και σε μια νύχτα απολύθηκαν τετρακόσιοι άνθρωποι!. Αυτή ήταν η καρδιά και η ασφάλεια της Ολυμπιακής, η τεχνική της βάση. 
      	Δεν μπορεί να συμβαίνει αυτό, όταν ζητούνταν και γίνονταν μικροπολιτικές σκοπιμότητες και συζητήσεις του τύπου «πόσο έμεινε το αεροπλάνο του Πρωθυπουργού», δηλαδή αν έμεινε επτά μέρες εδώ ή αν έμεινε επτά μέρες εκεί.
       Οι μισοί πιλότοι που έμειναν χωρίς δουλειά -οι οποίοι, όμως, δεν ήταν μαζί με τους άλλους εργαζόμενους και τα σωματεία, δια του «διαίρει και βασίλευε»-πάρα πολλές φορές μέχρι σήμερα δεν βρέθηκαν ενωμένοι. Τέτοιες εξελίξεις, όμως, όποτε ήταν ενωμένα τα σωματεία και ήταν κατεβασμένα όλα μαζί στο δρόμο, δεν μπόρεσαν να περάσουν. 
      Τώρα ποια πολιτική έρχεστε να εφαρμόσετε; Την πολιτική όπου θα πάρει κάποιος ό,τι απέμεινε από ένα συκοφαντημένο αερομεταφορέα και θα φθηνύνει το εισιτήριο Αθήνα-Αλεξανδρούπολη aller retour; Να το πάρει ποιος; Ο στρατιώτης; Ο επιχειρηματίας; Ο φοιτητής; Είναι μέσο που απευθύνεται και καλύπτει λαϊκές ανάγκες ως εθνικός αερομεταφορέας; 
      	Εγώ δεν θα εκθέσω πώς είναι ή πώς δεν είναι η Ολυμπιακή. Κατ’ αρχήν, η Ολυμπιακή είχε στόλο, τον οποίο όλες οι κυβερνήσεις μέχρι σήμερα –από τη Μεταπολίτευση μέχρι σήμερα- τον πουλήσατε και περάσατε στα leasing. Κάθονταν οι επιβάτες σε θέσεις, όπου άλλαζε η μια ταμπέλα πίσω από την άλλη και βάφονταν τα φτερά την τελευταία στιγμή!
      Δεν εκτιμάτε την αξία της εργασίας και την έχετε κάνει απασχόληση. Δεν μπορείτε να κατανοήσετε πια και δεν θέλετε καν να διαπραγματευτείτε την υπεραξία. Αυτές είναι έννοιες ξεχασμένες. Δεν είναι αποχρώσεις του καπιταλισμού. Είναι άποψη και θέση. 
      Θέλετε να κάνετε νόμιμη την «αεροπειρατεία»! Θέλετε να είναι ήσυχο το «πόπολο» και να επιβιβάζεται σε αεροπλάνα, των οποίων δεν θα έχει ούτε την πολιτική ούτε τη συνδικαλιστική ιδιότητα. Διότι με εξοντωμένους και απολυμένους, χωρίς καμμία αποζημίωση δεν γίνεται τίποτα! Γιατί αυτό θέλετε να φτιάξετε μια τέτοια κατηγορία εργαζομένων, όπως κάνατε με την αποκατάσταση των εργαζομένων στα Λιπάσματα, με την αποκατάσταση των εργαζομένων της «PALCO» και με την αποκατάσταση όλων των -τάχα μου, δήθεν- επιχειρήσεων που σας ένοιαζε, με επανεκπαιδεύσεις, όπως κάνατε με εταιρείες που κλείνουν, όπως κάνατε με «προγραμματάκια» και κάποιοι κόπτονται, όταν τα «STAGE» έχουν περάσει σε αυτόν τον τόπο. Τα έχουν περάσει τα «STAGE»! Στα «STAGE» θα τους πάτε; 
      	Και δεν μου λέτε το εξής; Θέλω να σας ρωτήσω και κάτι τελευταίο, γιατί είναι πολύ αγχωτικό για πάρα πολύ κόσμο. Λέτε ότι θα τους μετατάξετε και ότι θα τους πάτε σε επιχειρήσεις ή σε άλλες υπηρεσίες, όπου θα παίρνουν ακριβώς τον ίδιο μισθό. Δηλαδή θα παίρνετε πιλότο, θα τον πάτε στη Νομαρχία Θεσσαλονίκης και αυτός θα πληρώνεται  από τη Νομαρχία Θεσσαλονίκης το μισθό του πιλότου; 
      	Ακούστε. Σχήματα λόγου είναι αυτά. Θα πάρετε μια Ολυμπιακή, η οποία όφειλε να ανήκει στον ελληνικό λαό. Πριν προχωρήσετε σε οτιδήποτε, σας συστήνω να διαβάσετε τη μελέτη που έχει κάνει ο Λαϊνός για την Ολυμπιακή. Ήταν και είναι κερδοφόρα, όπως ήταν η Δ.Ε.Η. και κατάντησε αυτό που κατάντησε, όπως ήταν ο Ο.Τ.Ε. και κατάντησε αυτός που κατάντησε. 
      Τη μέθοδο την κατάλαβε ο ελληνικός λαός από τη Μεταπολίτευση και μετά. Παίρνετε δημόσια περιουσία, την εκφυλίζετε και μετά τη βγάζετε στο σφυρί. Και πρέπει να βγει με μια τέτοια τιμή, που να συνεπάγεται τη μη αντίδραση των εργαζομένων σε συνθήκες απόφασης που παίρνουν σήμερα οι εργαζόμενοι με το πιστόλι στον κρόταφο για την ανεργία. 
      	Επίσημοι «αεροπειρατές» υπέρ του «αεροπειρατή» επιχειρηματία του δημόσιου πλούτου, που μπορεί να λέγεται «Ολυμπιακή», τουλάχιστον με το Κ.Κ.Ε. δεν πρόκειται να γίνετε! Ούτε μάσκες οξυγόνου δεν πρόκειται να σας δώσουμε την ώρα που θα πέφτετε!
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανέλλη, που ήταν συνεπής στο χρόνο. 
      Το λόγο τώρα έχει ο κ. Λαμπίρης για προτασσόμενη δευτερολογία. 
      Ορίστε, κύριε Λαμπίρη, έχετε το λόγο για τέσσερα λεπτά και σας παρακαλώ να μην υπερβείτε το χρόνο. 
      ΗΛΙΑΣ ΛΑΜΠΙΡΗΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, δεν θέλω να μπω ενδιάμεσα στη συζήτηση που έγινε μεταξύ των συναδέλφων Βουλευτών από τα Χανιά και από το Ηράκλειο, αν και βρισκόμαστε ακριβώς στη μέση. Να περάσουμε από τα Χανιά στο Ηράκλειο ή και αντίστροφα είναι πολύ δύσκολο, αν δεν περάσουμε από το Ρέθυμνο. 
      ΠΡΟΕΔΡΕΥΩΝ (Γεώργιος Σούρλας): Δηλαδή «χρειάζεται» διαβατήριο;
      ΠΑΝΟΣ ΠΑΝΑΓΙΩΤΟΠΟΥΛΟΣ: Ας μην πάμε στα Κ.Τ.Ε.Λ., κύριε συνάδελφε!
      ΗΛΙΑΣ ΛΑΜΠΙΡΗΣ: Όχι, θα είναι πολύ δύσκολο. Μιλάω για το Κ.Τ.Ε.Λ., κύριε Πρόεδρε, όπου ξέρετε ότι είχε γίνει μία προεργασία από τον κ. Βερελή. Εδώ και τέσσερα χρόνια αυτή η προεργασία έχει σταματήσει και δεν έχει προχωρήσει τίποτα σ’ ό,τι αφορά το Κ.Τ.Ε.Λ..
      Εσείς, κύριε Υπουργέ, είχατε δεσμευτεί πριν από οκτώ μήνες ότι θα φέρετε μία τροπολογία στη Βουλή. Κάνετε διαβουλεύσεις με το Ηράκλειο και τα Χανιά χωρίς να συμμετέχει το Ρέθυμνο. Έτσι έχω αντιληφθεί. Δεν θα πρέπει κάποτε να έλθει αυτή η τροπολογία στη Βουλή; Νομίζω ότι έχει περάσει αρκετός χρόνος.
      Θα σταθώ λίγο στο θέμα της οδικής ασφάλειας και ιδιαίτερα στα τροχαία ατυχήματα. Είχε δεσμευτεί ο Πρωθυπουργός στην αρχή της τετραετίας ότι στις προτεραιότητες της Κυβέρνησής σας είναι η οδική ασφάλεια και η ελάττωση των τροχαίων ατυχημάτων. Όπως γνωρίζετε, έχει συμβεί ακριβώς το αντίθετο. Αυτά τα χρόνια και συγκεκριμένα το τελευταίο εξάμηνο από Ιανουάριο μέχρι Ιούνιο είχαμε χίλια τροχαία θανατηφόρα ατυχήματα. Αυτό σημαίνει ότι δεν συμπεριλαμβάνονται οι μήνες Ιούλιος και Αύγουστος που είναι ιδιαίτερα δύσκολοι σε ό,τι αφορά την οδική ασφάλεια. Επομένως, δεν έχει γίνει τίποτα σ’ αυτόν τον τομέα διότι δεν συμπεριλαμβάνονται ούτε οι θάνατοι που έχουν συμβεί στις Μονάδες Εντατικής Θεραπείας είτε έξω από τις Μονάδες Εντατικής Θεραπείας όταν δεν βρίσκεται κρεβάτι, είτε και στις νοσηλευτικές μονάδες που θεραπεύουν εκατοντάδες ή χιλιάδες θύματα των τροχαίων ατυχημάτων και όπου άνθρωποι χάνουν τη ζωή τους μέσα στις νοσηλευτικές μονάδες.
      Δεν γίνεται κάτι, κύριε Υπουργέ, προς αυτήν την κατεύθυνση. Επιτρέπεται, σε μία χώρα της Ευρωπαϊκής Ένωσης, αυτοί που κάνουν χρήση κράνους να μην ξεπερνούν το 20% και αυτοί που κάνουν χρήση ζώνης να μην ξεπερνούν το 25%; Στο πανεπιστήμιο της Πάτρας είχα την ευκαιρία να κάνω μία μελέτη απ’ αυτούς που έρχονταν στα εξωτερικά ιατρεία. Μόλις το 20% με 25% έκανε χρήση ζώνης ή κράνους. Επομένως, κάποτε και στη χώρα μας πρέπει να ισχύσουν οι κανόνες που ισχύουν στην Ευρωπαϊκή Ένωση και αφορούν την οδική ασφάλεια.
      Σ’ ό,τι αφορά τη λειτουργία των ταξί στη χώρα μας δεν έχει γίνει κάτι τα τελευταία χρόνια. Εσείς έχετε ζήσει για πολλά χρόνια στην Ευρωπαϊκή Ένωση και γνωρίζετε τη λειτουργία των ταξί. Δεν υπάρχει ασφάλεια, δεν υπάρχει ιατρικός έλεγχος των οδηγών. Αν δηλαδή κάποιος οδηγός κάνει χρήση ψυχοφαρμάκων, δεν υπάρχει ένα πολύ σοβαρό πρόβλημα και για τον εαυτό του ως οδηγό, αλλά και για τους άλλους που συνταξιδεύουν ή που τον συναντούν στο δρόμο και προκαλεί πολλές φορές τροχαία ατυχήματα; Πρέπει να μας πείτε αν θα γίνεται ιατρικός έλεγχος σε τακτά χρονικά διαστήματα στους οδηγούς των μέσων μαζικής μεταφοράς. 
      Δεν με παίρνει ο χρόνος για να πω περισσότερα. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λαμπίρη.
      Σας υπενθυμίζω ότι ομόφωνα η Διάσκεψη των Προέδρων αποφάσισε να τελειώσει η συζήτηση στις έξι το απόγευμα, δηλαδή σε λίγα λεπτά. Πρέπει να μιλήσει ο Υπουργός, οι κοινοβουλευτικοί…
      ΠΑΝΑΓΙΩΤΗΣ ΛΑΦΑΖΑΝΗΣ: Ποια ομόφωνη απόφαση;
      ΠΡΟΕΔΡΕΥΩΝ (Γεώργιος Σούρλας): Είναι ομόφωνη η απόφαση.
      ΠΑΝΑΓΙΩΤΗΣ ΛΑΦΑΖΑΝΗΣ: Ποιος το αποφάσισε;
      ΠΡΟΕΔΡΕΥΩΝ (Γεώργιος Σούρλας): Αποφασίστηκε στη Διάσκεψη των Προέδρων. Δεν είναι προσωπική μου απόφαση. Έγινε συζήτηση όπου εκπροσωπούνται όλα τα κόμματα. Τι να κάνουμε; Στις έξι η ώρα αποφασίστηκε να διεξαχθεί η ονομαστική ψηφοφορία.
      	ΧΡΙΣΤΟΣ ΒΕΡΕΛΗΣ: Να κάνω μία πρόταση;
      	ΠΑΝΟΣ ΠΑΝΑΓΙΩΤΟΠΟΥΛΟΣ: Να μιλήσει ο Υπουργός.
      	ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. Κύριε Υπουργέ, να είστε πάρα πολύ σύντομος. Δικαιούστε οκτώ λεπτά. Θα κάνουμε μία υπέρβαση, αλλά όχι πολύ μεγάλη.
      	ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θέλω να θυμίσω στους συναδέλφους ότι στην ενότητα αυτή έχω μιλήσει λιγότερο από οποιονδήποτε άλλο.
      	ΧΡΙΣΤΟΣ ΒΕΡΕΛΗΣ: Κύριε Πρόεδρε, να κάνω μία πρόταση;
      ΠΡΟΕΔΡΕΥΩΝ (Γεώργιος Σούρλας): Με συγχωρείτε, κύριε Υπουργέ.
      	Ορίστε, κύριε Βερελή.
      ΧΡΙΣΤΟΣ ΒΕΡΕΛΗΣ: Πρέπει να μιλήσει ο κύριος Υπουργός και να μιλήσουν και οι Κοινοβουλευτικοί Εκπρόσωποι. Ας μιλήσει για κάποιο περιορισμένο χρόνο ο κύριος Υπουργός –δέκα, δεκαπέντε λεπτά- και από δέκα λεπτά να μιλήσουν οι Κοινοβουλευτικοί Εκπρόσωποι.
      ΠΡΟΕΔΡΕΥΩΝ (Γεώργιος Σούρλας): Στις έξι η ώρα είναι η ψηφοφορία. Λήφθηκε ομόφωνη απόφαση. Δεν δικαιούμαι να αλλάξω την απόφαση.
      ΧΡΙΣΤΟΣ ΒΕΡΕΛΗΣ: Να μοιράσετε το χρόνο των είκοσι πέντε λεπτών. Δεν θα κάτσουμε να ακούσουμε τον κύριο Υπουργό και μετά να μην μπορούμε να μιλήσουμε.
      ΠΡΟΕΔΡΕΥΩΝ (Γεώργιος Σούρλας): Ας μην αργούμε. Θα έλθει σε λίγο ο Πρόεδρος του Σώματος. Να τα πείτε στον κ. Σιούφα.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, η Αίθουσα αποφασίζει. 
      ΠΡΟΕΔΡΕΥΩΝ (Γεώργιος Σούρλας): Θα το θέσουμε υπ’ όψιν της Αιθούσης και θα δούμε αν αποφασίζει η Αίθουσα. 
      ΠΑΝΑΓΙΩΤΗΣ ΛΑΦΑΖΑΝΗΣ: Οι αποφάσεις λαμβάνονται στην Αίθουσα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Πρέπει να είναι ομόφωνη η απόφαση. 
      Για να αλλάξει η απόφαση της Διάσκεψης των Προέδρων πρέπει να είναι ομόφωνη η απόφαση του Τμήματος. Δεν μπορεί τώρα να συνεχίζουμε έτσι. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, υπάρχει λύση. Και νομίζω ότι θα συμφωνήσουμε όλοι. Να παρακαλέσουμε τον κ. Υπουργό, αυτά που έχει να πει να τα πει με σύντομο τρόπο και ο χρόνος που θα απομείνει μέχρι τις έξι να ισοκατανεμηθεί…
      ΠΡΟΕΔΡΕΥΩΝ (Γεώργιος Σούρλας): Καμμία αντίρρηση.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν μας παίρνει ο χρόνος μέχρι τις έξι. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ελάτε, κύριε Λαφαζάνη, τώρα.
      ΠΡΟΕΔΡΕΥΩΝ (Γεώργιος Σούρλας): Μη χάνουμε χρόνο.
      Κύριε Υπουργέ, αρχίστε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ο εισηγητής της Μείζονος Αντιπολιτεύσεως, θέλω να πω για τους συναδέλφους που δεν ήταν, μίλησε τριάντα έξι λεπτά. 
      ΘΕΟΧΑΡΗΣ ΤΣΙΟΚΑΣ: Δεν είναι έτσι, κύριε Υπουργέ. Όλοι μίλησαν τόσο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αν θέλουμε να θέτουμε ερωτήματα στην Κυβέρνηση και να μην παίρνουμε απαντήσεις είναι και αυτό μια αντίληψη για τη δημοκρατία. Εν πάση περιπτώσει. 
      Νομοτεχνικά κατ’ αρχάς, κύριε Πρόεδρε. Στο ακροτελεύτιο άρθρο του νομοσχεδίου μετά τις λέξεις: «στην Εφημερίδα της Κυβερνήσεως» προστίθεται η λέξη: «εκτός αν ορίζεται διαφορετικά σε επιμέρους διατάξεις». 
      Δεύτερον, σε σχέση με την Υ.Π.Α. και την ρύθμιση που γίνεται, η οποία γίνεται για μεγαλύτερη ευελιξία για λόγους που έχουν εξηγηθεί και στην επιτροπή προσυπογράφω απολύτως αυτά που είπε ο συνάδελφος ο κ. Μπούρας για να μην επαναλαμβάνω τα ίδια. 
      Τρίτον, έρχομαι στο θέμα της Ολυμπιακής. Ξέρετε, κύριοι συνάδελφοι -νομίζω όλοι- ότι η Ολυμπιακή είναι η μόνη αεροπορική εταιρεία στην Ευρωπαϊκή Ένωση που είναι 100% κρατική. Είναι η μόνη αεροπορική εταιρεία που έχει τόσα πολλά προβλήματα διαχρονικά με την Ευρωπαϊκή Ένωση και η μόνη που είναι τόσο ζημιογόνα σε σχέση με το μέγεθός της. Εμείς κάναμε μια συμφωνία με την Ευρωπαϊκή Επιτροπή και την οποία καταθέτω. 
      ΠΑΝΑΓΙΩΤΗΣ ΛΑΦΑΖΑΝΗΣ: Στα Πρακτικά;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Βεβαίως στα Πρακτικά. Πού θα την καταθέσω. 
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, με συγχωρείτε. Καταθέτει συμφωνία πέντε λεπτά πριν την ψηφοφορία; Πότε θα την διαβάσουμε;
      ΠΡΟΕΔΡΕΥΩΝ (Γεώργιος Σούρλας): Δεν σας συγχωρώ καθόλου, κύριε Λαφαζάνη. Σας παρακαλώ πολύ. Παίρνετε το λόγο αυθαίρετα. Ε, λοιπόν; Την καταθέτει. Θα έχετε τον καιρό να …
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Η ψηφοφορία δεν γίνεται, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Λαφαζάνη, καθίστε παρακαλώ. Μα είναι δυνατόν το Προεδρείο να επιβάλλει στον Υπουργό πότε θα καταθέσει; Σε μένα διαμαρτύρεστε; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Η συμφωνία αυτή κατατίθεται παρ’ ότι η μετάφραση στα ελληνικά δεν είναι οριστική και κανονικά δεν θα έπρεπε να κατατεθεί. Διότι υπάρχουν διάφορες διορθώσεις τις οποίες η Ευρωπαϊκή Επιτροπή θέλει να κάνει. Την καταθέτουμε όμως για να μην νομίζετε ότι κάτι θέλουμε να κρύψουμε. Και όταν τη διαβάσετε θα καταλάβετε ότι λέμε την απόλυτη αλήθεια. 
      Μετά απ’ αυτή τη συμφωνία λοιπόν, διασφαλίζεται το όνομα της Ολυμπιακής, διασφαλίζεται το σήμα της Ολυμπιακής, διασφαλίζονται οι άγονες γραμμές, διασφαλίζεται η αναπτυξιακή προοπτική της Ολυμπιακής, διασφαλίζονται εκατό τοις εκατό  οι εργαζόμενοι. Δεν θα έχουν καμμία μείωση στο εισόδημά τους. 
      Και επομένως εμείς από την πλευρά μας σας θέτουμε το ερώτημα. Αφού διασφαλίζονται όλες αυτές οι προϋποθέσεις για ποιο λόγο άραγε θέλετε να διατηρήσετε την σημερινή άρρωστη κατάσταση; Για ποιο λόγο θέλετε να παρατείνετε αυτό το αδιέξοδο; Για ποιο λόγο έχετε αυτή την δογματική εμμονή; 
      (Χειροκροτήματα από την πτέρυγα της Νέας Δημοκρατίας)
      Είστε η συντηρητική παράταξη της Ελλάδας. Είστε δύναμη αντίδρασης και καθυστέρησης! Περί αυτού πρόκειται. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε. Αν έλεγαν αυτούς καθυστερημένους τι θα έλεγε; Να ανακαλέσει.
      ΑΘΑΝΑΣΙΑ ΜΕΡΕΝΤΙΤΗ: Να ανακαλέσετε, κύριε Υπουργέ. Η σεμνότητα και η ταπεινότητα κάπου-κάπου χρειάζονται. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ας αποφύγουμε χαρακτηρισμούς για παρατάξεις.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κάθε μέρα τα λένε σε μας και τα ακούμε χωρίς να διαμαρτυρόμαστε. Είναι πολιτικός χαρακτηρισμός. Τι να κάνουμε; 
      ΠΡΟΕΔΡΕΥΩΝ (Γεώργιος Σούρλας): Είναι μια παράταξη που νόμιμα είναι στη Βουλή. Κύριε Υπουργέ, σας παρακαλώ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, θέλω να συνεχίσω στον χρόνο που έχω στην διάθεσή μου με αυτά τα οποία ελέχθησαν αυτές τις μέρες σε σχέση με το ότι η Ολυμπιακή δήθεν δεν έχει ζημίες. Οι ισολογισμοί δεν δημοσιεύονται για λόγους καθαρά νομικούς γιατί η εταιρεία, όπως είπα και προηγουμένως, αν δημοσιευθούν οι ισολογισμοί θα έχει βαρύτατα προβλήματα με την δικαιοσύνη. Και όσοι είστε νομικοί από εσάς, καταλαβαίνετε. Σε σχέση με το μετοχικό της κεφάλαιο και τον τρόπο που έχει λειτουργήσει. 
      ΑΘΑΝΑΣΙΑ ΜΕΡΕΝΤΙΤΗ: Να κάνουμε μια συνεδρίαση με τους δικηγόρους να μιλήσει ο Υπουργός. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όταν, λοιπόν, δημοσιευθούν οι ισολογισμοί θα δείτε ότι τουλάχιστον οι συσσωρευμένες ζημίες από το 1994 ανέρχονται στο ύψος των 2.655.000.000 ευρώ. 
      ΕΥΑΓΓΕΛΟΣ ΑΡΓΥΡΗΣ: Το 1993 δεν έγινε τίποτε; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από εκεί και μετά, επειδή συναφώς έχει λεχθεί ότι το δημόσιο χρωστάει στην Ολυμπιακή και όχι η Ολυμπιακή στο δημόσιο, να σας πω ότι οι ληξιπρόθεσμες οφειλές των Ολυμπιακών Αερογραμμών προς το δημόσιο ανέρχονται σήμερα σε 358.322.798  ευρώ. Αντίθετα, οι ληξιπρόθεσμες απαιτήσεις από το δημόσιο φθάνουν μόλις τα 10.388.376 ευρώ, τριάντα πέντε φορές παραπάνω. 
       ΘΕΟΧΑΡΗΣ ΤΣΙΟΚΑΣ:  Ποιος τα λέει αυτά; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Οι οφειλές της Ολυμπιακής Αεροπορίας-Υπηρεσίες και της Ολυμπιακής Αεροπλοΐας είναι πάνω από 1.000.000.000 ευρώ, 625.000.000 ευρώ στο δημόσιο και 453.000.000 ευρώ στο Ι.Κ.Α.. Οι αντίστοιχες απαιτήσεις από το ελληνικό δημόσιο φθάνουν μόλις στα 35.000.000 ευρώ. Σας αρέσει, δεν σας αρέσει, αυτή είναι η πραγματικότητα και την πραγματικότητα δεν θα την αλλάξετε, όσες προσπάθειες και να κάνετε! 
      (Χειροκροτήματα από την πτέρυγα της Νέας Δημοκρατίας)
        ΘΕΟΧΑΡΗΣ ΤΣΙΟΚΑΣ: Αυτή είναι η δική σας πραγματικότητα. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από εκεί και μετά είπατε και άλλα. Είπατε ότι η Κυβέρνηση της Νέας Δημοκρατίας περιόρισε το πτητικό έργο. Το πτητικό έργο με στοιχεία που κατέθεσα και θα ξαναπαρουσιάσω στη Βουλή, επί Νέας Δημοκρατίας αυξήθηκε. Όμως, λόγω του δομικού προβλήματος της εταιρείας, είτε στην εποχή τη δική σας, που μειωνόταν το πτητικό έργο, είτε στην εποχή τη δική μας, που αυξανόταν το πτητικό έργο με δρομολόγια γεμάτα, τα δρομολόγια αυτά μπαίνουν μέσα, διότι έχει υψηλές δαπάνες μισθοδοσίας, υψηλές δαπάνες συντήρησης, τις υψηλότερες στην Ευρώπη, υψηλές δαπάνες πωλήσεων, υψηλές δαπάνες καυσίμων, λόγω του ότι δεν μπορεί να κάνει προπληρωμή εξαιτίας της ρευστότητας κ.ο.κ.. 
      Αυτά τα έχω εξηγήσει, τα εξηγώ ακόμα μια φορά. Δεν είμαι καθόλου βέβαιος ότι θα σας πείσω, διότι επιμένετε στους δικούς σας μύθους και στις δικές σας εμμονές, αλλά τι να κάνουμε; Όπως είπε και ο Μιτεράν: «η πραγματικότητα είναι ξεροκέφαλη». Και εμείς παλεύουμε με σύμμαχο την πραγματικότητα και την αλήθεια. Σας χαρίζουμε τους μύθους και τις δογματικές εμμονές. 
       ΘΕΟΧΑΡΗΣ ΤΣΙΟΚΑΣ: Οι μύθοι είναι δικοί σας. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ειπώθηκε ότι δήθεν εμείς χαριζόμαστε στον ανταγωνιστή. Ο ανταγωνιστής, εάν κερδίζει, κερδίζει από μια Ολυμπιακή που σέρνεται τόσα χρόνια. Αντίθετα, μια υγιής Ολυμπιακή θα είναι απειλή για τον ανταγωνιστή. Και ξαναπαρουσίασα στοιχεία, τα οποία παρουσιάζω και τώρα. 
      Η «AEGEAN» το 1998 δεν είχε μερίδιο στην αγορά, 0%. Στο τέλος του 2003 πήγε στο 41% και από εκεί και μετά πήγε στο 51% μέχρι το 2007. Αλλά τη μεγάλη αύξηση την είχε επί των ημερών του ΠΑ.ΣΟ.Κ.. Επομένως, είστε όργανα της «AEGEAN» με τη λογική που χρησιμοποιείτε για μας; Να μας τα ξεκαθαρίσετε όλα αυτά. 
       ΘΕΟΧΑΡΗΣ ΤΣΙΟΚΑΣ: Τα ξέρει ο κόσμος αυτά. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και έρχομαι και στα άλλα τα πιο εξωφρενικά. Εμείς είμαστε αυτοί που ξεπουλούμε την εθνική περιουσία, την Ολυμπιακή, το φλουρί κωνσταντινάτο, με τόσα μεγάλα ελλείμματα. Αυτό ξεπουλάμε, αυτό που  κληρονομήσαμε από σας. 
      Ακούστε τι λέει ο πρώην Υπουργός Μεταφορών και Επικοινωνιών και νυν Κοινοβουλευτικός Εκπρόσωπος του ΠΑ.ΣΟ.Κ. ο κ. Πάγκαλος: 
      ΕΥΑΓΓΕΛΟΣ ΑΡΓΥΡΗΣ: Πόσες φορές θα μας τα πείτε αυτά; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): «Περιφερόμενη από σχέδιο εξυγίανσης σε σχέδιο αναδιάρθρωσης και από τη μια διοίκηση στην άλλη η Ολυμπιακή Αεροπορία έφθασε εκεί που ήταν μοιραίο να φθάσει, στα αζήτητα. Το 1994 ως Υπουργός Μεταφορών και Επικοινωνιών είχα προτείνει την άμεση κήρυξη της σε πτώχευση, την απόλυση όλου του προσωπικού και τη δημιουργία άλλης εταιρείας με ιδιωτικοοικονομικά κριτήρια, η οποία θα επαναπροσλάμβανε μόνο όσους ήθελαν να δουλέψουν σοβαρά και αφοσιωμένα. Εκεί θα φθάσουμε ούτως ή άλλως είκοσι πέντε χρόνια αργότερα. Οι καθυστερήσεις και οι αναβολές απλώς επιδεινώνουν την κατάσταση και προσθέτουν άλλα στα εκατοντάδες δισεκατομμύρια του ελληνικού λαού που σπαταλήθηκαν. 
      Στο μεταξύ, ωραία εικόνα να μην αγοράζει κανείς την αεροπορική εταιρεία μιας χώρας, ούτε αυτοί που αγόρασαν τα «MALEV», τη «LOT», ή την  «AIR- UZBEKISTAN». Αυτά λέει ο κ. Πάγκαλος. Συνεννοηθείτε μεταξύ σας επιτέλους! 
      (Χειροκροτήματα από την πτέρυγα της Νέας Δημοκρατίας)
      Δεν μπορείτε να ερχόσαστε εδώ πέρα και να κατηγορείτε εμάς για ξεπούλημα, όταν ο κ. Πάγκαλος θεωρεί την Ολυμπιακή χειρότερη από την  «AIR- UZBEKISTAN» με επίσημη συνέντευξή του στο  «ΒΗΜΑ», την οποία και καταθέτω για τα Πρακτικά. Είναι το άρθρο: «Προσοχή, εύθραυστο», όπως είναι και το κόμμα σας με τις λογικές που σας διέπουν.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Εάν δεν σας πείθει ο κ. Πάγκαλος για το ξεπούλημα, έχω άλλο, ακόμη πιο επίσημο έγγραφο. 
      Έχουμε τον Κυβερνητικό σας Εκπρόσωπο, τον κ. Πρωτόπαπα, ο οποίος στην ενημέρωση των συντακτών στις 18 Φεβρουαρίου του 2002 έλεγε τα εξής: «Παραμένει σταθερός προσανατολισμός μας η ιδιωτικοποίηση της Ολυμπιακής». Το καταθέτω για τα Πρακτικά.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Σήμερα «ουκ οίδατε τον άνθρωπο». Δεν γνωρίζετε τίποτα, ούτε τον κ. Σημίτη ούτε τον κ. Πρωτόπαπα ούτε κανέναν.
      ΑΘΑΝΑΣΙΑ ΜΕΡΕΝΤΙΤΗ: Τι είναι αυτά που λέτε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από εκεί και μετά, ισχυριστήκατε ότι εμείς υπονομεύσαμε τη σταθερή λύση που βρήκατε το 2003. Το έχω ξαναπεί από αυτό το Βήμα, αλλά θα το λέω μέχρι επιτέλους να σταματήσετε να αμφισβητείτε αυτήν την πραγματικότητα. Η Ευρωπαϊκή Επιτροπή, προτού κάνετε τη λύση του 2003, είχε ξεκαθαρίσει ότι δεν δέχεται αυτό το οποίο κάνετε. Υπάρχει εδώ γράμμα τον Μάιο του 2003 της κ. De Palacio προς τον κ. Βερελή, όπου, αφού γράφει διάφορες ενστάσεις, αναφέρει τα εξής: «Επιπλέον, επιθυμώ να τονίσω ότι κάθε ενέργεια ιδιωτικοποίησης μέσω της οποία τα βιώσιμα περιουσιακά στοιχεία πρόκειται να μεταβιβαστούν σ’ ένα άλλο νέο φορέα, ενώ η Ολυμπιακή Αεροπορία θα εξακολουθήσει να λειτουργεί με το υπόλοιπο των στοιχείων του ενεργητικού της, δεν πρόκειται να γίνει δεκτή». 
      Σας το έλεγε πριν το κάνετε. Το κάνατε και μετά, βεβαίως, κατηγορείτε τη Νέα Δημοκρατία και το Γενικό Γραμματέα τότε του Υπουργείου Μεταφορών και Επικοινωνιών ότι σας δημιούργησε το πρόβλημα. Το καταθέτω για τα Πρακτικά. 
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν σας πείθει ούτε αυτό; Έχω δελτίο Τύπου της Ευρωπαϊκής Επιτροπής στις 16 Μαρτίου του 2004, το οποίο λέει ότι η επιτροπή στηρίζεται στην αρχή ότι όλες οι εταιρείες που ανήκαν στον όμιλο αποτελούν μία και την αυτή επιχείρηση από την άποψη των κοινοτικών κανόνων περί κρατικών ενισχύσεων. Το καταθέτω για τα Πρακτικά.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Επομένως, υπάρχει θέμα διαδοχής. Επομένως, οι Ολυμπιακές Αερογραμμές, η δήθεν καθαρή εταιρεία, δεν ήταν καθαρή, αλλά κληρονομούσαν όλα τα ελλείμματα και τα νομικά προβλήματα της προηγούμενης εταιρείας.
      Τέλος, εάν δεν σας πείθει και αυτό, έχω και τρίτο.
      (Θόρυβος από την πτέρυγα του ΠΑ.ΣΟ.Κ.)
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, θα πει για την τροπολογία; Μιλάει για δέκα λεπτά.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ακούστε. Είναι τι είπατε εσείς οι ίδιοι στην Ευρωπαϊκή Επιτροπή, τι είπαν οι επίσημοι ελεγκτές της Κυβέρνησης.
      ΘΕΟΧΑΡΗΣ ΤΣΙΟΚΑΣ: Δέκα λεπτά μιλάτε και για την τροπολογία δεν λέτε τίποτα. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ. Καθίστε κάτω, κύριε Τσιόκα.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και το βρήκα στα αρχεία του Υπουργείου. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, καθίστε κάτω. Μην θορυβείτε. Είστε και εισηγητής.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Υπογράφουν εδώ οι δύο ελεγκτές της Κυβέρνησης, που λένε στο χαρτί που έστειλαν στην Ευρωπαϊκή Επιτροπή, την οποία κατηγορείτε ότι με την υπονόμευση των Ευρωβουλευτών της Νέας Δημοκρατίας και υπαλλήλων και ούτω καθεξής έφθασε σ' αυτό το σημείο. Να δείτε τι της στείλατε, για να δείτε πού κατέληξε. Γράφετε το εξής: «Για τα ποσά που περιλαμβάνονται στον ισολογισμό μετασχηματισμό, καθώς και για τις συμβάσεις, σε εμπορικά δικαιώματα και προσωπικό που είναι συνδεόμενα με την άσκηση του πτητικού έργου και που περιλαμβάνονται στη συνοδευτική έκθεση, δεν έχει εξασφαλιστεί η συναίνεση των αντισυμβαλλομένων, υιοθετώντας την παραδοχή της διαδοχής». Δηλαδή, πάλι εσείς οι ίδιοι λέτε ότι το σχέδιό σας δεν ήταν πουθενά, ήταν στον αέρα και οδηγούσε μαθηματικά στη ναρκοθέτηση της νέας εταιρείας. Το καταθέτω για τα Πρακτικά.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, ολοκληρώστε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, δικαιούμαι δεκαπέντε λεπτά. 
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, κύριε Υπουργέ, αλλά δεν γίνεται. Είναι αμείλικτος ο χρόνος.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Να μιλήσω για την τροπολογία, κύριε Πρόεδρε. Είπατε δεκαπέντε λεπτά και έχω μιλήσει δώδεκα.
      ΠΡΟΕΔΡΕΥΩΝ (Γεώργιος Σούρλας): Έπρεπε να έχετε μιλήσει για την τροπολογία. Έχουμε το χρόνο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Αφήστε με να τελειώσω, κύριε Πρόεδρε. Έχω δεκαπέντε λεπτά. Δεν νομίζω ότι μίλησα περισσότερο από τους εισηγητές των κομμάτων και έχω κατηγορηθεί από χθες συνεχώς και αδιαλείπτως από δεκάδες συναδέλφους της Αντιπολίτευσης.
      Σε σχέση με την «ALITALIA», για την οποία έγινε αναφορά, θα πρέπει να ξέρετε ότι η ALITALIA» συγχωνεύεται με την «AIR-ONE», την οποία υποστηρίζετε. Υποστηρίζετε τη λύση της ALITALIA». Είπατε και σήμερα να μιμηθούμε τον κ. Μπερλουσκόνι. Συγχωνεύεται με την «AIR-ONE», που είναι η ιταλική «AEGEAN».
      Δεύτερον, στη λύση της ALITALIA» απολύονται έως και επτά χιλιάδες εργαζόμενοι. 
      Τρίτον, συμφωνήθηκε γι’ αυτούς που θα μείνουν να γίνουν σημαντικές μειώσεις απολαβών.
      Τέταρτον και κυριότερο, χωρίζεται σε δύο εταιρείες, όπως εμείς γινόμαστε τρεις εταιρείες και μένει η παλιά. Η παλιά εταιρεία τίθεται, επίσης, σε εκκαθάριση. Έχει περάσει αυτή η διάταξη από την Ιταλική Βουλή. Ενώ το δέχεστε στην Ιταλία, δεν το δέχεστε στην Ελλάδα. Αυτή είναι η κριτική και η σοβαρότητα από την πλευρά της Αντιπολίτευσης.
      Και φθάνω στη σημερινή τροπολογία. Για την τροπολογία έχει ξεκαθαριστεί απολύτως το τοπίο. Έχει ξεκαθαριστεί ότι οι υπάλληλοι της Ολυμπιακής θα πάρουν ανθρώπινες αποζημιώσεις, χωρίς να υπάρξει καμμία μείωση του εισοδήματός τους. Οι παρεξηγήσεις που προσπαθήσατε να δημιουργήσετε λύθηκαν, νομίζω, με τη νομοτεχνική βελτίωση, η οποία έγινε. 
      Έχω εδώ ολόκληρη τη νομική στήριξη της τροπολογίας, την οποία αναγκαστικά και λόγω έλλειψης χρόνου το μόνο που μπορώ να κάνω πια είναι να την καταθέσω στα Πρακτικά. Εάν έχετε αμφιβολίες για το ισχυρό της νομικής στήριξης, εσείς που θα έχετε χρόνο στη συνέχεια, μπορείτε να τα δείτε, για να απαντήσετε. Το καταθέτω για τα Πρακτικά.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ωστόσο, είναι σαφές ότι εκείνο το οποίο κάνουμε είναι ότι επαναφέρουμε εν πολλοίς παλιές διατάξεις του Πτωχευτικού Κώδικα που ίσχυσαν επί δεκαεπτά έτη, δεν αμφισβητήθηκαν ποτέ, ούτε από εσάς, που με αυτές λειτουργήσατε όταν ήσασταν κυβέρνηση, ούτε ετέθη ποτέ θέμα αντισυνταγματικότητας. Επομένως, αυτά τα όψιμα «κροκοδείλια» δάκρυα δεν γίνονται πιστευτά από κανέναν.
      Θέλω να επισημάνω ωστόσο δύο ακόμη πράγματα, πολύ σύντομα και κλείνω. Το ένα είναι να σας ξαναδιαβάσω, παρ’ ότι σας ενοχλεί, το γράμμα το οποίο έστειλε ο κ. Κωνσταντινίδης τότε Γενικός Γραμματέας του Υπουργείου Μεταφορών και Επικοινωνιών, στην Ευρωπαϊκή Επιτροπή στις 16 Ιανουαρίου 2004, κυβέρνηση ΠΑ.ΣΟ.Κ.. Έλεγε το εξής: «Περαιτέρω, μετά την ολοκλήρωση της διαδικασίας ιδιωτικοποίησης των Ολυμπιακών Αερογραμμών και των εταιρειών επίγειας εξυπηρέτησης και τεχνικής βάσης των λοιπών θυγατρικών και συμμετοχών της Ολυμπιακής Αεροπορίας, των ακινήτων, μεταφορικών μέσων, μηχανημάτων, εξοπλισμού και λοιπών παγίων, που δεν περιέχονται στους κλάδους, η Ολυμπιακή Αεροπορία Α.Ε. θα τεθεί σε εκκαθάριση κατά τις ισχύουσες περί ανωνύμων εταιρειών διατάξεις». 
      Η δική σας εκκαθάριση ήταν καλή. Η δική μας είναι κακή! Ενώ στη δική σας περίπτωση δεν υπήρχε αύριο, στη δική μας περίπτωση έχουμε τη σφραγίδα, την έγκριση, το πράσινο φως της Ευρωπαϊκής Επιτροπής.
      (Χειροκροτήματα από την πτέρυγα της Νέας Δημοκρατίας)
       Κι επειδή είστε τόσο πια κοινωνικά ευαίσθητοι, αφήστε με να σας διαβάσω κι ένα απόσπασμα που δείχνει την κοινωνική σας ευαισθησία.
      Ερώτηση δημοσιογράφου: «Το ΠΑ.ΣΟ.Κ. θα έβαζε θέμα να κλείσουν κάποιες από αυτές τις εταιρείες -δηλαδή τις Δ.Ε.Κ.Ο.- στις οποίες υπάρχει κακοδιοίκηση και ελλείμματα, είναι προβληματικές και ενδεχομένως στο μέλλον η εξυγίανσή τους θα είναι πολύ δύσκολη; Μπαίνει τέτοιο θέμα»;
      Απάντηση: «Κοιτάξτε, αν υπάρχουν κάποιες από αυτές τις επιχειρήσεις, οι οποίες δεν προσφέρουν έργο, δεν υπάρχει αντίκρισμα στην ύπαρξή τους ή δεν είναι αποτελεσματικές ή οτιδήποτε, βεβαίως να δούμε πώς θα ανασυγκροτηθούν». 
      Ρωτάει ο δημοσιογράφος: «Να ανασυγκροτηθούν ή να κλείσουν;».
      ΘΕΟΧΑΡΗΣ ΤΣΙΟΚΑΣ: Είστε ψεύτης. Ψεύδεστε! 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): «Αν μία επιχείρηση δεν χρειάζεται πλέον, θα μπορούσε να κλείσει και να κοιτάξει κανένας τι πρέπει να γίνει».
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αυτά, λοιπόν, τα: «θα μπορούσε να κλείσει και να κοιτάξει κανένας τι πρέπει να γίνει» τα είπε τον Αύγουστο η εκπρόσωπος στην οικονομία του κόμματός σας, κ. Λούκα Κατσέλη. Αυτοί είστε και ο ελληνικός λαός έχει βγάλει τα συμπεράσματά του! 
      ΘΕΟΧΑΡΗΣ ΤΣΙΟΚΑΣ: Ψεύδεστε επιλεκτικά …
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αρκετά πια. Εμείς προχωρούμε μπροστά, είμαστε υπερήφανοι γι’ αυτό που κάνουμε, είναι μία μεγάλη διαρθρωτική μεταρρύθμιση που θα μας την πιστώσει ο ελληνικός λαός. 
      (Χειροκροτήματα από την πτέρυγα της Νέας Δημοκρατίας)
       Προχωρούμε στο δρόμο των αλλαγών και των μεταρρυθμίσεων και σας αφήνουμε στο δρόμο της συντήρησης και της αντίδρασης. 
      (Χειροκροτήματα από την πτέρυγα της Νέας Δημοκρατίας)
       ΘΕΟΧΑΡΗΣ ΤΣΙΟΚΑΣ: Να το διαβάσετε όλο.
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, ηρεμήστε. Δεν μπορείτε να αποκαλείτε τον Υπουργό ψεύτη. Δεν σας τιμά αυτό. Παρακαλώ πολύ, να διαγραφεί από τα Πρακτικά και να συμφωνήσετε, διότι ξέρω ότι είστε ένας ευπρεπής Βουλευτής …
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε …
      ΠΡΟΕΔΡΕΥΩΝ (Γεώργιος Σούρλας): Δεν θα αγορεύσετε τώρα. Μην ψάχνετε αφορμή να αγορεύσετε. Σας λέω ότι δεν επιτρέπεται να αποκαλείτε τον Υπουργό ή τον Βουλευτή ή οποιοδήποτε μέλος του Κοινοβουλίου, ψεύτη. Σας παρακαλώ. Είναι βαρύτατος χαρακτηρισμός. Το Προεδρείο δεν το δέχεται αυτό. 
      ΘΕΟΧΑΡΗΣ ΤΣΙΟΚΑΣ: Ζητώ μία διόρθωση. Ακούστε με.
      (Θόρυβος από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Τι είπατε; 
      ΘΕΟΧΑΡΗΣ ΤΣΙΟΚΑΣ: Αφορούσε, ό,τι και να σχολίασα, την επιλεκτική του και μεροληπτική του παρουσίαση γεγονότων. 
      ΠΡΟΕΔΡΕΥΩΝ (Γεώργιος Σούρλας): Ό,τι και να αφορούσε, συμφωνείτε να διαγραφεί από τα Πρακτικά.
      ΑΘΑΝΑΣΙΟΣ ΜΠΟΥΡΑΣ: Πραγματικό κείμενο παρουσίασε. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Τι είναι αυτό που συμβαίνει από χθες μέχρι σήμερα; Σας παρακαλώ πάρα πολύ. 
      (Θόρυβος από την πτέρυγα της Νέας Δημοκρατίας )
      Ακούστε με. Η συνεδρίαση έπρεπε να λήξει στις 18.00΄. Κατανοώ ότι πρέπει να μιλήσουν και οι Κοινοβουλευτικοί  Εκπρόσωποι του ΠΑ.ΣΟ.Κ., του ΣΥ.ΡΙΖ.Α. και της Νέας Δημοκρατίας. Να δώσουμε χρόνο έξι λεπτών στον κάθε έναν ...
      (Θόρυβος από την πτέρυγα της Νέας Δημοκρατίας - Κωδωνοκρουσίες)
      Σας παρακαλώ πολύ! Έτσι βοηθάτε το Προεδρείο; Να δώσουμε ένα εξάλεπτο στον κάθε έναν για να κλείσει η συνεδρίαση.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Βερελής.
      (Θόρυβος στην Αίθουσα)
      ΧΡΙΣΤΟΣ ΒΕΡΕΛΗΣ: Γνωρίζουμε ότι είναι δύσκολες οι μέρες για την Κυβέρνησή σας. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Περιμένετε, κύριε Βερελή.
      Κύριοι συνάδελφοι, ή καθίστε ή αποχωρήστε από την Αίθουσα. Κύριε συνάδελφε, κύριε Καλαντζή, μπορείτε να μιλήσετε εκτός Αιθούσης αν θέλετε.
      Ορίστε, κύριε Βερελή.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, γνωρίζουμε ότι είναι δύσκολες οι μέρες για την Κυβέρνησή σας. 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Παρακαλώ να μη διακόπτετε. Παρακαλώ θερμά. Είναι δικαίωμά του να εκφράζει την άποψή του και να κάνει πολιτικές εκτιμήσεις. Δεν εξύβρισε κανέναν. Εκτίμηση πολιτική έκανε. 
      ΧΡΙΣΤΟΣ ΒΕΡΕΛΗΣ: Μπορώ να αρχίσω, κύριοι συνάδελφοι; 
      Επαναλαμβάνω ότι είναι δύσκολες οι μέρες για την Κυβέρνησή σας και αντιλαμβάνομαι και τη νευρικότητα του κυρίου Υπουργού. Βεβαίως και οι Υπουργοί είναι σε νευρική κρίση, βεβαίως και ο κύριος Πρωθυπουργός είναι σε «κατάθλιψη» αλλά η αλήθεια είναι μία. Είχατε ένα σχέδιο για την Ολυμπιακή πολύ συγκεκριμένο, ένα σχέδιο το οποίο οδηγεί στα βήματα που κάνατε σήμερα. Και τα βήματα αυτά σας τα περιγράφω με λίγα λόγια.
      Το πρώτο το οποίο κάνατε είναι να υπονομεύετε συστηματικά, με όποια δυνατότητα είχατε, με τους Ευρωβουλευτές σας στους οποίους ανήκατε και εσείς, κύριε Υπουργέ, με τον Πρόεδρο του γραφείου της κ. Ντε Παλάθιο, ο οποίος είναι Ευρωβουλευτής σας, με ό,τι δυνάμεις είχατε, οτιδήποτε επιχειρείτο για το σχέδιο σωτηρίας της Ολυμπιακής. 
      Κάναμε μια ρύθμιση και μας αναφέρατε ημερομηνίες και θέλω να είστε ειλικρινής σ’ αυτή την Αίθουσα. Μου αναφέρατε ότι έστειλε γράμμα η κ. Παλάθιο τον Ιούνιο του 2003. Η ρύθμισή μου έγινε το Σεπτέμβριο του 2003. Μου αναφέρετε ότι έστειλε γράμμα στις 16 Μαρτίου. Οι εκλογές έγιναν στις 8 Μαρτίου. Αυτό τι σημαίνει; Σημαίνει ότι υπήρχε ήδη έτοιμο το έδαφος, μόλις αποχωρήσει η κυβέρνηση του ΠΑ.ΣΟ.Κ., να μπει «ταφόπλακα» στην Ολυμπιακή. Αυτό έγινε. 
      (Χειροκροτήματα από την πτέρυγα του ΠΑ.ΣΟ.Κ.)
      Και έχουμε και άλλα στοιχεία να πούμε. Δεν απαντήσατε, κύριε Υπουργέ, γιατί γράφτηκε το γράμμα αυτό από το Υπουργείο Μεταφορών και Επικοινωνιών στις 2 Ιουλίου, που συνέδεε αναγκαστικά «τραβώντας» από τα μαλλιά τη νέα εταιρεία με την παλιά εταιρεία; Για να την εμπλέξει στα νομικά προβλήματα. Αυτή είναι η αλήθεια. 
      Ποιος επωφελήθηκε απ’ αυτή την πραγματικότητα; Οι ανταγωνιστές της Ολυμπιακής. Γιατί επωφελήθηκαν; Γιατί οι ανταγωνιστές δεν ήθελαν ανταγωνιστή. Γιατί έπρεπε τα μερίδια αγοράς να πάνε δωρεάν στον ανταγωνισμό. Αυτή είναι η πραγματικότητα. 
      Και έρχεστε σήμερα και παρουσιάζετε ένα σχέδιο. Το σχέδιο αυτό τι είναι; Είναι ένα σχέδιο το οποίο λέει  ότι με εκκαθάριση θα κάνει μια σειρά από δουλειές. Έχετε δει άλλη ευρωπαϊκή εταιρεία με εκκαθάριση να μπορεί να λειτουργήσει, να μπορεί να πάρει τα slots από τη μια εταιρεία να τα δώσει στην άλλη; Θα καταρρεύσει το σχέδιό σας και θα έχετε την ευθύνη και θα μείνει η νευρικότητά σας στην ιστορία αυτής της Αίθουσας. 
      Αυτό το οποίο υπάρχει, αγαπητοί συνάδελφοι, είναι ότι έχουμε κάνει μια σειρά από ενέργειες οι οποίες οδήγησαν σ’ ένα μερικό συμμάζεμα με τις δυσκολίες που υπήρχαν. Είναι παράδοξο γιατί ενώ με τεράστια προσπάθεια, με συμφωνίες οι οποίες έγιναν, με τα επτά από τα οκτώ σωματεία της εταιρείας, με αλλαγή των κανονισμών εργασίας, ήρθατε εσείς, λίγους μήνες μετά ως Κυβέρνηση, για να τα αλλάξετε όλα αυτά και να πάτε πίσω το κόστος, να δώσετε αμέσως αυξήσεις 43%. Γιατί; Για να έχετε τη βεβαιότητα ότι η εταιρεία θα καταρρεύσει. Αυτή είναι η αλήθεια. 
      Είπε ένας συνάδελφος προηγουμένως, ο κ. Ροντούλης για τους πιλότους οι οποίοι είχαν αυτές τις εκκρεμότητες. Βεβαίως, είναι έτσι ακριβώς. Αλλά γιατί έγινε αυτό; Έγινε αυτό γιατί η λύση η οποία υπήρχε, οι αξιόπιστοι επενδυτές οι οποίοι είχαν έρθει εξεδιώχθησαν από την Κυβέρνηση αυτή, κακήν κακώς. Με ποιο σκεπτικό εξεδιώχθησαν; Δεν αναρωτιέται κάποιος; Δεν θεωρεί κάποιος ότι είναι παραδοξότητα μια Κυβέρνηση όπως της Νέας Δημοκρατίας να διώχνει τους επενδυτές και να λέει ότι θα κάνουμε εμείς ένα άλλο σχέδιο και ταυτοχρόνως να επιβαρύνει με 50% και πλέον το κόστος εργασίας αμέσως μόλις αναλαμβάνει την κυβέρνηση;
      Όλα αυτά εξηγούνται με αυτό που σας είπα στην αρχή. Οι άνθρωποι που ήταν στην αγορά απέναντι στην Ολυμπιακή, οι ανταγωνιστές της, δεν ήθελαν ανταγωνισμό. Και αυτό το σχέδιο εξελίσσεται διαρκώς άλλοτε με όργανα τα οποία είναι εντεταλμένα και άλλοτε με όργανα τα οποία τελούν εν αγνοία και βλέπουν τα τετελεσμένα και δεν μπορούν να αντιδράσουν. Εσείς επιλέξτε πού θα καταταγείτε, κύριε Υπουργέ. Το θέμα είναι ότι είχατε κάθε δυνατότητα να γνωρίζετε την υπόθεση αυτή. 
      Και η τότε Επίτροπος της Ευρωπαϊκής Ένωσης, η οποία ουδέποτε αντέδρασε στα σχέδια τα οποία παρουσιάσαμε και τα οποία ακούσατε παρά μόνο μετά τις εκλογές του Μαρτίου του 2004, ήταν αυτή μαζί με το γραφείο της που είχε την επαφή με την ομάδα των Ευρωβουλευτών της Νέας Δημοκρατίας. Αυτή είναι η όλη αλήθεια για την ιστορία αυτή. 
      Δόθηκε μία δυνατότητα να επέλθει μία λύση. Η λύση αυτή καθυστέρησε πέντε χρόνια, γιατί αυτό που κάνετε σήμερα, είναι περίπου ένα μόρφωμα αυτού που είχε επιχειρηθεί, αλλά πώς; Όχι με το προσωπικό πια. Τελείωσε το προσωπικό. Όχι με τους πεπειραμένους πιλότους. Φεύγουν από τη μέση. Όχι με την τεχνική βάση, η οποία είχε την εμπειρία. Φεύγει και αυτή. Πάνε τα στάνταρ ασφαλείας, «πάνε» περίπατο. Όλα αυτά είναι η ενσωματωμένη περιουσία της Ολυμπιακής.
      Η Ολυμπιακή δεν είναι μόνο το σήμα ξεχωριστά, το όνομα ξεχωριστά και πέντε-δέκα αεροπλάνα, διότι το τελευταίο αεροπλάνο που αγοράστηκε από την εταιρεία ήταν το 1998. Από εκεί και πέρα υπήρχαν προβλήματα. Ξέρετε τι κάνατε εσείς όταν δεν μπορούσαμε να κάνουμε ισολογισμό για ένα χρόνο; Τεράστιες φασαρίες, δεκάδες ερωτήσεις. Και δεν έχετε παρουσιάσει εδώ ισολογισμό από το 2004. 
      Έρχεστε εδώ και μας λέτε πως εκτιμάτε ότι αυτά είναι οι ζημιές της Ολυμπιακής και αποκρύπτετε ότι έχουν επιδικαστεί 450.000.000 υπέρ της εταιρείας. Γιατί το κάνετε αυτό; Το κάνετε για να παρουσιάσετε ένα αδιέξοδο και πως εσείς μπορείτε να δώσετε τη μόνη λύση. 
      Αυτό το οποίο κάνετε, αγαπητέ κύριε Υπουργέ, είναι σύμφωνο με την πολιτική του Προέδρου σας του κ. Καραμανλή, διότι μετά τη σημερινή του παρουσία στο Υπουργικό Συμβούλιο, ο κ. Καραμανλής ένα πράγμα είπε, αφού δημιούργησε τεράστιες αναμονές, ότι: «ανοίγει η πόρτα προς την κοινωνία». Ποια πόρτα; Έχει «σφηνώσει», κύριοι, η πόρτα! Θα ανοίξει μόνο για να βγείτε έξω! 
      Η πόρτα της κοινωνίας έχει κλείσει για εσάς. Δεν έχει μείνει τίποτε άλλο, διότι το μόνο το οποίο κάνετε είναι διαρκώς να υπονομεύετε επενδυτικές προσπάθειες του ελληνικού λαού. Αυτό που φέρνετε εδώ είναι μία σειρά από ρυθμίσεις, οι οποίες υποσκάπτουν την επενδυτική πραγματικότητα της χώρας και αυτό που έχει κατακτηθεί. 
      Γιατί φωνάζει ο ελληνικός λαός; Φωνάζει διότι χάνει πράγματα, τα οποία απέκτησε τα τελευταία χρόνια. Πότε τα χάνει; Επί των ημερών της δικής σας Κυβέρνησης.
      Έχετε εσείς δυνατότητα να προσφέρετε στην οικονομία; Έχετε φέρει μία θετική αναπτυξιακή πρόταση για τη χώρα; Έχετε καταφέρει να αρθρώσετε μία άμυνα στη λαίλαπα που υπάρχει σήμερα στην παγκόσμια οικονομία ή νομίζετε ότι οι επικοινωνιακές επισκέψεις του κυρίου Πρωθυπουργού στην Τράπεζα της Ελλάδος μπορούν να δώσουν ένα αποτέλεσμα; 
      Τίποτα από αυτά δεν θα συμβεί. Αυτό που θα συμβεί θα είναι μία κυβέρνηση μοιραία, η οποία μετρά τις τελευταίες της ημέρες!
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βερελή που ήταν συνεπής στο χρόνο. Όπως ακούστηκε ο κ. Βερελής, χωρίς καμμία διακοπή, παρακαλώ να ακουστεί και ο επόμενος και μεθεπόμενος ομιλητής. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Σε λίγη ώρα, κυρίες και κύριοι συνάδελφοι, με την ονομαστική ψηφοφορία την οποία έχει ζητήσει η Αντιπολίτευση, θα μετρήσουμε τις Πλειοψηφίες ή Μειοψηφίες που διαμορφώνονται στο Εθνικό Κοινοβούλιο και τότε –σε λίγα λεπτά- θα δοθεί, με απόλυτο και κατηγορηματικό τρόπο, αποστομωτική απάντηση σ’ αυτούς που επιχειρούν να καλλιεργήσουν κλίμα αποσταθεροποίησης και αποδυνάμωσης της Κυβέρνησης. 
      (Χειροκροτήματα από την πτέρυγα της Νέας Δημοκρατίας)
      Μία ακόμα μεταρρύθμιση θα ψηφιστεί από την Πλειοψηφία των Βουλευτών του Ελληνικού Κοινοβουλίου, από μία ευρεία Πλειοψηφία, ισχυρή, που στηρίζει τις μεταρρυθμιστικές πρωτοβουλίες της Κυβέρνησης του Κώστα Καραμανλή.
      Είναι αλήθεια ότι μέσα στη φημολογία ακριβώς της αποδυνάμωσης και αποσταθεροποίησης της Κυβέρνησης που καλλιέργησαν ορισμένοι κύκλοι –και θέλω να το ξεκαθαρίσω, δεν αναφέρομαι σε Βουλευτές, σε κανένα Βουλευτή του Ελληνικού Κοινοβουλίου, όταν μιλάω για προσπάθεια αποσταθεροποίησης και αποδυνάμωσης της Κυβέρνησης, μιλάω για προσπάθειες που μεθοδεύονται και δρομολογούνται από εξωκοινοβουλευτικούς κύκλους- μέσα σ’ αυτό το κλίμα, διακινήθηκαν φήμες πρόωρων εκλογών.
      Αισθάνομαι ότι αυτές οι φήμες δεν τρόμαξαν κανέναν από την πλευρά της Συμπολίτευσης. Είδα όμως τρομαγμένους συναδέλφους του ΠΑ.ΣΟ.Κ…
      ΝΙΚΟΛΑΟΣ ΣΗΦΟΥΝΑΚΗΣ: Ποιοι είναι αυτοί;
      ΠΑΝΟΣ ΠΑΝΑΓΙΩΤΟΠΟΥΛΟΣ: …να ρωτάνε: «θα κάνετε εκλογές;»… 
      (Χειροκροτήματα από την πτέρυγα της Νέας Δημοκρατίας)
      …γιατί γνωρίζουν ότι ακόμη και αν είναι η πλέον δυσμενής συγκυρία για την Κυβέρνηση της τελευταίας πενταετίας, αυτά συμβαίνουν. Η Κυβέρνηση είναι στο «μάτι του κυκλώνα», ο τόπος περνάει από μία «καταιγίδα» με την εισβολή της διεθνούς οικονομικής κρίσης στο νοικοκυριό μας, στην πόρτα μας. 
      Γνωρίζετε όμως ότι, αν και όταν έλθει η ώρα –στην ώρα τους όλα- ο ελληνικός λαός να μπει στην τελική ευθεία της διαμόρφωσης της τελικής κρίσης, της ετυμηγορίας του, της τελικής του απόφασης για το ποιος είναι σε θέση να βγάλει τον τόπο από το «μάτι του κυκλώνα», από το «μάτι της καταιγίδας» και να οδηγήσει τον τόπο σε υπήνεμο λιμάνι, και σ’ αυτήν την περίπτωση ο λαός, με τις αδυναμίες, τις ανεπάρκειες, τα προβλήματα, τα λάθη μας θα αντιληφθεί το αυτονόητο, ότι δεν έχετε εναλλακτική πρόταση εξόδου από την κρίση. Η μόνη αξιόπιστη πρόταση διακυβέρνησης και εξόδου της χώρας από την κρίση φέρνει την υπογραφή του Καραμανλή και της Νέας Δημοκρατίας.
      (Χειροκροτήματα από την πτέρυγα της Νέας Δημοκρατίας)
      Ακούστηκαν πολλά και βαριά, κυρίες και κύριοι συνάδελφοι, σε βάρος αυτής της παράταξης. Θέλω, λοιπόν, να σας θυμίσω το ιστορικά αυτονόητο, ιστορικά καταγεγραμμένο και κατοχυρωμένο. Τι δηλαδή; Το ότι αυτή η παράταξη από την εποχή που την ίδρυσε ο αείμνηστος Κωνσταντίνος Καραμανλής είχε πάντοτε ως γνώμονα και πυξίδα της πολιτικής της το δημόσιο συμφέρον. Το δημόσιο συμφέρον υπηρέτησε ο Καραμανλής όταν κάποιοι τον κατηγορούσαν για σοσιαλμανία. Υπηρετούσε το δημόσιο συμφέρον. Το δημόσιο συμφέρον υπηρετεί η Νέα Δημοκρατία και ο σημερινός Κώστας Καραμανλής όταν επιχειρεί και επιτυγχάνει τις σωστές ισορροπίες μεταξύ της υπεράσπισης του δημοσίου χώρου, της δημοσίας περιουσίας, του δημοσίου συμφέροντος και την ενίσχυση της επιχειρηματικότητας και της ιδιωτικής πρωτοβουλίας. 
      Παρακολουθώ για πολλές ώρες αυτά που είπατε, μία κριτική που έχει ως κοινό παρονομαστή της το μηδενισμό, την προσπάθεια αποικοδόμησης, κατεδάφισης των πάντων. Δεν άκουσα όμως εναλλακτική πρόταση και δεν άκουσα και αυτοκριτική. Διότι εσείς που κατηγορείτε σήμερα τη Νέα Δημοκρατια ότι ξεπουλάει τα πάντα στον ιδιωτικό τομέα είστε οι κυβερνήσεις που επέτρεψαν να γιγαντωθεί ο μεγάλος ανταγωνιστής της Ολυμπιακής. Τα στοιχεία έχουν παρουσιαστεί και έχουν ειπωθεί σ’ αυτή την Αίθουσα. Μην τα αμφισβητείτε! 
      Μέχρι το 2003 -2004 η «AEGEAN», η οποία ξεκίνησε από μηδενικό ποσοστό συμμετοχής στην «πίτα» των εναερίων μεταφορών, έφθασε το 41%! Εκεί φθάσατε τις εναέριες μεταφορές στην Ελλάδα! Όταν αποχωρήσατε από την εξουσία η «AEGEAN» είχε ήδη κατοχυρώσει το 41%! Και δεν είναι ένα παροδικό ή προσωρινό σύμπτωμα. Σ’ όλους τους τομείς του δημοσίου βίου, όπως δημόσια υγεία, δημόσια παιδεία, αφήσατε να καλπάσουν τα ιδιωτικά συμφέροντα ανεξέλεγκτα, σε βάρος του δημοσίου χώρου και έρχεστε τώρα υποκριτικά να υποδυθείτε τα θύματα και ταυτόχρονα τους δημοσίους κατηγόρους και εισαγγελείς. 
      Είπατε πολλά, μηδενιστικά, απόλυτα, ακραία, υπερβολικά. Δεν κατορθώσατε όμως να μας πείσετε ότι έχετε εναλλακτική πρόταση. Και δεν έχετε εναλλακτική πρόταση. Διότι, κυρίες και κύριοι συνάδελφοι του ΠΑ.ΣΟ.Κ., εάν είχατε εναλλακτική πρόταση θα την είχατε εφαρμόσει πριν από πέντε χρόνια. Θα είχατε καταφέρει να φέρετε σε πέρας τα τρία προγράμματα εξυγίανσης, τα οποία πηγαίνατε στις Βρυξέλλες με τη βούλα της κυβέρνησης και των Υπουργών σας, πείθατε τους αρμοδίους της Ευρωπαϊκής Επιτροπής να σας τα εγκρίνει και όταν γυρίζατε πίσω ερχόσασταν και τα παραβιάζατε και τα πετούσατε στο καλάθι των αχρήστων. Έτσι φθάσαμε στην κατάσταση που παρέλαβε η Νέα Δημοκρατία από το ΠΑ.ΣΟ.Κ..
      Δεν θα κουράσω κάνοντας λόγο για τα ελλείμματα, για τα προβλήματα, για τα «πράσινα» βερεσέδια, για τις «πράσινες» χρεώσεις στην πλάτη του Έλληνα και της Ελληνίδας. Πώς είναι δυνατόν να κάνει αυτή η Κυβέρνηση κοινωνική πολιτική όταν ο ελληνικός λαός υφίσταται την αφαίμαξη των 2,7 εκατομμυρίων ευρώ που στοιχίζουν καθημερινά στον Έλληνα και στην Ελληνίδα, στο δημόσιο κορβανά, τα «πράσινα» βερεσέδια στην Ολυμπιακή και στον Ο.Σ.Ε.; 
      Και δεν έφθαναν αυτά, αλλά κάνετε και πως δεν καταλαβαίνετε για την περίοδο της αμαρτίας, για την περίοδο που παραδώσατε την Ολυμπιακή στη βρετανική «Speedwing». Το είπα και θα το επαναλάβω. Φέρατε τους Βρετανούς με σύμπλεγμα παλαιού αποικιοκράτη στο κράτος των Ινδιών! Ήρθαν, είδαν, λεηλάτησαν και απήλθαν! Και πλήρωσε τα σπασμένα ο ελληνικός λαός! Και ερχόσαστε σήμερα να μας κουνήσετε απειλητικά το δείκτη του χεριού σας και να παραστήσετε τους τιμητές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε.
      Μου έκανε εντύπωση ο θόρυβος που δημιουργήσατε για το «αζημίως». Ακούσατε τη διευκρίνιση του κυρίου Υπουργού. Τα πράγματα είναι σαφέστατα. Οι μάσκες και οι ψευδείς χαρακτηρισμοί και ισχυρισμοί κατέπεσαν. 
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, ολοκληρώστε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα θέλατε να αφήσουμε τους εργαζομένους της «Ολυμπιακής» στο έλεος των δικηγορικών γραφείων; Να πει δηλαδή η πολιτική ηγεσία του Υπουργείου Μεταφορών και Επικοινωνιών: «κοιτάξτε, πηγαίνετε στα δικαστήρια, πηγαίνετε στους δικηγόρους» για να διεκδικήσουν τι από μια εταιρία που, με βάση το Πτωχευτικό Δίκαιο, πηγαίνει σε εκκαθάριση; Αυτό θέλατε;
      Έρχεται η Κυβέρνηση και λέει -κλείνω, κύριε Πρόεδρε- ότι αποτελεί υποχρέωση του κράτους, με απόφαση των αρμοδίων Υπουργών, να αποζημιωθούν και να αποκατασταθούν όλα τα εργασιακά δικαιώματα των εργαζομένων στην Ολυμπιακή.
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, ολοκληρώστε σας παρακαλώ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κλείνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν κλείνετε, όμως!
      ΠΑΝΟΣ ΠΑΝΑΓΙΩΤΟΠΟΥΛΟΣ: Σε λίγα λεπτά με την ονομαστική ψηφοφορία, θα αποδειχθεί αυτό που θέλετε να δείτε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα αποδειχθεί ότι τελειώνει στο δημόσιο βίο η περίοδος της αποσταθεροποίησης και της αποδυνάμωσης της Κυβέρνησης και του κυβερνητικού έργου. Με την ψήφο της Πλειοψηφίας και η Κυβέρνηση και ο Καραμανλής θα βγουν όλοι περισσότερο ενισχυμένοι, για να βαδίσουμε με ταχύτερο ρυθμό στην ολοκλήρωση των μεταρρυθμίσεων που απαιτεί όλος ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παναγιωτόπουλε.
      Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α., ο κ. Λαφαζάνης, με τον οποίο και ολοκληρώνεται η συνεδρίαση.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, μου επιτρέπετε; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου επιτρέπετε για ένα λεπτό;
      ΠΡΟΕΔΡΕΥΩΝ (Γεώργιος Σούρλας): Όχι, δεν υπάρχει λεπτό. Σας παρακαλώ, διευκολύνετε λίγο τη διαδικασία. Σας παρακαλώ πάρα πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Μια φράση εγώ θα πω.
      ΠΡΟΕΔΡΕΥΩΝ (Γεώργιος Σούρλας): Κύριε πρώην Πρόεδρε της Βουλής, μόλις τελειώσει ο κ. Λαφαζάνης, θα πάρετε το λόγο να πείτε αυτό που θέλετε.
      ΠΑΝΑΓΙΩΤΗΣ ΛΑΦΑΖΑΝΗΣ: Προσπαθήσαμε…
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Λαφαζάνη.
      Ορίστε, κύριε Κακλαμάνη.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αν μου επιτρέπει, όμως ο κ. Λαφαζάνης.
      ΠΡΟΕΔΡΕΥΩΝ (Γεώργιος Σούρλας): Θα σας επιτρέψει ο κ. Λαφαζάνης. Είναι πολύ ευγενικός.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, από το Βήμα αυτό και από αυτές τις θέσεις, πολλές φορές λέμε και σκέψεις υπερβολικές και σε τόνο ίσως υπερβολικό και πρώτος εγώ.
      Όμως, όταν μιλούν για αποσταθεροποίηση την οποία μεθοδεύουν εξωκοινοβουλευτικοί κύκλοι, οφείλουν να είναι σαφείς. Εδώ είναι Κοινοβούλιο.
      Εγώ, κύριε Πρόεδρε, θα περίμενα από εσάς να ζητήσετε από τον επί του Βήματος Εκπρόσωπο της Νέας Δημοκρατίας να σας πει ποιοι είναι οι εξωκοινοβουλευτικοί που απειλούν αποσταθεροποίηση στην Κυβέρνηση της χώρας.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ακούστε να σας απαντήσω. Να σας εξηγήσω.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό ήθελα να πω και τίποτε άλλο.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ο κ. Παναγιωτόπουλος ξεκαθάρισε…
      ΑΠΟΣΤΟΛΟΣ ΚΑΚΛΑΜΑΝΗΣ: Για να μην λέμε πράγματα τα οποία δεν είμαστε σε θέση να τα στοιχειοθετήσουμε.
      ΠΡΟΕΔΡΕΥΩΝ (Γεώργιος Σούρλας): Ο κ. Παναγιωτόπουλος διευκρίνισε κατά τρόπο απόλυτο και σαφή ότι δεν αναφέρεται σε καμμία περίπτωση σε Βουλευτές και στο Κοινοβούλιο.
      ΑΠΟΣΤΟΛΟΣ ΚΑΚΛΑΜΑΝΗΣ: Το άκουσα.
      ΠΡΟΕΔΡΕΥΩΝ (Γεώργιος Σούρλας): Είναι άποψή του και εκτίμηση. Εγώ με ποιο δικαίωμα…
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό, κύριε Πρόεδρε, δεν μας αρκεί. Δηλαδή, το Κοινοβούλιο δεν έχει ρόλο και κάποιοι τύποι εκτός του Κοινοβουλίου απειλούν την Κυβέρνηση και τη δημοκρατική ομαλότητα στον τόπο;
      ΠΡΟΕΔΡΕΥΩΝ (Γεώργιος Σούρλας): Σεβαστέ, κύριε Πρόεδρε, με ακούτε;
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, αυτά είναι βαρύτατα πράγματα!
      ΠΡΟΕΔΡΕΥΩΝ (Γεώργιος Σούρλας): Σεβαστέ μου κύριε Πρόεδρε, εσείς είστε ο πρώτος, ένας αναμφισβήτητα αξιοπρεπής Βουλευτής, με έντιμη πορεία, που σε κάθε αναφορά σας κάπου εκεί αναφέρεστε. Και έχετε δίκιο. Και εγώ συμφωνώ μαζί σας.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε. Όσες φορές έχω αναφερθεί και από τη θέση που κάθεστε, ανέφερα τα ονόματα των συγκεκριμένων προσώπων, εκδοτών ή άλλων. Δεν μπορούμε γενικώς και αορίστως να μιλούμε για κύκλους που μπορεί να είναι και εντός και εκτός της χώρας.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να συνεχίσουμε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, θερμή παράκληση. Έκανε μια παρατήρηση ο πρώην Πρόεδρος της Βουλής.
      ΑΠΟΣΤΟΛΟΣ ΚΑΚΛΑΜΑΝΗΣ: Και διαβάζουμε αυτές τις μέρες την κυβερνητική προπαγάνδα.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, εγώ σας ευχαριστώ για την παρέμβασή σας.
      ΑΠΟΣΤΟΛΟΣ ΚΑΚΛΑΜΑΝΗΣ: Αρκετά έχει η κινδυνολογία!
      ΠΡΟΕΔΡΕΥΩΝ (Γεώργιος Σούρλας): Το τι συμβαίνει στον τόπο μας όλοι το αντιλαμβανόμαστε και εμείς τουλάχιστον εδώ εγγυώμεθα την ομαλή πορεία της χώρας, γιατί αυτή είναι η εντολή του ελληνικού λαού και είμαστε υποχρεωμένοι να την τηρήσουμε. Και θα την τηρήσουμε και θα διαψεύσουμε όποιους και αν είναι αυτοί που θέλουν να υπονομεύσουν τη δημοκρατία μας. Είναι δική μας η δημοκρατία, κανενός συμφέροντος δεν είναι.
      ΑΠΟΣΤΟΛΟΣ ΚΑΚΛΑΜΑΝΗΣ: Εάν υπάρχουν πράγματι τέτοιοι και όχι να τους επικαλούμαστε κινδυνολογούντες.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Στην τελική ομιλία του, δεν θα περίμενα από τον κύριο Υπουργό να υπερασπίσει τις δύο τροπολογίες, ιδιαίτερα την τροπολογία για την Ολυμπιακή, διότι αυτές οι τροπολογίες δεν έχουν ούτε παρόν ούτε μέλλον.
      Γι’ αυτό, τι έκανε; Αυτό το οποίο επιχείρησε ήταν να μας πει: «Πόσα κακά έκανε και πόση καταστροφή προκάλεσε το ΠΑ.ΣΟ.Κ. στην Ολυμπιακή Αεροπορία; Και εμένα, λοιπόν, μη με κατηγορείτε, διότι κινούμαι τουλάχιστον στο ίδιο μήκος κύματος».
      Είναι αυτή επιχειρηματολογία, κύριε Υπουργέ, για τις τροπολογίες που φέρνετε; Δηλαδή, σας φτάνει να μας πείτε πως ό,τι χειρότερο έκανε το ΠΑ.ΣΟ.Κ. το συνεχίζετε και το κλιμακώνετε εσείς; Και αυτό είναι ο δρόμος που ανοίγετε για την Ολυμπιακή;
      Συκοφαντείτε, κύριε Υπουργέ, κατά απαράδεκτο τρόπο –και το κάνατε και σήμερα εδώ- την Ολυμπιακή Αεροπορία. Σας ζητήσαμε να καταθέσετε ισολογισμούς. Δεν έχετε καταθέσει ισολογισμούς. Η «Ernst Young» τώρα τους φτιάχνει τους ισολογισμούς. Και μας λέτε εδώ από αυτό το Βήμα –άκουσον, άκουσον, τι λέει υπεύθυνος Υπουργός!- «δεν κάναμε ισολογισμούς, διότι δεν θέλαμε να εκθέσουμε την Ολυμπιακή Αεροπορία».
      Μα, κύριε Υπουργέ, ποιον εμπαίζετε; Εσείς δεν βγαίνετε από αυτό το Βήμα -και προηγουμένως συνάδελφοι από τη Νέα Δημοκρατία- και επανειλημμένα από τις τηλεοράσεις και τα ραδιόφωνα και μας λέτε ότι η Ολυμπιακή μπαίνει μέσα 1.000.000 ευρώ την ημέρα; Τι είναι αυτό; Δεν είναι συκοφαντία; Δεν τα ακούει το πανελλήνιο; Δεν τον ακούει όλη η Ευρώπη αυτόν το συκοφαντικό ισχυρισμό σας τον οποίο δεν τον αποδεικνύεται; Και μας λέτε ότι δεν καταθέσατε ισολογισμούς για να μην εκθέσετε την εταιρεία, από τη στιγμή που την εκθέτετε εσείς που τη διαχειρίζεστε, καθημερινά, σε όλη την Ευρώπη και λέτε στους επιτρόπους: «ελάτε εδώ να ελέγξετε, διότι έχουμε τεράστια ελλείμματα». Και υπερηφανεύεστε κιόλας για τα ελλείμματα της Ολυμπιακής, όπως σας έχω δει να υπερηφανεύεστε και για τα ελλείμματα του Ο.Σ.Ε.!
      Δεν την καταλαβαίνω εγώ αυτή τη λογική. Δεν είναι λογική αυτή να υπερηφανεύεστε και να κολακεύεστε για το πόσο μεγάλα είναι τα ελλείμματα της Ολυμπιακής, πόσο μεγάλα είναι τα ελλείμματα του Ο.Σ.Ε.. Και δεν μας καταθέτετε εδώ τους ισολογισμούς. 
      Θα σας κάνω μια εποικοδομητική πρόταση, έστω προς το τέλος της συζήτησης. Διαφάνεια δεν θέλετε; Φως δεν θέλετε; Να υπάρξει μια διακομματική επιτροπή της Βουλής, η οποία να υποδείξει τους ορκωτούς ελεγκτές και να πάνε να συντάξουν με αυτήν τη συναίνεση τους ισολογισμούς της Ολυμπιακής. Τολμήστε το. Διαφάνεια, φως. Τι φοβάστε; Να το κάνουμε όλοι μαζί αυτό, με ορκωτούς ελεγκτές που θα υποδείξουμε όλοι μαζί, να δούμε ποια θα είναι τα οικονομικά δεδομένα της Ολυμπιακής για τα οποία ο προϋπολογισμός –και τον ξέρω τον προϋπολογισμό- δεν έχει δώσει ποτέ ούτε ένα ευρώ από κανέναν κωδικό. Αυτή είναι η πραγματικότητα.
      Και θα σας πω και κάτι άλλο. Μας καταθέσατε εδώ, υποτίθεται, τη συμφωνία, που δεν είναι συμφωνία, αλλά εν πάση περιπτώσει αυτό το κείμενο από την Ευρωπαϊκή Επιτροπή και μας το δίνετε πέντε λεπτά πριν λήξει η συνεδρίαση, για να το διαβάσουμε και να καταλάβουμε τι γράφει και η Ευρωπαϊκή Επιτροπή, ένα κείμενο εξήντα τριών σελίδων. Είναι σοβαρά πράγματα αυτά;
      Αλλά εν πάση περιπτώσει, με μια γρήγορη ματιά που έριξα στο κείμενο αυτό, θα σας πω τι γράφει το κείμενο. Εδώ πάτε να φτιάξετε ένα ιδιωτικό μονοπώλιο στις αερομεταφορές. Δεν θα είναι ιδιωτικό μονοπώλιο; Θα είναι ένα ιδιωτικό ολιγοπώλιο με δύο ιδιωτικές εταιρείες στην καλυτέρα των περιπτώσεων. Δύο ιδιωτικές εταιρείες που θα μονοπωλούν τις αερομεταφορές μας, ξέρετε τι σημαίνει; Σημαίνει πακτωλό. Τύφλα να έχουν οι όποιες επιδοτήσεις δίνονται στην Ολυμπιακή. Σημαίνει πακτωλό χρημάτων κάθε χρόνο για επιδοτήσεις στις λεγόμενες ζημιογόνες γραμμές, οι οποίες θα είναι τα 4/5 της Ελλάδας αύριο.
      Και μας είπατε εδώ ότι η νέα εταιρεία αναλαμβάνει και υποχρέωση να μπαίνει στους διαγωνισμούς των άγονων γραμμών. Εγώ, όμως, βλέπω να γράφει άλλα πράγματα, κύριε Υπουργέ. Στα τρία χρόνια λέει, μετά τη λήξη της τριετούς σύμβασης, η «ΠΑΝΘΕΟΝ» δεν θα έχει πλέον την υποχρέωση να συμμετάσχει σε μελλοντικές διαδικασίες διαγωνισμών. Δηλαδή, τι προετοιμάζετε με αυτή τη συμφωνία; Χαρίζετε στην «AEGEAN» τις λεγόμενες άγονες γραμμές οι οποίες θα είναι τα 4/5 της Ελλάδας ως μόνη εταιρεία, γιατί μετά από τρία χρόνια δεν θα υπάρχει δέσμευση σ’ αυτήν την εταιρεία που θα πουλήσετε ότι θα συμμετάσχει έστω στους διαγωνισμούς αυτούς. Δεν κατασκευάζετε έτσι ένα ιδιωτικό μονοπώλιο; Δεν λειτουργείτε στην πράξη και εκ του αποτελέσματος –και σας το φέρνω με επιχειρήματα- χαριστικά για μια ιδιωτική εταιρεία; Αυτό είναι, λοιπόν, το μέλλον των αερομεταφορών μας; 
      Και κάνατε την περίφημη διόρθωση. Το «αζημίως» λέτε για τους εργαζόμενους το αφήνετε. Αζημίως λέτε για την εταιρεία, γιατί δεν υπάρχει δημόσιο πίσω από την εταιρεία και προσθέτετε, για να διασφαλίσετε υποτίθεται τους εργαζόμενους, ότι θα ισχύουν τα παρακάτω. Ποια είναι τα παρακάτω; Μας ακούνε. Ξέρουν οι άνθρωποι γράμματα, ξέρουν γραφή. Δεν ακούν λόγια από εσάς. Βλέπουν το χαρτί και το διαβάζουν. Λέτε ότι θα τους δίνετε επιδότηση ανεργίας. Μα, ποιος άνεργος απολυμένος δεν παίρνει επιδότηση ανεργίας;
      Λέτε ότι θα τους πάτε σε προγράμματα κατάρτισης και επανακατάρτισης. Ποιος άνεργος δεν μπορεί να πάει στον Ο.Α.Ε.Δ.; Δεν χρειάζεται να είναι απολυμένος της «Ολυμπιακής» ούτε να μας φέρετε νομοσχέδιο για να πάει στα προγράμματα κατάρτισης και επανακατάρτισης! Αυτά γράφετε…
      ΠΑΝΑΓΙΩΤΗΣ ΑΔΡΑΚΤΑΣ: Δεν πάνε όσοι θέλουν! Δεν είναι έτσι! 
      ΠΑΝΑΓΙΩΤΗΣ ΛΑΦΑΖΑΝΗΣ: Όλοι! Μπορούν να πάνε οι πάντες και να κάνουν μια αίτηση για τα προγράμματα κατάρτισης και επανακατάρτισης! Βεβαίως, μπορεί να θέλουν και σημείωμα Βουλευτή της Νέας Δημοκρατίας. Αυτό να το δεχτώ. 
      (Θόρυβος-Διαμαρτυρίες από την πτέρυγα της Νέας Δημοκρατίας)
      Όμως, ο καθένας έχει το δικαίωμα. Και αν αυτή είναι η διασφάλιση που δίνετε στους ανθρώπους που απολύετε, ντροπή και αίσχος γιατί καταργείτε όλο το Σύνταγμα. Καταργούνται οι συλλογικές συμβάσεις, καταργείται το Εργατικό Δίκαιο. Πάτε να καταργήσετε και το συνδικαλισμό με μια τροπολογία γιατί δεν δεσμευτήκατε ότι έστω αυτή η τροπολογία δεν αφορά και άλλες δημόσιες επιχειρήσεις. Δεν δεσμευτήκατε. Προφορικά το λέτε, ενώ εδώ δεν το λέει. 
      Άρα, ξεκινάτε μια διαδικασία διάλυσης των εργασιακών σχέσεων και μαζικών απολύσεων –αφού δεν το γράφετε ρητά- και για τις υπόλοιπες Δ.Ε.Κ.Ο.. Ακολουθεί ο Ο.Σ.Ε. που τον κάνετε ένα κουφάρι, για να εφαρμοστεί αυτή η τροπολογία για τους τέσσερις χιλιάδες εργαζόμενους.
      Ακολουθούν τα ΕΛ.ΤΑ.! Ακολουθεί η Δ.Ε.Η.! Με βάση αυτά που γράφει εδώ, όλες αυτές οι εταιρείες θα υπαχθούν σ’ αυτό το νομοσχέδιο «σκούπα», το οποίο θα είναι ένα νομοσχέδιο αλήστου μνήμης. 
      Αποσύρετέ το έστω και την ύστατη στιγμή, διότι θα το αποσύρει ο ελληνικός λαός και οι εργαζόμενοι με τους αγώνες τους στην πράξη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θα εφαρμοστούν αυτές οι τροπολογίες! 
      Σας ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Και εγώ ευχαριστώ. Και όσον αφορά τον επίλογό σας, εκείνο το «αίσχος» καλό θα ήταν να το σβήσετε. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, θα μπορούσα να πω μια κουβέντα;
      ΠΡΟΕΔΡΕΥΩΝ (Γεώργιος Σούρλας): Όχι, όχι, κύριε Ροντούλη. Εδώ τελειώσαμε. 
      ΑΣΤΕΡΙΟΣ ΡΟΝΤΟΥΛΗΣ: Μα, γιατί, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Κανένας δεν έχει το λόγο! Τελείωσε εδώ η συζήτηση! 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, θα μπορούσα να πω μια κουβέντα; 
      ΠΡΟΕΔΡΕΥΩΝ (Γεώργιος Σούρλας): Όχι, όχι, κύριε Υπουργέ. Μην επιμένετε. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, θα χρειαστώ μόνο τριάντα δευτερόλεπτα. 
      ΠΡΟΕΔΡΕΥΩΝ (Γεώργιος Σούρλας): Κανένα δευτερόλεπτο, κύριε Ροντούλη. Τελειώσαμε!
      Κηρύσσεται περαιωμένη η συζήτηση επί των υπ’ αριθ. 318/9, 320/11 και 321/12 τροπολογιών και θα γίνει η ψήφισή τους χωριστά.
      Ερωτάται το Τμήμα: Γίνεται δεκτή η τροπολογία με γενικό αριθμό 318 και ειδικό αριθμό 9, η οποία εντάσσεται στο νομοσχέδιο ως ίδιο άρθρο;  
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 318 και ειδικό αριθμό 9 έγινε δεκτή κατά πλειοψηφία. 
      (Στο σημείο αυτό την Προεδρική Έδρα καταλαμβάνει ο Πρόεδρος της  Βουλής κ.  ΔΗΜΗΤΡΙΟΣ ΣΙΟΥΦΑΣ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχουν υποβληθεί αιτήσεις διεξαγωγής ονομαστικής ψηφοφορίας για τις υπ’ αριθμόν 320/11 και 321/12 τροπολογίες του νομοσχεδίου των οποίων τα κείμενα έχουν ως εξής:
      Θα αναγνώσω και τον κατάλογο των υπογραφόντων την πρώτη αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Ο κ. Χρίστος Βερελής. Παρών. 
      Ο κ. Θεοχάρης Τσιόκας. Παρών. 
      Ο κ. Ευάγγελος Αργύρης. Παρών. 
      Ο κ. Γεώργιος Φλωρίδης. Παρών.
      Η κ. Αθανασία Μερεντίτη. Παρούσα. 
      Ο κ. Νικόλαος Σηφουνάκης. Παρών. 
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την πρώτη αίτηση ονομαστικής ψηφοφορίας Βουλευτών.
      Θα αναγνώσω και τον κατάλογο των υπογραφόντων τη δεύτερη αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Ο κ. Νικόλαος Σηφουνάκης. Παρών. 
      Ο κ. Χρίστος Βερελής. Παρών. 
      Ο κ. Ανδρέας Λοβέρδος. Παρών. 
      Ο κ. Κωνσταντίνος Γείτονας. Παρών. 
      Ο κ. Κωνσταντίνος Σπηλιόπουλος. Παρών.
      Κύριοι συνάδελφοι, υπάρχει επίσης ο απαιτούμενος από τον Κανονισμό αριθμός υπογραφόντων τη δεύτερη αίτηση ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για 10΄, σύμφωνα με τον Κανονισμό. 
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, επαναλαμβάνεται η διακοπείσα συνεδρίαση. 
      Θα διεξαχθεί ονομαστική ψηφοφορία επί της τροπολογίας με γενικό αριθμό 320 και ειδικό αριθμό 11 και επί της τροπολογίας με γενικό αριθμό 321 και ειδικό αριθμό 12.
      Συμφωνεί το Τμήμα να διεξαχθούν από κοινού οι ψηφοφορίες για τις δύο τροπολογίες; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Δημήτριος Σιούφας): Συνεπώς το Τμήμα συνεφώνησε ομοφώνως. 
      Οι αποδεχόμενοι τις τροπολογίες λέγουν «ΝΑΙ». 
      Οι μη αποδεχόμενοι τις τροπολογίες λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Μιχαήλ Χαλκίδης από τη Νέα Δημοκρατία και ο κ. Κωνσταντίνος Σπηλιόπουλος από το ΠΑ.ΣΟ.Κ..
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θα μπορούσα να αντικατασταθώ από κάποιο συνάδελφο επί του καταλόγου, γιατί έχω μία ανειλημμένη υποχρέωση; 
      ΠΡΟΕΔΡΟΣ (Δημήτριος Σιούφας): Παρακαλώ στη θέση του κ. Σπηλιόπουλου να έρθει ο κ. Λεωνίδας Γρηγοράκος. 
      Παρακαλώ να αρχίσει η ανάγνωση του καταλόγου. 
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος ο οποίος δεν άκουσε το όνομά του;  Κανείς. 
      Ο συνάδελφος κ. Γεώργιος Λιάνης είναι απών. 
      Κηρύσσεται περαιωμένη η ψηφοφορία επί της τροπολογίας με γενικό αριθμό 320 και ειδικό αριθμό 11 και επί της τροπολογίας με γενικό αριθμό  321 και ειδικό αριθμό 12 και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 100 Βουλευτές. 
      Υπέρ των τροπολογιών, δηλαδή «ΝΑΙ», ψήφισαν 51 Βουλευτές. 
      Κατά των τροπολογιών, δηλαδή «ΟΧΙ», ψήφισαν 49 Βουλευτές. 
      Απών ήταν 1 Βουλευτής, σύμφωνα με το παρακάτω πρωτόκολλο ονομαστικής ψηφοφορίας:
      «ΟΝΟΜΑΣΤΙΚΗ ΨΗΦΟΦΟΡΙΑ ΕΠΙ ΤΩΝ ΥΠ’ ΑΡΙΘ. 320/11 και 321/12 ΤΡΟΠΟΛΟΓΙΩΝ
      	ΝΑΙ	ΟΧΙ
      Πατριανάκου Φαβρωνία 	+
      Αδρακτάς Παναγιώτης	+
      Αναγνωστόπουλος Γεώργιος	+
      Βρούτσης Ιωάννης 	+
      Γιακουμάτος Γεράσιμος	+
      Γιαννέλης – Θεοδοσιάδης Ιωάννης	+
      Χαρακόπουλος Μάξιμος	+
      Ζαγορίτης Ελευθέριος  (Λευτέρης) 	+  
      Καλαντζής Γεώργιος 	+
      Καλλιώρας Ηλίας	+
      Καραμάριος Αναστάσιος	+
      Καριπίδης Αναστάσιος	+
      Κεδίκογλου Συμεών (Σίμος) 	+
      Κελέτσης Σταύρος	+
      Αυγενάκης Ελευθέριος	+
      Κοντογιάννης Γεώργιος	+
      Κουτσούμπας Ανδρέας 	+
      Λαμπρόπουλος Ιωάννης	+
      Λιάσκος Αναστάσιος  	+
      Λιβανός Σπυρίδωνας – Παναγιώτης (Σπήλιος) 	+
      Κουκοδήμος Κωνσταντίνος	+
      Μανούσου – Μπινοπούλου Αριάδνη	+
      Μαρκόπουλος Κωνσταντίνος	+
      Καντερές Νικόλαος	+
      Μπαντουβάς Κωνσταντίνος	+
      Μπεκίρης Μιχαήλ	+
      Μπουζάλη Παρασκευή (Βίβιαν) 	+
      Μπούρας Αθανάσιος	+
      Παναγιωτόπουλος Παναγιώτης (Πάνος) 	+
      Παπαδόπουλος Μιχαήλ	+
      Παπακώστα – Σιδηροπούλου Αικατερίνη	+
      Παπασιώζος Κωνσταντίνος	+
      Παρίσης Αλέξανδρος	+
      Σαλαγκούδης Γεώργιος	+
      Σαλμάς Μάριος	+
      Σαμαράς Αντώνιος	+
      Σιούφας Δημήτριος	+
      Σταθάκης Αριστοτέλης (Άρης) 	+
      Πιπιλή Φωτεινή	+
      Σταύρου Απόστολος	+
      Σταυρογιάννης Νικόλαος	+
      Τατούλης Πέτρος	+
      Τραγάκης Ιωάννης	+
      Τσαβδαρίδης  Λάζαρος	+
      Τρυφωνίδης Γεώργιος	+
      Τσιάρας Κωνσταντίνος	+
      Φλωρίνης Αθηναίος	+
      Φουντουκίδου – Θεοδωρίδου Παρθένα	+
      Χαλκίδης Μιχαήλ	+
      Χριστοφιλογιάννης Δημήτριος 	+
      
      Αηδόνης Χρήστος		+
      Αθανασιάδης Αλέξανδρος		+
      Αλευράς Αθανάσιος		+
      Ανδρουλάκης Δημήτριος (Μίμης) 		+
      Αντωνίου Αντωνία (Τόνια) 		+
      Αποστολάκη Ελένη - Μαρία (Μιλένα) 		+
      Αργύρης Ευάγγελος		+
      Βερελής Χρίστος 		+
      Γείτονας Κωνσταντίνος		+
      Γερανίδης Βασίλειος		+
      Σκουλάκης Εμμανουήλ		+
      Γρηγοράκος Λεωνίδας		+
      Δημαράς Ιωάννης		+
      Διαμαντίδης Ιωάννης 		+
      Δριβελέγκας Ιωάννης		+
      Κακλαμάνης Απόστολος		+
      Καστανίδης Χαράλαμπος 		+
      Σηφουνάκης Νικόλαος		+
      Λαμπίρης Ηλίας		+
      Λιάνης Γεώργιος 		-
      Λοβέρδος Ανδρέας		+
      Μερεντίτη Αθανασία (Σούλα) 		+
      Μπεγλίτης Παναγιώτης		+
      Μωραΐτης Αθανάσιος (Θάνος) 		+
      Ντόλιος Γεώργιος        		+
      Πάγκαλος Θεόδωρος  		+
      Παπαδόπουλος Αλέξανδρος (Αλέκος) 		+
      Σακοράφα Σοφία		+
      Σπηλιόπουλος Κωνσταντίνος		+
      Τσιόκας Θεοχάρης 		+
      Φλωρίδης Γεώργιος 		+
      Χριστοφιλοπούλου Παρασκευή (Εύη) 		+
      Χρυσοχοΐδης Μιχαήλ		+
      Χυτήρης Τηλέμαχος		+
      
      Κανταρτζής Αχιλλέας		+
      Κανέλλη Γαρυφαλλιά (Λιάνα) 		+ 
      Σκοπελίτης Σταύρος		+
      Νικολαΐδου Βαρβάρα (Βέρα) 		+
      Γκατζής Νικόλαος		+
      Πρωτούλης Ιωάννης		+
      Χαλβατζής Σπυρίδων 		+
      
      Αλαβάνος Αλέξανδρος		+
      Κουβέλης Φώτης - Φανούριος		+
      Λεβέντης Αθανάσιος		+
      Λαφαζάνης Παναγιώτης		+
      Φιλίνη Άννα 		+
      
      Αϊβαλιώτης Κωνσταντίνος		+
      Αποστολάτος Βαΐτσης  (Βάης) 		+
      Γεωργιάδης Άδωνις-Σπυρίδων 		+
      Ροντούλης Αστέριος		+
      
      Δαϊλάκης Σταύρος	+
      
      Σύνολο ψηφισάντων.. 100
      ΝΑΙ:   51
      ΟΧΙ:    49
      ΑΠΩΝ:  1
      Ο ΠΡΟΕΔΡΟΣ                                        ΟΙ ΓΡΑΜΜΑΤΕΙΣ»
      
      
      ΠΡΟΕΔΡΟΣ (Δημήτριος Σιούφας): Συνεπώς η τροπολογία με γενικό αριθμό 320 και ειδικό αριθμό 11 έγινε δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο. 
      Επίσης η τροπολογία με γενικό αριθμό 321 και ειδικό αριθμό 12 έγινε δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο. 
      Εισερχόμαστε στην ψήφιση του ακροτελεύτιου άρθρου του νομοσχεδίου.
      Ερωτάται το Τμήμα: Γίνεται δεκτό το ακροτελεύτιο άρθρο του νομοσχεδίου όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Συνεπώς το ακροτελεύτιο άρθρο του νομοσχεδίου έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Συνεπώς το νομοσχέδιο του Υπουργείου Μεταφορών και Επικοινωνιών: «Ρυθμίσεις για θέματα μεταφορών» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για την αυριανή συνεδρίαση.
      Έχουν διανεμηθεί τα Πρακτικά της συνεδρίασης της Παρασκευής 19 Σεπτεμβρίου 2008 και ερωτάται το Τμήμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Συνεπώς τα Πρακτικά της συνεδρίασης της Παρασκευής 19 Σεπτεμβρίου 2008 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 18.37΄ λύεται η συνεδρίαση για αύριο ημέρα Παρασκευή 3 Οκτωβρίου 2008 και ώρα 10.00΄ με αντικείμενο εργασιών του Τμήματος: α) νομοθετική εργασία, ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών» και β) κοινοβουλευτικό έλεγχο, συζήτηση επίκαιρων επερωτήσεων, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
Συνεδρίαση 2.10.08                                                                       σελ.4

Τελευταία Αποθήκευση:	8/10/2008 1:12:00 μμ	Από:	L.venetikidou
Εκτυπώθηκε:	7/10/2008 1:30:00 μμ

