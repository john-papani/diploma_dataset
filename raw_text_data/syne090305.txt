ΣΗΜΕΙΩΣΗ:  Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.


ΠΡΑΚΤΙΚΑ ΒΟΥΛΗΣ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄
ΣΥΝΕΔΡΙΑΣΗ  ?Θ΄
Πέμπτη 5 Μαρτίου 2009



      Αθήνα, σήμερα στις 5 Μαρτίου 2009, ημέρα Πέμπτη και ώρα 09.36΄ συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Αστέριο Ροντούλη, Βουλευτή Λάρισας, τα ακόλουθα:
      Ο Βουλευτής Αττικής κύριος Νικόλαος Καντερές κατέθεσε αναφορά με την οποία η Ομοσπονδία Συλλόγων Ωρωπού Αττικής διαμαρτύρεται για την έλλειψη προσωπικού από το ΙΚΑ Ωρωπού και ζητεί τον άμεσο εξοπλισμό του με Μικροβιολογικό και Ακτινολογικό Εργαστήριο.
      Οι Βουλευτές κύριοι Γρηγόρης Νιώτης, Μιχαήλ Καρχιμάκης, Κωνσταντίνος Ρόβλιας, Δημήτριος Λιντζέρης και Ιωάννης Διαμαντίδης κατέθεσαν αναφορά με την οποία ο Σύλλογος Δικαστικών Υπαλλήλων Πειραιά ζητεί τη μεταστέγαση των Υπηρεσιών από το Δικαστικό Μέγαρο Πειραιά λόγω ακαταλληλότητας του κτιρίου. 
      Οι Βουλευτές Θεσσαλονίκης κύριος Ιωάννης Ζιώγας και η κυρία Σοφία Καλαντίδου κατέθεσαν αναφορά με την οποία ο Σύλλογος Γονέων και Κηδεμόνων Γυμνασίου Δεσκάτης Νομού Γρεβενών ζητεί να τοποθετηθούν αναπληρωτές καθηγητές στα Τμήματα Ένταξης του σχολείου αυτού. 
      Ο Βουλευτής Αχαΐας κύριος Νικόλαος Τσούκαλης κατέθεσε αναφορά με την οποία ο Σύλλογος Υπαλλήλων Νομαρχιακής Αυτοδιοίκησης Κορινθίας ζητεί την αναπροσαρμογή του νομαρχιακού επιδόματος ειδικής απασχόλησης και την αύξηση των μηνιαίων αποδοχών των μελών του. 
      Η Βουλευτής Ηλείας κυρία Κρινιώ Κανελλοπούλου κατέθεσε αναφορά με την οποία το Τοπικό Συμβούλιο του Δημοτικού Διαμερίσματος Χειμαδιού του Δήμου Ωλένης ζητεί την εκτέλεση έργων αγροτικής οδοποιίας στην περιοχή του. 
      Ο  Βουλευτής Ηρακλείου κύριος Βασίλειος Κεγκέρογλου κατέθεσε αναφορά με την οποία ο Σύλλογος Επαγγελματιών Κτηνοτρόφων Νομού Ηρακλείου ζητεί τη νομιμοποίηση των αυθαιρέτων κτηνοτροφικών κτισμάτων και των αδειών ίδρυσης και λειτουργίας όλων των κτηνοτροφικών μονάδων. 
      Ο Δ΄ Αντιπρόεδρος της Βουλής και Βουλευτής Καστοριάς κύριος Φίλιππος Πετσάλνικος κατέθεσε αναφορά με την οποία ο Ενωτικός Εξωραϊστικός Πολιτιστικός Σύλλογος Οικισμού Εργατικών Κατοικιών Δήμου Καστοριάς ζητεί την αναστολή της καταβολής των δόσεων για την παραχώρηση των κατοικιών τους για ένα έτος).
      (GK)
      
      (1MB) 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 589/26.2.2009 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς τον Υπουργό Αγροτικής Ανάπτυξης και Τροφίμων, σχετικά με την υλοποίηση του προγράμματος «Αλέξανδρος Μπαλτατζής» κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Κατά την επίσκεψή του στη Φθιώτιδα ο πρώην Υπουργός κ. Αλέξανδρος Κοντός ανακοίνωσε τη διάθεση από το Πρόγραμμα «Αλέξανδρος Μπαλτατζής» σε κάθε δήμο ενός εκατομμυρίου ευρώ για την υλοποίηση τριών έργων ανά δήμο.
      Σε μεταγενέστερη ανακοίνωση ο πρώην Γενικός Γραμματέας της Περιφέρειας Στερεάς Ελλάδας κ. Σκορδάς δήλωσε ότι από το παραπάνω Πρόγραμμα θα χρηματοδοτηθούν οι δήμοι της Περιφέρειας με εξακόσιες χιλιάδες ευρώ ο καθένας για την υλοποίηση δύο έργων ανά δήμο.
      Στη συνέχεια, σε συνάντηση που έγινε στο Υπουργείο Αγροτικής Ανάπτυξης με πρωτοβουλία του Νομάρχη Φθιώτιδας, στην οποία συμμετείχαν επιλεκτικά μόνο κυβερνητικά στελέχη και δεν κλήθηκε κανένας από τους υπόλοιπους φορείς του Νομού ούτε η Βουλευτής της Αντιπολίτευσης, ανακοινώθηκε επίσης σειρά από έργα. 
      Κι ενώ οι δεσμεύσεις προς τους δήμους ήταν αλλεπάλληλες και αντιφατικές, ο πρώην Υπουργός δεσμεύτηκε ταυτόχρονα προς τους καπνοπαραγωγούς ότι τα χρήματα που περικόπτονται από το εισόδημά τους θα τους επιστραφούν στο σύνολό τους με τροποποίηση του «Αλέξανδρος Μπαλτατζής».
      Επειδή από τις δηλώσεις αυτές φαίνεται ότι η Κυβέρνηση εμπαίζει και τους δήμους και τους καπνοπαραγωγούς και επειδή για το ίδιο ζήτημα είχε κατατεθεί ερώτησή μου από τον περασμένο Νοέμβριο που παραμένει αναπάντητη, ερωτάται ο κύριος Υπουργός:
      1. Ποιες δεσμεύσεις της Κυβέρνησης ισχύουν τελικά, εκείνες προς τους δήμους ή εκείνες προς τους καπνοπαραγωγούς και σε τι ποσά αντιστοιχούν;
      2. Ποιο είναι το ύψος του συνολικού προϋπολογισμού του Προγράμματος «Αλέξανδρος Μπαλτατζής» και ποιο το ύψος του προϋπολογισμού που αντιστοιχεί α) στην Περιφέρεια Στερεάς Ελλάδας και β) στο Νομό Φθιώτιδας;»
       Ο Υπουργός Αγροτικής Ανάπτυξης και Τροφίμων κ. Χατζηγάκης έχει το λόγο για να απαντήσει.
      Ορίστε, κύριε Υπουργέ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, κατ’ αρχήν θέλω να τονίσω και να υπογραμμίσω ότι αποδοκιμάζω λέξεις και έννοιες όπως «εμπαίζω» ή «η Κυβέρνηση δεν είναι ακόλουθη της πολιτικής της». Νομίζω ότι δεν πρέπει να λέγονται τέτοιες κουβέντες, όταν μάλιστα δεν συμπορεύονται με την αντικειμενική αλήθεια. 
      Είναι γεγονός ότι υπήρξε μια γενικότερη περιοδεία πολλών παραγόντων της Κυβέρνησή μας αλλά και άλλων της Νομαρχιακής και της Τοπικής Αυτοδιοίκησης σε όλες τις περιφέρειες της Ελλάδος, για να μπορέσουν να αποτυπώσουν τα προβλήματα, τα οποία θα αντιστοιχούσαν σε προγράμματα που προβλέποντο μέσα στο σχέδιο της Δ’ Προγραμματικής Περιόδου. 
      Στο πλαίσιο αυτό και ο πρώην Υπουργός Αγροτικής Ανάπτυξης κ. Κοντός και ο κ. Σκορδάς και άλλοι παράγοντες διέτρεξαν όλη την ύπαιθρο, πέρασαν από όλους τους νομούς και τις περιφέρειες, ώστε να έχουν μια σαφή εικόνα του τι συμβαίνει σε κάθε περιοχή. Αυτό δεν συνεπάγεται ούτε εμπαιγμό ούτε δέσμευση. Συνεπάγεται μια καταγραφή της εικόνας των αναγκών που έχει όλη η Ελλάδα. Αυτό είναι το ένα. 
      Δεύτερο, το Πρόγραμμα «Αλέξανδρος Μπαλτατζής», δηλαδή το Δ’ Κ.Π.Σ. είναι ένα πρόγραμμα, το οποίο δεν θα λυθεί ούτε με ρουσφέτια ούτε με ικανοποιήσεις τοπικών παραγόντων ή τοπικών αιτημάτων. Είναι ένα πρόγραμμα, το οποίο έρχεται σε μια κρίσιμη χρονική περίοδο, σε μια περίοδο οικονομική όπου χρειάζεται πραγματικά να υπάρξει ένας κορμός και μια υποδομή μέτρων, τα οποία θα αντιμετωπίσουν τη δύσκολη οικονομική κατάσταση που περνάμε, ένα πρόγραμμα το οποίο θα πρέπει να κάνει μια ιεράρχηση των αναγκών που έχει και η ελληνική γεωργία αλλά και άλλες δραστηριότητες, οι οποίες άμεσα ή έμμεσα αφορούν την αγροτική ανάπτυξη και γενικά θα πρέπει να κάνει μία ιεράρχηση των στόχων που πρέπει να ακολουθήσει. 
      
      
      (LM)
      
      
       
      (1GK)
      Με βάση, λοιπόν, αυτό, η σημερινή ηγεσία του Υπουργείου Αγροτικής Ανάπτυξης και εγώ προσωπικά, επιχειρούμε αυτή τη στιγμή να κάνουμε αυτή την ιεράρχηση, να δούμε ποια είναι εκείνα τα ζητήματα τα οποία θα πρέπει πρωτίστως να μας απασχολήσουν, έτσι ώστε να απορροφήσουν το μεγαλύτερο μέρος του προγράμματος «Μπαλτατζής» του Δ΄Κ.Π.Σ., ώστε και η Ελλάδα συνολικά σαν χώρα να βρει ανάπτυξη, αλλά και οι επιμέρους περιφέρειες να έχουν τη στήριξη η οποία τους αντιστοιχεί και η οποία τους αναλογεί. 
      Με βάση, λοιπόν, αυτά τα δεδομένα, ήθελα επί τροχάδην και πάλι, για μια ακόμα φορά, να σας πω δύο-τρεις προτεραιότητες.  
      Η πρώτη προτεραιότητα την οποία θέτει το Υπουργείο Αγροτικής Ανάπτυξης είναι το θέμα του νερού. Με βάση αυτή την προτεραιότητα κάνουμε μια σειρά μεγάλων εγγειοβελτιωτικών έργων σε όλη την Ελλάδα, ανάλογα με τις ανάγκες που έχει η κάθε περιοχή, αλλά και ανάλογα με την απόδοση που θα έχει το κάθε ένα έργο αυτό καθ’ αυτό και δεν χωρίζουμε την Ελλάδα σε επιμέρους περιφέρειες όσον αφορά αυτό -αν και η Φθιώτιδα θα πάρει το μεράδι της- και με αυτή τη βάση προχωρούμε. 
      Στο δεύτερο άξονα έχουμε τον καπνό, στον οποίο αναφέρεται η κυρία συνάδελφος. 
      Κύριε Πρόεδρε, πριν από μια εβδομάδα έκανα μια μεγάλη σύσκεψη στο Υπουργείο Αγροτικής Ανάπτυξης, όπου υπήρξαν πολλές εκπροσωπήσεις από τις καπνοπαραγωγικές οργανώσεις –ήταν και η ΠΑΣΕΓΕΣ- και δεσμεύτηκα για μια ακόμα φορά ότι τα χρήματα του καπνού, τα οποία και ο προηγούμενος Υπουργός Αγροτικής Ανάπτυξης, ο κ. Κοντός, είχε πει ότι θα είναι περίπου 567 με 568 εκατομμύρια, ήδη έχουν προβλεφθεί, έχουν απομονωθεί μέσα από το πρόγραμμα «Μπαλτατζής» και οι καπνοπαραγωγοί θα πάρουν αυτό το οποίο τους αναλογεί, το οποίο είναι μια υπεσχημένη δέσμευση, όσον αφορά την Κυβέρνηση. 
      Εκτός, όμως, αυτού προχωράμε σε μια σειρά προγραμμάτων που θα έχουν έντονο κοινωνικό χαρακτήρα, με τις εξισωτικές αποζημιώσεις, με στηρίξεις των νέων αγροτών και μια σειρά άλλων νέων επαγγελματιών, οι οποίοι θα μπουν στον κλάδο και θα δώσουν μια νέα ορμή και μια νέα εικόνα και ζωντάνια. 
      Με βάση αυτό, καταρτίζουμε το πρόγραμμα αυτό της Δ' Προγραμματικής Περιόδου, ένα πρόγραμμα το οποίο πραγματικά θα στηρίξει ολόκληρη την ανάπτυξη της Ελλάδος και θα ξεφύγει από τα στενά κομματικά και κομματαρχικά πλαίσια. Θα είναι ένα πρόγραμμα το οποίο θα αφορά όλους τους  Έλληνες και όλες τις περιοχές της Ελλάδας. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Η ερωτώσα συνάδελφος κυρία Αντωνίου έχει το λόγο. 
      ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε. 
      Κύριε Υπουργέ, σε μια πολύ δύσκολη περίοδο για τους αγρότες και για τους κτηνοτρόφους, γνωρίζουμε όλοι πάρα πολύ καλά ότι χρειάζονται πόροι για να υπάρξει ανάπτυξη στην ελληνική ύπαιθρο. Οι αγρότες περίμεναν τα χρήματα του Δ' Κοινοτικού Πλαισίου Στήριξης για να βοηθήσουν στην ανάπτυξη, στη μείωση του κόστους παραγωγής και στην αντιμετώπιση πολλών προβλημάτων, όπως είπατε και εσείς, όπως παραδείγματος χάρη το πρόβλημα του νερού. 
      Θα ήθελα μόνο να επισημάνω, κύριε Υπουργέ, ότι οι πόροι στο Δ' Κοινοτικό Πλαίσιο Στήριξης είναι πολύ λιγότεροι από ό,τι στο Γ’ Κοινοτικό Πλαίσιο Στήριξης. Είναι μείον 45% από ό,τι πήραμε πόρους, που εμείς δεσμευτήκαμε σε σχέση με σας, στο Γ’ Κοινοτικό Πλαίσιο Στήριξης. 
      Δεύτερον, η Κυβέρνηση σας, ο ίδιος ο κύριος Πρωθυπουργός, οι αρμόδιοι Υπουργοί είχαν πει ότι από την 1-1-2007 θα ξεκινήσει το Δ' Κοινοτικό Πλαίσιο Στήριξης, έτσι ώστε να υπάρχει αυτή τη στιγμή ανάπτυξη στην περιφέρεια. Είμαστε στο Μάρτη του 2009 και ακόμα περιμένουμε να λειτουργήσει το Δ' Κοινοτικό Πλαίσιο Στήριξης. 
      Όσον αφορά το περιβόητο «Αλέξανδρος Μπαλτατζής» ένα πολυδιαφημισμένο πρόγραμμα, η προηγούμενη ηγεσία, κύριε Υπουργέ, ο κ. Κοντός, με τα στελέχη του Υπουργείου, όπως είπατε και εσείς, γύρισε όλη την Ελλάδα και είπε «εγώ θα δώσω πόρους στην ανάπτυξη, θα δώσω όμως πόρους από την Πλατεία Βάθης και όχι μέσα από συνεννόηση σε περιφερειακό, νομαρχιακό επίπεδο με όλους τους φορείς». Έτσι έχετε να αντιμετωπίσετε το πρόγραμμα, κύριε Υπουργέ, με έναν τρόπο συγκεντρωτικό, γραφειοκρατικό και πελατειακό. 
      Το λέω αυτό, διότι εσείς πριν λίγο είπατε – και με χαροποιεί το γεγονός- ότι έχετε μια άλλη αντίληψη, ότι θέλετε να δοθούν τα χρήματα για την αγροτική ανάπτυξη μέσω του «Αλέξανδρος Μπαλτατζής» με άλλη αντίληψη και ότι όλα αυτά τα στελέχη σας γύρισαν την Ελλάδα για να μάθουν τις ανάγκες και να τις ιεραρχήσουν και δεν δεσμεύτηκαν. 
      Εδώ, κύριε Υπουργέ, έχω το Δελτίο Τύπου του Υπουργείου, όταν το Νοέμβρη ο κ. Κοντός δέχθηκε τον κ. Νομάρχη, τον κ. Δήμαρχο, στελέχη που πρόσκεινται στην παράταξή σας, τους Βουλευτές της κυβερνώσας παράταξης και κανέναν άλλο. 
      (AD)
       
      (1LM)
      Και τη στιγμή μάλιστα που οι αγρότες, οι καπνοπαραγωγοί, ήταν στα μπλόκα, για να βοηθήσουν και τη δική σας Κυβέρνηση να πιέσετε στην Ευρώπη να αλλάξει ο Κανονισμός, ο κ. Κοντός συνάντησε τα στελέχη τα οποία είπα, δεσμεύθηκε σε συγκεκριμένα έργα –θα τα καταθέσω στο Προεδρείο εδώ- και λέει ότι αυτά τα έργα γίνονται.
      Και απορεί αυτή τη στιγμή όλη η Ελλάδα και όχι μόνο η Φθιώτιδα που από τη μια υπάρχουν συγκεκριμένες δεσμεύσεις του Υπουργείου σας για έργα στην περιφέρεια και σε δήμους και από την άλλη υπάρχει η δέσμευση από τον προηγούμενο Υπουργό και από εσάς ότι τα χρήματα των καπνοπαραγωγών θα δοθούν σ’ αυτούς, στην τσέπη τους.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Και θέτω ένα απλό ερώτημα, γιατί μου αποδοκιμάζετε τη λέξη «εμπαίζω», κύριε Υπουργέ. Εμείς θέλουμε όντως να είστε μια κυβέρνηση με υπευθυνότητα. Δείχνει υπευθυνότητα αυτή τη στιγμή η στάση σας, όταν λέτε ότι δεν γνωρίζουμε ακόμα ποιο είναι το ύψος του προγράμματος «Αλέξανδρος Μπαλτατζής»; Διότι εκεί είναι και τα χρήματα των καπνοπαραγωγών και είναι 589 δισεκατομμύρια ευρώ, αν δεν κάνω λάθος. Και λέτε «πάρτε δημόσια έργα» και δεσμεύεστε και από την άλλη λέτε στους καπνοπαραγωγούς «θα δώσουμε τα χρήματα σε σας». 
      Τι ακριβώς θα κάνετε αυτή τη στιγμή, κύριε Υπουργέ; Θα αναθεωρήσετε το πρόγραμμα; Διότι αλλιώς πώς θα δώσετε τα χρήματα στους καπνοπαραγωγούς; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ. Έχετε πάρει διπλάσιο χρόνο. 
      ΤΟΝΙΑ ΑΝΤΩΝΙΟΥ: Πρέπει να σας πω ότι εμείς είμαστε έτοιμοι να συναινέσουμε μαζί σας –μια και είναι επίκαιρη η μέρα σήμερα- να δοθούν τα χρήματα στους καπνοπαραγωγούς, στην τσέπη τους, όπως εσείς, η Κυβέρνησή σας, έχετε δεσμευθεί. 
      Και κλείνω λέγοντας, κύριε Υπουργέ, ότι από τον Ιούνιο ο κ. Κοντός στην αρμόδια Επιτροπή Παραγωγής και Εμπορίου είχε πει «ξέρουμε το πρόβλημα, πάμε στο Γεωπονικό Πανεπιστήμιο, καταθέτουμε πρόταση, για να μας πουν πώς θα δοθούν τα χρήματα». 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Κυρία Αντωνίου, σας παρακαλώ πάρα πολύ. 
      ΤΟΝΙΑ ΑΝΤΩΝΙΟΥ: Το Νοέμβρη, με τις κινητοποιήσεις, είπατε στους ανθρώπους που ήταν στα μπλόκα «μην ανησυχείτε, σ’ ένα μήνα έχουμε την απάντηση». Πριν από δεκαπέντε μέρες, εσείς είπατε στους καπνοπαραγωγούς «θα σας δώσουμε την απάντηση σε είκοσι μέρες».
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία συνάδελφε, ολοκληρώστε. Είναι ατελείωτο το θέμα αυτό. 
      ΤΟΝΙΑ ΑΝΤΩΝΙΟΥ: Εγώ ζητάω το πολύ απλό. Υπάρχει αλλαγή του προγράμματος «Αλέξανδρος Μπαλτατζής»; Διότι αυτή τη στιγμή, αφού δεν το έχετε αναθεωρήσει, δεν θα πάρουν χρήματα οι καπνοπαραγωγοί. Και να μας πείτε το συνολικό ποσό, πόσο είναι για το πρόγραμμα «Αλέξανδρος Μπαλτατζής» και με ποιο τρόπο και πότε θα δοθούν τα χρήματα στους καπνοπαραγωγούς. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, πριν δώσω το λόγο στον κύριο Υπουργό, θα ήθελα γενικότερα να περιοριστούμε στο χρόνο γιατί αυτό που γίνεται στον κοινοβουλευτικό έλεγχο είναι σε βάρος του νομοθετικού έργου. Άλλωστε, ο κ. Χατζηγάκης που διετέλεσε και Α’ Αντιπρόεδρος, γνωρίζει τη δυσκολία του Προεδρείου. 
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Γνωρίζω τις δυσκολίες και από τις δύο πλευρές όμως, κύριε Πρόεδρε, και από εδώ και από εκεί, διότι και ο χρόνος ο δικός μας είναι λίγος.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Θα προσπαθήσω να είμαι ακριβής στις απαντήσεις, διότι θέλω να ξεδιαλύνω ορισμένα πράγματα.
      Το πρόγραμμα «Αλέξανδρος Μπαλτατζής», δηλαδή το πρόγραμμα του Δ΄ Κοινοτικού Πλαισίου Στήριξης, δεν αλλάζει. Είναι περίπου 6,5 δισεκατομμύρια ευρώ, εκ των οποίων τα 3,7 δισεκατομμύρια ευρώ είναι κοινοτική συμβολή. Αυτό δεν αλλάζει. Σ’ αυτή τη βάση έχει καταρτιστεί ένα πρόγραμμα με κάποια χαλαρότητα ως προς τα ποσά. Κανείς δεν εμποδίζει ορισμένες μετακινήσεις ποσών από την κάθε δράση στην άλλη. 
      Γι’ αυτό το οποίο σας είπα κύρια συνάδελφε, που αφορά στο θέμα των καπνοπαραγωγών, δεσμεύθηκα και ήδη αυτή τη στιγμή εγώ έχω βρει τους τρόπους και τους πόρους ώστε αυτά τα περίπου 570 δισεκατομμύρια ευρώ να είναι στην άκρη, ώστε να ικανοποιηθούν οι καπνοπαραγωγοί. 
      ΤΟΝΙΑ ΑΝΤΩΝΙΟΥ: Το πότε, θα μας το πείτε, κύριε Υπουργέ;
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Είναι μια δέσμευση η οποία θα δείξει και την υπευθυνότητά μας και την αξιοπιστία μας. Αμέσως, το πρόγραμμα προχωράει. Είναι ανακριβές αυτό που είπατε ότι δεν έχει προχωρήσει το πρόγραμμα. Έχει προχωρήσει το πρόγραμμα σε πολλά πράγματα, σε πολλές δράσεις και σας αναφέρω ότι στη δική σας περιφέρεια, στο Δήμο Ξυνιά, έχουν ενταχθεί τρία έργα, ανάμεσα στα έντεκα που έχουν μέχρι σήμερα προταθεί για μελέτες. Αυτό σας το λέω όχι επειδή είναι λίγα ή πολλά, αλλά επειδή δεν είναι ακριβές το γεγονός ότι δεν έχει ξεκινήσει το πρόγραμμα. Ορθώς ο προηγούμενος Υπουργός είπε ότι ξεκίνησε και αυτό αποδεικνύεται απ’ αυτό το παράδειγμα που αφορά στην περιφέρειά σας. 
      Κυρία συνάδελφε, εμείς αυτό το πρόγραμμα θα το κάνουμε έτσι όπως σας είπα, ώστε πράγματι να ανταποκρίνεται και να αντανακλά στην «πράσινη» γεωργία, στην «πράσινη» επανάσταση, την οποία θα κάνουμε σ’ αυτό το χώρο. 
      
      (KO)
      (1AD)
      Και θα το κάναμε με το χέρι στην καρδιά και με το χέρι στο μυαλό.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
      Θα το κάνουμε, έτσι ώστε πράγματι και οι διάφορες κοινωνικές ομάδες να ικανοποιηθούν, αλλά και γενικότερα οι στόχοι για την ελληνική γεωργία, για το περιβάλλον, για τους νέους αγρότες να τύχουν αυτής της αξιοποιήσεως. 
      Γι’ αυτό, άλλωστε, εμείς ξεκινήσαμε δύο πράγματα. 
      Πρώτον, ξεκινήσαμε να αποζημιώσουμε για πραγματικές ζημίες οι οποίες συνέβησαν το 2008 με θάρρος, με αποφασιστικότητα και με συγκρούσεις. Μιλήσαμε με τα μπλόκα, μιλήσαμε με τους αγρότες, κάναμε διάλογο και συνεχίζουμε το διάλογο.
      Ξέρετε πολύ καλά ότι ξεκινήσαμε το διάλογο από τη δική σας περιφέρεια για να δούμε πώς θα συγκροτηθεί αυτό το Εθνικό Συμβούλιο Αγροτικής Πολιτικής για να…
      ΑΝΤΩΝΙΑ ΑΝΤΩΝΙΟΥ: Κάνετε διάλογο για το διάλογο, κύριε Υπουργέ! Εδώ πάμε στην ουσία των πραγμάτων. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ακούστε με, σας παρακαλώ. 
      Ξεκινήσαμε, λοιπόν, το διάλογο από τη δική σας περιφέρεια για να δούμε πώς θα συγκροτηθεί αυτό το Εθνικό Συμβούλιο Αγροτικής Πολιτικής, προκειμένου να μπορέσει να λειτουργήσει και μετά το 2013, πράγμα το οποίο σημαίνει ότι εμείς προσεγγίζουμε τον τομέα «γεωργία», τον τομέα «κτηνοτροφία» και γενικότερα τον τομέα «αγροτική οικονομία» και με σοβαρότητα και με υπευθυνότητα και με ευαισθησία. Και έτσι θα συνεχίσουμε. 
      Όσον αφορά τα 500 δισεκατομμύρια, περιμένετε. Ό,τι έχουμε πει…
      ΑΝΤΩΝΙΑ ΑΝΤΩΝΙΟΥ: Θα τα πάρουν στην τσέπη ή σε προγράμματα; 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ακούστε με. Ό,τι έχουμε πει, δεν θα αποστούμε ούτε κεραία. Έχουμε και την αξιοπιστία και την υπευθυνότητα. Θα το δείτε. «Ιδού η Ρόδος, ιδού και το πήδημα»! Τότε θα πρέπει να κάνετε μία αναδρομή σε διάφορες δηλώσεις δικών σας στελεχών που λέγατε ότι λέγαμε ψέματα, που λέγατε ότι δεν θα αφήσει η Ευρωπαϊκή Ένωση, που λέγατε του κόσμου τις ανακρίβειες εναντίον των αγροτών μόνο και μόνο για να εμποδίσετε μία γενναία πρωτοβουλία την οποία έχει πάρει η Κυβέρνηση. 
      ΑΝΤΩΝΙΑ ΑΝΤΩΝΙΟΥ: Μαζί σας είμαστε, κύριε Υπουργέ! Πότε; 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Μακάρι! Αλλά να το δείχνετε κιόλας, διότι υπάρχουν πληροφορίες ότι είναι πολλοί εκείνοι …
      ΑΝΤΩΝΙΑ ΑΝΤΩΝΙΟΥ: Θα μας το πείτε; Πείτε μας. Αυτό ζητάνε οι καπνοπαραγωγοί. 
      ΠΡΟΕΔΡΕΥΩΝ (Γεώργιος Σούρλας): Κυρία Αντωνίου, μην διακόπτετε. 
      Κύριε Υπουργέ, ολοκληρώστε. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Σας το είπα. 
      Κυρία Αντωνίου, εάν διαβάζατε τις επίσημες δηλώσεις μου, δεν θα κάνατε αυτές τις ερωτήσεις. Για την ώρα είναι καταγεγραμμένα. Το να σας πω το «πότε», θα είναι μία επανάληψη. Θα σας πω σε δέκα μέρες. Είναι μία επανάληψη. Και σας το λέω με μία ελαστικότητα, διότι, όπως ξέρετε, υπάρχει μία διαδικασία η οποία θα τηρηθεί και μέσα και έξω. Διότι εμείς δεν πρόκειται να κάνουμε παράνομα και παράτυπα πράγματα. Θα κάνουμε όλα όσα σύννομα και με την ελληνική νομοθεσία και με την ευρωπαϊκή. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Για τα υπόλοιπα, συναντηθείτε με τον κύριο Υπουργό και πείτε τα. Είναι πάρα πολύ απλό. 
      ΑΝΤΩΝΙΑ ΑΝΤΩΝΙΟΥ: Ένα χρόνο περιμένουν οι καπνοπαραγωγοί! 
      ΠΡΟΕΔΡΕΥΩΝ (Γεώργιος Σούρλας): Θα πάτε στο Υπουργείο του, θα έρθει στο Νομό σας. Δεν εξαντλείται το θέμα μέσα στη Βουλή στα δίλεπτα και τα τρίλεπτα. Υπάρχει και συνέχεια. Μπορούμε να συνεννοηθούμε. Έτσι κάναμε και εμείς οι παλιότεροι Βουλευτές. Να κάνετε το ίδιο και εσείς οι νεότεροι. 
      ΑΝΤΩΝΙΑ ΑΝΤΩΝΙΟΥ: Είναι ερώτηση που έχω καταθέσει από το Νοέμβριο, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Μην ανοίξουμε άλλη συζήτηση, κυρία Αντωνίου. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι έξι μαθητές και μαθήτριες και δύο συνοδοί δάσκαλοι από το 29ο Δημοτικό Σχολείο Πειραιά. 
      Η Βουλή τους καλωσορίζει και τους εύχεται «καλές σπουδές». 
      (Χειροκροτήματα από όλες τις πτέρυγες της Βουλής)
      Επόμενη είναι η με αριθμό 591/26-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Αγροτικής Ανάπτυξης και Τροφίμων, σχετικά με την καταβολή των αποζημιώσεων των βαμβακοκαλλιεργητών κλπ. 
      «Ως γνωστόν, οι έντονες βροχοπτώσεις του περασμένου Σεπτεμβρίου προξένησαν αποδεδειγμένες καταστροφές σε 800.000 περίπου στρέμματα καλλιέργειας βαμβακιού.
      Όμως, μολονότι τα περιφερειακά κλιμάκια των υπαλλήλων του ΕΛΓΑ έχουν ολοκληρώσει τις διαδικασίες για να δοθούν στους πληγέντες βαμβακοπαραγωγούς οι δέουσες αποζημιώσεις, η κεντρική Διοίκηση του Οργανισμού κωλυσιεργεί, με αποτέλεσμα να μην φτάνουν τα χρήματα στους λογαριασμούς των χιλιάδων δικαιούχων αγροτών. 
      Συνεπώς, ερωτάται ο κύριος Υπουργός:
      1.Γιατί ο ΕΛΓΑ δεν καταβάλλει τα ποσά των αποζημιώσεων, αν και έχουν διανυθεί τέσσερις περίπου μήνες από την περίοδο της ζημιάς;
      2.Τα ποσά που απαιτούνται για την αποζημίωση των βαμβακοπαραγωγών από το ζημιογόνο αίτιο του περασμένου Σεπτεμβρίου συμπεριλαμβάνονται ή  όχι στο πρόσφατο πακέτο στήριξης των 500 εκατομμυρίων ευρώ;»
      Κύριε Υπουργέ, έχετε και πάλι το λόγο για να απαντήσετε στον κ. Ροντούλη. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε. 
      Κυρίες και κύριοι συνάδελφοι, κύριε Ροντούλη, επειδή σας γνωρίζω και γνωρίζω και το ήθος σας και την επάρκειά σας, η λέξη «εμπαιγμός» σας αδικεί. Αδικεί την υπόστασή σας και την προσωπικότητά σας. 
      ΑΣΤΕΡΙΟΣ ΡΟΝΤΟΥΛΗΣ: Την αποσύρω, κύριε Υπουργέ!
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Εντάξει, κύριε Ροντούλη.  
      Θα σας απαντήσω ad hoc στα ερωτήματα, διότι είναι κάτι το οποίο πρέπει να ξέρετε. 
      (NP)
      
(1KO)
	Ο ΕΛΓΑ, εν όψει του μεγάλου προγράμματος των 500 εκατομμυρίων, πράγματι, είχε ορισμένες καθυστερήσεις. Συνεπώς, αυτό για το οποίο μιλάτε, δηλαδή οι καθυστερήσεις των τεσσάρων μηνών, δεν είναι ανακριβές. Είναι μέσα στη λογική και μέσα στα πλαίσια. 
      Όμως, ως αιτιολόγηση αυτού του γεγονότος αναφέρεται ότι όλο αυτό το διάστημα ασχολείται με μια πραγματικά πολύπλοκη κατάσταση, η οποία δυσκολεύει και τους γεωπόνους για την καταγραφή των ζημιών που υπέστησαν κατά το 2008 οι παραγωγοί μας -ιδιαίτερα οι παραγωγοί του βαμβακιού- με αποτέλεσμα να έχουμε αυτήν την καθυστέρηση. 
      Άλλωστε ξέρετε ότι οι αποζημιώσεις στη φυτική παραγωγή, αυτές που καταβάλλει ο ΕΛΓΑ, δίνονται εντός τριμήνου από τη λήξη της συγκομιδής των ζημιωθέντων προϊόντων και όχι από την περίοδο της πρώτης ζημιάς. Σας το λέω απλώς γιατί δυσκόλεψε το πράγμα ακόμη περισσότερο. 
      Αυτά τα χρήματα από τις βροχοπτώσεις είναι περίπου 5,5 εκατομμύρια . Η διαδικασία έχει πραγματωθεί ή, εν πάση περιπτώσεις, είναι εν τω πραγματούσθαι και μπήκαν στην τελική ευθεία, ώστε να ικανοποιηθεί αυτό το αίτημα. 
      Όσον αφορά το ζήτημα το οποίο θίγεται για τα 500 εκατομμύρια στους  βαμβακοπαραγωγούς. Υπολογίζεται –γιατί ακόμη δεν έχουμε την ακριβή εικόνα- ότι γύρω στα 45 εκατομμύρια, ίσως και παραπάνω, θα πάρει όλος ο χώρος της Θεσσαλίας ως αποζημίωση για τις ζημιές που υπέστησαν στα βαμβάκια. Ξέρετε πάρα πολύ καλά ότι έγινε τεράστια προσπάθεια, για να εξοικονομηθούν αυτά τα χρήματα, και για να αποκατασταθούν οι πραγματικές ζημιές που υπέστησαν οι παραγωγοί μας το 2008. Ήταν μια τεράστια προσπάθεια που έκανε η Κυβέρνηση και την έκανε κατά τέτοιο τρόπο, ώστε να είναι σύννομη και με το κοινοτικό κεκτημένο, αλλά και με τους κοινοτικούς νόμους περί ΕΛΓΑ, εφόσον είναι ένας οργανισμός ανταποδοτικός και να μπορεί να κάνει αυτή τη δουλειά που έκανε. 
      Συνεπώς, μέσα στις επόμενες ημέρες θα μπορούσε να ξεκινήσει αυτή η διαδικασία, ώστε να μην υπάρξει κανένα παράπονο ως προς τις καθυστερήσεις που θίγετε στο ερώτημά σας. 
      Να  είστε σίγουρος ότι και για τις βροχοπτώσεις και για τα 500 εκατομμύρια γίνεται ό,τι καλύτερο από απόψεως συντομεύσεως των διαδικασιών. Γνωρίζουν και οι ίδιοι οι αγρότες ότι δεν είναι τόσο απλό να τα ξεδιαλύνει κανείς αυτά τα πράγματα. Γνωρίζουν, επίσης, ότι αυτά θα τα πάρουν. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Το λόγο έχει ο ερωτών συνάδελφος. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Κύριε Υπουργέ, απέσυρα τη λέξη «εμπαιγμός». Θα πρέπει, όμως, και εσείς να αναγνωρίσετε ότι ο Λαϊκός Ορθόδοξος Συναγερμός ήταν η μόνη πολιτική δύναμη που από την πρώτη στιγμή συνέβαλε στην προσπάθεια που έκανε το Υπουργείο, για να καταρτιστεί αυτό το πρόγραμμα των 500 εκατομμυρίων ευρώ για τους αγρότες, κάνοντας λόγο όχι για ενισχύσεις, αλλά για αποζημιώσεις. Έτσι γίνομαι αντιληπτός. 
      Έρχομαι τώρα στο θέμα της επίκαιρης ερώτησης. Ξέρετε πολύ καλά ότι από τις βροχοπτώσεις του περασμένου Σεπτεμβρίου οι βαμβακοπαραγωγοί μας υπέστησαν ένα πραγματικό πλήγμα. Κινήθηκαν τα κλιμάκια του ΕΛΓΑ –σε όλη τη χώρα, βεβαίως- και πιστοποιήθηκαν με βάση τη διαδικασία των μαρτύρων ότι επλήγησαν γύρω στα 800 χιλιάδες στρέμματα βαμβακιού, εκ των οποίων 800 χιλιάδων στρεμμάτων τα 500 χιλιάδες στρέμματα, κύριε Υπουργέ, βρίσκονται στη Θεσσαλία, εκ των οποίων 500 χιλιάδων τα 400 χιλιάδες στρέμματα βρίσκονται στο Νομό Λάρισας, εξ ου και το ενδιαφέρον για το ζήτημα. 
      Έχουν, όμως, παρέλθει περίπου πέντε μήνες, από τότε που εκδηλώθηκε το ζημιογόνο αίτιο και μολονότι ο ΕΛΓΑ έχει συλλέξει τα στοιχεία και εμφανίζεται έτοιμος να πιστώσει τα χρήματα στους λογαριασμούς των δικαιούχων, δεν δίνεται το πράσινο φως από την πολιτική ηγεσία του Υπουργείου. 
      Αν κατάλαβα καλά στην απάντησή σας, πιστοποιήσατε ότι θα δοθούν τα χρήματα αυτά -υπήρχε μια καθυστέρηση λόγω του πακέτου- των αποζημιώσεων από τις βροχοπτώσεις του Σεπτεμβρίου, χωρίς να συμπεριληφθούν –γιατί εκεί είναι η ουσία της ερώτησης- στο πακέτο των 500 εκατομμυρίων ευρώ. Είναι δηλαδή κάτι το ξεχωριστό. 
(TR)
      
      




	



	
      (1NP)
      Πολύ καλά θα κάνετε να τιμήσετε το λόγο σας, διότι οι αγρότες, κύριε Υπουργέ, βρίσκονται σε δεινή θέση. Δεν μπορούν να αγοράσουν ούτε τα αγροεφόδιά τους και σας πληροφορώ ότι πέφτουν και θύματα εκμετάλλευσης κάποιων μεγαλεμπόρων που ρίχνουν στην αγροτική αγορά, στην αγροτική οικονομία αλλεπάλληλα κανόνια. Στην περιοχή των Σερρών και γενικά στη Βόρειο Ελλάδα, δεν ξέρω αν το πληροφορηθήκατε, έχει σκάσει ένα κανόνι 7.000.000 ευρώ περίπου από μεγαλέμπορο, που αφορά αγορές μεγάλων ποσοτήτων καλαμποκιού. 
      Άρα, λοιπόν, θα πρέπει να κινηθούν γρήγορα οι διαδικασίες, προκειμένου οι αγρότες να πάψουν να είναι θύματα εκμετάλλευσης. Και μια που συζητάμε, κύριε Πρόεδρε, για το πακέτο, δεν θα πρέπει να ξεχάσετε, κύριε Υπουργέ, μια που έχω την ευκαιρία τώρα να σας δω, τα μέτρα που αφορούν το  πακέτο των 100.000.000 ευρώ, αυτό συμπεριλαμβάνεται μέσα στα 500.000.000 ευρώ για τους κτηνοτρόφους. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη. 
      Ο κύριος Υπουργός έχει το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων):  Κύριε Πρόεδρε, καταρχήν θα ξεκινήσω από κάτι το οποίο οφείλω ως Κοινοβουλευτικός εδώ να το ομολογήσω. 
      Εγώ ουδέποτε, κύριε Ροντούλη, όπως ξέρετε, είπα ότι το ΛΑ.Ο.Σ., το κόμμα σας ετέθη εναντίον αυτής της μεγάλης προσπάθειας ενισχύσεως των παραγωγών μας. Απλώς αναφέρθηκα σε άλλες πλευρές όπου υπήρξαν άλλες φωνές αντίθετες προς αυτήν την κατεύθυνση και αυτές τις στηλίτευσα. 
      Το κόμμα σας πράγματι μπορώ να πω ότι στάθηκε αρωγό σε αυτήν μας την προσπάθεια και στην στήριξε με όλες του τις δυνάμεις και από αυτήν την άποψη, έπραξε νομίζω και εθνικά και φιλοαγροτικά, αντικειμενικά σωστά. 
      Το δεύτερο σημείο της τοποθετήσεως στο οποίο ήθελα να απαντήσω είναι  αυτό που είπατε για τα κανόνια από μεγάλους εμπόρους. 
      Κύριε συνάδελφε, ξέρετε πάρα πολύ καλά ότι διανύουμε μια μεγάλη και κρίσιμη οικονομική περίοδο. Για μας είναι η πρόκληση των καιρών, είναι σαν να θέλουμε να ξαναμπούμε στην Ευρωπαϊκή Ένωση. Τόσο μεγάλη είναι η πρόκληση που αντιμετωπίζουμε σήμερα απέναντι στην οικονομική κρίση την οποία περνάει όλος ο κόσμος και γι’ αυτό και ο Πρωθυπουργός επανειλημμένα έχει τονίσει και έχει πει ότι θα πρέπει σε τελική ανάλυση να καθίσουμε σε ένα τραπέζι και να δούμε ορισμένα ζητήματα τα οποία απασχολούν την ευρύτερη οικονομία, το χαμό της παγκόσμιας οικονομίας, να βρούμε ορισμένα στοιχεία για να μπορέσουμε να προχωρήσουμε. Και υπ’ αυτήν την έννοια τοποθετεί την ευρύτερη σκέψη του περί συναίνεσης και συνεννόησης των κομμάτων. Δυστυχώς ορισμένα κόμματα της Αντιπολίτευσης, τα οποία θέλουν να κάνουν αντιπολίτευση για την αντιπολίτευση και για εσωτερική κατανάλωση, δεν αντιλαμβάνονται το μέγεθος της κρίσης την οποία περνάμε, με αποτέλεσμα να τηρούν και να κρατούν μια τέτοια στάση, η οποία κάθε άλλο παρά εξυπηρετεί τα εθνικά συμφέροντα και την οικονομία μας. Ο καθένας κρίνεται και επομένως και εκείνοι θα κριθούν.
       Τα λέω αυτά σε σχέση με τις δυσκολίες και τα κανόνια τα οποία θέσατε. Πράγματι έχετε το δίκιο σας. Εμείς θα προσπαθήσουμε ως Κυβέρνηση να διασφαλίσουμε από ο,τιδήποτε  θα μπορέσει να διαταράξει την οικονομία αλλά και την αγροτική οικονομία γενικότερα, έτσι ώστε να μην έχουμε δυσμενείς επιπτώσεις. 
      Τελειώνω, κύριε Πρόεδρε, με τις βροχοπτώσεις. Πράγματι η Λάρισα υπέστη τις μεγαλύτερες ζημιές και είναι γνωστό αυτό.  Πρέπει να σας πω ότι αυτά τα χρήματα δεν θα συμπεριλαμβάνονται στα 500.000.000, τα οποία είναι μια άλλη υπόθεση, για την οποία θα κριθούν. Επομένως σωστά το θέσατε και  νομίζω ότι η απάντηση που σας δίνω θα πρέπει να σας ικανοποιεί πέρα για πέρα, έτσι ώστε να συνεχίζετε και εσείς τον αγώνα σας υπέρ των αγροτών και να στηρίξετε και τον δικό μας αγώνα υπέρ των αγροτών, ο οποίος είναι μεγάλος και αποτελεσματικός. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Θα συζητηθεί τώρα η υπ’ αριθμόν 594/26-02-2009 επίκαιρη ερώτηση του Βουλευτή του Κομμουνιστικού Κόμματος Ελλάδος κυρίου Αντώνιου Σκυλλάκου προς τον Υπουργό Ανάπτυξης, σχετικά με την αύξηση των τιμολογίων του φυσικού αερίου στη Θεσσαλία και στη Θεσσαλονίκη κ.λπ..
      Αναλυτικότερα ο κ. Σκυλλάκος αναφέρει στην ερώτησή του: 
      (XF)
      
      
      ( 1TR)
      «Έντονη είναι η διαμαρτυρία των καταναλωτών φυσικού αερίου Λάρισας, Βόλου και Θεσσαλονίκης διότι πληρώνουν πολύ ακριβά το φυσικό αέριο, την ίδια ώρα που η τιμή του πετρελαίου έχει μειωθεί σημαντικά, σε αντίθεση μάλιστα με τις πολύ χαμηλές τιμές που πληρώνουν οι καταναλωτές της Αττικής.
      Σύμφωνα με δηλώσεις του Προέδρου της Εταιρείας Παροχής Αερίου Θεσσαλίας, αυτό οφείλεται στη σύμβαση που υπογράφτηκε το έτος 2000 μεταξύ ΕΠΑ Θεσσαλίας και της Δημόσιας Επιχείρησης Αερίου, σύμφωνα με την οποία το κόστος αγοράς αερίου διαμορφώνεται κάθε τρίμηνο και ακολουθεί με χρονική υστέρηση την τιμή του πετρελαίου. Το αποτέλεσμα είναι να προσφερθεί στους καταναλωτές των παραπάνω περιοχών χαμηλότερη τιμή φυσικού αερίου θέρμανσης από το Μάη και μετά, δηλαδή για το χρονικό διάστημα που δεν το καταναλώνουν, ενώ θα το έχουν άδικα «χρυσοπληρώσει» όλους τους προηγούμενους μήνες.
      Σε συνθήκες οικονομικής κρίσης και μεγάλης ακρίβειας, τέτοιες πρακτικές αποτελούν πρόκληση, γιατί επιβαρύνουν ακόμη περισσότερο χιλιάδες λαϊκές οικογένειες της περιοχής.
      Είναι το αποτέλεσμα της πολιτικής που δεν αντιμετωπίζει την ενέργεια σαν κοινωνικό αγαθό, αλλά σαν εμπόρευμα. Χρειάζεται μια άλλη πολιτική, χρειάζεται η συγκρότηση ενός Ενιαίου Φορέα Ενέργειας, που θα εξασφαλίζει φθηνή λαϊκή κατανάλωση, προστασία του περιβάλλοντος και μείωση της ενεργειακής εξάρτησης της χώρας μας.
      Ερωτάται ο κύριος Υπουργός, τι μέτρα θα πάρει για να αρθεί αναδρομικά αυτή η αδικία, σημειώνοντας ότι οι διοικήσεις των εμπλεκομένων εταιρειών ελέγχονται ουσιαστικά από το Δημόσιο, στο οποίο ανήκει η πλειοψηφία των μετοχών».
      Κύριε Υπουργέ, έχετε το λόγο για μια πολύ ενδιαφέρουσα ερώτηση, όπου το θέμα της ταλανίζει τους πολίτες καταναλωτές της Θεσσαλίας και της Θεσσαλονίκης. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Κύριε Πρόεδρε, και εγώ συμφωνώ ότι είναι ενδιαφέρουσα η ερώτηση και θα ήθελα να ευχαριστήσω τον κ. Σκυλλάκο που θίγει και στη Βουλή των Ελλήνων το θέμα αυτό, το οποίο πράγματι απασχόλησε και απασχολεί ακόμη σε ένα βαθμό τους πολίτες στη Θεσσαλία και στη Θεσσαλονίκη. Διότι μας δίνει την ευκαιρία να διευκρινίσουμε κάποιες πτυχές του ζητήματος αυτού που ενδεχομένως δεν είναι ευρύτερα γνωστές.
      Συμφωνώ ότι το τελευταίο διάστημα στη Θεσσαλονίκη και τη Θεσσαλία οι τιμές του φυσικού αερίου για τους καταναλωτές διαμορφώθηκαν σε επίπεδα υψηλότερα απ’ ό,τι για τους αντίστοιχους καταναλωτές στην Αθήνα. Ειδικότερα οι τιμές έφθασαν τις τιμές του ανταγωνιστικού καυσίμου, του πετρελαίου θέρμανσης στις περιοχές αυτές. 
      Το Υπουργείο Ανάπτυξης παρενέβη ζητώντας τη γνώμη της αρμόδιας για την εποπτεία της αγοράς Ρυθμιστικής Αρχής Ενέργειας.
      Θέλω να σας πω ότι οι τιμές αυτές ήδη αποκλιμακώνονται και θα αποκλιμακωθούν στους επόμενους μήνες ακόμη περισσότερο. Γι’ αυτό κύριε συνάδελφε να είσθε σίγουρος και θα σας εξηγήσω γιατί. Συνδέεται ο τρόπος κοστολόγησης για τη λιανική με τις τιμές που υπάρχουν στην αγορά της χοντρικής συνολικότερα με μία καθυστέρηση εξαμήνου. 
      Το γεγονός λοιπόν ότι υπάρχει αυτή η καθυστέρηση εξαμήνου και το γεγονός ότι το πετρέλαιο ήταν ακριβό το καλοκαίρι και το Φθινόπωρο, ήλθε να καταγραφεί τώρα με καθυστέρηση ακριβώς έξι μηνών. Γι’ αυτό προβλέπω ότι θα υπάρχει αποκλιμάκωση και τους επόμενους μήνες –υπάρχει ήδη- διότι τώρα πια έχουμε καταγραφή των τιμών του πετρελαίου της προηγούμενης περιόδου, που ξέρουμε με σιγουριά ότι ήταν χαμηλότερες.
      Το πρόβλημα όμως πού οφείλεται; Οφείλεται στην ίδια τη σύμβαση, η οποία υπεγράφη το 2000 και το 2001 όταν οι κυβερνήσεις του ΠΑ.ΣΟ.Κ. έκαναν τρεις διαφορετικές συμβάσεις για στρατηγικούς επενδυτές, οι οποίοι θα αναλάμβαναν τη διανομή του φυσικού αερίου. Οι συμβάσεις αυτές δεν είχαν το ίδιο περιεχόμενο. Δηλαδή στην Αθήνα ήταν άμεσα συνδεδεμένες με την εξέλιξη των τιμών, στη Θεσσαλονίκη και στη Θεσσαλία υπήρχε αυτή η καθυστέρηση του εξαμήνου. Οι συμβάσεις όμως αυτές ισχύουν και δεν υπάρχει κάποιος τρόπος βιαίως να αλλάξουν. 
      Η Κυβέρνηση θα καταβάλει κάποιες προσπάθειες και ήδη ξεκίνησε συζητήσεις και με τη ΡΑΕ και με τη ΔΕΠΑ και με τις ΕΠΑ στη Θεσσαλία και στη Θεσσαλονίκη, για να δούμε τι μπορεί να γίνει, ποια εξωσυμβατική ρύθμιση είναι δυνατόν να γίνει από τη ΔΕΠΑ ή με άλλο τρόπο, προκειμένου να αντιμετωπιστεί το ζήτημα. 
      
      (BM)
      
      
      
           
     (1XF)
Όσο όμως ισχύουν οι συμβάσεις αυτές του 2000 και του 2001, θα υπάρχει διαφορετικός τρόπος αντιμετώπισης των πραγμάτων στην Αττική σε σχέση με τη Θεσσαλία και τη Θεσσαλονίκη. Σ’ αυτό θέλω να είμαι ξεκάθαρος. Είναι μια υπεύθυνη τοποθέτηση. Εφαρμόζονται οι συμβάσεις και δυστυχώς αντανακλάται στην αγορά ο τρόπος, με τον οποίον προχώρησαν και συνήφθησαν αυτές οι συμβάσεις.
     ΠΡΟΕΔΡΕΥΩΝ (Γεώργιος Σούρλας): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, τα περισσότερα είναι γνωστά κι έχουν δημοσιευθεί επανειλημμένως στον τοπικό Τύπο. Όλη η Θεσσαλία και η Θεσσαλονίκη γνωρίζουν ότι πράγματι η τιμή στο φυσικό αέριο για τις συμβάσεις που αφορούν τη Θεσσαλία και τη Θεσσαλονίκη διαμορφώνονται με καθυστέρηση εξαμήνου σε σχέση με τις τιμές του πετρελαίου. Το ζήτημα είναι πως όταν θα πέσουν οι τιμές του φυσικού αερίου και θα είναι περίπου στα επίπεδα της Αττικής, τότε δεν θα χρειάζεται το φυσικό αέριο για θέρμανση. 
     Οι ειδικοί υπολογίζουν ότι το Μάιο θα πέσουν οι τιμές. Άρα, για όλο το χειμώνα χιλιάδες κάτοικοι του Βόλου, της Λάρισας, της Θεσσαλονίκης, πληρώνουν πολλαπλάσια χρήματα. Και εδώ μπαίνει ένα ζήτημα: Γιατί αυτή η αδικία; Θα μου πείτε: «Και τι να κάνουμε; Είναι οι συμβάσεις του 2000 και του 2001». Ναι, είναι οι συμβάσεις από παλαιότερες κυβερνήσεις, αλλά εσείς έχετε δικαίωμα, εσείς έχετε τη δυνατότητα, εάν έχετε την πολιτική βούληση. Διότι οι φορείς που έχουν συμβληθεί μεταξύ τους είναι ναι μεν ανώνυμες εταιρείες, αλλά η πλειοψηφία των μετοχών ανήκει στο δημόσιο. Οι πρόεδροι διορίζονται από εσάς. Αυτό είναι το μεγάλο πρόβλημα. 
     Γνωρίζω ότι στην Ε.Π.Α. Θεσσαλίας το 49% το έχει η ENI, ιταλική εταιρεία. Στη Θεσσαλονίκη δεν ξέρω αν είναι οι Ιταλοί ή κάποιοι άλλοι. Μπορεί να είναι και οι ίδιοι. Επειδή αυτοί θέλουν να κερδοσκοπήσουν, πρέπει να τα πληρώσουν οι κάτοικοι της Θεσσαλίας και της Θεσσαλονίκης; Γι’ αυτό ζητούμε πολιτική παρέμβαση. Καταλαβαίνω ότι πρέπει να αλλάξει η σύμβαση. Και πρέπει να την αλλάξετε τη σύμβαση, να προχωρήσετε. Δεν υπάρχει όμως κάποιο εμπόδιο από τη στιγμή που την πλειοψηφία την έχετε εσείς και ως Υπουργός μπορείτε να παρέμβετε πολιτικά. Και μάλιστα πρέπει να επιστραφούν αναδρομικά τα χρήματα. Τι θα χάσει η ΕΝΙ, εν πάση περιπτώσει; Τόσα λεφτά θα χάσει η εταιρεία διανομής αερίου, η κεντρική εννοώ, που παραλαμβάνει από την GASS PROM; Τόσο πολύ θα χρεοκοπήσουν; Εδώ πρόκειται για χιλιάδες λαϊκές οικογένειες. Αυτό είναι το ερώτημα. Σ’ αυτό να μου απαντήσετε. 
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Η δικιά μας σκέψη βεβαίως, η δικιά μας πολιτική πρόταση είναι ότι θα συνεχίσουμε να έχουμε τέτοια προβλήματα και ακόμα μεγαλύτερα από τη στιγμή που ανοίξαμε το δρόμο της απελευθέρωσης, της ιδιωτικοποίησης, από τη στιγμή που αρνείστε αυτό που λέμε εμείς ενιαίο κρατικό φορέα για την ενέργεια. Όλα θα είναι ακριβά γιατί είναι οι ιδιώτες μέσα, οι οποίοι θέλουν να κερδοσκοπήσουν. Είναι ακριβά τα καύσιμα, ακριβό το ρεύμα, ακριβό το φυσικό αέριο. Η πρόταση η δικιά μας βεβαίως δεν γίνεται δεκτή, είναι σε μιαν άλλη λογική. Εν πάση περιπτώσει όμως, μια ανακούφιση για τη Θεσσαλία και τη Θεσσαλονίκη σημαίνει πολιτική παρέμβαση. 
     Θέλω λοιπόν να σας ακούσω συγκεκριμένα σε τι δεσμεύεστε. Και να δοθούν τιμές όπως και στην Αττική και αναδρομικά να επιστραφούν τα χρήματα. Αυτό είναι το δίκαιο. Ο κύριος Πρόεδρος που είναι και από το Βόλο με καταλαβαίνει.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Κι εγώ σας καταλαβαίνω, κύριε Σκυλλάκο.
     ΠΡΟΕΔΡΕΥΩΝ (Γεώργιος Σούρλας): Πριν πάρετε το λόγο, κύριε Υπουργέ, θα ήθελα να πω ότι είναι πολύ μεγάλο το πρόβλημα. Άρχισαν οι αγωγές από τους καταναλωτές. Αισθάνονται πάρα πολύ αδικημένοι και πολύ ενοχλημένοι. Εάν έχετε υπ’ όψιν σας, να μας πείτε πότε τελειώνει αυτή η σύμβαση που υπεγράφη το 2000; Είναι εσαεί; Όσο ζούμε; 
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Είναι τριακονταετούς διάρκειας. 
     ΠΡΟΕΔΡΕΥΩΝ (Γεώργιος Σούρλας): Πιστεύω λοιπόν πώς έχετε την υποχρέωση να παρέμβετε και να τελειώνει αυτή η αθλιότητα με διακρίσεις σε βάρος καταναλωτών για μια προσπάθεια που κάνετε να έχουμε φθηνότερο φυσικό αέριο, να προστατεύσουμε το περιβάλλον, αλλά όμως και την ισότητα, την ισονομία, την ισοπολιτεία. 
     Έχετε το λόγο, κύριε Υπουργέ.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, διευκρινίζω για μια ακόμη φορά, για να γίνει σαφές: Η Ε.Π.Α. Αττικής, η εταιρεία δηλαδή διανομής του φυσικού αερίου, συναρτά την τιμολόγηση του φυσικού αερίου σε δεδομένη στιγμή με την τιμή του πετρελαίου θέρμανσης, ενώ η Ε.Π.Α. Θεσσαλονίκης και Θεσσαλίας με το κόστος προμήθειας από αυτές του φυσικού αερίου.
     
     (PM)
     
      
      
     
     
     
     
      









































	





      (1BM)                               
Η δε τιμή του φυσικού αερίου που προμηθεύεται η ΔΕΠΑ διαμορφώνεται με βάση τις τιμές των πετρελαιοειδών προϊόντων ανά τρίμηνο αλλά με υστέρηση περίπου έξι μηνών, γι’ αυτό υπάρχει και το πρόβλημα, διότι είχαμε δύο διαφορετικών τύπων συμβάσεις. Από την ίδια κυβέρνηση υπεγράφησαν. Άλλη σύμβαση στην Αττική το 2000, άλλη σύμβαση το 2001 στη Θεσσαλονίκη και στη Θεσσαλία. Αυτό το πρόβλημα των τριακονταετούς διαρκείας συμβάσεων ερχόμαστε εμείς σήμερα να το διαχειριστούμε. 
	Πέραν του ερωτήματος που κάναμε στη ΡΑΕ για τη διερεύνηση των συνθηκών της αγοράς, μπορώ να σας πω –και το λέω κατηγορηματικά- ότι στο πλαίσιο της μελέτης των κοινωνικών αναγκών το Υπουργείο Ανάπτυξης εξετάζει σε συνεργασία με τη ΡΑΕ, τη ΔΕΠΑ και τις τρεις ΕΠΑ –υπήρξε ήδη συνάντηση του γενικού γραμματέα και θα υπάρξει και άλλη συνάντηση- την περίπτωση υιοθέτησης εξαιρετικών ρυθμίσεων για την αποφυγή παρόμοιων ακραίων φαινομένων είτε με μορφή διακανονισμού ή κάποιας ρήτρας εξομάλυνσης μεταξύ των διαφορετικών τιμολογιακών πολιτικών που αυτήν τη στιγμή εφαρμόζεται. Το θέμα δεν είναι απλό, έχει ιδιαίτερα λεπτές νομικές πτυχές. Θα εξαντλήσουμε όλα τα περιθώρια…
      ΑΝΤΩΝΗΣ ΣΚΥΛΛΑΚΟΣ: Για το μέλλον, κύριε Υπουργέ;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Δεν μπορώ να πω, κύριε Σκυλλάκο, ότι δεν έχετε ένα πολύ σημαντικό μέρος δίκιου σ’ αυτά που είπατε. Πράγματι υπάρχει μία αποκλιμάκωση. Τώρα θα υπάρξει αποκλιμάκωση το καλοκαίρι που θα υπάρχει χαμηλότερη κατανάλωση φυσικού αερίου λόγω των υψηλών θερμοκρασιών. Άρα γι’ αυτόν το λόγο θα υπάρξουν και άλλες συναντήσεις στο Υπουργείο και συνεννόηση με τη ΔΕΠΑ και συνεννόηση με τους ιδιώτες, τους στρατηγικούς επενδυτές που διαχειρίζονται τις δύο εταιρείες για να βρεθεί μία ρύθμιση η οποία θα αντιμετωπίζει το πρόβλημα στον μεγαλύτερο δυνατό βαθμό. 
      ΑΝΤΩΝΗΣ ΣΚΥΛΛΑΚΟΣ: Για το μέλλον, κύριε Υπουργέ;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Ανάπτυξης): Δεν μπορώ να προδιαγράψω αυτήν την ώρα τις λεπτομέρειες της λύσης. Καταλαβαίνετε ότι κι εγώ έχω κάθε λόγο να θέλω να πετύχω το καλύτερο δυνατό. Γιατί να μην προσπαθήσουμε να το πετύχουμε; Επαναλαμβάνω ότι υπάρχουν συγκεκριμένα νομικά εμπόδια, συγκεκριμένες ρήτρες, συγκεκριμένες δεσμεύσεις του Δημοσίου που προκύπτουν απ’ αυτές τις συμβάσεις οι οποίες ισχύουν. Έχουν νομική ισχύ, πώς να το κάνουμε; Πιέζοντας πολιτικά και εκμεταλλευόμενοι όλες τις δυνατότητες που μας δίνει το ισχύον δίκαιο θα προσπαθήσουμε στο πλαίσιο που σας περιέγραψα και με νέες συναντήσεις και παρεμβάσεις να αντιμετωπίσουμε το θέμα με τον καλύτερο δυνατό τρόπο. 
      Για να υπάρχει και ένα μήνυμα αισιοδοξίας, θέλω να πω ότι πάρα αυτό το συγκεκριμένο πρόβλημα, το φυσικό αέριο εξακολουθεί να παραμένει ελκυστικό και γι’ αυτόν το λόγο εμείς θα προχωρήσουμε στη δημιουργία και νέων ΕΠΑ. Έχουν ήδη εξαγγελθεί τρεις νέες ΕΠΑ οι οποίες θα διευρύνουν την κατανάλωση του φυσικού αερίου στην Ελλάδα. 
      Παράλληλα θέλω να σας πω ότι στη Θεσσαλονίκη και στη Θεσσαλία ακριβώς επειδή οι καταναλωτές, παρά τα προβλήματα, αντιλαμβάνονται την προστιθέμενη αξία του φυσικού αερίου, το 2008 σε σχέση με το 2007 είχαμε αύξηση των αιτήσεων σύνδεσης στο δίκτυο του φυσικού αερίου κατά 55% και κατά 70% αντίστοιχα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Ελπίζουμε να τα καταφέρετε.
      Θα συζητηθεί η με αριθμό 595/26-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κυρίου Παναγιώτη Λαφαζάνη προς την Υπουργό Απασχόλησης και Κοινωνικής Προστασίας σχετικά με τις απολύσεις εργαζομένων στην πολυεθνική ασφαλιστική εταιρεία ING κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η διοίκηση της ασφαλιστικής εταιρείας ING ανακοίνωσε στις αρχές του έτους ότι θα προβεί σε 100 απολύσεις εργαζομένων μέσα στο 2009, ενώ ήδη έχει προχωρήσει σε 70 περίπου απολύσεις τα δύο προηγούμενα χρόνια.
      Στην κατεύθυνση αυτή η ING στις 4/2/09 απέλυσε 2 εργαζόμενους εκ των οποίων ο ένας είναι εξαιρετικά δραστήριο μέλος του σωματείου των εργαζομένων και πρωτοπόρος στον αγώνα για την προάσπιση της απασχόλησης. Οι απολύσεις αυτές ιδιαίτερα δραστήριων συνδικαλιστικά εργαζομένων έχουν ως μόνο γνώμονα τον εκφοβισμό των υπολοίπων και την επίδειξη ισχύος.
      Επειδή οι απολύσεις στην ING, σύμφωνα με τις επίσημες δηλώσεις της εταιρείας, δεν έχουν σχέση με την οικονομική κρίση αλλά αποβλέπουν στην αύξηση της κερδοφορίας της επιχείρησης,
      Επειδή οι απολύσεις αυτές αποβλέπουν στην τρομοκράτηση των εργαζομένων προκειμένου να περάσει το γενικότερο πρόγραμμα απολύσεων της εταιρείας,
      Ερωτάται η κυρία Υπουργός:
      1. Τι σκοπεύει να πράξει ώστε να προασπίσει τα συνδικαλιστικά δικαιώματα των εργαζομένων στην ING και να ανακληθούν οριστικά οι αναιτιολόγητες αυτές απολύσεις;
      2. Πώς προτίθεται να ενεργήσει ώστε να μην υλοποιηθούν οι εξαγγελθείσες εντός του 2009 μαζικές απολύσεις από την ING, σε μια περίοδο μάλιστα αύξησης της ανεργίας;».
      (GM)
      
     PM
     Στην επίκαιρη ερώτηση του κ. Λαφαζάνη θα απαντήσει ο Υφυπουργός Απασχόλησης και Κοινωνικής Προστασίας κ. Κοντογιάννης.
     ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, το Σώμα Επιθεώρησης Εργασίας σε περιπτώσεις όπως αυτές που αναφέρετε στην ερώτησή σας αντιδρά άμεσα, προκειμένου να διευθετήσει με αποτελεσματικό τρόπο τις διαφορές θέτοντας σε προτεραιότητα δικαιώματα των εργαζομένων.
     Αναφορικά με την Εταιρεία ING κατά το έτος 2008 υπήρχε μία εργατική διαφορά για απόλυση εργαζομένου, όπου και του καταβλήθηκε η νόμιμη αποζημίωση. Μέχρι σήμερα έχουν πραγματοποιηθεί δύο έλεγχοι με αφορμή την εξαγγελία απολύσεων εργαζομένων. Δεν έχουν καταγγελθεί στο ΣΕΠ περιπτώσεις μη εκπλήρωσης των οικονομικών υποχρεώσεων της επιχείρησης.
     Όσον αφορά τις απολύσεις στις οποίες αναφέρεσθε τα γεγονότα έχουν ως εξής: Το ΣΕΠE Καλλιθέας διενήργησε έλεγχο στις 26 Ιανουαρίου 2009 στον Όμιλο ING ΕΛΛΑΣ, όπου υπήρξε άμεση ενημέρωση τόσο από τους παράγοντες της επιχείρησης όσο και από τους εκπροσώπους των εργαζομένων, Πρόεδρο και Αντιπρόεδρο του οικείου επιχειρησιακού Σωματείου. 
     Από τη διασταύρωση των θέσεων αμφοτέρων των πλευρών προκύπτουν τα εξής: Η επιχείρηση λόγω της μείωσης των εργασιών αποχωρώντας σταδιακά από τις γενικές ασφάλειες και τα νοσοκομειακά προγράμματα και δεδομένου ότι πλέον εστιάζει την δραστηριότητά της σε πωλήσεις προϊόντων ασφαλειών ζωής και σύνταξης, μελετά την αναδιοργάνωσή της, η οποία θα επιφέρει μείωση των θέσεων εργασίας. Οι εργαζόμενοι επιμένουν στη διατήρηση των θέσεων εργασίας με εποικοδομητικές ομολογουμένως προτάσεις. 
     Κατά τη διερεύνηση του θέματος των απολύσεων διαπιστώσαμε ότι η καταγγελλόμενη επιχείρηση απέλυσε 17 εργαζόμενους από την 1/1/2009 μέχρι  σήμερα σε σύνολο 638 εργαζομένων συνολικά.
     Συγκριτικά με τον συνολικό αριθμό εργαζομένων το συνολικό ποσό απολύσεων δεν υπερέβη το 2% και από την ING ΕΛΛΑΣ ήδη έχουν δοθεί τα έγγραφα που αφορούν στις καταγγελίες συμβάσεως εργασίας και έχουν καταβληθεί οι νόμιμες αποζημιώσεις. 
     Όσον αφορά στην αναφερόμενη απόλυση του εργαζόμενου συνδικαλιστή κ. Λαμπίρη στις 12/2/2009 πραγματοποιήθηκε έλεγχος από το ΣΕΠΕ, όπου διαπιστώθηκε ότι ο συγκεκριμένος εργαζόμενος απασχολείται κανονικά στην επιχείρηση. Τόσο ο ίδιος όσο και οι συνδικαλιστικοί εκπρόσωποι ισχυρίζονται ότι η απόλυση οφείλεται στην έντονη δραστηριότητά τους στο χώρο του Σωματείου των Εργαζομένων, χωρίς όμως να είναι ο ίδιος μέλος του Διοικητικού Συμβουλίου.
     Ο εν λόγω εργαζόμενος επανήλθε στα καθήκοντά του με προσωρινή δικαστική απόφαση, η οποία ισχύει μέχρι τη συζήτηση της αίτησης των ασφαλιστικών μέτρων που έχει καταθέσει. Ουδείς προσήλθε στην αρμόδια υπηρεσία του ΣΕΠΕ να καταγγείλει το συγκεκριμένο γεγονός. Σύμφωνα με τα λεγόμενα της Επιχείρησης ο εν λόγω εργαζόμενος δεν έχει συνδικαλιστική ιδιότητα ούτε απολύθηκε λόγω της συνδικαλιστικής του δράσης. Κατά συνέπεια, η τελική του κρίση μετά την προσφυγή είναι θέμα το οποίο ανάγεται στο αρμόδιο πολιτικό δικαστήριο. Η Επιχείρηση πάντως δήλωσε ότι θα σεβαστεί την κρίση του δικαστηρίου, όπως έχει πράξει μετά την έκδοση της προσωρινής απόφασης. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο κ. Λαφαζάνης έχει το λόγο.
     ΠΑΝΑΓΙΩΤΗΣ ΛΑΦΑΖΑΝΗΣ: Κύριε Κοντογιάννη, εκτιμώ την παρουσία σας, λυπάμαι όμως πάρα πολύ διότι η κυρία Υπουργός Απασχόλησης δεν μας έκανε την τιμή να έλθει να απαντήσει σε μία ερώτηση που αφορά το κεντρικό θέμα της εποχής μας, την ανεργία. Δεν ξέρω γιατί κρύβεται η κυρία Υπουργός από τη Βουλή και έρχεται μόνο όταν μας φέρνει κανένα αντασφαλιστικό νομοσχέδιο. Δεν ξέρω γιατί υποτιμά τέτοια θέματα!
     Κύριε Κοντογιάννη, σας άκουσα με προσοχή, αλλά λυπούμαι να πω το εξής: Εγώ δεν ρώτησα τον εκπρόσωπο της ING στην Ελλάδα να έλθει να μου απαντήσει στη Βουλή, γιατί έτσι μου απαντήσατε. Εγώ ρώτησα το αρμόδιο Υπουργείο, το οποίο πρέπει να προστατεύει τα συμφέροντα των εργαζομένων και όχι τα συμφέροντα των πολυεθνικών επιχειρηματικών ομίλων. Είναι ντροπή να απαντάτε έτσι σε αυτήν την Αίθουσα και να μου φέρνετε την επιχειρηματολογία της ING, κύριε Κοντογιάννη, εδώ ως εκπρόσωπός της ή ως δικηγόρος της. Είναι δυνατόν;
     BS
     


     
     



    01GM
    Έχουμε πάνω από 80 απολύσεις μέσα στα προηγούμενα δυο χρόνια. Έχουμε γύρω στις 20 νέες απολύσεις απ’ την αρχή του χρόνου. Αρχές του μήνα, πρώτη του μήνα, τρεις νέες απολύσεις. Σχεδιασμός απολύσεων μέσα στο χρόνο πάνω από 100. Τι κάνει το Υπουργείο; Υπουργείο ανεργίας είναι; Έρχεστε εδώ να μου πείτε ότι είναι νόμιμες με το 2%; Για ποιο λόγο γίνονται οι απολύσεις; Το ψάξατε; Έχει πρόβλημα η επιχείρηση; Έχει ζημίες; Πάει να κλείσει ή κάνει αναδιαρθρώσεις προκειμένου να στηρίξει και να ανεβάσει την κερδοφορία της. Και άμα κάνει τέτοιου είδους αναδιαρθρώσεις εσείς παρατηρείτε τα πράγματα και έρχεστε σ’ αυτή την Αίθουσα και μας λέτε «ε, δεν έγινε και τίποτα. Μέσα στα πλαίσια. Δυο επί τοις εκατό το μήνα». Αν όμως απολύει 2% κάθε μήνα μέχρι το τέλος του χρόνου δεν θα έχει μείνει εργαζόμενος. 
    Και βλέπετε τι έχει γίνει στην Ελλάδα; Η Ελλάδα κατακλύζεται από ανέργους. Ο ΟΑΕΔ έχει σταματήσει από τον Οκτώβριο να δίνει τα στοιχεία για τις απολύσεις. Όμως βγαίνουν τα στοιχεία: 250.000 απολύσεις είχαμε από τον Νοέμβριο. Και αυτά δεν βγαίνουν από μας αλλά από το Παρατηρητήριο Απασχόλησης το οποίο κάνει τη δουλειά που έπρεπε να κάνει ο ΟΑΕΔ. Γεμίζει η Ελλάδα ανέργους. Διαλύονται οι εργασιακές σχέσεις. Είχαμε μια εργασιακή ζούγκλα μέχρι τώρα, διευρύνεται 10 φορές η εργασιακή ζούγκλα. 
    Και εσείς αντί να πάρετε μέτρα, αντί να στείλετε από εδώ ένα μήνυμα προς τις επιχειρήσεις ότι δεν είναι δυνατόν να αξιοποιούν την κρίση για να πετάνε τον κόσμο στον δρόμο, έρχεστε εδώ να καθησυχάζετε. Γιατί μιλάμε για κόσμο ο οποίος πλέον δεν έχει μέλλον. Διότι όταν ένας απασχολείται 20 και 25 χρόνια, κύριε Υφυπουργέ, σε μια επιχείρηση και μένει στον δρόμο με μια μικρή αποζημίωση ξέρετε ότι δεν θα πάρει ούτε σύνταξη; Δεν τον ξαναπροσλαμβάνει κανένας. Έχει τελειώσει αυτός. 
    Είσαστε μια κυβέρνηση έκθετη στους εργαζόμενους. Και έτσι που πάτε οδηγείτε τη χώρα σε μεγάλη καταστροφή και απελπισία. 
     ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, έχετε το λόγο. 
     ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Η Υπουργός και Υφυπουργός Απασχόλησης είναι σε σύσκεψη, κύριε Λαφαζάνη, με τον Υπουργό Οικονομίας για θέματα εργασιακά αυτή τη στιγμή για τα Κλωστήρια Ναούσης. 
     ΠΑΝΑΓΙΩΤΗΣ ΛΑΦΑΖΑΝΗΣ: Σας είπε να απαντήσετε έτσι; 
     ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Με συγχωρείτε. Δεν σας διέκοψα. 
     Τουλάχιστον από εσάς δεν περίμενα να έχετε τόσο πολύ ξεφύγει. Το ύφος σας έχει ξεφύγει από τα κοινοβουλευτικά πλαίσια. Και δεν σας επιτρέπω και σε προσωπικό επίπεδο να χαρακτηρίζετε συνάδελφο -και προσωπικά εμένα- εκπρόσωπο οποιασδήποτε πολυεθνικής. Τον χαρακτηρισμό αυτόν δεν τον δέχομαι και τον επιστρέφω. Τουλάχιστον εμείς σ’ αυτό το Υπουργείο εργαζόμαστε και δουλεύουμε για την προάσπιση των συμφερόντων των εργαζόμενων μέσα στην πιο σκληρή οικονομική κρίση που έχει περάσει ο πλανήτης εδώ και έναν αιώνα. 
     Θα σας πω απλώς ότι στις 29/1 πραγματοποιήθηκε στο Υπουργείο Απασχόλησης σύσκεψη συμφιλίωσης υπό την προεδρία του Γενικού Γραμματέα  του Υπουργείου μεταξύ της εταιρείας και των εργαζομένων με αντικείμενο συζήτησης τη μείωση προσωπικού στην επιχείρηση. Η σύσκεψη έγινε παρουσία εκπροσώπων της Διεύθυνσης Αμοιβής του Υπουργείου Απασχόλησης, αντιπροσώπων των εργαζομένων και της εταιρείας καθώς και μελών από την Ομοσπονδία Ασφαλιστικών Συλλόγων Ελλάδος. Ύστερα από συζήτηση μεταξύ των μερών και των εκπροσώπων όλων των φορέων που παρευρέθησαν στην σύσκεψη η εταιρεία εκλήθη να αναστείλει τις απολύσεις των εργαζομένων για να δοθεί χρόνος για διάλογο μεταξύ των δυο πλευρών ώστε η υλοποίηση της απόφασης της επιχείρησης για περιορισμό των δραστηριοτήτων της να γίνει με το μικρότερο δυνατό κόστος. 
     Σας θυμίζω απλώς ότι η Κυβέρνηση της Νέας Δημοκρατίας δεν πρόκειται να ανεχθεί καταχρηστικές παράνομες απολύσεις με πρόσχημα την οικονομική κρίση. Εντατικοποιούμε τους ελέγχους, συλλέγουμε συστηματικά στοιχεία και με όλα τα εργαλεία και τις δράσεις ενισχύουμε την απασχόληση με ένα πυκνό πλέγμα μέτρων που όλοι γνωρίζουμε πως έχουμε ανάγκη αυτή την περίοδο. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Σειρά έχει η με αριθμό 585/26-2-2009 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Δικαιοσύνης, σχετικά με την απόδραση των δύο κρατουμένων από τις φυλακές Κορυδαλλού με ελικόπτερο κ.λπ.
      (SX)
     
     
     
     
     
    
    
    (1BS)
    Ο κ. Ρόβλιας αναλυτικότερα αναφέρει στην επίκαιρη ερώτησή του:
    «Για δεύτερη φορά επί των ημερών της Κυβέρνησής σας απέδρασαν κρατούμενοι από τις φυλακές Κορυδαλλού με ελικόπτερο. Η χώρα μας έγινε περίγελος στα διεθνή μέσα ενημέρωσης. Από τύχη δεν θρηνήσαμε θύματα από τους κατοίκους της περιοχής του Κορυδαλλού. 
    Τα μέτρα φύλαξης του σωφρονιστικού καταστήματος σε επίπεδο σχεδιασμού, επάρκειας προσωπικού, εξοπλισμού κλπ., απεδείχθησαν απολύτως ανεπαρκή με ευθύνη της Κυβέρνησής σας. 
    Οι επιλογές προσώπων για τις θέσεις ευθύνης σε όλα τα σωφρονιστικά καταστήματα της χώρας γίνονται με κριτήρια κομματικά και όχι αξιοκρατικά, με αποτέλεσμα να εμφανίζεται γενικευμένη εικόνα διάλυσης. 
    Το αίσθημα ασφάλειας του Έλληνα πολίτη έχει καταρρεύσει. Η κοινή γνώμη εύλογα πιστεύει και αισθάνεται ότι δεν υπάρχει πια κράτος. Τα αλλεπάλληλα γεγονότα επιβεβαιώνουν την ουσιαστική αδυναμία της Κυβέρνησης Καραμανλή να κυβερνήσει τη χώρα.
    Κατόπιν αυτών ερωτάται ο Υπουργός Δικαιοσύνης:
    1. Μπορείτε να διαβεβαιώσετε τον ελληνικό λαό και το Κοινοβούλιο ότι φρουρούνται αποτελεσματικά οι φυλακές της χώρας;
    2. Μπορείτε να λάβετε στοιχειώδη μέτρα βελτίωσης και ενίσχυσης του σωφρονιστικού συστήματος, περιλαμβανομένης της φύλαξης των σωφρονιστικών καταστημάτων, για όσο θα είστε ακόμα Κυβέρνηση και ποια θα είναι αυτά;»
    Ο Υπουργός Δικαιοσύνης έχει το λόγο για να απαντήσει στον κ. Ρόβλια.
    ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ (Υπουργός Δικαιοσύνης): Ευχαριστώ πολύ, κύριε Πρόεδρε.
    Κατ’ αρχήν θα μου επιτρέψετε να πω, αγαπητέ κύριε συνάδελφε, ότι κανείς –νομίζω ούτε κι εσείς, αλλά εν πάση περιπτώσει αναφέρομαι στην Κυβέρνηση- δεν είναι ευχαριστημένος με την παρούσα κατάσταση. Και δεν είμαι καθόλου έτοιμος να σας απαντήσω, βγάζοντας έναν συνήθη κομματικό λόγο περί λαμπρών επιτευγμάτων κλπ. Είναι μία κατάσταση η οποία, παρότι έχουν παρθεί σημαντικά μέτρα βελτίωσης –θα σας τα αναφέρω και νομίζω ότι θα συνομολογήσετε- έχει πάρα-πάρα πολλά προβλήματα. 
    Και ειλικρινά σας παρακαλώ, ξεκινώντας, να συνεισφέρετε τις επόμενες μέρες, όταν θα έρθει σχετικό νομοθέτημα και στην Επιτροπή και στη Βουλή, για να πάρουμε όλα αυτά τα μέτρα, που και κατά τη δική σας κρίση θα βελτιώσουν αυτή την κατάσταση. Διότι, βεβαίως, οφείλω να αναγνωρίσω –και νομίζω πως και σε αυτό θα συμφωνήσουμε όλοι- ότι αυτό το οποίο συνέβη, προσέβαλε και το περί δικαίου αίσθημα και το αίσθημα ασφάλειας και γενικά την εικόνα της χώρας στο εξωτερικό. Αυτό είναι κάτι πανθομολογούμενο. Κι, αν θέλετε -αυτό έχει ασήμαντη αξία- κι εγώ το αισθάνθηκα και σαν προσωπική προσβολή.
    Ως προς το θέμα, όμως, γενικά της ασφάλειας των φυλακών μερικά πράγματα πρέπει να τα λέμε ακριβώς όπως είναι και να μην τα μεγεθύνουμε περαιτέρω. 
    Θα μου επιτρέψετε απλώς να σας πω, για να έχετε μία εικόνα των στοιχείων, ότι από το 2004 έως σήμερα που συζητάμε, έχουν σημειωθεί συνολικά τριάντα επτά αποδράσεις. Ο αριθμός αυτός, όπως και κανένας αριθμός, δεν θα ήταν παραδεκτός. Θα μου επιτρέψετε, όμως, να σας δώσω κάποια συγκριτικά άλλων χωρών και μάλιστα άλλων προοδευμένων χωρών, για να υπάρχει μία αίσθηση πλαισίου αναφοράς.
    Σουηδία: Σύνολο 7.054 κρατούμενοι. Εμείς έχουμε πάνω από 12.000 κρατούμενους. 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
    Κύριε Πρόεδρε, θα μου επιτρέψετε μία ευχέρεια χρόνου.
    Τριάντα αποδράσεις μόνο το 2005. Τριάντα έξι αποδράσεις το 2004. Σε έναν πληθυσμό υποδιπλάσιο από εμάς, η Σουηδία είχε μέσα σε ένα χρόνο περίπου τον ίδιο αριθμό αποδράσεων με εμάς, με τους μισούς κρατουμένους. Σε ένα χρόνο όσες έχουμε εμείς σε πέντε χρόνια. Θα μου πείτε, επέλεξες χώρα.
    Άλλη χώρα. Δανία: 4.132 κρατούμενοι. Το 2005 είκοσι δύο αποδράσεις. Μόνο το 2005, σε ένα χρόνο, με το 1/3 των κρατουμένων. Είκοσι τέσσερις αποδράσεις το 2004 σε 3.700 κρατούμενους.
    Άλλη χώρα. Βέλγιο: 9.371 κρατούμενοι. Είκοσι αποδράσεις το 2005, τριάντα αποδράσεις το 2004 σε 9.200 κρατούμενους. Νούμερα τριπλάσια, τετραπλάσια από τα δικά μας.
    Αυτό δεν συνιστά ισχυρισμό υγείας του σωφρονιστικού συστήματος. Απλώς συνιστά ισχυρισμό πλαισίου μέσα στο οποίο πρέπει να κινούμεθα.
    Από την άλλη δεν νομίζω ότι θα παραγνωρίζετε κι εσείς ότι στις φυλακές έχει γίνει ένα σημαντικό κατασκευαστικό έργο μέχρι τώρα. Υπάρχουν καινούργια καταστήματα και υπάρχουν και τρία καταστήματα τα οποία θα τελειώσουν μέχρι το τέλος αυτού του χρόνου. Δεν αγνοείτε ότι έχει αυξηθεί ο αριθμός των σωφρονιστικών υπαλλήλων κατά τουλάχιστον τετρακόσια άτομα. Έχουν φτάσει τους χίλιους εξακόσιους από χίλιους διακόσιους το 2004.
    Ως προς το θέμα, δε, των κομματικών επιλογών –και αυτό θα μου επιτρέψετε να σας το σχολιάσω, γιατί δεν θέλω να ισχύει, θέλω να σας είμαι απολύτως ειλικρινής- θέλω να σας πω το εξής: Στο πλαίσιο του σωφρονιστικού συστήματος της χώρας υπάρχει έλλειψη στελεχών.
    (SX)
Δεν υπάρχει περίσσεια στελεχών. Ούτε κατ’ ιδέαν δεν υπεισέρχεται το κομματικό κριτήριο.
    Και θα σας δώσω μια ψευδέστατη απόδειξη. Από το 2004 μέχρι σήμερα δεν έχει έρθει στο Υπουργείο Δικαιοσύνης ούτε μία προσφυγή στα διοικητικά δικαστήρια για επιλογή σε θέση προϊσταμένου σωφρονιστικού καταστήματος. Ούτε μία! Εάν υπήρχε αυτό που λέτε, ουδείς δεν θα διαμαρτύρετο; 
    Λέω, λοιπόν, και καταλήγω, για να μη σας ταλαιπωρώ, ότι βεβαίως υφίσταται πρόβλημα. Ο πρώτος που το αναγνώρισε είμαι εγώ, το γνωρίζετε. Όμως σας παρακαλώ, όπως πράξατε τις δύο πρώτες ημέρες του δυσάρεστου αυτού συμβάντος, μην μπούμε στη διαδικασία της κομματικής αντιπαράθεσης. Δεν θα βοηθήσει. Τις προτάσεις σας, τη συνεισφορά σας περιμένω.
    ΠΡΟΕΔΡΕΥΩΝ (Γεώργιος Σούρλας): Ο κ. Ρόβλιας έχει το λόγο.
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, η τοποθέτηση του κυρίου Υπουργού επιβεβαιώνει τη θετικότατη εντύπωση που έχω για το πρόσωπό του. Και θα ήταν άδικο να κατηγορήσουμε το σημερινό Υπουργό Δικαιοσύνης για το θλιβερό αυτό περιστατικό, όπως και θα ήταν απολύτως αποσπασματικό να περιοριστούμε μόνο στα τεράστια προβλήματα του σωφρονιστικού μόνο συστήματος, όταν τα ίδια προβλήματα διατρέχουν όλη τη δημόσια διοίκηση.
    Παρά ταύτα υπάρχουν και καταλογίζονται βαρύτατες πολιτικές ευθύνες και στους δύο προηγούμενους Υπουργούς Δικαιοσύνης και στον Υπουργό Εσωτερικών, διότι παρ’ ότι συνέβη το ίδιο περιστατικό πριν από δύο χρόνια, δεν φρόντισαν για ένα στοιχειώδη σχεδιασμό αποτροπής του να συμβεί εκ νέου. Και δεν έχουν ένα συντονισμένο σχεδιασμό προστασίας των φυλακών εκ των έσω και εκ των έξω.
    Το δεύτερο είναι ότι ευθύνη για την ουσιαστική διάλυση του συνόλου του συστήματος της δημόσιας διοίκησης φέρει όλη η Κυβέρνηση βεβαίως και ο Πρωθυπουργός προσωπικά. Και μέσα στη γενικευμένη διάλυση της δημόσιας διοίκησης περιλαμβάνεται και το σωφρονιστικό σύστημα.
    Κύριε Υπουργέ, ήθελα να πω ότι δυστυχώς η Κυβέρνησή σας προσπάθησε να χειριστεί επικοινωνιακά αυτό το περιστατικό για να ξεφύγει, για να αποδράσει από τις πολιτικές ευθύνες. Έγινε προσπάθεια να περιοριστεί το θέμα στις ενέργειες των σωφρονιστικών υπαλλήλων και των φρουρών φύλαξης και δεν βρέθηκε ούτε ένας –επαναλαμβάνω ότι δεν αναφέρομαι σε εσάς- που να αναλάβει πολιτικές ευθύνες. Υπάρχουν πολιτικές ευθύνες ή δεν υπάρχουν για το ότι είναι εκατοντάδες οι κενές οργανικές θέσεις των φρουρών φύλαξης των φυλακών Κορυδαλλού; Υπάρχουν ή δεν υπάρχουν πολιτικές ευθύνες, διότι επί τέσσερα χρόνια δεν είχαν εκπαιδευτεί στη σκοποβολή οι φρουροί των φυλακών Κορυδαλλού; Υπάρχουν ή δεν υπάρχουν πολιτικές ευθύνες για το ότι ένας στους δέκα έχει αλεξίσφαιρο γιλέκο και ένας στους δεκαπέντε έχει φορητούς ασύρματους και μάλιστα αυτοί οι φορητοί ασύρματοι δεν επικοινωνούν με το δίκτυο της Ελληνικής Αστυνομίας; Υπάρχουν ή δεν υπάρχουν πολιτικές ευθύνες για το απλούστερο όλων, για το ότι δεν υπάρχει ένα σχέδιο αντιμετώπισης αποδράσεων από αέρος, παρ’ ότι ξανασυνέβη; 
    Γι’ αυτό σας λέω, κύριε Υπουργέ, ότι δεν μπορούμε παρά να αναδεικνύουμε αυτά τα θέματα, αντιλαμβανόμενοι τη σοβαρότητα της κατάστασης, γνωρίζοντας τα προβλήματα του σωφρονιστικού συστήματος και παράλληλα θέλοντας ειλικρινά να βοηθήσουμε όσο μπορούμε περισσότερο στη βελτίωση της κατάστασης.
    Και ένα τελευταίο. Δήλωσα εξ αρχής ότι δεν έχει νόημα να ζητάμε παραιτήσεις Υπουργών και πολύ περισσότερο τη δική σας, αλλά διερωτώμαι και επαναλαμβάνω, δεν αισθάνθηκε κανένας την ανάγκη από τους πρώην και τους νυν Υπουργούς Δικαιοσύνης και Εσωτερικών να αναλάβει την ευθύνη και να υποβάλλει την παραίτησή του έστω για τα μάτια του κόσμου; Έχει χαθεί τελείως η ευθιξία από την Κυβέρνηση Καραμανλή -αυτό είναι το μεγάλο ερώτημα- όταν η χώρα γίνεται διεθνώς ρεζίλι;
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
    ΝΙΚΟΛΑΟΣ ΔΕΝΔΙΑΣ (Υπουργός Δικαιοσύνης): Κύριε Πρόεδρε, θα μου επιτρέψετε κατ’ αρχήν να ευχαριστήσω τον κύριο συνάδελφο για το ύφος της απαντήσεώς του και είμαι βέβαιος ότι θα μπορέσουμε και στην Επιτροπή και στην Ολομέλεια, όταν θα έρθουν οι ρυθμίσεις τις οποίες προτείνουμε, να συζητήσουμε σε ένα κλίμα εποικοδομητικό.
    (PE)
     
     (1TS)
     Είναι δε σημαντικό το ύφος -και θα μου επιτρέψετε να το σχολιάσω, έστω και αν θεωρηθεί ότι ανταλλάσσουμε κομπλιμέντα σε αυτήν την Αίθουσα- δεδομένου ότι το θέμα –ας μου επιτραπεί η λαϊκή έκφραση- είναι «πιασάρικο» και θα μπορούσαμε πάρα πολύ εύκολα εδώ να σηκώσουμε τους τόνους, να ξιφουλκούμε, να ξιφομαχούμε και να πετάμε εξυπνάδες και ατάκες ο ένας στον άλλον, δημιουργώντας πιθανή τηλεθέαση στα δελτία των 20.00΄. Αυτό, όμως, πολύ λίγο θα βοηθούσε οποιαδήποτε επίλυση. 
     Ξαναλέω ότι δεν έχω διάθεση να ωραιοποιήσω τίποτα. Όμως, υπάρχουν συγκεκριμένα πράγματα που έχουν γίνει. Και αυτή είναι η αλήθεια. 
     Αλεξίσφαιρα γιλέκα. Πιάνομαι από αυτό, γιατί ακούστηκε πάρα πολύ. Βεβαίως, δεν υπάρχουν αρκετά αλεξίσφαιρα γιλέκα. Υπάρχουν, όμως, περίπου διακόσια πενήντα και κάτι αλεξίσφαιρα γιλέκα. Τα εκατόν πενήντα πρόκειται να δοθούν σήμερα που συζητάμε. Είναι τυχαίο. Δεν ήταν προγραμματισμένο να δοθούν σήμερα. Όμως, δεν είναι αυτή η αιτία του προβλήματος. Ναι, είναι μία έλλειψη. 
     Ελέχθη ότι δεν υπάρχει οπλισμός. Αυτό δεν είναι αλήθεια. Υπάρχουν πάνω από 500 ΜP- 5 υποπολυβόλα -εξαιρετικά όπλα- και υπάρχει σωρεία περιστρόφων, τα οποία θα αρκούσαν για να εξοπλίσουν μισή μεραρχία. Δεν είναι αυτό το πρόβλημα. Είναι πρόβλημα συστήματος. Το σύστημα το οποίο λειτουργεί έχει συγκεκριμένες παθογένειες. Μπορούμε να τις διαπιστώσουμε όλοι και μπορούμε όλοι –αναφέρομαι και στους σωφρονιστικούς υπαλλήλους- να συνεργαστούμε κατά το δυνατόν για να τις θεραπεύσουμε. Υπάρχει ο δικός σας νόμος, ο νόμος του ΠΑ.ΣΟ.Κ. 2721/1999, ο οποίος είναι ένας νόμος που περιέχει στο άρθρο 50 κατ’ ουσία το πώς πρέπει να αντιδράσει κανείς σε περίπτωση «ανάλογη» με αυτήν την οποία αντιμετωπίσαμε. Ο νόμος αυτός επιεικώς δεν μπορώ να πω ότι τηρήθηκε. Βεβαίως, δεν προβλέπει ρητά την από αέρος απόδραση. 
     Ως προς τα κενά της από αέρος απόδρασης, οφείλω να σας πω ότι εκεί σας παρακαλώ να μην καταλογίσετε ευθύνες στους προκατόχους μου. Θέλω να είμαι ευθύς σ' αυτό. Γιατί; Διότι είμαι βέβαιος ότι, όπως εγώ πήγα στον Κορυδαλλό και μου είπαν ότι αυτό δεν μπορεί να γίνει, το ίδιο θα συνέβη και στους προκατόχους μου, διότι υπήρχε ρητή διαδικασία, δια της Θέμιδος, να τοποθετηθούν τέτοια εμπόδια που να αποτρέψουν την προσγείωση του ελικοπτέρου. Όπως εγώ πήρα τη διαβεβαίωση ότι αυτό έχει γίνει και μάλιστα μου επεδείχθησαν τα εμπόδια  -βεβαίως, μου επεδείχθησαν δειγματοληπτικά, δεν μπορώ να σας πω ότι πήγα και γύρισα όλες τις φυλακές και έλεγξα ως πραγματογνώμων- μ' αυτόν τον τρόπο θα πρέπει να γίνεται και στους προκατόχους μου. 
     Καταλήγω στο θέμα της πολιτικής ευθύνης, για το οποίο θα ήθελα να είμαι σαφής. Το γεγονός ότι δεν παραιτήθηκα δεν σημαίνει ότι δεν υπάρχει πολιτική ευθύνη. Βεβαίως, υπάρχει πολιτική ευθύνη και βεβαίως την έχει ο ομιλών την πολιτική ευθύνη. Την καταλόγισε στους άμεσους συνεργάτες του ως έκρινε και εάν έκρινε ότι την είχε και ο ίδιος στο βαθμό που έπρεπε, σας διαβεβαιώ ότι θα παραιτείτο. Και αυτό οφείλει να κάνει κάθε Υπουργός. Βεβαίως, υπάρχει πολιτική ευθύνη. Κανείς δεν μπορεί να το αρνηθεί αυτό. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
 τριάντα πέντε μαθητές και μαθήτριες και δύο συνοδοί δάσκαλοι από το 105ο Δημοτικό Σχολείο Αθήνας. 
      Η Βουλή τους καλωσορίζει και τους εύχεται καλές σπουδές.	
      (Χειροκροτήματα από όλες τις πτέρυγες της Βουλής)
      Θα συζητηθεί τώρα η με αριθμό 596/26-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την καταβολή επικουρικής σύνταξης στους εργαζομένους στη Γενική Τράπεζα κ.λπ. 
     (Στο σημείο αυτό την Προεδρική Έδρα καταλαμβάνει η  Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
     Η επίκαιρη ερώτηση του κ. Λεβέντη έχει ως εξής: 
     «Η αφαίρεση των νέων ασφαλισμένων από το Ταμείο της Γενικής Τράπεζας από 1.1.2005 και η υποχρεωτική τους ένταξη στο Ι.Κ.Α.-ΕΤΕΑΜ που καθιέρωσε ο ν.33371/05 για το ΕΤΑΤ, χωρίς να λαμβάνει άλλη πρόνοια, στέρησε από το Ταμείο τεράστια ποσά, ενώ η Κυβέρνηση που ψήφισε αυτό το νόμο δεν έλαβε τα ανάλογα μέτρα για την προστασία των ασφαλισμένων. 
     Αντίθετα ανέχθηκε την προκλητική τακτική της πολυεθνικής ιδιοκτήτριας της Γενικής Τράπεζας, της Societ? Generale, η οποία ενώ γνώριζε το τεράστιο πρόβλημα που δημιουργείται στο Ταμείο και τους ασφαλισμένους του από τη μη ένταξη νέων μελών, όχι μόνο δεν έλαβε μέτρα, αλλά με αλλεπάλληλες αποφάσεις πραγματοποίησε σειρά προγραμμάτων εθελούσιας εξόδου, με ανυπολόγιστες συνέπειες για το Ταμείο. 
     Τα Ταμείο Αλληλοβοηθείας Προσωπικού της Τράπεζας της Ελλάδος (ΤΑΠΓΤΕ) που σήμερα έχει 1.056 συνταξιούχους και 1.460 εργαζομένους, μετά την εξάντληση των αποθεματικών του, αδυνατεί πλέον να καταβάλλει στους εργαζομένους του επικουρικές συντάξεις και εφάπαξ, αν και τα μέλη του έχουν καταβάλει για πολλά χρόνια εισφορά. 
     Κατόπιν των ανωτέρω, ερωτώνται οι κύριοι Υπουργοί:
     Τι θα πράξει η Κυβέρνηση για να αντιμετωπίσει το πρόβλημα που δημιούργησε στα Ταμεία, όπως της Γενικής Τράπεζας, με την ψήφιση του ν.3371/05; Πώς θα επιβάλει την τήρηση του νόμου που η Societ? Generale αρνείται να εφαρμόσει; 
     Τι προτίθενται να πράξουν οι κύριοι Υπουργοί ώστε να μπορέσουν οι συνταξιούχοι της Γενικής Τράπεζας να λάβουν επικουρική σύνταξη το Μάρτιο και τους επόμενους μήνες, οι δε αποχωρούντες από την υπηρεσία τους να μπορέσουν να λάβουν επικουρική σύνταξη και το προβλεπόμενο εφάπαξ;». 
     Στην επίκαιρη ερώτηση του κ. Λεβέντη θα απαντήσει ο Υφυπουργός Απασχόλησης και Κοινωνικής Προστασίας κ. Κοντογιάννης. 
     (RG)
      (1PE)
    ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριοι συνάδελφοι, είναι κοινή διαπίστωση η ανάγκη μεταρρύθμισης του συστήματος κοινωνικής ασφάλισης, προκειμένου να αποκατασταθεί η μακροχρόνια δημοσιονομική ισορροπία, δεδομένης της γήρανσης του πληθυσμού και του κοινωνικού ρόλου του συνταξιοδοτικού συστήματος.
    Η αναμόρφωση του συστήματος επιχειρήθηκε με κεντρικό στόχο τον περιορισμό του κατακερματισμού και της πολυνομίας της κοινωνικής ασφάλισης, η οποία αποτελεί γενεσιουργά αίτια της παθογένειάς του. Τμήμα της γενικότερης αναμόρφωσης του συστήματος αποτελούν και οι ρυθμίσεις του ν. 3371/2005 για την αντιμετώπιση της πολυδιάσπασης των ταμείων του προσωπικού, των πιστωτικών ιδρυμάτων και των πολλαπλών ανισοτήτων που συνεπάγεται.
     Με το ν. 3371/2005 ιδρύθηκε το Ενιαίο Ταμείο Ασφάλισης Τραπεζοϋπαλλήλων, το ΕΤΑΤ, σε μία προσπάθεια ένταξης των σωματειακής μορφής επικουρικών ταμείων στον πρώτο πυλώνα της κοινωνικής ασφάλισης, συμβάλλοντος με αυτόν τον τρόπο στη διασφάλιση της βιωσιμότητάς τους.
    Για τη σημερινή δεινή κατάσταση στην οποία βρίσκεται το ταμείο μεγάλο μερίδιο ευθύνης φέρει η τότε πολιτική ηγεσία με τους χειρισμούς της, κατά το στάδιο της διαπραγμάτευσης και την επιλογή εξαγοράς της Γενικής Τράπεζας από την Societe Generale. Ενόψει της οικονομικής κατάρρευσης του ταμείου οι εργαζόμενοι της τράπεζας αποφάσισαν και αιτήθηκαν στα τέλη του Σεπτεμβρίου του 2008 την υπαγωγή του κλάδου επικουρικής ασφάλισης του Ταμείου Αλληλοβοηθείας στο ΕΤΑΤ. Κατόπιν τούτου, κατ’ εφαρμογή των διατάξεων του νόμου ζητήθηκε από το Υπουργείο Οικονομικών η εκπόνηση ειδικής οικονομικής μελέτης για το κόστος ένταξης του κλάδου επικουρικής ασφάλισης του ταμείου στο ΕΤΑΤ. Η ειδική αυτή οικονομική μελέτη, σύμφωνα με την παρ. 8 του άρθρου 62 του ν. 3371 εκπονείται, πριν από την εξέταση του αιτήματος αγωγής στο ΕΤΑΤ και ουσιαστικά αποτελεί την έναρξη της διαδικασίας για την εφαρμογή της ισχύουσας νομοθεσίας. Επισημαίνεται ότι η ειδική οικονομική μελέτη μόλις ολοκληρώθηκε και μας εστάλη από το αποκλειστικά αρμόδιο προς τούτο Υπουργείο Οικονομίας και Οικονομικών.
    Η διοίκηση της Γενικής Τράπεζας ισχυρίζεται ότι δεν τηρούνται οι προϋποθέσεις του ν. 3371 για την υπαγωγή του κλάδου επικουρικής ασφάλισης στο ΕΤΑΤ, λόγω της έλλειψης συμβατικής δέσμευσης για τη χρηματοδότηση του Ταμείου Αλληλοβοηθείας προσωπικού Γενικής Τράπεζας και μη συμβατικής εμπλοκής στο καταστατικό και στη διοίκηση του εν λόγω ταμείου και δηλώνει ότι δεν πρόκειται να καταβάλει το κόστος που προκύπτει, σύμφωνα με την ειδική οικονομική μελέτη για την ένταξη στο ΕΤΑΤ, ούτε δέχεται οποιαδήποτε επιβάρυνση. Οι ανωτέρω ισχυρισμοί της τράπεζας δεν ευσταθούν. Η διοίκηση της Γενικής Τράπεζας οφείλει να εφαρμόσει την υφιστάμενη νομοθεσία, όπως οφείλει να το πράξει κάθε επιχείρηση που δραστηριοποιείται στην ελληνική επικράτεια.
    Από όλες τις σχετικές διατάξεις του ν. 3371 προβλέπεται σε κάθε περίπτωση δαπάνη εργοδότη με τη μορφή εισφοράς, ανεξαρτήτως άλλων προϋποθέσεων, όπως π.χ. της υποχρέωσης κάλυψης από τον εργοδότη των ελλειμμάτων του ταμείου ή της συμμετοχής του στην ίδρυση, διαχείριση ή επενδυτική πολιτική του κάθε ταμείου.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Κυρία Πρόεδρε, λίγο την ανοχή σας επειδή είναι σοβαρό το ζήτημα.
    ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε Υφυπουργέ.
    ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Η Γενική Τράπεζα, αν και δεν συμμετέχει στη διοικητική και οικονομική διαχείριση του Ταμείου Αλληλοβοηθείας, καταβάλλει μηνιαία εισφορά 4% επί των υποχρεωτικών αποδοχών των εργαζομένων μελών, για τον κλάδο επικουρικής σύνταξης και μηνιαία εισφορά 5% για τον κλάδο εφάπαξ βοηθήματος. Η νομική υποχρέωση της Γενικής Τράπεζας για την καταβολή των εισφορών αυτών προκύπτει από τη συλλογική σύμβαση εργασίας του 1975, με την οποία κυρώθηκε ο Οργανισμός της Γενικής Τράπεζας στο άρθρο 14 του οποίου προβλέπεται η υποχρεωτική ασφάλιση των υπαλλήλων της τράπεζας στα υφιστάμενα ή στα μέλλοντα να ιδρυθούν ταμεία επικουρικής ασφάλισης.
    Κατά ρητή πρόβλεψη της παρ. 7 του άρθρου 62 του ν. 3371, όπως έχει τροποποιηθεί με την παρ. 3 του άρθρου 36 του ν. 3455/2006, σε περίπτωση διατύπωσης αρνητικής γνώμης, όπως στη συγκεκριμένη περίπτωση από τη Γενική Τράπεζα, εφαρμόζονται διατάξεις της παρ. 6 του άρθρου 62 του ν. 3371/2005. 
    Σημειώνεται ότι με δεδομένη τη νομική μορφή… 
    ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, πρέπει να ολοκληρώσετε. 
    ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Ολοκληρώνω.
    …με την οποία λειτουργεί το Ταμείο Αλληλοβοηθείας Προσωπικού Γενικής Τράπεζας, δεν υφίσταται δυνατότητα οποιασδήποτε παρέμβασης εκ μέρους του Υπουργείου προς τη διοίκηση της τράπεζας.
    Επισημαίνω επίσης ότι μετά την ένταξη των ασφαλισμένων και συνταξιούχων του κλάδου επικουρικής ασφάλισης …
    ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε και δευτερολογία.
    ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Ο φορέας αυτός θα αναλάβει την υποχρέωση να καταβάλλει στους συνταξιούχους και ασφαλισμένους του Ταμείου Αλληλοβοηθείας τις συντάξεις τους, σύμφωνα με τις καταστατικές διατάξεις του εντασσόμενου ταμείου.
    Τα υπόλοιπα στη δευτερολογία μου.
    
    (ML)
     
     
      
       
      (1RG)
      ΠΡΟΕΔΡΕΥΟΥΣΑ (Βέρα Νικολαΐδου): Τα υπόλοιπα, κύριε  Υπουργέ, στο χρόνο σας.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κύριε  Υπουργέ, είπατε εδώ ορισμένα πράγματα, ότι είναι μία τραγική κατάσταση, ότι η τράπεζα οφείλει να τηρεί τους νόμους, ότι οι νόμοι αυτοί υποχρεώνουν την τράπεζα να εντάσσει τους εργαζομένους στα υπάρχοντα ήδη δημιουργηθέντα ταμεία και ότι δυστυχώς, αφού προκύπτουν όλες αυτές οι υποχρεώσεις, το Υπουργείο δεν μπορεί να παρέμβει και δεν μπορεί να την υποχρεώσει. Δεν καταλαβαίνω το σκεπτικό και τη λογική σας.
      Ασφαλώς, υπάρχουν μεγάλες αμαρτίες οι οποίες ξεκινάνε από το παρελθόν, από τότε που ενώ ήταν ένα ανθηρό ταμείο μέχρι το 1999, έρχεται το Χρηματιστήριο, όπου είχε επενδύσει το 40% των αποθεματικών το ταμείο τότε των εργαζομένων, είτε γιατί παροτρύνθηκε, είτε γιατί παρασύρθηκε και έρχεται μετά η Κυβέρνηση Σημίτη, παραμονές των εκλογών του 2004 και εσπευσμένα ξεπουλάει την τράπεζα αυτή στην Societe General. Και βέβαια, αυτό γίνεται αφού προηγουμένως άλλαξε η διοίκηση του ταμείου και έφυγαν –σημειωτέον ότι υπαγόταν τότε στο Μετοχικό Ταμείο Στρατού- όσοι δεν ήταν στρατιωτικοί, ώστε να μπορεί έτσι να ελέγχονται καλύτερα.  Όσοι, λοιπόν, δεν ήταν μέσα στο ταμείο ελεγχόμενοι, απομακρύνθηκαν, με συνέπεια να πειθαναγκαστούν και να δεχθούν αυτές τις λύσεις. Τις συνέπειες τις βλέπουμε. 
      Η Societe General τι κάνει τώρα; Από τη μία, με τις διευκολύνσεις που της έδωσαν οι απανωτές αποφάσεις και των προηγούμενων κυβερνήσεων                  –κυβερνήσεων Σημίτη- και των δικών σας, της δίνει τη δυνατότητα οι εργαζόμενοι να υποχρεώνονται ουσιαστικά να πάνε στο Ι.Κ.Α. ΕΤΑΜ και από την άλλη την εθελούσια έξοδο. Εσείς δώσατε όλες αυτές τις δυνατότητες. Συνέπεια; Αυτή τη στιγμή να είναι 1.400 εργαζόμενοι και 1.300 συνταξιούχοι!
      Βέβαια, έτσι όπως πάνε τα πράγματα, καταλαβαίνετε ότι οι άνθρωποι αυτοί όχι μόνο δεν πρόκειται να πάρουν επικουρική σύνταξη, αλλά ούτε εφάπαξ. Έφθασαν στο μη περαιτέρω. Και βέβαια, η τακτική που έχετε εφαρμόσει και που ακολουθείτε οδηγεί στο αντί να πάνε όλοι πρώτη θέση με το τραίνο, θα πηγαίνουν όλοι στην τρίτη θέση. Και υπάρχουν και διάφοροι άλλοι καλοθελητές που λένε ότι έπαιρναν υψηλές αποδοχές, έπαιρναν καλές επικουρικές συντάξεις ή οτιδήποτε άλλο και τώρα έρχονται όλοι και εξισώνονται στο Ι.Κ.Α., σε αυτές τις χαμηλές, απαράδεκτες συντάξεις πείνας που παίρνουν το 70% των εργαζομένων στο Ι.Κ.Α. και όλοι όσοι εργάζονται στον Ο.Γ.Α. και σε μία σειρά από άλλα ταμεία.
      Νομίζετε, λοιπόν, ότι αυτή η κατάσταση είναι ιδανική; Νομίζω ότι εσείς ο ίδιος το είπατε. Το ερώτημα είναι τι κάνετε και τι θα κάνετε από εδώ και πέρα για να προστατέψετε τους εργαζομένους, τους ασφαλισμένους και το κοινωνικό σύνολο, αν θέλετε, από αυτόν τον κατήφορο στον οποίο έχουμε οδηγηθεί. 
       Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Ο κ. Κοντογιάννης έχει το λόγο για δύο λεπτά.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Όπως σας είπα και μόνο η ειδική οικονομική μελέτη, που ζητήθηκε να γίνει από το Υπουργείο Οικονομικών, σημαίνει έναρξη της διαδικασίας εφαρμογής του νόμου και οι νόμοι πρέπει να εφαρμόζονται, το επαναλαμβάνω. 
      Χωρίς να θέλω πάντως να παρελθοντολογήσω, γιατί οι επισημάνσεις σας όλες είναι σωστές, δεν πρέπει να ξεχνάμε τις ευθύνες που βαρύνουν το ΠΑ.ΣΟ.Κ., το οποίο ως Κυβέρνηση, τρεις μόνο ημέρες πριν από τις εκλογές του 2004 –το αναφέρατε και εσείς- με βεβιασμένους χειρισμούς προέβη στην πώληση της τράπεζας στη Societe General.
      Παρά το γεγονός ότι η οικονομική κατάσταση του ταμείου ήταν δεδομένη τότε, πολλά πράγματα απεκρύβησαν. Στο οικονομικό αδιέξοδο του Ταμείου Αλληλοβοηθείας συνέβαλαν και οι επενδυτικές επιλογές στο Χρηματιστήριο κατά το χρονικό διάστημα 1992-2002. Να θυμίσω μόνο ότι στην ελληνική χρηματιστηριακή κρίση του 2000 χάθηκαν 12 δισεκατομμύρια δραχμές. 
      Η κακή οικονομική κατάσταση όμως του ταμείου, οφείλεται, πέραν των όσων ανέφερα προηγουμένως, και στην ωρίμανση των συνταξιοδοτικών δικαιωμάτων των ήδη ασφαλισμένων του ταμείου, στις ευνοϊκές προϋποθέσεις συνταξιοδότησης, στον ευνοϊκότερο προϋπολογισμό των συντάξεων και στην αύξηση των αιτήσεων συνταξιοδότησης.
      Επομένως, η παρούσα οικονομική κατάσταση του ταμείου, σε μικρό μόνο ποσοστό οφείλεται στο γεγονός ότι οι προσλαμβανόμενοι στην τράπεζα από 1.1.2005 ασφαλίζονται στο ΕΤΕΑΜ, αφού αυτό αφορά πολύ μικρό αριθμό εργαζομένων.
      Κύριε  συνάδελφε, επιδιώκουμε το διάλογο με τη διοίκηση της τράπεζας προκειμένου να συμμορφωθεί στις διατάξεις του νόμου. Η επίδειξη και η ανάδειξη του κοινωνικού προσώπου του επιχειρηματικού αυτού κολοσσού σε μία περίοδο έντονων κοινωνικών κλυδωνισμών, που είναι απόρροια της παγκόσμιας οικονομικής  κρίσης, αποτελεί αναγκαιότητα, η οποία σε καμία περίπτωση δεν δύναται να αποτραπεί από το όποιο οικονομικό κόστος ήθελε να βαρύνει την επιχείρηση.
      Ευχαριστώ.
       ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Επόμενη είναι η με αριθμό 590/26-2-2009 Επίκαιρη Ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Δικαιοσύνης, σχετικά με τη μηνυτήριο αναφορά του Προέδρου του Λαϊκού Ορθόδοξου Συναγερμού κ.λπ.
      Η ερώτηση του κ. Πλεύρη έχει ως εξής:
      «Εδώ και σχεδόν πέντε μήνες ο Πρόεδρος του Λαϊκού Ορθόδοξου Συναγερμού Γιώργος Καρατζαφέρης, κατέθεσε μηνυτήριο αναφορά σε βάρος και του τότε Υπουργού Δικαιοσύνης, επειδή φάκελος που αφορούσε σε πρώην Υπουργό της Κυβερνήσεώς σας δεν έφτασε ποτέ στη Βουλή, ως ορίζει ο νόμος περί ευθύνης Υπουργών. Παρ’ όλο που στη συγκεκριμένη μηνυτήριο αναφορά εμπλέκεται και το όνομα του προκατόχου σας Υπουργού Δικαιοσύνης, εκ νέου η υπόθεση ερευνάται από τη δικαιοσύνη και δεν αποστέλλεται στη Βουλή ο φάκελος, γεγονός που καταδεικνύει ότι ο προβληματικός νόμος περί ευθύνης Υπουργών, δεν εφαρμόζεται. Αυτό καταδεικνύει τα προβλήματα λειτουργίας στο χώρο της δικαιοσύνης όχι μόνο σε επίπεδο σωφρονιστικών καταστημάτων με την πρόσφατη απόδραση-προσβολή της χώρας μας αλλά και σε επίπεδο εφαρμογής των νόμων.
      Συνεπώς, ερωτάται ο αρμόδιος Υπουργός:
      Α) Για ποιο λόγο παρατηρείται αυτή η παρά το νόμο πρακτική και πού οφείλεται η όλη καθυστέρηση στην αποστολή φακέλων και αν προτίθεσθε να τροποποιήσετε, κατά τέτοιο τρόπο, το νόμο περί ευθύνης Υπουργών, ώστε να αποδίδεται η δικαιοσύνη σε Υπουργούς και να μην καλύπτονται οι πράξεις τους;
      Β) Τι σκοπεύετε να πράξετε επιτέλους για την εύρυθμη λειτουργία της δικαιοσύνης και των σωφρονιστικών καταστημάτων από φαινόμενα που μας προσβάλλουν ως χώρα;»
      Στην ερώτηση του κ. Πλεύρη θα απαντήσει ο Υπουργός  κ. Δένδιας.
      ΝΙΚΟΛΑΟΣ ΔΕΝΔΙΑΣ (Υπουργός  Δικαιοσύνης): Ευχαριστώ, κυρία Πρόεδρε.
      Κύριε  συνάδελφε, με συγχωρείτε, αλλά θέλω να μου καταστήσετε κάτι απολύτως σαφές, διότι θα μου επιτρέψετε να θεωρώ ότι ο Υπουργός  Δικαιοσύνης σε άλλη χώρα θα ονομαζόταν γενικός εισαγγελέας και έχει τεράστια ευθύνη για την ορθή απονομή, υπό την έννοια του αν συμβαίνει κάτι παράνομο, οφείλει να το γνωρίζει. Σας παρακαλώ λοιπόν, επειδή η ενημέρωση που έχω από τις υπηρεσίες  δεν μου δηλώνει τίποτα τέτοιο, αλλά αντίθετα υπάρχει σαφής και απολύτως καταγεγραμμένη αναφορά, όσον αφορά τις συγκεκριμένες δικογραφίες, από τις οποίες, τουλάχιστον από αυτά που εμένα μου λέγονται, προκύπτει το απολύτως σύννομο, σας παρακαλώ ειλικρινά και θερμά να μου υποδείξετε το παράνομο. Δεν προκύπτει κάτι τέτοιο.
      Θα μου επιτρέψετε να πω ότι δεν είμαι της τακτικής και της πρακτικής –και νομίζω ότι ως νομικός θα συμφωνήσετε και εσείς μαζί μου- να ονομάζουμε παρανομία αυτό το οποίο δεν είναι παρανομία για οποιοδήποτε άλλο λόγο. Όταν μιλάμε για παρανομία πρέπει να είμαστε απολύτως σαφείς. Τι, πού και ποια διάταξη. Εμένα κάτι τέτοιο δεν μου προκύπτει, ειλικρινά. Παρακαλώ να το διευκρινίσετε στην τοποθέτησή σας, για να τοποθετηθώ αμέσως μετά.
      Ως προς το γενικό θέμα που θέτετε για το νόμο περί ευθύνης Υπουργών, και σε αυτό θέλω να σας είμαι ειλικρινής. Υπάρχει μία διάσταση ανάμεσα στις προσωπικές μου απόψεις και στο τι νομίζω ότι πρέπει να γίνει υπό τις δεδομένες συνθήκες. Και αναφέρομαι στις προσωπικές μου απόψεις, τις οποίες έχω επανειλημμένα διατυπώσει και σε αυτή την Αίθουσα και είναι γραμμένες στα Πρακτικά, για να μη μου πείτε αύριο το πρωί –και θα είχατε δικαίωμα- ότι υπάρχει δυσαρμονία. 
      Εξηγούμαι: Εγώ προσωπικά ως άτομο είμαι υπέρ των συντόμων παραγραφών. Γιατί; Διότι θεωρώ ότι δεν πρέπει να διατηρείται αβεβαιότητα. Γιατί θεωρώ ότι ο πολιτικός, ο Υπουργός, δεν πρέπει να παραδίδεται στο μέλλον ως όμηρος οποιωνδήποτε επομένων πλειοψηφιών. Αυτό όμως αφορά τις προσωπικές μου απόψεις. 
      Είμαι υποχρεωμένος όμως να διαπιστώσω, στην παρούσα συγκυρία, ότι ανάμεσα στο νόμο περί ευθύνης Υπουργών και στο κοινό περί δικαίου αίσθημα, υπάρχει δυσαρμονία και νομίζω ότι θα συμφωνήσετε και εσείς μαζί μου. Και νομίζω ότι θα συμφωνήσετε μαζί μου πως η σύντομη παραγραφή, έστω και αν είναι νομοτεχνικά ορθή, έστω και αν είχε στέρεα βάση όταν νομοθετήθηκε, αυτή τη στιγμή στην κοινωνία λειτουργεί ως σημειολογική αναφορά ατιμωρησίας των ασκούντων εξουσία.
      Υπ’ αυτή την έννοια λοιπόν, οφείλω να σας πω «ναι, υπάρχουν συγκεκριμένες σκέψεις για αλλαγές στο νόμο περί ευθύνης Υπουργών».
       ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο κ. Πλεύρης.
      ΑΘΑΝΑΣΙΟΣ ΠΛΕΥΡΗΣ: Κύριε  Υπουργέ, σέβομαι απόλυτα τη νομική σας κατάρτιση. Είχαμε συνεργαστεί και στην Επιτροπή για το Βατοπέδι και πράγματι ήταν σε ένα νομικό επίπεδο η όλη κουβέντα. Δεν θα συμφωνήσω βέβαια εγώ νομοτεχνικά για τις σύντομες παραγραφές και τουλάχιστον στο βαθμό που αυτό εξαρτάται από τη Βουλή.
      (GH)
       
      (1ML)
      Εάν εξαρτιόταν από ένα άλλο όργανο θα μπορούσαμε να μιλήσουμε για σύντομες παραγραφές γιατί θα ήταν ένα ανεξάρτητο όργανο. Τώρα αυτή τη στιγμή κάποιων Υπουργών σας  που έχει κρίνει όλη η Αντιπολίτευση ότι έπρεπε να οδηγηθούν στη διαδικασία της προκαταρκτικής εξέτασης θα παραγραφούν τα όποια αδικήματα όπως παραγράφηκαν για τους Υπουργούς του ΠΑ.ΣΟ.Κ για τα αδικήματα του Χρηματιστηρίου, όπως θα παραγραφούν μάλλον τα αδικήματα της SIEMENS τώρα τον Ιούνιο γιατί δεν βλέπουμε να γίνεται τίποτα και όπως παραγράφεται οποιοδήποτε σκάνδαλο έχει απασχολήσει την ελληνική κοινωνία. 
      Δέχομαι αυτό που λέτε ότι κάποιος δεν μπορεί να γίνεται βορά σε μια πλειοψηφία αλλά από την άλλη πλευρά έχει και μια κάλυψη σε μια πλειοψηφία. Και δεν είναι δυνατόν η ισότητα να εφαρμόζεται όχι για τους Υπουργούς, γιατί και άλλοι κινδυνεύουν με τις μεγάλες παραγραφές να είναι έρμαιο, δικαστές ενδεχομένως που ασκούν και αυτοί εξουσία, Βουλευτές ενδεχομένως. Συνεπώς οι Υπουργοί δεν πρέπει να έχουν αυτήν την προνομιακή αντιμετώπιση. 
      Το πρόβλημα όμως που σας θέτω εδώ πέρα , κύριε Υπουργέ, είναι ότι έχει υποβληθεί μηνυτήρια αναφορά. Ουσιαστικά αναφερόμαστε στον κ. Παυλίδη. Εγώ πιστεύω ότι ο κ. Παυλίδης θα ήθελε να είναι ο φάκελος εδώ πέρα, για να μπορούσε να πει τι πιστεύει. Και αυτή τη στιγμή γίνεται βορά στα Μ.Μ.Ε. επειδή δεν εφαρμόζεται ο νόμος. Και αν θέλετε την προσωπική μου άποψη εγώ πιστεύω ότι για να γινόταν αποστολή φακέλου στη Βουλή θα έπρεπε να υπήρχε μια προεργασία από τον Εισαγγελέα ή τον Ανακριτή. Δυστυχώς όμως, κύριε Υπουργέ, αυτό το οποίο είχατε ψηφίσει, μόνο ο κ. Παυλόπουλος σε εκείνη τη συζήτηση είπε ότι πρέπει να γίνεται πρώτα μια προεργασία πριν πάει ο φάκελος. Το ΠΑ.ΣΟ.Κ που έφερε τότε το νόμο, εξήγησε ξεκάθαρα ότι το αμελητί σημαίνει χωρίς κανένα έλεγχο φτάνει η υπόθεση στη Βουλή. Και σας ερωτώ ευθέως. Αφού αυτό είπε τότε η πλειοψηφία στο νόμο τον οποίο ψηφίσατε –πάρτε τα Πρακτικά- να βγάλουμε τις προσωπικές μας σκέψεις και εγώ πιστεύω ότι πρέπει να γίνεται έλεγχος αλλά από τη στιγμή που αυτό που ψηφίσατε είναι χωρίς κανένα έλεγχο πρέπει ο φάκελος να φτάνει στη Βουλή, για ποιο λόγο δεν έχει έρθει ο φάκελος του κ. Παυλίδη και για ποιο λόγο δεν έχει έρθει ο φάκελος του κ. Χατζηγάκη για τη μηνυτήρια αναφορά που υπέβαλε ο Πρόεδρος του ΛΑ.Ο.Σ.. Εκεί έγκειται η παρανομία ότι δεν εφαρμόζεται το αμελητί.  Αλλάξτε το. Εγώ συμφωνώ να αλλάξει. Αλλά όσο υπάρχει να εφαρμόζεται. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υπουργός Δικαιοσύνης κ. Δένδιας
      ΝΙΚΟΛΑΟΣ ΔΕΝΔΙΑΣ (Υπουργός Δικαιοσύνης):   Κύριε συνάδελφε, να ξεκινήσουμε σε ότι συμφωνούμε πρώτα. Νομίζω ότι καταλήξαμε και οι δύο ότι στο θέμα παραγραφής του νόμου περί ευθύνης Υπουργών υπάρχει μια ανάγκη αλλαγής. Έχουμε συμφωνήσει νομίζω σε αυτό, αλλά έχω την εντύπωση και η ελληνική κοινωνία. Και δεν έχει έννοια και θα συμφωνήσω μαζί σας παρότι δεν το είπατε έτσι, να χρησιμοποιήσω μια έκφραση του καθηγητή του κ. Καρρά, να αναχωρεί ο καθένας από μας και αναφέρομαι στον εαυτό μου, σε νομικούς παραδείσους και να διατυπώνει νομικές σκέψεις όταν αυτές δεν έχουν σχέση με το κοινό αίσθημα σε αυτή τη φάση. 
      Οι διατάξεις περί παραγραφής του νόμου περί ευθύνης Υπουργών πρέπει να αλλάξουν. Είμαστε σύμφωνοι σε αυτό, σας το είπα στην πρωτολογία, σας τα λέω  και στη δευτερολογία για να μην μείνει καμία αμφιβολία. 
      Πάμε τώρα στο συγκεκριμένο για το οποίο με ρωτάτε. Εκεί θα μου επιτρέψετε όχι απλώς να διαφωνήσω, να σας παρακαλέσω να είμαστε πιο ακριβείς. Γιατί σας το λέω αυτό; 
      Θα αρχίσω καταρχήν από το προφανές. Και το λέω με λύπη μου. Η δικογραφία κατά του προκατόχου  μου  και νυν Υπουργού Αγροτικής Ανάπτυξης, του κ. Χατζηγάκη έχει διαβιβαστεί στη Βουλή. Δεν είναι ακριβές ότι δεν έχει διαβιβαστεί. Εμένα με στεναχωρεί πάρα πολύ το γεγονός να μηνύεται ένας συνάδελφος για οποιονδήποτε λόγο, αλλά εν πάση περιπτώσει ως Υπουργός Δικαιοσύνης σας απαντώ ότι έχει διαβιβαστεί στη Βουλή. Άρα, εκεί δεν υφίσταται κανένα πρόβλημα. 
      Αναφέρεστε στις δύο μηνύσεις κατά του κ. Παυλίδη. Μα, σας παρακαλώ, ελέγξτε αν θέλετε και αν θέλετε εγώ θα σας στείλω ολόκληρο σημείωμα με την εξέλιξη των φακέλων και να σας δείξω ότι οι φάκελοι πήγαν στην Εισαγγελία του Αρείου Πάγου και δεν πήγαν επειδή το απαιτεί η Κυβέρνηση. Δεν πήγαν επειδή κυβερνητικό νομοθέτημα που πέρασε η πλειοψηφία της Νέας Δημοκρατίας οδηγεί σε αυτή τη διαδικασία. Την εγκύκλιο Λινού τη γνωρίζετε και είναι προηγούμενη. Η εγκύκλιος Λινού ρητά έδωσε εντολή, ο φάκελος ο πρώτος πήγε στο Αντεισαγγελέα τον κ. Κονταξή και ο κ. Κονταξής έκρινε ότι δεν πρέπει να σταλεί στη Βουλή και εστάλη πίσω στη Ρόδο. 
      Επ’ αυτού δεν υφίσταται όχι παρανομία, αλλά η μικρή παρανομία. Και αν μου επιτρέπετε να σας παρακαλέσω μη το κάνετε αυτό. Μη δημιουργείτε στον έλληνα πολίτη την εντύπωση της συγκάλυψης. 
      (1GH)
      Δεν είναι κακό για την Κυβέρνηση μόνο. Αυτό σας είναι αδιάφορο και λογικά σας είναι αδιάφορο. Είναι κακό για την κοινωνία στο σύνολό της. Αν ο μέσος πολίτης σε μια φάση μεγάλης οικονομικής κρίσης πιστεύει ότι η δικαιοσύνη είναι μια εντεταλμένη υπηρεσία που το μόνο που έχει να κάνει είναι να εκτελεί κυβερνητικές εντολές, αυτό είναι μεγάλη βλάβη για την κοινωνία. Διασπά την κοινωνική συνοχή. Δεν πρέπει να οδηγούμαστε σε τέτοιες διατυπώσεις. 
      Σας παρακαλώ λοιπόν, ελέγξτε. Θα σας τα δώσω εγώ για να ελέγξετε. Ελέγξτε την εξέλιξη των φακέλων. Και αν από τον έλεγχο που θα κάνετε βρείτε κάτι αναντίστοιχο με αυτό το οποίο σας διαβεβαιώνω, ελάτε πάλι να τα πούμε.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Θα συζητηθεί η με αριθμό 593/26-2-2009 επίκαιρη ερώτηση της Βουλευτού του Κομμουνιστικού Κόμματος Ελλάδος κυρίας Λιάνας Κανέλλη προς τον Υπουργό Μεταφορών και Επικοινωνιών σχετικά με τη λήψη μέτρων ελέγχου της λεγόμενης «ελεύθερης» αεροπορικής δραστηριότητας κ.λπ. 
      Η επίκαιρη ερώτηση της κυρίας Κανέλλη έχει ως εξής:
      «Η πρόσφατη επαναληφθείσα συμμετοχή ελικοπτέρου σε παράνομη πράξη στο λεκανοπέδιο Αττικής έφερε στην επιφάνεια μια σειρά ζητημάτων ασφαλείας για τους πολίτες του πυκνοκατοικημένου λεκανοπεδίου. Μετά την κατάργηση του αεροδρομίου του Ελληνικού σε τέσσερα σημεία του λεκανοπεδίου αλλά και αρκετούς ιδιωτικούς χώρους υφίστανται ελικοδρόμια και αεροδρόμια χρησιμοποιούμενα από εταιρείες, αερολέσχες κ.λπ. Η παρουσία και η εποπτεία της Υπηρεσίας Πολιτικής Αεροπορίας δεν είναι δεδομένη, ενιαία και αυστηρή, ως θα όφειλε, παντού. Με περίπου διακόσιες πτήσεις ελικοπτέρων, αεροταξί και άλλων πτητικών μέσων την ημέρα στο λεκανοπέδιο ο κύριος Υπουργός ερωτάται:
      1. Αν έχουν ληφθεί ή πρόκειται να ληφθούν μέτρα ελέγχου της λεγόμενης «ελεύθερης» αεροπορικής δραστηριότητας στο λεκανοπέδιο και τη χώρα. 
      2. Πόσα από τα σημεία προσγείωσης και απογείωσης ιδιωτικών αεροπλάνων και ελικοπτέρων, όπως π.χ. το Τατόι διαθέτουν κλιμάκιο της ΥΠΑ, ώστε να ελέγχεται η τήρηση των υποβαλλομένων σχεδίων πτήσης ή παραλλαγής τους κατά τους διεθνείς κανόνες ασφαλείας».
      Θα απαντήσει ο Υφυπουργός κ. Μπεκίρης.
      Κύριε Υφυπουργέ, έχετε το λόγο για τρία λεπτά.
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Ευχαριστώ, κυρία Πρόεδρε.
      Θέλω καταρχήν να επισημάνω την καλή ευκαιρία που μου δίνεται να ξεκαθαρίσω ένα ζήτημα για το οποίο έχει γίνει πάρα πολύς λόγος και έχουν ειπωθεί ακόμα περισσότερες ανακρίβειες. Η Ελλάδα ως διεθνής προορισμός επίσκεψης και χώρα με ιδιαίτερα γεωγραφικά χαρακτηριστικά έχει δραστηριοποιηθεί αρκετά στο θέμα των αεροπορικών μεταφορών και επομένως και της ασφάλειας των πτήσεων. 
      Στο ζήτημα της ασφάλειας της πτητικής δραστηριότητας ο εναέριος χώρος της χώρας μας διέπεται από διεθνείς κανόνες του Διεθνούς Οργανισμού Πολιτικής Αεροπορίας, γνωστού και ως ICAO. Οι κανόνες αυτοί εξειδικεύονται από το Εγχειρίδιο Αεροναυτιλιακών Πληροφοριών Ελλάδος, το οποίο βρίσκεται σε πλήρη σύμπλευση με τις πλέον αυστηρές διατάξεις του ICAO και θα σας προσκομίσω και σχετικό έγγραφο. Σε ό,τι αφορά ειδικότερα τις πτήσεις εξ όψεως, αυτές γίνονται σε καθορισμένα ύψη και διαδρομές εντός του υπερκείμενου του λεκανοπεδίου Αττικής εναερίου χώρου πάλι σύμφωνα με τις ρυθμίσεις και τις προδιαγραφές ασφαλείας του Διεθνούς Οργανισμού Πολιτικής Αεροπορίας. 
      Η αεροπορική δραστηριότητα στην Ελλάδα θωρακίζεται από οργανισμούς που αναγνωρίζονται παγκοσμίως και από κανονισμούς ασφαλείας που τα κράτη σε ολόκληρο τον κόσμο εφαρμόζουν. Δεν εφαρμόζονται δηλαδή μόνο στη χώρα μας. Η χώρα μας παρεμβαίνει και επιζητά διαρκώς την ευθυγράμμιση του καθεστώτος ασφαλείας στις αερομεταφορές στον ελληνικό εναέριο χώρο με τις πλέον αυστηρές διατάξεις των πλέον έγκυρων διεθνών οργανισμών όπως είναι ο ICAO τον οποίο σας ανέφερα.
      Σχετικά με το δεύτερο μέρος της ερώτησής σας, η Υπηρεσία Πολιτικής Αεροπορίας έχει κλιμάκιά της σε όλα τα κρατικά και τα δημοτικά αεροδρόμια, στο «Ελευθέριος Βενιζέλος» της Αθήνας και στο αεροδρόμιο Πάχης Μεγάρων. Σύμφωνα με τους κανονισμούς του ICAO και τη νομοθεσία δεν προβλέπεται η ύπαρξη κλιμακίων της Υπηρεσίας Πολιτικής Αεροπορίας σε ιδιωτικά αεροδρόμια ή ελικοδρόμια. Αυτό βέβαια δεν σημαίνει ότι μπορεί να γίνονται οι πτήσεις ανεξέλεγκτα καθώς για κάθε πτήση υποβάλλεται σχετικό σχέδιο πτήσης προς την εγγύτερη υπηρεσία ελέγχου εναέριας κυκλοφορίας, η οποία το ελέγχει και δίνει τη σχετική έγκριση για την πτήση. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει η κυρία Κανέλλη. 
      
      (ST)
      (01XA)
      ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
      Θα ήθελα να ξεκινήσω με κάτι που δεν αφορά στον κύριο Υπουργό. Όταν ειδοποιείται Βουλευτής να έρθει εδώ στις 9.30΄ για να είναι παρών και παρακάμπτεται η σειρά του κατά τις προτεραιότητες των Υπουργών…
      ΠΡΟΕΔΡΕΥΟΥΣΑ (Βέρα Νικολαΐδου): Έχετε δίκιο.
      ΛΙΑΝΑ ΚΑΝΕΛΛΗ: Χρειάζεται στοιχειώδης σεβασμός και ειδοποίηση του Βουλευτή. Με συγχωρείτε, οι Βουλευτές δεν έχουμε ούτε λιγότερες δουλειές ούτε λιγότερες ώρες για να δουλέψουμε από τους Υπουργούς. Ενδεχομένως να έχουμε και πολύ περισσότερες και χωρίς να έχουμε αυτήν τη διακριτική ευχέρεια. Και σας το λέει Βουλευτής, ο οποίος δεν έχει κάνει δημόσιες σχέσεις με τα Προεδρεία δέκα χρόνια. Αν χρειαστεί να τις κάνουμε, να τις κάνουμε και εμείς. Τελείωσα με αυτό. Σας παρακαλώ πάρα πολύ, αν είναι δυνατόν, να μου δώσετε αυτά τα τριάντα δεύτερα που πήρα.
      Κύριε Υπουργέ, θα συμφωνήσετε μαζί μου ότι με τις γενικότητες δεν βγαίνει τίποτα. Έχω μπροστά μου έναν κατάλογο των αεροδρομίων και δύο νόμους, έναν του ’88 και έναν του ’96. Ο νόμος του ’96 λέει πώς πρέπει να λειτουργούν τα αεροδρόμια. Δεν θα μου πείτε ότι το Τατόι είναι ιδιωτικό αεροδρόμιο. Δεν μπορείτε να μου το πείτε. Στο Τατόι όφειλε να υπάρχει Υπηρεσία Πολιτικής Αεροπορίας και δεν υπάρχει.
      Δεύτερον, ο νόμος και ο ΑΙΚΑΟ λέει για τα ιδιωτικά αεροδρόμια. Έχω εδώ δεκαεπτά, τρία νοσοκομειακά και τριάντα ή σαράντα, πόσα είναι, συνολικά πενήντα επτά αεροδρόμια δημοτικά. Ακούστε. Μπορεί να μην βάλετε Πολιτική Αεροπορία στο ιδιωτικό αεροδρόμιο της ΜΟΥΖΑΚΗΣ Α.Ε., του κ. Λάτση, του κ. Κυριακού, της ΠΕΤΡΟΛΑ, της ΑΓΕΤ – ΗΡΑΚΛΗΣ, της CITROEN, μπορεί να μην βάλετε. Δεν μου λέτε: Αυτοί έχουν το δικαίωμα, όταν σηκώσουν το ελικόπτερό τους, λέω για παράδειγμα, να το προσγειώσουν όπου θέλουν; Διότι, ακούστε. Για τη λειτουργία της κυκλοφορίας στον αέρα σε ένα Κοινοβούλιο και σε μια χώρα δεν μπορούμε να καλυφθούμε πίσω από τη γενικότητα. Άλλο καθεστώς για τις αερολέσχες, άλλο για τις ειδικές που εκμεταλλεύονται το ενδεχόμενο να διδάσκουν μαθήματα, κανένας έλεγχος ως προς το ποιος μπαίνει και κυρίως, κύριε Υπουργέ, τι μπορεί να ρίξει από το ελικόπτερο ή από το ιδιωτικό αεροσκάφος.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Συγχωρήστε με που σας το λέω, αλλά είναι παγκοίνως γνωστό ότι ο ωραιότερος τρόπος για να κάνεις διακίνηση -σας αφήνω στα αποσιωπητικά να βάλετε ό,τι θέλετε εκτός της νομιμότητας στη διακίνηση- είναι να έχεις ένα χόμπι, να φτιάξεις ενδεχομένως και μία λέσχη. Σας το λέει άνθρωπος που είναι επίτιμος πιλότος της Πολεμικής Αεροπορίας και που αγαπάει το πέταγμα. Ειλικρινά σας το λέω. Υπάρχει αυτό το ανέλεγκτο πράγμα στο Λεκανοπέδιο των τεσσεράμισι εκατομμυρίων. Έχω εδώ το σχέδιο πτήσης -ζήτησα από κάποιον να μου το φτιάξει- του ελικοπτέρου του Κορυδαλλού. Εμένα δεν με ενδιαφέρει ο Κορυδαλλός. Βάλτε στη θέση αυτού του επεισοδίου έμπορο ναρκωτικών με εκατόν είκοσι κιλά ηρωίνη. Βάλτε επιβιβαζόμενο σε σκάφος ιδιωτικό, το οποίο κάνει δουλειές τέτοιες με αυτήν τη διαδικασία. 
      Κύριε Υπουργέ, θα σας πω κάτι. Δεν μπορεί να λειτουργήσει το αεροταξί εδώ υπό τα πλαίσια του γενικού κανονισμού και την πτήση όψεως μέχρι να θρηνήσουμε τα θύματα από μια πτώση. Γιατί, αν πέσει σε βουνά, είναι πολύ ωραίο ρεπορτάζ. Αν πέσει σε κατοικημένη περιοχή με αυτήν τη μορφή που έχει το Λεκανοπέδιο, δεν θα μπορείτε να μου πείτε ότι έπεσε με τους Κανονισμούς του ΑΙΚΑΟ, ειδικά στο επίπεδο της ιδιωτικής εκμετάλλευσης του αέρα. Θέλετε να υπάρχει, καλώς. Αυτοί που έχουν τα αεροπλάνα τους, τα έχουν στα Μέγαρα κάτω. Οι αερολέσχες, τα ιδιωτικά και τα μην ιδιωτικά τα χρησιμοποιούμενα είναι στο Τατόι. Στο «Ελευθέριος Βενιζέλος» άλλοι. Μπορείτε να μου πείτε ποιος κόσμος μπαινοβγαίνει; Είναι ανάγκη δηλαδή να είναι ο Ριζάι που μπαινοβγαίνει, για να προβληματιστούμε; Υποτίθεται ότι από κάθε ιστορία πρέπει να βγαίνει και κάτι. Στο Τατόι εκατόν ογδόντα πτήσεις την ημέρα ιδιωτικών ανελέγκτων, τα περισσότερα με όψη. Ακούστε. Ζω στην Αθήνα πολλά χρόνια, έλαχε να είμαι γεννημένη εδώ. Το ίδιο συμβαίνει και στη Θεσσαλονίκη. Εγώ δεν έχω δει να πλακώνονται στον αέρα τριάντα πέντε ελικόπτερα του ΕΚΑΒ πάνω από τον «Ευαγγελισμό» και πάνω από το «Ιπποκράτειο» και πάνω από το «Αλεξάνδρα». Δεν το έχω δει. Έχω δει, όμως, να διασχίζουν το Λεκανοπέδιο αγνώστου ταυτότητας ιπτάμενα αντικείμενα. Και μπορεί να λέει το χαρτί ποιος είναι και ποιος δεν είναι, αλλά το χαρτί δεν λέει ποτέ ποιος μπήκε, τι κουβαλάει και τι προορισμό έχει. 
      Κι έτσι, για το ενδιαφέρον το γενικότερο, θα σας πω …
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, ολοκληρώστε.
      ΛΙΑΝΑ ΚΑΝΕΛΛΗ: Τελειώνω αμέσως, κύριε Πρόεδρε.
      Σε όλους αυτούς τους προορισμούς, από την Ανάφη, από τους Λειψούς που είναι τα αδειοδοτημένα ελικοδρόμια και αυτά τα ιδιωτικά που σας είπα, δεν υπάρχει κανένα στη Μύκονο, κανένα, στον προορισμό που κατεβαίνουν τα περισσότερα ελικόπτερα του κόσμου. 
      (XP)
    (ST)
    ΠΡΟΕΔΡΕΥΩΝ (Γεώργιος Σούρλας): Πριν απαντήσει ο Υπουργός, επειδή διαμαρτυρηθήκατε, κυρία Κανέλλη, θέλω να σας πω ότι το Προεδρείο προσπαθεί να κάνει το καλύτερο. Αλλάζουν οι σειρές και περιμένουμε Βουλευτές που καθυστερούν να έρθουν στην ώρα τους. Καθυστερούν και Υπουργοί. 
    ΛΙΑΝΑ ΚΑΝΕΛΛΗ: Ειδοποίηση ζήτησα.
    ΠΡΟΕΔΡΕΥΩΝ (Γεώργιος Σούρλας): Ακούστε με. Και χρόνο δίνουμε περισσότερο. Μιλήσατε πέντε λεπτά αντί για δύο. 
    ΛΙΑΝΑ ΚΑΝΕΛΛΗ: Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Παρακαλώ. Λίγο είναι; 
    ΛΙΑΝΑ ΚΑΝΕΛΛΗ: Το συμψηφίσατε, με την έλλειψη ειδοποίησης;
    ΠΡΟΕΔΡΕΥΩΝ (Γεώργιος Σούρλας): Γιατί το λέτε αυτό; Όχι δεν συμψηφίζω καθόλου, αλλά λέω ποια είναι η συμπεριφορά του Προεδρείου. Και σήμερα για την αλλαγή που έγινε εγώ ζήτησα την άδεια του Σώματος και είπα παρακαλώ να προηγηθεί ο Υπουργός Δικαιοσύνης. Και δεν υπήρξε κανείς, ούτε εσείς να πει ότι δεν συμφωνούμε. Αν ένας εκ των Βουλευτών έλεγε ότι δεν συμφωνεί, δεν θα το κάναμε. Άρα δείξτε και εσείς κατανόηση, όπως δείχνει το Προεδρείο. Μην είστε τόσο αυστηροί. Κάνουμε ό,τι καλύτερο μπορούμε. 
    Και να σας πω και κάτι ακόμα. Ο κοινοβουλευτικός έλεγχος έπρεπε να έχει τελειώσει εδώ και σαράντα λεπτά. 
    ΛΙΑΝΑ ΚΑΝΕΛΛΗ: Είναι φυσικό ο κ. Δένδιας να θέλει να κάνει τις δύο ερωτήσεις μαζί. Όμως παρενέβησαν άλλοι δύο. 
    ΠΡΟΕΔΡΕΥΩΝ (Γεώργιος Σούρλας): Κοιτάξτε. Ζήτησε η κ. Νικολαϊδου που προήδρευε να δοθεί η άδεια από το Σώμα και δόθηκε η άδεια. Να είστε λίγο πιο επιεικείς, όπως είμαστε και εμείς το Προεδρείο. Είναι καλό αυτό για όλους μας. 
    ΛΙΑΝΑ ΚΑΝΕΛΛΗ: Έχετε παράπονο από μένα μετά από πέντε χρόνια; Έλεος! 
    ΠΡΟΕΔΡΕΥΩΝ (Γεώργιος Σούρλας): Δεν είχα κανένα παράπονο από εσάς. 
    ΛΙΑΝΑ ΚΑΝΕΛΛΗ: Τότε να μην κάνετε. 
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
    ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Κυρία συνάδελφε, κατ’ αρχήν με μεγάλη χαρά βλέπω ότι γνωρίζετε πάρα πολλά θέματα για το συγκεκριμένο αντικείμενο. Αντιλαμβάνομαι ότι το μεγάλο ενδιαφέρον σας για το συγκεκριμένο ζήτημα, ασφαλώς δεν στοχεύει στο να ποινικοποιήσουμε…
    ΛΙΑΝΑ ΚΑΝΕΛΛΗ: Για την ασφάλεια των πολιτών.
    ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Η ασφάλεια των πολιτών μας ενδιαφέρει όλους μας. Και όπως πρέπει να ξέρετε αναφέρατε δύο παραδείγματα στα οποία πρέπει να σας απαντήσω. Στο μεν Τατόϊ γίνεται ο έλεγχος από στρατιωτικούς, οι οποίοι ενημερώνουν την υπηρεσία πολιτικής αεροπορίας. Είναι όπως σας το λέω. Στο δε αεροδρόμιο της Μυκόνου…
    ΛΙΑΝΑ ΚΑΝΕΛΛΗ: Οι ιδιώτες χρησιμοποιούν στρατιωτικό αεροδρόμιο; 
    ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Δεν είναι ιδιώτες. Είναι με ειδική άδεια.
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, μη διακόπτετε τον Υπουργό. 
    ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Κυρία Κανέλλη, χορηγείται ειδική άδεια. 
    Σας ανέφερα και στην πρωτολογία μου ότι η Ελλάδα είναι απολύτως σύννομη με τις διατάξεις που αφορούν την ασφάλεια των πτήσεων διεθνώς και ακολουθεί κάθε σχετικό κανόνα. Η υπηρεσία δε πολιτικής αεροπορίας ως αρμόδιος φορέας της χώρας επιθεωρείται τακτικά και από τον ΑΕΓΚΑΙΟ και από τον ευρωπαϊκό οργανισμό για την ασφάλεια της αεροναυτιλίας. Μάλιστα να σας πω ότι η τελευταία επιθεώρηση από τον IASA έγινε στις 16 Φεβρουαρίου του 2009. Από τον ΑΕΓΚΑΙΟ θα γίνει μέσα στον επόμενο χρόνο. 
    ΛΙΑΝΑ ΚΑΝΕΛΛΗ: Πόρισμα του Συνηγόρου του Πολίτη για κακοδιοίκηση. Θα το καταθέσω. 
    ΠΡΟΕΔΡΕΥΩΝ (Γεώργιος Σούρλας): Μη συνεχίζετε να διακόπτετε. Δεν μπορείτε να το καταθέσετε τώρα.
    ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Να το καταθέσετε, αλλά μην με διακόπτετε. Σας σέβομαι απόλυτα και παρακαλώ να με σεβαστείτε. 
    ΠΡΟΕΔΡΕΥΩΝ (Γεώργιος Σούρλας): Δεν μπορείτε να το καταθέσετε τώρα. Δεν γίνεται δεκτό. Σας παρακαλώ, είναι τόσο ευγενικός ο Υπουργός και είναι νέος Υπουργός. 
    ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Κυρία Κανέλλη, εγώ δεν σας διέκοψα. Προσπαθώ να σας ενημερώσω σε αυτά που μου ζητήσατε.
    ΠΡΟΕΔΡΕΥΩΝ (Γεώργιος Σούρλας): Δεν σας προκαλεί, απαντάει.
    ΛΙΑΝΑ ΚΑΝΕΛΛΗ: Και εγώ απαντώ. 
    ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Διάβασα πολύ προσεκτικά στην ερώτησή σας, αυτό το οποίο αφήνετε να εννοηθεί ως ελεύθερη αεροπορική δραστηριότητα. Επιτρέψτε μου να σας πω ότι αυτός ο όρος εντός εισαγωγικών όπως τον βάλατε, ελεύθερη αεροπορική δραστηριότητα, είναι αδόκιμος, αφού όλες οι αεροπορικές δραστηριότητες είναι υποχρεωτικό να συνοδεύονται από σχέδιο πτήσης. Αυτό είναι ξεκάθαρο και έχει να κάνει και με την ασφάλεια των πολιτών που είπατε πριν. 
    ΛΙΑΝΑ ΚΑΝΕΛΛΗ: Και ποιος ελέγχει την παράβαση; 
    ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Επίσης στα ιδιωτικά μέσα αερομεταφοράς, όπως και στα δημόσια, ο κυβερνήτης είναι υποχρεωμένος να ασκεί πριν την πτήση ελέγχους ταυτοπροσωπίας των επιβαινόντων και των αποσκευών τους, ενώ υποχρεούται να καταθέσει σχέδιο πτήσης χωρίς το οποίο δεν μπορεί να πετάξει. Επιπλέον βάσει της διεθνούς πρακτικής έχει δικαίωμα να αλλάξει το σχέδιο πτήσης ακόμα και κατά τη διάρκεια αυτής, αν κρίνετε αναγκαίο για λόγους ασφαλείας του σκάφους και των επιβαινόντων. Θα σας καταθέσω και το προεδρικό διάταγμα για να το έχετε υπόψη σας.
    (MT)
    
    
    
    
    
    
    (1XP)
    Όλα αυτά γίνονται λοιπόν με επικοινωνία με τον εγγύτερο Πύργο Ελέγχου, με τον οποίο υπάρχει άμεση και διαρκής επαφή. Η φυσική επομένως παρουσία των κλιμακίων της Υπηρεσίας Πολιτικής Αεροπορίας σε όποιο ιδιωτικό αεροδρόμιο ή ελικοδρόμιο δεν προσδίδει κανένα επιπλέον πλεονέκτημα. Γιατί αν προσέδιδε κάτι, σας πληροφορώ ότι θα το προέβλεπαν οι διεθνείς οργανισμοί και οι διεθνείς κανονισμοί και θα το είχαμε κάνει ήδη πράξει. Το θέμα λοιπόν της ασφάλειας των πτήσεων για μας είναι μείζον…
    ΛΙΑΝΑ ΚΑΝΕΛΛΗ: Το έχετε εξασφαλίσει.  
    ΠΡΟΕΔΡΕΥΩΝ (Γεώργιος Σούρλας): Κύρια Κανέλλη, σας παρακαλώ. Δυσκολεύομαι να σας κάνω την παρατήρηση. 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Κυρία Κανέλλη, αν έχετε κάποια πρόταση να καταθέσετε συγκεκριμένη, από το να παρεμβαίνετε και να διακόπτετε συνεχώς, με απρεπέστατο τρόπο…
    ΛΙΑΝΑ ΚΑΝΕΛΛΗ: Μου διαβάζετε έναν Κανονισμό. Απαντήστε μου πολιτικά.
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, δεν επιτρέπεται… 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Είναι απρεπής ο τρόπος σας, κυρία Κανέλλη. 
    ΛΙΑΝΑ ΚΑΝΕΛΛΗ: Μάθετε να απαντάτε πολιτικά. 
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη…
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Κύριε Πρόεδρε, σας ζητώ να επιβάλλετε τον Κανονισμό. 
    ΠΡΟΕΔΡΕΥΩΝ (Γεώργιος Σούρλας): Μα, τι μπορώ να κάνω, κύριε Υπουργέ; Να κατέβω από την Έδρα…
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Είναι απαράδεκτο αυτό που συμβαίνει…
    ΛΙΑΝΑ ΚΑΝΕΛΛΗ: Τον ακούτε τι λέει; Παιδάκια είμαστε; 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Με τον πλέον ευγενή τρόπο προσπαθώ να δώσω απάντηση. Δεν μπορεί να δημιουργεί εντυπώσεις. 
    ΛΙΑΝΑ ΚΑΝΕΛΛΗ:…να κάνετε τη δουλειά σας. Μου διαβάζετε τον κανονισμό του ICAO…
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ πάρα πολύ…
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Σας απαντώ σ’ αυτά που με ρωτήσατε. Εσείς δεν θέλετε να ακούσετε, κυρία Κανέλλη…
    ΛΙΑΝΑ ΚΑΝΕΛΛΗ: Μου διαβάζετε έναν κανονισμό…  
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Δεν θέλετε να ακούσετε. Είναι δικό σας πρόβλημα. 
    ΛΙΑΝΑ ΚΑΝΕΛΛΗ: Μου διαβάζετε τον κανονισμό του…  
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ…
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Κάντε την παράστασή σας, λοιπόν. Συνεχίστε να κάνετε την παράστασή σας. 
    Κύριε Πρόεδρε, ζητώ όμως την προστασία του Προεδρείου αυτή τη στιγμή…
    ΠΡΟΕΔΡΕΥΩΝ (Γεώργιος Σούρλας): Την έχετε, κύριε Υπουργέ. Τι να κάνω όμως; Να κατέβω από την Έδρα…
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Να εφαρμόσετε τον Κανονισμό.
    ΠΡΟΕΔΡΕΥΩΝ (Γεώργιος Σούρλας): Αλλιώς θα διακόψουμε τη συνεδρίαση…
    ΛΙΑΝΑ ΚΑΝΕΛΛΗ: Αφού ζητάτε την προστασία του Προεδρείου, τι να σας πω;  
    ΠΡΟΕΔΡΕΥΩΝ (Γεώργιος Σούρλας): …γιατί εδώ θυμίζει λίγο τηλεοπτικό παράθυρο. Μιλάνε και οι δύο ταυτοχρόνως…
    ΛΙΑΝΑ ΚΑΝΕΛΛΗ: Είστε νέος… 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Αφήστε, κυρία μου, τι είμαι. Δεν θα το κρίνετε εσείς τι είμαι. 
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, επιτέλους!
    ΛΙΑΝΑ ΚΑΝΕΛΛΗ: Νέος είπα. Σας πειράζει; 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Υπάρχουν άλλοι που το κρίνουν…
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, επιτέλους σεβαστείτε τον Κανονισμό, τους συναδέλφους, τη διαδικασία. 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): …όπως κρίνουν και εσάς για τη συμπεριφορά σας αυτή τη στιγμή. Να μάθετε να ακούτε λοιπόν. 
    ΛΙΑΝΑ ΚΑΝΕΛΛΗ: Όχι μπούρδες όμως. 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Να μάθετε να ακούτε!
    ΛΙΑΝΑ ΚΑΝΕΛΛΗ: Όχι μπούρδες όμως!
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Τις μπούρδες σας τις επιστρέφω. 
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη…
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Είναι κάτι που σας διακρίνει συνεχώς. 
    ΛΙΑΝΑ ΚΑΝΕΛΛΗ: Δεν θα με υποχρεώσετε να ακούω μπούρδες!
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Συνεχίστε να κάνετε αυτά που θέλετε. 
    Εμείς, κυρία Κανέλλη, ως Κυβέρνηση εγγυόμαστε την ασφάλεια των πτήσεων, εγγυόμαστε την ασφάλεια των πολιτών.
    ΛΙΑΝΑ ΚΑΝΕΛΛΗ: Αυτό να το μάθουν και όλοι οι Παλαιοκώστηδες της Ελλάδας. 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Όποιος έχει οποιαδήποτε πρόταση, από το να συνεχίζει να δημιουργεί παραστάσεις και θέατρο σ’ αυτή την Αίθουσα…
    ΛΙΑΝΑ ΚΑΝΕΛΛΗ: Μα, τι είναι αυτά που λέτε; 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): …να καταθέσει τις προτάσεις του εδώ ή στους αρμόδιους φορείς.
    Σας ευχαριστώ πάρα πολύ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Αυτή δεν είναι εικόνα Βουλής. Μερικές φορές είναι από τα χειρότερα πρωινάδικα, όπου δύο μιλούν ταυτόχρονα στο παράθυρο. 
    ΛΙΑΝΑ ΚΑΝΕΛΛΗ: Μα, τι είναι αυτά που λέτε; 
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, είχατε το χρόνο και μιλήσατε άνετα. Αφήστε τον Υπουργό να πει τις σκέψεις του. 
    Κύριε Υπουργέ, είχατε άνεση χρόνου να μιλήσετε. 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Μισό λεπτό. Εγώ, όπως ξέρετε πάρα πολύ καλά, άκουσα με πολύ μεγάλη προσοχή…
    ΠΡΟΕΔΡΕΥΩΝ (Γεώργιος Σούρλας): Το ξέρω, κύριε Υπουργέ. 
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): …τα όσα είπε η κυρία συνάδελφος. 
    ΠΡΟΕΔΡΕΥΩΝ (Γεώργιος Σούρλας): Καμία διακοπή δεν κάνατε…
    ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Δεν την διέκοψα καθόλου, άρα τους χαρακτηρισμούς για τα πρωινάδικα να τους απευθύνετε εκεί που πρέπει. 
    ΛΙΑΝΑ ΚΑΝΕΛΛΗ: Τραβήξτε το για να παίξετε το βράδυ. 
    ΠΡΟΕΔΡΕΥΩΝ (Γεώργιος Σούρλας): Βεβαίως, έχετε δίκιο, κύριε Υπουργέ. Τα απευθύνω σε εκείνη την πλευρά. Απολύτως τα απευθύνω εκεί, γιατί αυτή είναι η πραγματικότητα. 
    ΛΙΑΝΑ ΚΑΝΕΛΛΗ: Επί του θέματος κουβέντα. 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
    Σας είπα, ό,τι έχει να κάνει μ’ έναν νέο Υπουργό, σεμνό, σε ήπιους τόνους, προσεκτικό…
    ΛΙΑΝΑ ΚΑΝΕΛΛΗ: Σεμνότης δεν είναι να μην απαντάει… 
    ΠΡΟΕΔΡΕΥΩΝ (Γεώργιος Σούρλας): Μα, επιτρέπεται; Δεν θα πει αυτά που θέλετε εσείς, κυρία Κανέλλη. 
    ΛΙΑΝΑ ΚΑΝΕΛΛΗ: Θα τον παίζουν το μεσημέρι και είναι χαρούμενος. 
    ΠΡΟΕΔΡΕΥΩΝ (Γεώργιος Σούρλας): Δεν θα υπαγορεύσετε και θα επιβάλλετε στον Υπουργό να απαντάει όπως εσείς θέλετε. 
    ΛΙΑΝΑ ΚΑΝΕΛΛΗ: …να μην απαντάει πολιτικά.
    ΠΡΟΕΔΡΕΥΩΝ (Γεώργιος Σούρλας): Μα, και τώρα συνεχίζετε πάλι. 
    Κυρία Κανέλλη, ήρθατε εκνευρισμένη εδώ σήμερα. 
    ΛΙΑΝΑ ΚΑΝΕΛΛΗ: Εγώ καθόλου. Τα κέφια μου έχω. Ο νεαρός το εκμεταλλεύτηκε. 
    ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ πάρα πολύ. Δεν είναι σωστό αυτό που γίνεται. 
    ΛΙΑΝΑ ΚΑΝΕΛΛΗ: Θα παίξει στην τηλεόραση. Σοβαρολογείτε τώρα; 
    ΠΡΟΕΔΡΕΥΩΝ (Γεώργιος Σούρλας): Μα, για αυτό το κάνατε; Για να παίξει στην τηλεόραση; 
    ΛΙΑΝΑ ΚΑΝΕΛΛΗ: Εγώ δεκαπέντε χρόνια κάνω δουλειά στην τηλεόραση. Δεν έχω ανάγκη…  
    ΠΡΟΕΔΡΕΥΩΝ (Γεώργιος Σούρλας): Τελειώσαμε. 
    Ολοκληρώθηκε η συζήτηση των επικαίρων ερωτήσεων.
    
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερησία διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Συνέχιση της συζήτησης του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Κύρωση της Σύμβασης παραχώρησης των λιμενικών εγκαταστάσεων των προβλητών II και III του σταθμού εμπορευματοκιβωτίων της ανώνυμης εταιρείας «Οργανισμός Λιμένος Πειραιώς Α.Ε.» (ΟΛΠ Α.Ε.) και ρύθμιση συναφών θεμάτων».
    Στη σημερινή συνεδρίαση θα συζητηθούν οι τροπολογίες ως μια ενότητα. 
    Θέλω να θυμίσω ότι στις 12.00’ θα γίνει η ψηφοφορία επί της αρχής και θα συνεχίσουμε τη συζήτηση επί της ενότητας που αναφέρεται στις τροπολογίες. 
     Το λόγο έχει ο Εισηγητής της Νέας Δημοκρατίας κ. Κεδίκογλου. 
    (MB)
    
      (1MT)
	ΣΥΜΕΩΝ ΚΕΔΙΚΟΓΛΟΥ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η πρώτη τροπολογία αφορά τις συμβάσεις που υποχρεώνεται να συνάψει ο Υπουργός Εμπορικής Ναυτιλίας σε περιπτώσεις όπου η διαδικασία για το διαγωνισμό για ένα δρομολόγιο καθυστερεί και φυσικά η μεγαλύτερη ανάγκη είναι η συνεχής και αδιατάρακτη ακτοπλοϊκή σύνδεση. Με την τροπολογία αυτή καλύπτεται το κενό, αίρεται το αδιέξοδο και δίνεται η δυνατότητα σύναψης των συμβάσεων χωρίς προηγούμενο έλεγχο της νομιμότητάς τους από το Ελεγκτικό Συνέδριο, αλλά και χωρίς να περιαιρείται η δικαιοδοτική αρμοδιότητα αυτού να προβεί στον προβλεπόμενο έλεγχο με τη θέσπιση υποχρέωσης της διοίκησης να υποβάλει τη σύμβαση για έλεγχο ευθύς αμέσως μετά την κατάρτισή της. 
	Η έτερη τροπολογία αφορά τους Αντιναυάρχους του Λιμενικού Σώματος. Ως  γνωστόν, με το νόμο 3654/2008 προβλέπεται η αύξηση των οργανικών θέσεων κατά δύο στο Βαθμό του Αντιναυάρχου, ωστόσο ούτε στο νόμο αυτό ούτε σε διατάξεις άλλου νομοθετήματος προβλέπονται κατηγορίες πινάκων κρίσεως για τους Αντιναυάρχους και με την τροπολογία αυτή επιδιώκεται η κάλυψη του υφιστάμενου νομοθετικού κενού. 
	Η τρίτη τροπολογία έχει ιδιαίτερη σημασία,  νομίζω, ειδικά για εμάς τους  Βουλευτές της περιφέρειας. Επιδιώκεται να υπάρξει έλεγχος στην αλόγιστη αποδυνάμωση των νοσοκομειακών ιδρυμάτων από πάσης φύσεως προσωπικό τους, πλην ιατρικού, που επιδιώκουν για διάφορους λόγους τη μετάταξή τους σε άλλους δημόσιους φορείς. Επειδή τους τελευταίους μήνες οι σχετικές αιτήσεις έχουν λάβει ανησυχητική αριθμητική αύξηση δημιουργούνται σοβαρότατα λειτουργικά προβλήματα. Αποδυναμώνονται σε πολύ μεγάλο βαθμό νοσοκομειακές μονάδες, ιδιαίτερα στην περιφέρεια. Έτσι, με την τροπολογία αυτή επιτρέπεται η μετάταξη ή η μεταφορά πάσης φύσεως προσωπικού, πλην ιατρικού, των νοσηλευτικών ιδρυμάτων μόνον κατόπιν συμφώνου γνώμης του Διοικητικού Συμβουλίου του νοσηλευτικού ιδρύματος που ανήκει το προσωπικό αυτό. 
	Και η τελευταία τροπολογία αφορά την επέκταση του δικαιώματος συνταξιοδότησης, του ορίου ηλικίας, κατά ένα έτος. Ως γνωστόν, με το νόμο 3654/2008, όπου θεσπίστηκε το δικαίωμα εθελουσίας αποχώρησης για το προσωπικό του ΟΛΠ, προβλεπόταν ως καταληκτική ημερομηνία η 31η Δεκεμβρίου 2014, καταληκτική όσον αφορά την κατοχύρωση των συνταξιοδοτικών δικαιωμάτων. Με την τροπολογία αυτή παρατείνεται κατά ένα έτος, γιατί ταυτόχρονα με το νόμο 3655/2008 αυξάνεται προοδευτικά, από το 2013 και μετά, το όριο ηλικίας προς συνταξιοδότηση. 
      Θέλω με την ευκαιρία αυτή να υπογραμμίσω ότι στη Σύμβαση αυτή, στο νομοσχέδιο και στις όλες διατάξεις που κυρώνουμε υπάρχει πλήρης κατοχύρωση όλων των δικαιωμάτων των εργαζομένων στον ΟΛΠ και τους δίνεται πληθώρα επιλογών, δηλαδή εθελουσία έξοδος -και να υπογραμμίσω το επίθετο «εθελουσία» που στα ελληνικά σημαίνει ότι κάτι το θέλεις, δεν μπορεί κανείς να στο επιβάλλει- ή μετάταξή τους σε οποιονδήποτε φορέα επιθυμούν ή δυνατότητα παραμονής τους με τους όρους που είναι σήμερα και εξασφαλισμένη τη θέση τους. Νομίζω ότι και οι διατάξεις αυτές που επεκτείνουν δικαιώματα και για τους με σύμβαση μετά από το 1999 δείχνουν τη βεβαιότητα του ΟΛΠ ότι θα διατηρηθούν όλες οι θέσεις εργασίας. Θεωρώ ότι κάθε εργαζόμενος στην Ελλάδα, όχι μόνο στον ιδιωτικό αλλά και στο δημόσιο τομέα, θα αντάλλαζε ευχαρίστως τη θέση του με τη θέση ενός εργαζομένου στον ΟΛΠ. Έχει ληφθεί κάθε μέριμνα για την προστασία όλων των δικαιωμάτων των εργαζομένων. Είναι κατανοητή η ανησυχία κάθε εργαζόμενου όταν προωθούνται τέτοιες βαθιές αλλαγές, αλλά νομίζω ότι περισσότερη μέριμνα δεν μπορούσε να έχει ληφθεί, δεν υπάρχει κάτι άλλο που θα μπορούσαμε να έχουμε κάνει και πραγματικά πιστεύω ότι έχουν κάθε δυνατότητα επιλογής και κατοχυρώνονται πλήρως. 
	Θα ήθελα να κλείσω με ένα ερώτημα, όχι απλώς ρητορικό, προς την Αντιπολίτευση. Έχουν αντιληφθεί τον επείγοντα χαρακτήρα του προβλήματος του Λιμανιού του Πειραιά; Όχι κάθε χρόνος που χάνεται αλλά κάθε μήνας πλέον είναι εις βάρος του Πειραιά και προς όφελος των ανταγωνιστών των λιμένων που μπορούν να εξασφαλίσουν την κίνηση που θέλουμε εμείς, την κίνηση των εμπορευματοκιβωτίων στο Λιμάνι του Πειραιά. 
      (Στο σημείο αυτό την Προεδρική Έδρα  καταλαμβάνει ο Ζ΄ Αντιπρόεδρος της Βουλής κ.  ΒΑΪΤΣΗΣ ΑΠΟΣΤΟΛΑΤΟΣ)

(GK)
 
      (2MB) 
      Έχει γίνει αντιληπτό ότι μιλάμε για αύξηση δυναμικού μεταφόρτωσης; Δεν πρόκειται να αυξηθεί ο όγκος εισαγωγών και εξαγωγών στην Ελλάδα κατά το προσεχές διάστημα με όποια πρόβλεψη και αν κάνετε. 
      Αυτό που επιδιώκουμε είναι το εξής: Επειδή στην περιοχή ένα κεντρικό λιμάνι μεταφόρτωσης θα επιβιώσει, θέλουμε αυτό να είναι ο Πειραιάς. Δεν θέλουμε να είναι κάποιο άλλο λιμάνι και μετά να τροφοδοτείται η Ελλάδα, όπως μας είπε χαρακτηριστικά στην Επιτροπή ο Πρόεδρος του Ναυτικού Επιμελητηρίου, με φιμπεράκια. Δεν θέλουμε να βρεθούμε στο περιθώριο των εξελίξεων και ο χρόνος δεν είναι σύμμαχός μας. 
      Σε όλη τη συζήτηση δεν άκουσα εναλλακτικές ρεαλιστικές προτάσεις για το πώς μπορούν να εξασφαλιστούν 500.000.000 ευρώ για το επενδυτικό πρόγραμμα του Ο.Λ.Π., με τα γνωστά περιθώρια που υπάρχουν. Δεν υπάρχει δυνατότητα κρατικής χρηματοδότησης. Δεν υπάρχει δυνατότητα σύναψης δανείου με την Ευρωπαϊκή Τράπεζα Επενδύσεων σε τέτοιο ύψος. Ρεαλιστική πρόταση εναλλακτική, δυστυχώς, δεν ακούσαμε. 
      Καταλήγω φυσικά υπογραμμίζοντας τη σημασία υπερψήφισης του νομοσχεδίου, γιατί –και πάλι το λέω- ο χρόνος δεν είναι σύμμαχός μας. 
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε πολύ. 
      Ο κ. Διαμαντίδης από το ΠΑ.ΣΟ.Κ. έχει το λόγο για οκτώ λεπτά. 
      ΙΩΑΝΝΗΣ ΔΙΑΜΑΝΤΙΔΗΣ: Σχετικά με την πρώτη τροπολογία που αφορά στην εξέταση συμβάσεων ανάθεσης δημόσιας υπηρεσίας από το Ελεγκτικό Συνέδριο, λυπάμαι, κύριε Πρόεδρε, γιατί το Υπουργείο Εμπορικής Ναυτιλίας στα πέντε χρόνια που είναι στην κυβέρνηση η Νέα Δημοκρατία και ο κ. Καραμανλής κατάφεραν να διαλύσουν το ακτοπλοϊκό δίκτυο της χώρας και να δημιουργήσουν ένα αλαλούμ στο Αιγαίο, όπως αρχικά το είχαμε χαρακτηρίσει. 
      Δυστυχώς, σήμερα μπορούμε να μιλάμε για ένα μπάχαλο στο Αιγαίο και το ξέρετε πολύ καλά. Να μην επαναλάβω δυσάρεστα πράγματα που είναι γνωστά και τα έχουμε πει κατ’ επανάληψη: 
      Ανεπαρκής συγκοινωνία στα νησιά, προβλήματα τροφοδοσίας και ακριβά αγαθά που φθάνουν στον προορισμό τους με μεγάλη καθυστέρηση, επιπτώσεις στον τουρισμό –είδατε τι λένε οι φορείς των νησιών-, απομόνωση των μικρών και ακριτικών νησιών με ό,τι αυτό συνεπάγεται. 
      Κύριε Υπουργέ, εφαρμόσατε μια απελευθέρωση της κακιάς ώρας. Αντί να φέρετε αναβάθμιση των παρεχομένων υπηρεσιών στην ακτοπλοΐας με φθηνά ναύλα, εφαρμόζοντας τον ανταγωνισμό, φέρατε τα γέλια και τα κλάματα στον κόσμο.
      Υπέργηρα πλοία, ακριβά εισιτήρια –είδαμε το περασμένο καλοκαίρι αυξήσεις που ξεπερνούσαν το 25%- άγονοι μειοδοτικοί διαγωνισμοί, κατάργηση της ράδα, καρτέλ και προνομιούχοι. 
      Υπάρχουν καταγγελίες ότι αυτή τη στιγμή βρίσκονται υποθέσεις στον εισαγγελέα και αφορούν πρώην Υπουργό της Νέας Δημοκρατίας. Και εδώ με κάθε ειλικρίνεια πρέπει να πούμε ότι επιτέλους πρέπει να λάμψει η αλήθεια, να ξεκαθαρίσει το τοπίο. Θα πρέπει να έλθει το θέμα εδώ στη Βουλή και να δούμε τι ακριβώς συμβαίνει με αυτές τις καταγγελίες. Δεν μπορεί να διασύρεται ούτε ο πολιτικός κόσμος, αλλά δεν μπορούν να αιωρούνται και ερωτηματικά με τον τρόπο, με τον οποίο γίνονται οι αναθέσεις σε εταιρείες. 
      Κατάργηση της δεκάμηνης υποχρεωτικής δρομολόγησης, ναυτικοί απλήρωτοι στις θαλάσσιες ενδομεταφορές, επίσχεση εργασίας, αύξηση του ποσού για επιδοτούμενες άγονες γραμμές χωρίς αποτέλεσμα. Κι εκτός απ’ όλες αυτές τις συμφορές για το λαό μας, δεν τηρήσατε τη νομιμότητα για τον έλεγχο των σχετικών δαπανών από το Ελεγκτικό Συνέδριο.
      Εν πάση περιπτώσει, θα ήθελα να μας εξηγήσετε το νόημα της τελευταίας περιόδου της πρώτης παραγράφου της προτεινόμενης τροπολογίας, δηλαδή ποια θα είναι η ενδοσυμβατική ευθύνη του δημοσίου από την ακυρότητα της σύμβασης που δεν θα εγκριθεί από το Ελεγκτικό Συνέδριο. 
      Έρχομαι σε δεύτερη τροπολογία που αφορά στις κρίσεις των Αντιναυάρχων και Υπαρχηγών του Λιμενικού Σώματος. Το 2008 με το ν. 3654 περάσατε μια τροπολογία, με την οποία αυξήσατε τις οργανικές θέσεις των Αντιναυάρχων κατά δύο και δεν προβλέψατε τη διαδικασία κρίσης τους. Υποτίθεται ότι καταθέσατε αυτή την τροπολογία γιατί δεν προβλέψατε τον ελάχιστο χρόνο παραμονής στον κατεχόμενο βαθμό, προκειμένου οι Υπαρχηγοί να κριθούν ή να αποστρατευθούν από το Ανώτατο Συμβούλιο του Λιμενικού Σώματος.
      Επειδή όμως είναι πολύ εξόφθαλμη η παράλειψη, δεν νομίζω ότι αυτό έγινε από αμέλεια ή ίσως σκοπίμως την περνάτε σε δύο δόσεις. Παρακαλώ, λοιπόν, να μας διευκρινίσετε τι συμβαίνει και γιατί η έκθεση του Γενικού Λογιστηρίου αναφέρει πως δεν προκαλείται επιβάρυνση του κρατικού προϋπολογισμού.
      Εγώ καθόσον είμαι σε θέση να γνωρίζω, κύριε Πρόεδρε, στους ευδοκίμως τερματίσαντες χορηγείται ο επόμενος βαθμός και στην προκειμένη περίπτωση επειδή τα ταμεία και οι ισχύουσες διατάξεις συνταξιοδότησης είναι κοινές για τους αξιωματικούς του Λιμενικού Σώματος, όσοι Υπαρχηγοί του Λιμενικού Σώματος κριθούν και αποστρατευθούν, σύμφωνα με τον Πίνακα Β΄, δεν θα πάρουν απλώς τη σύνταξη του Αρχηγού του ΓΕΝ, αλλά του Αρχηγού του ΓΕΕΘΑ.
      
      (LM) 
      ( 2GK)
      Φαίνεται, λοιπόν, πως και πάλι, αντί να ασχολείστε με τους πολλούς και με τα ταμεία των αξιωματικών του Λιμενικού Σώματος, το ΤΑΜ και το Μετοχικό Ταμείο, τα οποία χρειάζονται κρατική ενίσχυση, χρηματοδότηση, φροντίζετε πάλι για τους λίγους, δηλαδή τη μισθολογική προαγωγή των υπαρχηγών του Λιμενικού Σώματος.
      Στην τρίτη τροπολογία για τις μετατάξεις των υπαλλήλων του Υπουργείου Υγείας, θα πω ότι αυτό είναι ένα ημίμετρο και φαίνεται ότι δεν μπήκε εκ του πονηρού σε σχετικό νομοσχέδιο του Υπουργείου Υγείας. Πάντως, θεωρώ και εγώ ότι είναι αδιανόητο να υπάρχουν μετατάξεις στο βαθμό αυτό που υπάρχουν σήμερα το δημόσιο. Ένας ο οποίος διορίζεται σε ένα Υπουργείο πρέπει να δουλέψει στη δουλειά για την οποία κλήθηκε και μπήκε σ’ αυτό το Υπουργείο. 
      Βεβαίως, κύριε Υπουργέ, εδώ υπάρχουν ισχύουσες διατάξεις για τη συνυπηρέτηση συζύγων που ισχύουν μέχρι τώρα, δηλαδή που έχουν σύζυγο που είναι προσωπικό στο νοσηλευτικό ίδρυμα. Αυτό υποθέτω ότι δεν καταργείται. 
      Εν πάση περιπτώσει, εμείς δεν θα μπορέσουμε να πούμε όχι σε μια τέτοια τροπολογία, άσχετα αν αυτή τη στιγμή –και το ξέρει όλος ο ελληνικός λαός- υπάρχει ένα γενικό μπάχαλο στα νοσοκομεία. Κατ’ επανάληψη έχετε δηλώσει ότι θα κάνετε χιλιάδες προσλήψεις σε νοσηλευτικό προσωπικό, σε ιατρικό προσωπικό. Αυτά τα πράγματα μόνο στα λόγια τα ακούμε. Ούτε κονδύλια στον Προϋπολογισμό βλέπουμε, ούτε τίποτα.
      Τέλος, έρχομαι στην τέταρτη τροπολογία που αφορά την παράταση εθελουσίας στον ΟΛΠ. Η τροπολογία αυτή, κύριε Πρόεδρε, είναι θετική, αλλά δεν λύνει κανένα ουσιαστικό πρόβλημα των εργαζομένων για να άρουν τις αντιρρήσεις τους και να υποχωρήσουν, όπως επιθυμείτε, ώστε να δεχτούν τα τετελεσμένα. 
      Θα μπορούσαμε να την κάνουμε δεκτή με μία προϋπόθεση. Αν οι εργαζόμενοι, οι προσληφθέντες μετά το 2005 έχουν τον ίδιο Κανονισμό προσωπικού και την ίδια συλλογική σύμβαση. Τους απαξιώσατε πρώτα όλα αυτά τα χρόνια επαγγελματικά, μισθολογικά, με τις μισθολογικές καταστάσεις που φέρνατε εδώ πέρα για να προχωρήσετε σε νέες συλλογικές συμβάσεις με χαμηλούς μισθούς και τώρα τους δίνετε ένα μπόνους ενός έτους παραπάνω. 
      Νομίζω ότι αυτό το πράγμα δεν μπορούμε να το δεχτούμε, ει μη μόνον αν αποδεχτείτε ότι εξισώνονται και οι προσληφθέντες μετά το 2005 με τους προηγούμενους στον ίδιο Κανονισμό προσωπικού και στην ίδια συλλογική σύμβαση. Γι’ αυτό το λόγο, εμείς την καταψηφίζουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον εισηγητή του ΠΑ.ΣΟ.Κ. κ. Ιωάννη Διαμαντίδη.
      Η συζήτηση συνεχίζεται με την κοινοβουλευτική εκπρόσωπο του Κομμουνιστικού Κόμματος Ελλάδας και Αντιπρόεδρο της Βουλής, κυρία Βέρα Νικολαΐδου.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Θα ξεκινήσω με διαφορετική σειρά –ίσως με τις πιο σύντομες- και συγκεκριμένα από την τελευταία που αναφέρθηκε ο κ. Διαμαντίδης σε σχέση με τις εθελούσιες. 
      Ήδη έχουμε τοποθετηθεί κατά τη συζήτηση του νομοσχεδίου. Πιστεύουμε ότι οι εργαζόμενοι δεν πρέπει να δεχτούν καμία από τις προτάσεις που έχουν σχέση μ’ αυτό το συγκεκριμένο νομοσχέδιο και να συνεχίσουν την πάλη τους για να μείνει στα χαρτιά. Δεν χρειάζεται να πούμε περισσότερα. Δεν συμφωνούμε με τις εθελούσιες. Το σχολιάσαμε και κατά τη χθεσινή συζήτηση. Ουσιαστικά βγαίνουν στη σύνταξη πενηντάρηδες ή έστω και πενηνταπεντάρηδες και αυτό που δημιουργείται για τις επόμενες γενιές εργαζομένων, θα είναι πολύ πιο χειρότερο και θα έχουν ευθύνη και οι ίδιοι. Νομίζουμε ότι θα πρέπει να συνεχίσουν οι εργαζόμενοι να αντιστέκονται. Θα την καταψηφίσουμε φυσικά.
      Η άλλη τροπολογία έχει σχέση με το Υπουργείο Υγείας κατά κάποιο τρόπο και είναι η μετάταξη, μεταφορά του πάσης φύσεως προσωπικού, πλην ιατρικού, των νοσηλευτικών ιδρυμάτων κ.λπ. Προτείνετε κάποιες μετατάξεις, χωρίς να λέτε ούτε ένα κοινωνικό κριτήριο. Δεν συμφωνούμε γενικά με τις μετατάξεις, όχι μόνο του νοσηλευτικού προσωπικού, αλλά και γενικότερα σε επίπεδο Αττικής, θα έλεγα. Δεν έχει καμία λογική. Αν είναι για να πάει κάποιος στην επαρχία ή εάν υπάρχει θέμα συνυπηρέτησης με τον ή την σύζυγο, τέλος πάντων υπάρχει ένα κοινωνικό κριτήριο. Και θέλετε να συμφωνήσουμε να είναι η μετάταξη απόφαση του Διοικητικού Συμβουλίου, το οποίο είναι διορισμένο από την Κυβέρνηση, δηλαδή θα αποφασίζει ο Υπουργός.
      
      (BM)
      
      
           
      (2LM)
      Δεν μπορεί κανείς να δεχθεί μια τέτοια πρόταση και ούτε φυσικά από το Υπηρεσιακό Συμβούλιο, που επίσης έχει την έδρα του μέσα στο νοσοκομείο. Μπορεί να υπάρξει ένα άλλο όργανο -δεν ξέρω πώς θέλετε να το ονομάσετε- που να μην έχει μία διασύνδεση, μία σχέση με το νοσοκομείο, για να μην υπάρχουν αυτές οι αλληλοεξαρτήσεις. Ρουσφέτι του ρουσφετιού, δηλαδή, πάτε να λύσετε και τίποτα περισσότερο. Εμείς την καταψηφίζουμε. 
      Η άλλη έχει σχέση με το Λιμενικό Σώμα και με τη λειτουργία του λιμανιού. Περισσότερο έχει σχέση με την αύξηση του αριθμού ναυάρχων, αντιναυάρχων και με το ποιος θα αντικαταστήσει τον υπαρχηγό. Εμείς βλέπουμε μια αύξηση του ανώτατου προσωπικού του Λιμενικού Σώματος. Αυτό είναι το πρόβλημα της λειτουργίας του Λιμενικού και των λιμανιών; Το ποιος θα είναι ναύαρχος ή αντιναύαρχος; Τα υπόλοιπα προβλήματα στο κατώτερο προσωπικό και γενικότερα στο χώρο του λιμανιού δεν σας απασχολούν. Εδώ ο κάθε Υπουργός φέρνει και μια δική του διάταξη. Αλλάζει ο Υπουργός, αυξάνεται και ο αριθμός των ναυάρχων. Στην κυριολεξία βλέπουμε μια βιομηχανία ναυάρχων, μια παραγωγή ναυάρχων, χωρίς να βλέπουμε κάποιον ουσιαστικό λόγο. Υπάρχει ήδη μια νομοθεσία. Πιστεύω ότι πρέπει να σας καλύπτει. 
      Την πιο σοβαρή τροπολογία την άφησα τελευταία. Είναι αυτή που έχει σχέση με το «ζεστό» χρήμα που θέλετε να συνεχίσετε να δίνετε για άλλη μια φορά στους εφοπλιστές. Είναι η τροπολογία που έχει γενικό αριθμό 525 και ειδικό 16. 
      Κατ’ αρχήν, η ίδια η αιτιολογική έκθεση πραγματικά είναι αποκαλυπτική.  Φαίνεται ότι ετοιμάζεστε, εκτός των άλλων, να δώσετε το 1 εκατομμύριο, παρακάμπτοντας και τις πιο τυπικές διαδικασίες: Τα δεκάμηνα δρομολόγια των πλοίων. Χαρίζετε έτσι, χωρίς κανέναν έλεγχο, χρήμα στους εφοπλιστές. Τίποτα περισσότερο. Και θέλετε να αποφασίσει η Βουλή να μπορεί να κάνει ο Υπουργός αυτή την εξυπηρέτηση της ανάθεσης, χωρίς καμιά διαδικασία. Και όλα αυτά τα αιτιολογείτε με το ότι αποσκοπούν στην εξυπηρέτηση του δημοσίου συμφέροντος. Αυτή τροπολογία έρχεται να επιβάλει ότι ο Υπουργός θα έχει το δικαίωμα όποτε θέλει και με όποιο ποσό θέλει να υπογράφει καινούργιες συμβάσεις. Και όχι μόνο, αλλά να νομιμοποιήσει και ό,τι παρανομίες υπάρχουν μέχρι σήμερα σε αυτές τις συμβάσεις. Δεν είναι θέμα ντροπής. Απλά να σκεφθείτε το τι έχει εξαγγελθεί μέχρι τώρα και το τι λειτουργεί αυτή τη στιγμή. 
      Πρέπει να πούμε ακόμη ότι κλέβετε και το ίδιο το Ταμείο των ναυτικών, το Ν.Α.Τ. Και θα σας αναφέρω ένα απλό παράδειγμα, για να γίνω κατανοητή: Μέχρι τις 20, 21 περίπου του Φεβρουαρίου τρία πλοία, για παράδειγμα, του εφοπλιστή Αγούδημου ήταν δεμένα, λόγω έλλειψης ρευστότητας. Μόλις δημοσιοποιήθηκε η κατάθεση της τροπολογίας τα έβγαλε βόλτα. Μάλιστα ένα από αυτά, το «ΡΟΔΑΝΘΗ», πήρε και δρομολόγιο για την Κρήτη. Ο συγκεκριμένος εφοπλιστής, όπως και πολλοί άλλοι, χρωστάει 6.616.326 ευρώ. Αυτά είναι χρήματα που τα έχει εισπράξει από τους εργαζόμενους, από τα εισιτήρια και δεν τα έχει αποδώσει. 
      Με αυτή την τροπολογία, εάν περάσει, το δημόσιο θα χάσει πάρα πολλά. Και φαίνεται και στην έκθεση του Λογιστηρίου του Κράτους. Υποτίθεται ότι έρχεται να ενισχύσει το υπάρχον –απαράδεκτο για εμάς- θεσμικό πλαίσιο. Μην ξεχνάμε ότι ο νόμος 2932/2001 ήρθε ουσιαστικά να εναρμονίσει το γνωστό Κανονισμό 3577/1992 της Ευρωπαϊκής Ένωσης. Και ήταν κάποιες ημέρες μετά το γνωστό ναυάγιο του «ΕΞΠΡΕΣ-ΣΑΜΙΝΑ». Πιστεύω λοιπόν ότι όλοι θυμόμαστε τις διαβεβαιώσεις του τότε Υπουργού, του κ. Παπουτσή, -είναι και στην Αίθουσα- ότι ο νόμος αυτός έρχεται για να ενισχύσει την ανταγωνιστικότητα…
      (Στο σημείο αυτό χτυπάει το κουδούνι λήξεως της ομιλίας της κυρίας Βουλευτού)
      Ολοκληρώνω, κύριε Πρόεδρε.
      …των ακτοπλοϊκών εταιρειών, να βελτιώσει τις ακτοπλοϊκές συγκοινωνίες, να υπάρξουν καινούργια και ασφαλή πλοία, φθηνά εισιτήρια, περισσότερα δρομολόγια. 
      
      (AD)
      
      



      (2BM)
      Ήταν η στήριξη της ανταγωνιστικότητας, ως προς την οποία, βέβαια, δεν υπάρχει καμία διαφορά. Και οι δύο, τα δύο κόμματα, χθες το ΠΑ.ΣΟ.Κ., σήμερα η Νέα Δημοκρατία που έχει και την ευθύνη γιατί φέρνει ξανά τέτοια τροπολογία, θέλατε δήθεν να λυθούν τα προβλήματα. Ποια είναι η κατάσταση σήμερα; Νομίζω πως αν κανείς ρωτήσει και τους νησιώτες, αλλά και γενικά αυτούς που από ανάγκη ή για λόγους τουριστικούς χρησιμοποιούν πλοία, θα διαπιστώσει ότι έχουν προσωπική εμπειρία. 
      Τι έχει γίνει μέχρι τώρα; Απ' αυτές τις επιδοτήσεις, έχουν δοθεί 300 εκατομμύρια ευρώ. Αυτά έχουν εισπραχθεί από τους εφοπλιστές. Ο στόλος τους αποτελείται από πλοία τύπου Σαμίνα. Οι υπηρεσίες μέρα τη μέρα γίνονται ακόμα χειρότερες. Υπάρχουν αυθαίρετα σαράντα τρία πλοία δεμένα απ' αυτά που επιδοτούνται –εκτός αν βγήκαν όλα πάλι βόλτα- δύο χιλιάδες ναυτεργάτες έχουν «πεταχτεί» στην ανεργία και φυσικά τα ταξίδια των επιβατών έχουν καταντήσει πραγματικά Οδύσσεια κάθε φορά. Τα εισιτήρια είναι πανάκριβα και οι κάτοικοι των νησιών έχουν φθάσει όχι απλά να μην εξυπηρετούνται, αλλά να βλέπουν με κιάλια τα πλοία της γραμμής.
      Αυτή η τροπολογία είναι χειρότερη από ό,τι υπάρχει μέχρι σήμερα. Εμείς θα τις καταψηφίσουμε όλες. Νομίζουμε ότι είναι πραγματικά ανάλογες του νομοσχεδίου και του ξεπουλήματος του λιμανιού. Διευκολύνετε για άλλη μία φορά τους εφοπλιστές και το μεγάλο κεφάλαιο.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε την κα Βέρα Νικολαΐδου του Κ.Κ.Ε.
      Ακολουθεί ο Ειδικός Αγορητής του ΣΥ.ΡΙΖ.Α. κ. Θεόδωρος Δρίτσας από την Α΄ Πειραιά.
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
      Αρχίζω από την τροπολογία για τον περιορισμό και τον έλεγχο των μετατάξεων. Κατ’ αρχήν, θα ήθελα να κάνω και εγώ την επισήμανση ότι το Υπουργείο Υγείας και Κοινωνικής Αλληλεγγύης μόλις προχθές ολοκλήρωσε τη συζήτηση για ένα νομοσχέδιο που περιλάμβανε και ζητήματα των γιατρών και του νοσηλευτικού προσωπικού. Πώς προέκυψε τόσο γρήγορα αυτή η ανάγκη και δεν προβλέφθηκε στην ώρα του και στο νομοσχέδιο του Υπουργείου Υγείας;
      Εν πάση περιπτώσει, εμείς θέλουμε να πούμε ότι γενικώς δεν είμαστε υπέρ των εύκολων μετατάξεων. Συνηγορούμε πάντα σε σαφή κριτήρια και κοινωνικά συγκεκριμένα ώστε να μη γίνεται κατάχρηση οποιουδήποτε δικαιώματος μετάταξης και της μεγαλύτερης δυνατής διαφάνειας για όποια απόφαση μετάταξης υπαλλήλου εντάσσεται σ’ αυτά τα κριτήρια.
      Όμως, εδώ, δεν νομίζουμε ότι αυτή η τροπολογία μπορεί να διορθώσει τίποτα και μάλιστα σ’ ένα πρόβλημα που η αιτιολογική έκθεση θεωρεί οξυμμένο. Λέει, αλόγιστη αποδυνάμωση νοσοκομειακών ιδρυμάτων. Πότε έγινε αυτή η αλόγιστη αποδυνάμωση και δεν την πήραμε χαμπάρι τόσο καιρό ώστε να τη φροντίσουμε; Τα διοικητικά συμβούλια των νοσοκομείων είναι κατά κανόνα κομματικά όργανα. Θα εγγυηθούμε ότι με τα δικά τους κριτήρια θα επέλθει η λύση; Δεν επέρχεται με τα υπηρεσιακά συμβούλια που είναι πολυμελέστερα και που είναι εν πάση περιπτώσει εκλεγμένα. Θα επέλθει με τα διοικητικά συμβούλια; 
      Δεν νομίζουμε ότι είναι σωστή λύση σ’ ένα ενδεχομένως υπαρκτό πρόβλημα. Παρακαλούμε να αποσυρθεί αυτή η τροπολογία και να έρθει σε νομοσχέδιο του Υπουργείου Υγείας, με τη σοβαρότητα που έχει το θέμα.
      Το δεύτερο θέμα είναι η τροπολογία που αφορά την εθελουσία έξοδο των υπαλλήλων του Οργανισμού Λιμένα Πειραιά μετά την εκχώρηση του σταθμού εμπορευματοκιβωτίων στην COSCO. Δεν θα συνηγορήσουμε. Το έχουμε δηλώσει και όταν ψηφίστηκε ο σχετικός νόμος, αλλά θέλουμε και να διαμαρτυρηθούμε διότι επιμένει η Κυβέρνηση και το Υπουργείο σε μία πολιτική αποδυνάμωσης των δημόσιων υπηρεσιών και του Οργανισμού Λιμένα Πειραιά επί του προκειμένου, με ό,τι δημόσια λειτουργία επιτελεί ακόμα, από στελέχη τα οποία μπορούν ακόμα επί σειρά ετών να προσφέρουν σημαντικές υπηρεσίες.
      (ΚΟ)
      (2AD)
      Και προσφέρει το δέλεαρ της εθελουσίας εξόδου και το επεκτείνει. Και μάλιστα ενώ το επεκτείνει κατά ένα χρόνο ακόμα και προσθέτει νέους εν δυνάμει υπαλλήλους που θα κάνουν χρήση αυτής της διατάξεως, δεν προσθέτει πρόσθετο ποσό το Λογιστήριο του Κράτους, ενώ θα έπρεπε να ανοιχθεί ο δημόσιος Προϋπολογισμός. 
      Εν πάση περιπτώσει, δεν υπάρχει –και πρέπει να το επισημάνουμε αυτό- στην εθελουσία έξοδο που προβλέπεται μ’ αυτές τις διατάξεις ασφαλιστική κατοχύρωση, ενώ υπάρχει, όπως προείπα, και μείωση της δυναμικότητας του Οργανισμού Λιμένος Πειραιά. Στερείται σημαντικών υπηρεσιών. 
      Όμως, με τις σύγχρονες διατάξεις του νέου ασφαλιστικού καθεστώτος, αυτοί οι υπάλληλοι θα χάσουν πολλά από τα ασφαλιστικά τους δικαιώματα και τις ασφαλιστικές τους αποδοχές, πέραν του ότι θα χάσουν πάρα πολλά από τα εισοδήματά τους που θα είχαν αν παρέμεναν στη δουλειά. Την καταψηφίζουμε και αυτή και δεν δεχόμαστε τους εργαζομένους διαφορετικών ταχυτήτων για να διευκολυνθεί η εκχώρηση του εμπορικού Λιμανιού του Πειραιά στους Κινέζους. 
      Όσον αφορά στην επόμενη τροπολογία που αφορά τα υψηλόβαθμα στελέχη του Λιμενικού Σώματος, κοιτάξτε, κύριε Υπουργέ. Και με το ν. 3654/2008 που συζητήθηκε στο Κοινοβούλιο τον Απρίλιο του 2008 και αφορούσε τις ρυθμίσεις και για την επικύρωση με νόμο της Σύμβασης του ΟΛΠ με το Δημόσιο, αλλά και όλα αυτά τα μέτρα για την εθελουσία έξοδο, τις μετατάξεις κλπ ενόψει του σχεδίου νόμου που συζητάμε σήμερα, αλλά και με το ν. 3709/2008 που ήταν για τα δικαιώματα των επιβατών της ακτοπλοΐας, είχαμε επισημάνει -γιατί και στα δύο αυτά νομοσχέδια είχατε φέρει ως Κυβέρνηση σειρά άρθρων για τη δημιουργία νέων θέσεων υψηλόβαθμων στελεχών στην ιεραρχία του Λιμενικού Σώματος και είχατε φέρει και τροπολογίες επ’ αυτών-  ότι είναι αδιανόητη, αλλά και παράνομη κιόλας η δημιουργία τέτοιων θέσεων, όταν δεν αντιστοιχούν σε ένα οργανόγραμμα που θα αυξήσει το συνολικό αριθμό των στελεχών του Λιμενικού Σώματος. Αυτές οι θέσεις των ναυάρχων, των υποναυάρχων και των υψηλόβαθμων στελεχών δικαιολογούνται μόνο κατ’ αναλογία με τον αριθμό του συνόλου των στελεχών του Λιμενικού Σώματος. 
      Και εν πάση περιπτώσει, είχαμε επισημάνει ότι δεν είναι δυνατόν να κάνετε τέτοιου είδους ρυθμίσεις, χωρίς να προηγείται η συνολική οργάνωση, ο Οργανισμός λειτουργίας του Λιμενικού Σώματος και όλη αυτή η αξιολόγηση και η πρόσληψη, η κάλυψη των κενών οργανικών θέσεων του Σώματος.
      Από αυτήν την άποψη, προκύπτουν τώρα αντιφάσεις και αντινομίες, τις οποίες θέλετε να διορθώσετε. Μεθαύριο, λοιπόν, θα προκύψουν άλλες και πάλι εδώ προκύπτει το εξής ερώτημα: Πώς από αυτές τις ρυθμίσεις που εισηγείστε μ’ αυτήν την τροπολογία δεν θα προκληθούν δαπάνες και δεν υπάρχει η σχετική έκθεση του Γενικού Λογιστηρίου του Κράτους; Μάλλον, υπάρχει, αλλά διαπιστώνει ότι δεν προκαλούνται δαπάνες. Πώς είναι δυνατόν κάτι τέτοιο να είναι σωστό; 
      Και τελειώνω με την τροπολογία, σχετικά με την επιδότηση των λεγόμενων «άγονων γραμμών» και τη ρύθμιση που ζητά αυτήν τη στιγμή ο Υπουργός για να διευκολυνθεί στο να αναθέτει τη διενέργεια δρομολογίων σε ιδιοκτήτες με συμβάσεις ανάθεσης δημόσιας υπηρεσίας μέχρις ότου ολοκληρωθούν οι διαγωνισμοί ή ολοκληρωθεί η διαδικασία του Ελεγκτικού Συνεδρίου.
      (NP)
      
(2KO)
      Κύριε Πρόεδρε, κύριε Υπουργέ, κυρίες και κύριοι συνάδελφοι, αυτή η τροπολογία αποτυπώνει πανηγυρικά και με τον καλύτερο τρόπο την τεράστια αντίφαση που γεννά το καθεστώς της λεγόμενης «ελεύθερης ακτοπλοΐας»: Υψηλές τιμές και ανεξέλεγκτα δρομολόγια. Ό,τι θέλουν οι ακτοπλόοι για τις γραμμές που έχουν εμπορικό ενδιαφέρον. Εγκατάλειψη για τις γραμμές που δεν έχουν εμπορικό ενδιαφέρον και επιδότηση του πλοιοκτήτη και όχι των νησιών, όχι των αναγκών των νησιωτών. 
	Απ’ αυτήν την άποψη, έχω καταθέσει, κύριε Πρόεδρε, πρόσφατα δύο ερωτήσεις προς τον κύριο Υπουργό και περιμένω την απάντησή του, διότι έχουμε τεράστια αύξηση των επιδοτήσεων, που δικαιολογήθηκαν πέρυσι με την αύξηση των τιμών των καυσίμων. Αυτές μονιμοποιούνται και δεν έχουμε κανένα έλεγχο για τις νέες συνθήκες και τις νέες τιμές. Αντίθετα, όλες οι επιδοτήσεις είναι αυξημένες κατά 40%, ακολουθώντας μια προηγούμενη ανατίμηση, επίσης, της τάξης των 35% από την περυσινή χρονιά. Δεν έχουμε καμία ποινή, κανένα έλεγχο, όπως προβλέπει η νομοθεσία…
	ΠΡΟΕΔΡΕΥΩΝ (ΒΑΪΤΣΗΣ ΑΠΟΣΤΟΛΑΤΟΣ): Ολοκληρώστε, κύριε Δρίτσα, γιατί θα καθυστερήσει η ονομαστική ψηφοφορία. 
	ΘΕΟΔΩΡΟΣ ΔΡΙΤΣΑΣ: Τελείωσα, κύριε Πρόεδρε. Την τελευταία μου φράση θα πω. 
      Δεν έχουμε κανέναν έλεγχο για όσους πλοιοκτήτες δεν ανταποκρίνονται στις συμβατικές τους υποχρεώσεις. Κανένα, μα κανένα απ’ όσους προβλέπει ο νόμος. Έρχεται αυτή η τροπολογία, για να διευκολύνει τι; Την αναπαραγωγή ενός νόθου και άθλιου συστήματος επιδότησης των ακτοπλόων. Δεν μπορούμε να την υπερψηφίσουμε. Την καταψηφίζουμε, λοιπόν, και αυτήν. 
(Χειροκροτήματα από την πτέρυγα του ΣΥ.ΡΙΖ.Α.)
	ΠΡΟΕΔΡΕΥΩΝ (ΒΑΪΤΣΗΣ ΑΠΟΣΤΟΛΑΤΟΣ): Ευχαριστούμε τον κύριο Δρίτσα από το ΣΥ.ΡΙΖ.Α..
	Ακολουθεί ο Ειδικός Αγορητής του Λαϊκού Ορθόδοξου Συναγερμού κ. Ηλίας Πολατίδης, Βουλευτής Σερρών. 
	ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε. 
	Κατά πάγια πρακτική των Κυβερνήσεων τόσο της Νέας Δημοκρατίας όσο και των προηγουμένων, έρχονται άσχετες τροπολογίες. Θα ξεκινήσω τα σχόλια μου από την πιο σχετική τροπολογία, που είναι αυτή που έχει σχέση με την αύξηση των πρόωρων συνταξιοδοτήσεων για το προσωπικό του Ο.Λ.Π. 
	Κατ’ αρχήν, γράφεται στην Έκθεση του Γενικού Λογιστηρίου του Κράτους ότι δεν υπάρχουν επιπτώσεις στον κρατικό Προϋπολογισμό. Αυτό είναι μέγα σφάλμα και παραπλανητικό, διότι αυτές οι πρόωρες συνταξιοδοτήσεις θα δημιουργήσουν εθελούσια έξοδο, ως συνέχεια των προηγουμένων  εθελουσίων εξόδων, που ακούμε συνέχεια ότι θα υπάρξουν για την Ολυμπιακή και που υπήρξαν παλαιότερα για τον Ο.Τ.Ε.. Όλα αυτά δημιουργούν επιπλέον βάρη στο ασφαλιστικό σύστημα της χώρας. Γνωρίζουμε πολύ καλά και με τα πρόσφατα γεγονότα που έχουμε ζήσει στην Γενική Τράπεζα ότι τελικά θα κληθεί με τον έναν ή τον άλλο τρόπο ο κρατικός Προϋπολογισμός να καλύψει αυτά τα κενά και αυτές τις υπέρμετρες αξιώσεις που υπάρχουν από το ασφαλιστικό σύστημα. Άρα, σαφώς και η συγκεκριμένη τροπολογία δημιουργεί επιπλέον προβλήματα στον κρατικό Προϋπολογισμό. 
	Γενικά ακολουθείτε τη λογική του να δημιουργείτε ευθανασία θέσεων εργασίας, ώστε το πρόβλημα να είναι όχι αυτή καθεαυτή η απώλεια των θέσεων εργασίας για την οικονομία, αλλά το αν οι συγκεκριμένοι εργαζόμενοι, που τυγχάνει να έχουν αρκετά χρόνια και να είναι κοντά στην ηλικία συνταξιοδοτήσεως, θα πάρουν γρήγορα τη σύνταξή τους, ούτως ώστε γρήγορα να απαλλάξουν το μελλοντικό εργοδότη. 
	Έρχεστε, λοιπόν, εδώ και διευκολύνετε την COSCO, ούτως ώστε να μην υπάρχει κοινωνική πίεση από την απώλεια θέσεων εργασίας, η οποία θα προκύψει. Εσείς μάλιστα δηλώνετε ότι οι εργαζόμενοι με δική τους θέληση θα μπορούν, εάν θέλουν, να δουλέψουν για την COSCO ή να επιλέξουν κάτι άλλο. 
      Με αυτόν, λοιπόν, τον τρόπο δίνετε μια ακόμη βοήθεια στην COSCO. Προσπαθείτε να εκμαιεύσετε και μια θετική άποψη για την όλη ρύθμιση των εργαζομένων ή τέλος πάντων όσων καλύπτονται με την επιπλέον αυτή τροπολογία και επειδή εμείς όλες τις παρόμοιες τροπολογίες τις έχουμε καταψηφίσει, όπως έχουν γίνει και στο παρελθόν για κλωστήρια και άλλες επιχειρήσεις που αντιμετωπίζουν προβλήματα, γι’ αυτό καταψηφίζουμε και τη συγκεκριμένη τροπολογία. 
	(TR)







	



	
     (2NP)
     Ως προς την τροπολογία η οποία προβλέπει την απευθείας ανάθεση και χωρίς έλεγχο του Ελεγκτικού Συνεδρίου, την ανάθεση κάποιων δρομολογίων στις άγονες γραμμές, θέλω να σας πω, κύριε Υπουργέ, ότι θα έπρεπε μετά από τα πέντε χρόνια που είναι η Κυβέρνησή σας στην εξουσία, ένα καθεστώς το οποίο είναι πάγιο, οι ανάγκες για τις άγονες γραμμές είναι πάγιες και διαρκείς, τις γνωρίζετε και μάλιστα πολύ καλά, γιατί έρχεται αυτή η τροπολογία αυτή τη στιγμή, πριν να γίνει ο μειοδοτικός διαγωνισμός; Μήπως επειδή δεν έχετε ξεκαθαρίσει ακόμα, τι θα γίνει τελικά με το μειοδοτικό διαγωνισμό; Και έρχεστε να φέρετε αυτή την τροπολογία, η οποία χαρίζει επιπλέον και μάλιστα με εκ των υστέρων έλεγχο του Ελεγκτικού Συνεδρίου, κάποια εκατομμύρια σε ορισμένους ημετέρους ή μη ημετέρους; Δεν έχει ιδιαίτερη σημασία, κρατικά χρήματα θα πάρουν είτε στη μία, είτε στην άλλη περίπτωση.
     Επίσης η Έκθεση του Γενικού Λογιστηρίου του Κράτους προβλέπει ότι το κόστος αυτής της τροπολογίας θα είναι 8.300.000 ευρώ για το χρονικό διάστημα μέχρι 31 Μαρτίου. Και αυτό, όμως, είναι σφάλμα διότι δεν υπάρχει εδώ μέσα η διαφορά η οποία θα προέκυπτε από την απευθείας ανάθεση μέχρι το μειοδοτικό διαγωνισμό. Φαντάζομαι ότι κάθε ουδέτερος παρατηρητής μπορεί να το υποθέσει αυτό, ότι ανάμεσα στο μειοδοτικό διαγωνισμό θα επιτευχθούν καλύτερες τιμές από αυτές που θα είναι από την απευθείας ανάθεση. Αυτό το επιπλέον κόστος πού υπάρχει μέσα στην έκθεση του Γενικού Λογιστηρίου του Κράτους; Οι τιμές είναι αυτές. Εδώ μιλάτε μόνο για την ανάθεση. 
     Εμείς την τροπολογία αυτή ως άσχετη φυσικά με το αντικείμενο του νομοσχεδίου -το νομοσχέδιο αναφέρεται στη σύμβαση παραχώρησης του λιμανιού του Πειραιά- γιατί αυτό είναι κάτι τελείως διαφορετικό, το τι συμβαίνει με τις άγονες γραμμές, εμείς την καταψηφίζουμε. 
     Επίσης, καταψηφίζουμε πάλι ως άσχετη την τροπολογία που έχει σχέση με τις ρυθμίσεις του Λιμενικού Σώματος, παρ’ όλο που έχει κάποια βάση και το αναγνωρίζουμε αυτό. 
     Κλείνω με το θέμα της πλέον άσχετης τροπολογίας από όλες, η οποία είναι του Υπουργείου Υγείας και αναφέρεται στις μετατάξεις του προσωπικού των νοσοκομείων. Είναι δυνατόν αυτό το θέμα το γενικότερο των μετατάξεων προσωπικού από τα νοσοκομεία να αντιμετωπίζεται ως κατεπείγον; Όλοι οι Σύλλογοι εργαζομένων στα νοσοκομεία αλλά και σε εμένα όταν είχα επισκεφθεί νοσοκομεία σε διάφορες περιοχές, έχουν καταγγείλει αυτό ακριβώς. Υπάρχουν θέσεις εργασίας μέσα στο νοσοκομεία ιδιαιτέρως των νοσηλευτών, όπου οι συνθήκες εργασίας είναι αρκετά σκληρές, με αποτέλεσμα μονίμως να έχουν έλλειψη προσωπικού, να μην καλύπτονται οι οργανικές θέσεις διότι οι εργαζόμενοι έχουν μεγάλο κίνητρο να φύγουν απ’ αυτές τις δύσκολες θέσεις και να πάνε σε κάποιες άλλες που είναι ευκολότερες. Είναι δυνατόν και αυτό το θέμα να αντιμετωπίζεται ως κατεπείγον; Είναι δυνατόν ένα πάγιο αίτημα που υπάρχει εδώ και πάρα πολλά χρόνια να αντιμετωπίζεται ως κατεπείγον και μάλιστα να έρχεται και σε άσχετο νομοσχέδιο, ενώ πρόσφατα, την προηγούμενη εβδομάδα είχαμε νομοσχέδιο του Υπουργείου Υγείας;  Τελικά, δεν υπάρχει ούτε ο στοιχειώδης συντονισμός στην Κυβέρνηση και στα Υπουργεία; 
     Εμείς, παρ’ ότι έρχεται σε άσχετο νομοσχέδιο θα ψηφίσουμε μόνο αυτή την τροπολογία, γιατί πραγματικά λύνει έναν πρόβλημα. Αλλά δεν μπορούμε να αφήσουμε στην άκρη αυτή την έλλειψη στοιχειώδους συντονισμού και προγραμματισμού στην Κυβέρνηση.
     (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Πολατίδη.
     Κύριοι συνάδελφοι, η Διαρκής Επιτροπής Δημόσιας Διοίκησης, Δημόσιας Τάξης και Δικαιοσύνης καταθέτει την ΄Εκθεσή της στο σχέδιο νόμου του Υπουργείου Εσωτερικών «Άσκηση του εκλογικού δικαιώματος, κατά τις γενικές βουλευτικές εκλογές, από τους Έλληνες εκλογείς που διαμένουν στο Εξωτερικό».
     Πρώτος ομιλητής επί των τροπολογιών είναι ο κ. Άδωνις Γεωργιάδης του ΛΑΟΣ. 
     Ορίστε, κύριε Γεωργιάδη, έχετε το λόγο για 8 λεπτά.
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
     Κύριε Υπουργέ, εγώ θα ξεκινήσω κατευθείαν με αυτή την τροπολογία η οποία έχει να κάνει με τη δυνατότητα του Υπουργού να προχωράει σε απευθείας ανάθεση δρομολογίων.
     
     (XF)
     

      
      









































	





      (2TR)
      Θα ήθελα να εκτιμήσω το σχόλιο που κάνουμε, το οποίο δεν είναι κακοπροαίρετο. Ήδη από την εποχή του Σοφοκλέους υπάρχει ένα καταπληκτικό σημείο στην τραγωδία του ο Οιδίπους Τύραννος, στο σημείο που κλείνει, όπου λέει «τι ωραία που είναι όλα όταν γίνονται στην ώρα τους». Είναι αυτό που νεοελληνικά σήμερα το λέμε timing. 
      Κύριε Υπουργέ, έχετε καταλάβει σε ποιο κίνδυνο εκτίθεστε εσείς ο ίδιος προσωπικά και σε ποιο κίνδυνο εκθέτετε το πολιτικό μας σύστημα εν τω συνόλω με αυτή την τροπολογία; Ξέρετε σε ποια εποχή ζούμε; Ζούμε σε μια εποχή που ένα στέλεχος της Νέας Δημοκρατίας ο κ. Μανούσης, πρώην Γενικός Γραμματέας Υπουργείου σας, του δικού σας κόμματος, γυρίζει στα κανάλια και κατηγορεί ότι λάδωνε Υπουργούς σας για να παίρνει τέτοια δρομολόγια.
      Και εγώ εκ των προτέρων θα σας πω ότι δεν δέχομαι τη βασιμότητα αυτών των καταγγελιών. Και δεν δέχομαι τη βασιμότητα αυτών των καταγγελιών διότι σύμφωνα με τη βασικότερη αρχή του δικαίου, ένοχος ένοχον ου ποιεί. Δηλαδή κάποιος που παραδέχεται ότι λάδωνε για να πάρει δρομολόγια, δεν είναι αξιόπιστος για να κατηγορεί κάποιον κατ’ εμέ. Όμως, αυτό είναι το κλίμα που υπάρχει στην κοινωνία μας σήμερα.
      Σήμερα από τα πρωτοσέλιδα εφημερίδων, από τηλεοπτικές εκπομπές πρωινές, μεσημεριανές, βραδινές αυτό που μένει στον Έλληνα πολίτη είναι ότι γι’ αυτές τις άγονες γραμμές, γι’ αυτή τη σύνδεση των νησιών μας που είναι απαραίτητη, υπάρχει ταρίφα και ότι οι Υπουργοί των κυβερνήσεων και των «πράσινων» και των «μπλε» παίρνουν χρήματα από τους επιχειρηματίες για να πάρουν αυτές τις γραμμές. Αυτή την αίσθηση έχει σήμερα ο ελληνικός λαός. 
      Και έρχεστε σε αυτή τη συγκεκριμένη χρονική στιγμή να μας πείτε ότι διευρύνετε το δικαίωμα του Υπουργού να δίνει τέτοιου είδους έργα και τέτοια χρήματα και εκ των υστέρων να γίνει ο έλεγχος; 
      Βρείτε τον τρόπο, κύριε Υπουργέ, να γίνει ο έλεγχος γρήγορα και να είμαστε μαζί σας. βρείτε τον τρόπο να επιταχυνθούν οι διαδικασίες και να είμαστε μαζί σας. Αλλά να το αφήνουμε να πλανάτε στο σύνολο του πολιτικού μας συστήματος η αίσθηση ότι τελικώς υπάρχει όντως ταρίφα και όντως οι Υπουργοί διευρύνουν τη δυνατότητά τους να τα παίρνουν, ε αυτό είναι πάρα πολύ βαρύ και ειλικρινά νομίζω ότι δεν έχετε συνυπολογίσει αυτή τη διάσταση του θέματος. Και αντιλαμβάνομαι όλα όσα λέτε μέσα, ότι μπορεί να μείνουν τα νησιά χωρίς δρομολόγια, ότι είναι χρονοβόρες οι διαδικασίες. Αλλά νομίζω ότι η χρονική στιγμή για την κατάθεση αυτής της τροπολογίας ήταν λανθασμένη και δεν έπρεπε να τη φέρετε. Γι’ αυτό καταψηφίζουμε την τροπολογία.
      Θέλω να σταθώ λίγο στην τροπολογία τη σχετική με τα νοσοκομεία. Νομίζω ότι για άλλη μια φορά ο Λαϊκός Ορθόδοξος Συναγερμός δείχνει την υπευθυνότητα που τον διακρίνει στον αντιπολιτευτικό του λόγο, παρά τις όποιες κατηγορίες είχαμε δεχθεί κατά το παρελθόν.
      Θα υπερψηφίσουμε την τροπολογία, αν και είναι καταφανώς τραγέλαφος το γεγονός ότι όλη την προηγούμενη εβδομάδα επί τέσσερις και πέντε συνεδριάσεις συζητάγαμε νομοσχέδιο του Υπουργείου Κοινωνικής Αλληλεγγύης και χρειάστηκε να έρθει μια τροπολογία ως επείγουσα την επομένη εβδομάδα σε ένα νομοσχέδιο του Υπουργείου Εμπορικής Ναυτιλίας. Αυτό δείχνει ότι δεν έχετε μέσα στην Κυβέρνηση Καραμανλή τον στοιχειώδη συντονισμό. Και σε αυτή την κρίσιμη στιγμή όπου διανύει η χώρα με τη διεθνή κρίση, αυτή η έλλειψη στοιχειώδους συντονισμού μας κάνει όλους να φοβόμαστε περισσότερο.
      Θέλω να κλείσω με μια γενική αναφορά στο παρόν νομοσχέδιο, το οποίο φέρατε. Και το άρθρο 2 και το άρθρο 3 αυτού του νομοσχεδίου, τα οποία ανοίγουν παράθυρα για πάρα πολλά πράγματα, όπως είναι η πρόσληψη αλλοδαπών, όπως είναι η δημιουργία τέτοιων ξένων επενδύσεων στο Λιμένα του Πειραιώς, αποτελούν επιλογές στρατηγικές για την οικονομική διαχείριση της χώρας.
       
      (GM)
     XF
     Ειλικρινά αναρωτιέμαι, κύριε Υπουργέ, πώς γίνεται την ίδια ακριβώς στιγμή που ο Πρωθυπουργός της χώρας ζητά συναίνεση από τις πολιτικές δυνάμεις του τόπου για το πώς θα αντιμετωπίσουμε την οικονομική κρίση, την ίδια στιγμή όπου ο Πρωθυπουργός δηλαδή καλεί τα πολιτικά κόμματα να καθίσουμε σε ένα τραπέζι και να βρούμε μία κοινή συνισταμένη -και σωστά το κάνει, είναι σωστά η ιδέα, είναι σωστή η έκκληση, την είχε πει ο Πρόεδρός μας από τις 21 Δεκεμβρίου σε αυτήν την Αίθουσα- να φέρνετε ως τετελεσμένο γεγονός μία τέτοια απόφαση στρατηγικού χαρακτήρα; Η μία πράξη έρχεται σε ευθεία αντίθεση με την άλλη πράξη!
     Πώς λοιπόν θα απαιτήσει σε λίγες ώρες, σε λίγα λεπτά ο Πρωθυπουργός τη συναίνεση όταν μέσα σε αυτό το Σώμα δεν επιδεικνύει τέτοια συναίνεση; Νομίζω ότι αυτό είναι πολύ κακό δείγμα!
     Θέλω κλείνοντας να πω, κύριε Υπουργέ, ότι σε όλες αυτές τις γενικές μεγάλες επιλογές και επενδύσεις ότι έχω μία απορία. 
     Ρωτήσατε προηγουμένως το Συμβούλιο της Επικρατείας; Γιατί από ό,τι αποδεικνύεται στην Ελλάδα εάν δεν ρωτάμε ούτως ή άλλως το Συμβούλιο της Επικρατείας, δεν ξέρουμε εάν θα γίνει το οποιοδήποτε έργο. Γιατί προσφάτως ζήσαμε την περίπτωση του Βοτανικού και πως ένας νόμος ψηφίστηκε με τρομερά μεγάλη πλειοψηφία από την Ελληνική Βουλή, σταματά, μένει μία επένδυση στη μέση, καταστρέφεται μία επιχείρηση, δεν μπορεί να φτιάξει ο Παναθηναϊκός το γήπεδο που έχει, γιατί εκ των υστέρων αποδεικνύεται ότι νομοθετήσαμε –ας δεχτώ εγώ την απόφαση- αντισυνταγματικά.
     Θέλω, λοιπόν, να κάνω έκκληση για μεγαλύτερη προσοχή σε τέτοιου είδους πρωτοβουλίες.
     Ευχαριστώ πολύ.
     (Χειροκροτήματα από την πτέρυγα του ΛΑΟΣ)
     ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Γεωργιάδη.
     Ο συνάδελφος από τη Νέα Δημοκρατία κ. Ιωάννης Βρούτσης έχει το λόγο.
     ΙΩΑΝΝΗΣ ΒΡΟΥΤΣΗΣ: Κύριε Πρόεδρε και το συγκεκριμένο νομοσχέδιο που συζητάμε σήμερα αλλά και η τροπολογία βρίσκονται στην απόλυτα σωστή κατεύθυνση. Παρεμβαίνω όμως στη διαδικασία της τροπολογίας με μία μικρή τοποθέτηση για έναν και μόνο λόγο: Διότι ακούγοντας προηγούμενους συναδέλφους να τοποθετούνται για το ζήτημα της νησιωτικότητας και των ακτοπλοϊκών διασυνδέσεων με μία λέξη για να είμαι όσο το δυνατόν πιο ευγενής θα πω τη λέξη «ενίσταμαι»! Και ενίσταμαι γιατί πιστεύω ότι εδώ σε αυτήν την Αίθουσα εκπροσωπώ τον πιο νησιωτικό νομό της χώρας, το νομό Κυκλάδων. Μεταφέρω την πραγματική εικόνα, από την οποία μπορώ να πω ότι είτε εγώ βρίσκομαι εκτός πραγματικότητας είτε κάποιοι άλλοι δεν γνωρίζουν την πραγματικότητα. Με λίγα λόγια θα πω ότι θα δικαιολογήσω τη στάση τους, κυρίως από την αξιωματική αντιπολίτευση, με μία δικαιολογία, ότι αυτό επιβάλλει ο κομματικός τους πατριωτισμός! 
     (Στο σημείο αυτό την Προεδρική Έδρα καταλαμβάνει ο Πρόεδρος                   της Βουλής κ. ΔΗΜΗΤΡΙΟΣ ΣΙΟΥΦΑΣ)
     Κυρίες και κύριοι συνάδελφοι του ΠΑΣΟΚ, πρέπει να ξέρετε -γιατί δεν το ξέρετε, δεν κατάγεστε από νησιωτική περιοχή της Ελλάδας- ότι τα νησιά του Αιγαίου Πελάγους και των Κυκλάδων ειδικότερα ζούσαν σε εποχή μπάχαλο και ζούσαν σε περίοδο απομόνωσης επί δικών σας ημερών. Για ποια ανασφάλεια των νησιωτών πολιτών μιλάτε σήμερα; Ανασφάλεια και μπάχαλο με πλοία όπως το «Blue Star», όπως το «ΘΕΟΛΟΓΟΣ», όπως το «Super Ferry», όπως το «ΜΥΚΟΝΟΣ», όπως το «ΑΔΑΜΑΝΤΙΟΣ ΚΟΡΑΗΣ»; Δεν έχετε σχέση με την πραγματικότητα! Γιατί σε μία τέτοια κουβέντα, όταν ανοίγετε την ατζέντα για να μιλήσετε για ακτοπλοΐα, καλό είναι να προέχει το στοιχείο της αυτοκριτικής. 
     Την περίοδο δηλαδή πριν το 2004 που με λογικές κομματισμού είχατε αποκλείσει εταιρείες από το να διασυνδέουν τα νησιά και να μπαίνουν ελεύθερα μέσα στη διαδικασία του να διεκδικήσουν ισότιμα με όλες τις άλλες εταιρείες τη διασύνδεση του Αιγαίου, μήπως ξεχνάτε –και καλό είναι να το πούμε- το ποσό που είχατε διαθέσει για τις άγονες γραμμές; Τριάντα εκατομμύρια ευρώ. Ποιο είναι σήμερα το ποσό για τις άγονες γραμμές; Εκατό εκατομμύρια ευρώ. Και ξέρετε με τι μετακινούνται στην ενδοκυκλαδική διασύνδεση οι νησιώτες συμπολίτες μας; Με ταχύπλοα πλοία που δεν τα είχαν δει ούτε στο όνειρά τους, ενώ προηγούμενα υπήρχαν πλοία όπως το «ΠΑΝΑΓΙΑ ΤΗΝΟΥ», της δικής σας εποχής! 
     Κύριε Πρόεδρε, εγώ είμαι από εκείνους που εκπροσωπώντας το νομό μου λέω ότι πάντα ότι «εχθρός του καλού είναι το καλύτερο». Και σαφέστατα πρέπει να προσπαθούμε να πάμε ακόμα καλύτερα την Ακτοπλοϊκά. Αλλά ουαί κι αλίμονο εάν εδώ μέσα για λόγους κομματικού πατριωτισμού υπάρχουν τέτοιες τοποθετήσεις. 
     Η τοποθέτηση του συναδέλφου πριν από λίγο για το ζήτημα της τροπολογίας και τους κινδύνους που εμπεριέχει κατά έναν τρόπο με βρίσκει να τη συμμερίζομαι. Όμως θέλω να πω σε αυτήν την Αίθουσα και το εξής, ότι είναι πολύ σημαντικό σε ένα κενό νόμου το οποίο υπάρχει, να αθροίσουμε και την αγωνία των νησιωτών, να καλύψουμε μία αδυναμία του νόμου με αυτήν την τροπολογία. 
     PM
     
     
     



      (2GM)     
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι. Σεβαστείτε τον ομιλούντα συνάδελφο. Θερμή παράκληση.                 
	ΙΩΑΝΝΗΣ ΒΡΟΥΤΣΗΣ: Θέλω να πω με λίγα λόγια ότι καλύτερο και σωστότερο είναι να έχουμε ενδιαφέρον για τους συμπολίτες μας ακόμα και αν αυτό ακόμα εμπεριέχει στοιχείο επικινδυνότητας για τον πολιτικό προϊστάμενο του Υπουργείου που είναι ο Υπουργός.
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, πριν προχωρήσουμε στην ψηφοφορία επί της αρχής θα μου επιτρέψετε να κάνω τρεις ανακοινώσεις.
	Πρώτον, συνεδρίασε στις 27 Φεβρουαρίου στη Θεσσαλονίκη η ad hoc Επιτροπή για την ενέργεια και το περιβάλλον της Ευρωμεσογειακής Κοινοβουλευτικής Συνέλευσης υπό την προεδρία του συναδέλφου Βουλευτή της Νέας Δημοκρατίας κυρίου Γεωργίου Σαλαγκούδη. 
	Επισημαίνω ότι είναι πολύ σημαντικό το ότι προεδρεύει Έλληνας συνάδελφος στην εν λόγω Επιτροπή, σε μία Επιτροπή που συστάθηκε με πρωτοβουλία του απευθυνόμενου προς εσάς και έγινε όργανο της Ευρωμεσογειακής Διακοινοβουλευτικής Συνέλευσης. Σ’ αυτήν την Επιτροπή συζητούνται σημαντικά ζητήματα που αφορούν την ενέργεια και το περιβάλλον και προωθείται η ίδρυση της Μεσογειακής Ενεργειακής Κοινότητας ύστερα και από απόφαση την οποία έλαβε στις 19 Φεβρουαρίου το Ευρωπαϊκό Κοινοβούλιο.
      Φιλοδοξούμε η Ευρωμεσογειακή Ενεργειακή Κοινότητα να αποτελέσει την δεύτερη περιφερειακή αγορά ενέργειας που δημιουργήθηκε παγκοσμίως μετά την ίδρυση της Ενεργειακής Κοινότητας της Νοτιοανατολικής Ευρώπης, η Συνθήκη της οποίας υπογράφηκε στην Αθήνα στις 25 Οκτωβρίου 2005 και που ήταν μία ιδέα και πρωτοβουλία του Επιτρόπου τότε στην Ευρωπαϊκή Κοινότητα συναδέλφου κυρίου Χρήστου Παπουτσή.
	Δεύτερον, επισημαίνω τη συμμετοχή στη Συμβουλευτική Επιτροπή του νεοσυσταθέντος Ιδρύματος για την Άμυνα και την Ασφάλεια της Ευρώπης του συναδέλφου Βουλευτή του ΠΑ.ΣΟ.Κ. κυρίου Χρίστου Βερελή. Η τοποθέτηση του κυρίου Βερελή στη θέση αυτή είναι τιμητική και για τον ίδιο αλλά και για τη Βουλή των Ελλήνων. Εκ μέρους όλων των συναδέλφων συγχαίρω τον κύριο Βερελή και του εύχομαι καλή επιτυχία στην αποστολή του.
	Το Ίδρυμα για την Άμυνα και την Ασφάλεια της Ευρώπης συστάθηκε στο τέλος του 2008 με πρωτοβουλία του Ευρωπαϊκού Κοινοβουλίου και της Ευρωπαϊκής Επιτροπής και έχει ως στόχο την προετοιμασία εισηγήσεων σε θέματα που σχετίζονται με την ανάπτυξη μιας κοινής ευρωπαϊκής πολιτικής για την ασφάλεια και την άμυνα και τη συνεργασία μεταξύ του Ευρωπαϊκού Κοινοβουλίου και των Εθνικών Κοινοβουλίων σ’ αυτό το θέμα. Στο Ίδρυμα για την ευρωπαϊκή ασφάλεια συμμετέχουν εξέχουσες διεθνείς προσωπικότητες όπως ο Πρόεδρος του Ευρωπαϊκού Κοινοβουλίου Χανς Γκερντ Πέτεριν, ο Αντιπρόεδρος της Ευρωπαϊκής Επιτροπής Ζακ Μπαρό, ο Πρόεδρος της Επιτροπής Άμυνας της Γαλλικής Εθνοσυνέλευσης Γκίτις Χε και άλλοι.	
	Τρίτον, με απόφαση του Προεδρεύοντα της Κοινοβουλευτικής Συνέλευσης του Οργανισμού για την Ασφάλεια και τη Συνεργασία στην Ευρώπη (ΟΑΣΕ) του Ζάο Σοάρες, ο συνάδελφος Βουλευτής του ΠΑ.ΣΟ.Κ. και μέλος της Εθνικής Αντιπροσωπείας στην Κοινοβουλευτική Συνέλευση του ΟΑΣΕ κύριος Πέτρος Ευθυμίου ορίστηκε ως επικεφαλής της αποστολής των εκλογικών παρατηρητών της Συνέλευσης για τις εκλογές που θα πραγματοποιηθούν στη Μολδαβία στις 5 Απριλίου. 
      Η τοποθέτηση του κυρίου Ευθυμίου στη θέση αυτή είναι ιδιαίτερα τιμητική για τη Βουλή των Ελλήνων. Είναι μία ακόμα επιτυχία της Εθνικής Κοινοβουλευτικής Διπλωματίας που αποκτά στη σύγχρονη εποχή όλο και μεγαλύτερο βάρος. Στηρίζει τις πάγιες θέσεις της εξωτερικής πολιτικής και δίνει το παρών σε όλα τα διεθνή κοινοβουλευτικά fora προωθώντας τις θέσεις της πατρίδας μας. 
	Σας υπενθυμίζω ότι ο κύριος Ευθυμίου την τρέχουσα περίοδο είναι Προεδρεύων της Δεύτερης Γενικής Επιτροπής Οικονομικών Υποθέσεων, Επιστήμης, Τεχνολογίας και Περιβάλλοντος της Κοινοβουλευτικής Συνέλευσης του ΟΑΣΕ. 
(BS)
    02PM
    Η Βουλή των Ελλήνων, ο επικεφαλής της Εθνικής Αντιπροσωπείας στην Κοινοβουλευτική Συνέλευση το ΟΑΣΕ Βουλευτής της Νέας Δημοκρατίας Παναγιώτης Σκανδαλάκης και τα υπόλοιπα διαπιστευμένα τακτικά μέλη της Εθνικής Αντιπροσωπείας στην Κοινοβουλευτική Συνέλευση του ΟΑΣΕ, Γιώργος Κασαπίδης, Θόδωρος Καράογλου και Μάξιμος Χαρακόπουλος από την Νέα Δημοκρατία, Γιάννης Δημαράς από το ΠΑ.ΣΟ.Κ. καθώς και τα αναπληρωματικά μέλη Αλέξανδρος Αθανασιάδης από το ΠΑ.ΣΟ.Κ., Ιωάννης Δραγασάκης από τον ΣΥΡΙΖΑ, Κωνσταντίνος Αλυσανδράκης από το ΚΚΕ και το Αθανάσιος Πλεύρης από τον ΛΑΟΣ συμμετέχουν ενεργά στις συναντήσεις και τις αποστολές που διοργανώνει η Κοινοβουλευτική Συνέλευση. 
    Επιπλέον, σας ενημερώνω ότι στο πλαίσιο της Ελληνικής Προεδρίας στον Οργανισμό για την Ασφάλεια και την Συνεργασία στην Ευρώπη η Βουλή των Ελλήνων θα διοργανώσει τις φθινοπωρινές συναντήσεις της Κοινοβουλευτικής Συνέλευσης του ΟΑΣΕ στην Αθήνα στις 9-12 Οκτωβρίου 2009 με θέμα «Ενεργειακή ασφάλεια και περιβάλλον».
    Κυρίες και κύριοι συνάδελφοι, θα διεξαχθεί ονομαστική ψηφοφορία επί της αρχής του νομοσχεδίου που συζητείται και καλούνται επί του καταλόγου ο συνάδελφος Βουλευτής Σπήλιος Λιβανός από την Νέα Δημοκρατία και ο συνάδελφος Ιωάννης Αμοιρίδης από το ΠΑ.ΣΟ.Κ. 
    Οι δεχόμενοι το νομοσχέδιο επί της αρχής λέγουν «ΝΑΙ». 
    Οι μη δεχόμενοι το νομοσχέδιο επί της αρχής λέγουν «ΟΧΙ».
    Οι αρνούμενοι ψήφο λέγουν «ΠΑΡΩΝ».
    Σας ενημερώνω ότι έχουν έρθει στο Προεδρείο τηλεομοιοτυπίες –fax- συναδέλφων σύμφωνα με το άρθρο 70α του Κανονισμού της Βουλής με τις οποίες γνωστοποιούν την ψήφο τους επί της αρχής του νομοσχεδίου. Οι ψήφοι αυτές θα ανακοινωθούν και θα συνυπολογιστούν στην καταμέτρηση η οποία θα ακολουθήσει. 
    Παρακαλώ τους επί του καταλόγου συναδέλφους Βουλευτές να προηγηθούν τα ονόματα που έχω δώσει, του ασθενούντος συναδέλφου Υφυπουργού κ. Ζώη και των τεσσάρων συναδέλφων που έχουν κοινοβουλευτική υποχρέωση και στην συνέχεια να αναγνωστεί ο κατάλογος κατά αλφαβητική σειρά. 
    Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
     (SX)
     
    (2BS)
    (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει κάποιος συνάδελφος ο οποίος δεν άκουσε το όνομά του; Κανείς.
      Οι επιστολές, οι οποίες απεστάλησαν στο Προεδρείο από τους συναδέλφους, σύμφωνα με το άρθρο 70Α του Κανονισμού της Βουλής, καταχωρίζονται στα Πρακτικά και έχουν ως εξής:
      
      
      
      
      
      
      
      
      
      
      
      
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, επιθυμώ να σας γνωρίσω ότι ο συνάδελφος κ. Μιλτιάδης Έβερτ με επιστολή του μας γνωρίζει ότι λόγω εκτάκτου κωλύματος αδυνατεί να παραστεί στην ψηφοφορία και ότι αν παρευρισκόταν στη συνεδρίαση θα ψήφιζε «ναι» για την αρχή του νομοσχεδίου.
      Η συνάδελφος κα Μαρία Σκραφνάκη μας γνωρίζει ότι για λόγους υγείας δεν μπορεί να παραστεί στη σημερινή ονομαστική ψηφοφορία κι ότι αν θα ήταν παρούσα θα ψήφιζε «όχι».
      Επίσης, η συνάδελφος κα Σοφία Σακοράφα μας γνωρίζει ότι λόγω απουσίας της στο εξωτερικό δεν μπορεί να πάρει μέρος στην ψηφοφορία κι ότι αν παρίστατο στη συνεδρίαση θα ψήφιζε «όχι».
      Οι ψήφοι αυτές δεν προσμετρούνται στο αποτέλεσμα της ονομαστικής ψηφοφορίας.
      Οι επιστολές αυτές έχουν ως εξής:
      
      
      
      
      
      
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, σαράντα μαθήτριες και μαθητές, καθώς και πέντε συνοδοί καθηγητές από το 5ο Γυμνάσιο Θηβών.
      Τους καλωσορίζουμε στη Βουλή των Ελλήνων. Ευχόμαστε να είναι καλότυχα τα παιδιά και να έχουν καλή πρόοδο. Επίσης, καλωσορίζουμε και τους καθηγητές τους.
      (Χειροκροτήματα)
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      
      (TS)
      
       
       
     
      (2 SX)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 281 Βουλευτές.
      Υπέρ της αρχής του νομοσχεδίου, δηλαδή «ΝΑΙ», ψήφισαν 149 Βουλευτές.
      Κατά της αρχής του νομοσχεδίου, δηλαδή «ΟΧΙ», ψήφισαν 131 Βουλευτές.
      Ψήφισε «ΠΑΡΩΝ» 1 Βουλευτής.
      Συνεπώς, το νομοσχέδιο του Υπουργείου Εμπορικής Ναυτιλίας, Αιγαίου και Νησιωτικής Πολιτικής «Κύρωση της Σύμβασης παραχώρησης των λιμενικών εγκαταστάσεων των προβλητών II και III του σταθμού εμπορευματοκιβωτίων της ανώνυμης εταιρείας «Οργανισμός Λιμένος Πειραιώς Α.Ε. (Ο.Λ.Π. Α.Ε.) και ρύθμιση συναφών θεμάτων» έγινε δεκτό επί της αρχής κατά πλειοψηφία.
      (Στο σημείο αυτό την Προεδρική Έδρα  καταλαμβάνει ο  Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ).
      (PE)
      
      
     (2TS)
      ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, συνεχίζεται η συνεδρίαση και εισερχόμεθα στην ψήφιση των άρθρων. 
     ΘΕΟΔΩΡΟΣ ΔΡΙΤΣΑΣ: Κύριε Πρόεδρε, δεν έχουμε δευτερολογία;
     ΠΡΟΕΔΡΕΥΩΝ (Βαΐτσης Αποστολάτος): Στη συνέχεια.
     Ερωτάται το Σώμα: Γίνεται δεκτό το άρθρο 1 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΧΡΗΣΤΟΣ ΠΑΠΟΥΤΣΗΣ: Κατά πλειοψηφία. 
     ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
     ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 1 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 2 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΧΡΗΣΤΟΣ ΠΑΠΟΥΤΣΗΣ: Κατά πλειοψηφία. 
     ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 2 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 3 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΧΡΗΣΤΟΣ ΠΑΠΟΥΤΣΗΣ: Κατά πλειοψηφία. 
     ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο 3 έγινε δεκτό ως έχει κατά πλειοψηφία. 
     Επανερχόμεθα στη συζήτηση επί των τροπολογιών. 
     Το λόγο έχει ο Βουλευτής του ΠΑ.ΣΟ.Κ. στο Νομό Ξάνθης, ο κ. Παναγιώτης Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θα ξεκινήσω από την τροπολογία με γενικό αριθμό 525 και ειδικό αριθμό 16. Σε αυτήν την τροπολογία έχω να κάνω το εξής σχόλιο. Αποδεικνύεται ότι στα χρόνια από το 2005 μέχρι σήμερα η ακτοπλοΐα δεν βρίσκεται στην καλύτερή της κατάσταση. Θα έλεγα ότι σε αυτά τα χρόνια φθάσαμε σε επίπεδο διάλυσης. Υπάρχει απομόνωση στα νησιά, υπάρχουν ακριβά εισιτήρια. Ο τουρισμός, που είναι πηγή ζωής για τα νησιά μας, πλήττεται κυρίως τους καλοκαιρινούς μήνες, όπου δεν μπορεί να εξυπηρετηθεί και ο εγχώριος τουρισμός και ο εισαγόμενος, αλλά και οι κάτοικοι. 
     Όλα αυτά ξεκίνησαν –και σας το είχαμε επισημάνει- από την κατάργηση της ΡΑΘΕ, της Ρυθμιστικής Αρχής. Αφού καταργήσατε τη Ρυθμιστική Αρχή, περάσατε το θέμα του ανταγωνισμού και του ελέγχου στην Επιτροπή Ανταγωνισμού, η οποία όμως αποδεικνύεται ανεπαρκής ως προς το θέμα των δρομολογίων των ακτοπλοϊκών συγκοινωνιών. 
     Επί της τροπολογίας. Τώρα έρχεσθε εσείς και βάζετε τη διάταξη, ώστε ο Υπουργός, πριν ακόμα η Σύμβαση ελεγχθεί από το Ελεγκτικό Συνέδριο, να μπορεί να αναθέτει σε πλοιοκτήτη κάποιο δρομολόγιο για την εξυπηρέτηση των κατοίκων, εννοείται, αλλά και των υπολοίπων εργασιών. 
     Εκείνο που μου κάνει εντύπωση είναι το εξής: Σε περίπτωση που η Σύμβαση εκ των υστέρων περάσει στο Ελεγκτικό Συνέδριο και δεν εγκριθεί, ποιες θα είναι οι κυρώσεις της Αρχής η οποία ανέθεσε το δρομολόγιο αυτό; Ποιος θα είναι αυτός που θα επιβάλει κυρώσεις σε αυτόν που ανέθεσε το δρομολόγιο, χωρίς να έχει τις νόμιμες προϋποθέσεις; Δεν θα έπρεπε να υπάρχει και διάταξη για τις κυρώσεις, ώστε να υπάρχει ένας έλεγχος, ένας φόβος; 
     Από την έκθεση του Γενικού Λογιστηρίου του Κράτους, ήδη και με την τροπολογία, υπάρχουν συμβάσεις που έχουν ανατεθεί, ύψους 8.300.000 ευρώ, και από τις 31 Μαρτίου και μετά για κάθε μήνα υπολογίζεται ότι θα υπάρχει μία δαπάνη περίπου 1.657.132 ευρώ. Δηλαδή, κάθε μήνα θα υπάρχει και μία τέτοια ανάθεση ή κάποιες αναθέσεις και υπολογίζονται σ' αυτό το ύψος. Θεωρώ ότι κάπως η διάταξη αυτή θα έπρεπε να είναι πιο προσεκτική, γιατί και δαπάνη δημιουργείται, αλλά δεν υπάρχει και ο έλεγχος σε αυτόν ο οποίος ανέθεσε σύμβαση, η οποία δεν ήταν σύννομη. 
     Επί της τροπολογίας με γενικό αριθμό 519 και ειδικό αριθμό 14 δεν έχω να κάνω κάποια παρατήρηση. 
     (ML)
     
     
      
      
     
      (2PE)
      Επί της τροπολογίας με γενικό αριθμό 520 και ειδικό 15, για τους εργαζόμενους, που κάνατε παράταση μέχρι τις 31.12.2005, να φεύγουν με εθελούσια,  το μόνο που μπορώ να πω είναι ότι βιάζεστε να διώξετε από πάνω σας όλους αυτούς τους εργαζόμενους οι οποίοι είναι υψηλόμισθοι. Όμως, αυτοί που προσελήφθησαν από το 2005 και μετά, δεν υπάγονται στις ρυθμίσεις και στα μισθολογικά κλιμάκια των προηγούμενων. Είναι κάτι το οποίο δεν συνάδει με την ισότητα  βάσει του Συντάγματος και την κοινωνική δικαιοσύνη. 
      Έρχομαι τώρα στην τροπολογία με γενικό αριθμό 528 και ειδικό 17, του Υπουργείου Υγείας. Θεωρώ θετική αυτή την τροπολογία  για το λόγο ότι θα πρέπει να μην υπάρχουν άσκοπες μετακινήσεις του νοσηλευτικού προσωπικού και μετατάξεις, είτε από νοσοκομείο σε νοσοκομείο, είτε στις διοικητικές υπηρεσίες. Μου κάνει, όμως,  την εξής εντύπωση. Είχα ζητήσει από τον κύριο Υπουργό, για λόγους κοινωνικούς, μια μετακίνηση μιας νοσηλεύτριας από το ΚΑΤ στο Νοσοκομείο της Ξάνθης, η οποία έχει τρία παιδιά και ο σύζυγός της είχε επάγγελμα που δεν μπορούσε να έχει συνυπηρέτηση. Σαφώς δεν έγινε. Και δεν έγινε διότι δεν πέρασε από το Υπηρεσιακό Συμβούλιο, δεν εδόθη η άδεια από το Διοικητικό Συμβούλιο του ΚΑΤ. Η Ξάνθη, βέβαια, επειδή έχει έλλειμμα νοσηλευτικού προσωπικού, τη δεχόταν ευχαρίστως. 
      Όταν, λοιπόν, δεν έγινε αυτό υπέθεσα ότι υπάρχει μια τάξη, ότι σωστά δεν πρέπει να γίνονται οι μετακινήσεις. Το όνομά της μπορώ να σας το δώσω ιδιαιτέρως γιατί δεν θέλω να ακουστεί μέσα στην Αίθουσα. 
      Έρχεστε τώρα, με αυτή την τροπολογία, να βάλετε φρένο. Αυτό σημαίνει ότι υπάρχει πια επί του θέματος μια πληθώρα μετατάξεων και θέλετε να την κόψετε. Ποιες ήταν αυτές οι μετατάξεις που έγιναν; Δηλαδή όποιος έχει γαλάζιο μέσο μπορούσε να την κάνει; Διότι αυτή η τροπολογία μόνο αυτό το πράγμα λέει, ότι έφτασε πια στο απροχώρητο η κατάσταση. 
      Ρωτάω: Έφτασε στο απροχώρητο η κατάσταση, και με ποια κριτήρια έφτασε στο απροχώρητο, όταν,  για κοινωνικούς λόγους, από το κέντρο προς ακριτική περιοχή μια περίπτωση δεν έγινε; Δηλαδή αν τη ζητούσε κάποιος άλλος Βουλευτής θα γινόταν; Αυτή είναι η απορία μου.
      Παρόλα αυτά εγώ ψηφίζω την τροπολογία αυτή.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Σγουρίδη.
      Ο κ. Νικόλαος Ζωίδης έχει το λόγο για οκτώ λεπτά.
      ΝΙΚΟΛΑΟΣ ΖΩΪΔΗΣ: Κύριε Πρόεδρε, σχετικά με την πρώτη τροπολογία, αυτή που προβλέπει τα των διαδικασιών για την ανάθεση δημόσιας υπηρεσίας, τις γνωστές επιδοτήσεις των άγονων γραμμών, περιλαμβάνει δυο άρθρα. Στο πρώτο άρθρο δίνει συγχωροχάρτι και αν ακόμα έχουν ανατεθεί γραμμές δημοσίου συμφέροντος χωρίς να τηρηθεί η νόμιμη διαδικασία ή αν ο έλεγχος που έγινε μετά κατέδειξε ότι αυτή δεν ήταν σύννομη. Και στο δεύτερο άρθρο επιτρέπει τη διαδικασία της απευθείας ανάθεσης, με τη μόνη επιφύλαξη, εάν τυχόν ο έλεγχος που θα γίνει από το Ελεγκτικό Συνέδριο, αποβεί αρνητικός, να θεωρείται ως μηδέποτε συναφθείσα αυτή η ανάθεση υπηρεσίας.
      Κύριε Υπουργέ,  μπορούμε να κατανοήσουμε πλήρως τα προβλήματα που αντιμετωπίζει το Υπουργείο σχετικά με τις αναθέσεις γραμμών δημοσίου συμφέροντος, όπως επίσης μπορούμε να κατανοήσουμε πλήρως και την αγωνία που η πολιτική ηγεσία του Υπουργείου διαχρονικά έχει, για να καλύψει αυτές τις γραμμές. 
      Μπορούμε να θεωρήσουμε ότι φαίνεται θετικό το ότι τα χρήματα που χρησιμοποιούνται για να καλύψουν τις γραμμές δημοσίου συμφέροντος έχουν τριπλασιαστεί, όπως πολύ σωστά είπατε, χωρίς όμως, να έχουν λυθεί τα προβλήματα. Αυτό πρέπει να το παραδεχθούμε. Έχουν βελτιωθεί ίσως κάποια δρομολόγια που έχουν να κάνουν με τα μεγάλα νησιά, αυτά που οι εφοπλιστές είχαν ένα αρκετά σημαντικό εισόδημα και τώρα έγινε ακόμη μεγαλύτερο, διότι θεωρήθηκαν γραμμές δημοσίου συμφέροντος και επομένως και εκεί πήραν κάποια πρόσθετα χρήματα από επιδοτήσεις. 
      
      (GH)
      (2ML)
      Στα μικρά νησιά το πρόβλημα υπάρχει και το πρόβλημα δεν λύεται με μια επισφαλή διαδικασία που ζητείτε να νομολογηθεί σήμερα, η οποία και εσάς ακόμα ενδεχομένως να βάλει σε περιπέτειες. Είναι παρών ο συμπατριώτης μου κ. Παυλίδης, ξέρουμε τι έχει γίνει, τι υφίσταται και δεν ξέρουμε πού θα καταλήξει μια ιστορία την οποία κανένας μας δεν έχει καταλάβει. 
      Τι χρειάζεται; Να καταρτιστεί το δίκτυο των ακτοπλοϊκών συγκοινωνιών έγκαιρα, να διερευνηθεί το τι μεταφορικά μέσα έχουμε και να προβούμε γρήγορα στη σύσταση στην ανάθεση αυτών των γραμμών τηρώντας μια αυστηρά τυπική διαδικασία. Και αυτό βέβαια έχει τις δυσκολίες, διότι πολλές φορές δεν έχουμε διαθέσιμα πλοία και αυτό είναι μία πραγματικότητα. Άρα, παρά τη θέληση και παρά την ύπαρξη των χρημάτων δεν μπορούμε να καλύψουμε όλες τις γραμμές.
      Κύριε Υπουργέ, έχουμε αρχίσει να συζητάμε για ένα μέτρο που πιστεύω ότι μπορεί να μας δώσει διέξοδο από το πρόβλημα κυρίως για τις γραμμές των άγονων νησιών. Αναφέρομαι στο μεταφορικό ισοδύναμο. Αρχίσατε να το συζητάτε και εσείς. Μιλήσατε για ωριμότητα των διαδικασιών που μπορούν ενδεχομένως να ακολουθηθούν. Είναι η ώρα να το πάρουμε σοβαρά. Ίσως είναι η λύση. Δεν είναι η λύση τα χρήματα. Αποδείχθηκε αυτό. Αυξήθηκαν τα χρήματα, αλλά τα προβλήματα εξακολουθούν να υπάρχουν. Υπάρχουν πάρα πολλοί λόγοι. Καταστρατηγήθηκε ο λόγος Παπουτσής, παραμένει όμως εν ισχύ, τον εφαρμόζουμε κατά περίπτωση και κατά το δοκούν και τελικό αποτέλεσμα δεν έχουμε. Άρα, δίκτυο και να δρομολογηθεί το μεταφορικό ισοδύναμο για να μπορέσουν οι νησιώτες να έχουν βεβαιότητα ότι οι γραμμές τους θα καλυφθούν και θα τύχουν των δικαιωμάτων που έχει και ο τελευταίος στεριανός πολίτης. Επομένως, μ' αυτό το σκεπτικό δεν είναι δυνατόν να γίνει αποδεκτή η τροπολογία στην οποία αναφερόμαστε. 
      Έρχομαι στη δεύτερη τροπολογία, αυτή που έχει να κάνει με την κατά ένα έτος επέκταση του δικαιώματος των λιμενεργατών για να τύχουν αν θέλουν την ευεργετήματος κατά σας της εθελουσίας εξόδου. 
      Εδώ είμαστε απόλυτα σαφείς, κύριε Υπουργέ. Εμείς θεωρούμε ότι η διαδικασία της παραχώρησης του λιμένα δεν εξυπηρετεί ούτε εθνικά συμφέροντα ούτε τους ίδιους τους εργαζόμενους. 
      Έβαλε κάποιες επιφυλάξεις ο Εισηγητής μας για το ενδεχόμενο που θα μπορούσε αυτό να γίνει αποδεκτό από τους εργαζόμενους, όπως αυτοί το περιέγραψαν δηλαδή να υπάγονται στον ίδιο κανονισμό του προσωπικού και με τις ίδιες συμβάσεις.
      Δεν μπορούμε να την κάνουμε αποδεκτή, κύριε Υπουργέ, και οφείλω μια απάντηση στον εκλεκτό συνάδελφο Εισηγητή της Πλειοψηφίας, ο οποίος προσπάθησε να μας θέσει ενώπιον των ευθυνών μας για ένα πραγματικό πρόβλημα που υπάρχει στο Λιμάνι του Πειραιά όσον αφορά τη διακίνηση των εμπορευματοκιβωτίων.
       Κύριε συνάδελφε, εδώ ισχύει αυτό που λέμε «εκεί που μας χρωστάγανε μας ζητάνε και το βόδι»! Η Κυβέρνηση ξεκίνησε την ιστορία, η Κυβέρνηση δεν φρόντισε να διασφαλίσει τους όρους λειτουργίας του Λιμένος του Πειραιά όσο θα κρατούσε αυτή η διαδικασία, η οποία μάκραινε μέχρι να εφαρμόσει τις στοχεύσεις της. Από εκεί και πέρα φταίμε εμείς; Είναι δυνατόν να καταλογίζετε ευθύνη στην Αντιπολίτευση για το μπάχαλο, για το χάλι που υπάρχει στο Λιμάνι του Πειραιά και για την απώλεια πολλών εκατομμυρίων ευρώ από τις κυβερνητικές πρωτοβουλίες; Έλεος. Ο καθένας μας έχει τις θέσεις του. Μπορούμε να συμφωνούμε ή να διαφωνούμε, την ευθύνη όμως για όσα προβλήματα εξ αυτών των θέσεων και των πρωτοβουλιών δημιουργούνται προφανώς την έχει αυτός που αναλαμβάνει τις πρωτοβουλίες των λεγομένων «μεγάλων» μεταρρυθμίσεων. 
      Όσον αφορά την τρίτη τροπολογία αυτή που αφορά τους αντιναυάρχους, υπαρχηγούς του Λιμενικού Σώματος. Θα την ψηφίσουμε. Είχαμε ψηφίσει και το σχετικό άρθρο, όταν είχε έρθει στη Βουλή για τις αυξήσεις. Είχαμε επισημάνει και τότε, κύριε Υπουργέ, ότι ανοίγουμε την πυραμίδα με τρόπο στρεβλό. Αυξάνουμε τις θέσεις των υψηλόβαθμων στελεχών του Λιμενικού Σώματος, χωρίς αντίστοιχη διεύρυνση της βάσης, χωρίς να έχουμε λιμενοφύλακες, όσους χρειαζόμαστε. Έχουμε αντιναυάρχους πολύ περισσότερους από όσους θέλουμε. 
        
      (2GH)
      Υπενθυμίζω ότι τα είχαμε επισημάνει όταν το κουβεντιάζαμε τότε. Υπενθυμίζω ότι είχαμε δηλώσει τις επιφυλάξεις μας όταν ο προκάτοχός σας Υπουργός, κύριε Παπαληγούρα, ζήτησε λευκή επιταγή για να αναθέσει καθήκοντα σε αντιναυάρχους τους οποίους δεν ήξερε τι να τους κάνει. Δεν ήξερε πού θα κάθονταν αυτοί οι άνθρωποι στο Υπουργείο και τι δουλειά θα έκαναν. Και τώρα ερχόμαστε με τροπολογία να δούμε και πώς θα κριθούν αυτοί οι άνθρωποι ή πώς θα συμπεριφερθεί η πολιτεία προς αυτούς όταν θα φύγουν από την υπηρεσία. 
      Δεν είναι σοβαρά πράγματα αυτά. Εμείς θα ψηφίσουμε -διότι δεν φταίνε οι αξιωματικοί του Λιμενικού Σώματος να υφίστανται αυτήν την ταλαιπωρία- την τροπολογία που λέμε. Επισημαίνω όμως ότι θα πρέπει ενδεχομένως να είμαστε πιο σοβαροί όταν νομοθετούμε ή να βλέπουμε και τις συνέπειες των νομοθετικών μας πρωτοβουλιών για να μην τις πληρώνουν αυτές τις συνέπειες άνθρωποι οι οποίοι δεν φταίνε σε τίποτα. 
      Και όσον αφορά την τροπολογία του Υπουργείου Υγείας, σωστό είναι να είμαστε προσεχτικοί με τις μετατάξεις. Μια και βλέπω όμως τον αγαπητό Υφυπουργό Υγείας και Πρόνοιας, να πω ότι το πρόβλημα είναι λιγότερο με τις μετατάξεις, κύριε Υφυπουργέ. Το πρόβλημα είναι με τις αποσπάσεις. Και το πρόβλημα αυτό το πληρώνουν πολύ πιο αδρά τα περιφερειακά νοσοκομεία, όπου έχουμε κανονισμούς που φαίνονται να είναι υπερπλήρεις και επί της ουσίας, επειδή ο καθένας έχει τη δυνατότητα είτε στον Πεσυπάρχη είτε στον διοικητή του νοσοκομείου είτε στον Υπουργό είτε στον Υφυπουργό να αποσπάται και έτσι να υποστελεχώνονται και να έχουν όλα τα προβλήματα που καλύτερα από εμένα ξέρετε ότι αντιμετωπίζουν σήμερα τα  περιφερειακά μας νοσοκομεία ή οι περιφερειακές μας δομές υγείας. 
      Θα ψηφίσουμε, λοιπόν, και αυτήν την τροπολογία αλλά δεν λύνεται το πρόβλημα. Το πρόβλημα έχει βαθιές ρίζες. Πέρασε πρόσφατα ένα νομοσχέδιο. Θα μπορούσε να δώσει λύσεις και σε αυτόν τον τομέα. Δεν έγινε αναφορά. Και ερχόμαστε σε νομοσχέδιο του Υπουργείου Ναυτιλίας να κόψουμε κάποιες μετατάξεις υπαλλήλων νομίζοντας ότι έτσι στηρίζουμε τις περιφερειακές δομές υγείας. Ε, δεν τις στηρίζουμε έτσι, παρά τη θετική άποψη και ψήφο που έχουμε και στην συγκεκριμένη τροπολογία. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Ζωίδη. 
      Ο συνάδελφος από τη Νέα Δημοκρατία Αριστοτέλης Παυλίδης έχει το λόγο για οκτώ λεπτά. 
      ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε. 
      Αρχίζω αναφερόμενος στα όσα ο συνάδελφος από τα Δωδεκάνησα, φίλος κ. Ζωίδης ανέφερε για την τροπολογία περί της ασκήσεως της ιατρικής στην ουσία. Κάνετε πάρα πολύ καλά και περιορίζετε αυτό το εξαιρετικό ρεύμα φυγής από τα νοσοκομεία απαραιτήτων. Δεν συνεπλήρωσε την εικόνα που σχεδίασε ο κ. Ζωίδης αλλά είναι χρήσιμο να ακούγεται στο Κοινοβούλιο. 
      Κυρίες και κύριοι συνάδελφοι, με τρικ συντηρούμε την παρουσία νοσηλευτών σε μονάδες της Νησιωτικής Ελλάδας, εξ ανάγκης. Το τονίζω, εξ ανάγκης. Και πάλι καλά και εφηύρατε αυτό το τρικ και έχουμε στα νοσοκομεία μας τους απαραίτητους νοσηλευτές. Δεν μπορεί να φεύγει ο καθένας όποτε θέλει. Θυμίζω παλαιά έκφραση του Γεωργίου Μαύρου: «Δεν είναι καφενείο. Μπήκες, πίνεις έναν καφέ και σηκώνεσαι φεύγεις». Εξαρτώμεθα από τους νοσηλευτές όπως και από τους γιατρούς και ψηφίζουμε την τροπολογία. Άλλο σχόλιο δεν χρειάζεται. 
      Τα περί των ναυάρχων, αντιναυάρχων, υποναυάρχων ούτε καν τα συζητώ. Φαίνεται ότι η πράξις το επέβαλε. Δεν είναι πρωτοφανές. Καλώς κάματε. 
      ΧΡΗΣΤΟΣ ΠΑΠΟΥΤΣΗΣ: Ήταν παράλειψη. 
      ΑΡΙΣΤΟΤΕΛΗΣ ΠΑΥΛΙΔΗΣ: Ήταν και παράλειψη. Δεν είναι πρωτοφανές. Λέει ο κ. Παπουτσής. Πιθανώς. Άρα ευτυχώς που το αντελήφθησαν σχετικώς σύντομα και πάλι εμείς καλούμεθα να συμπληρώσουμε εκείνο το κενό. 
      Πάμε τώρα στη θαλασσοταραχή. Χαμογελάτε. Άγονες γραμμές. Εγώ που είμαι ψημένος στη θάλασσα και στις τρικυμίες κινδυνεύω να ζαλιστώ, κύριε Πρόεδρε, από αυτήν τη θαλασσοταραχή, η οποία πρέπει κάποια στιγμή, γρήγορα να πάψει και να προστεθεί ηρεμία. Υπάρχει ένας τρόπος: Κοινοβούλιο. Κύριε Υπουργέ, Κοινοβούλιο. Εσείς, εγώ, οι συνάδελφοι, συζήτηση περί αγόνων γραμμών ή θέση σε λειτουργία μηχανισμού που προβλέπει ο Κανονισμός της Βουλής, όποιος είναι ο μηχανισμός. 
      (ST)
      
      
      (2XA)
      Σήμερα είναι η σειρά μου, κύριε Υπουργέ. Συγχωρήστε μου που απευθύνομαι στον κύριο Υπουργό. Κύριε Πρόεδρε, σήμερα είναι η σειρά μου. Αύριο θα είναι η σειρά κάποιου άλλου. Δεν μπορεί να συνεχιστεί αυτή η ιστορία. Συνάδελφος από το ΛΑ.Ο.Σ. «Μας δίδεται –λέει- η ευκαιρία τώρα να πιστέψουμε ή δίδεται η ευκαιρία να πιστέψουν κάποιοι ότι τι κάνετε τώρα; Αυξάνετε τα όρια της ταρίφας». Έχει λογική αυτό το πράγμα; Εδώ έχω απέναντί μου διατελέσαντες Υπουργούς. Διαχείριση με το σταγονόμετρο. Στόχος, να καλύψουμε ανάγκες των νησιών. Γι’ αυτό, κύριε Υπουργέ, περάσαμε με τον κ. Κεφαλογιάννη τη διάταξη που επιτρέπει σ’ εσάς να κάμετε παρεμβάσεις στην ανάθεση εις την εσχάτων των περιπτώσεων δημόσιας υπηρεσίας, αλλά όχι άνευ διαγωνιστικής διαδικασίας. Δεν είναι ακριβής η διατύπωση. Στέλνεις την πρότασή σου στην Ένωση των Ακτοπλόων, εμφανίζονται οι ενδιαφερόμενοι και σου λέει ο νόμος: «Θα κάμεις διαπραγμάτευση, σβέλτα πράγματα, να πάει καράβι στο νησάκι». Δεν είναι ακριβής η διατύπωση χωρίς την πλήρη διαγωνιστική διαδικασία ότι γίνεται η λεγομένη ανάθεση. Και πάντα ταύτα υπηρεσιακώς, αλληλογραφία, τι προσφέρεις και αν το δέχεται το αρμόδιο Υπουργείο το τι μου προσφέρεις. Άλλωστε, ξεκινάει από όριο που το καθορίζει το Υπουργείο.
      Γιατί τα λέγω αυτά; Η τροπολογία έχει τα συν, έχει και τα πλην. Εγώ γενικώς, κύριε  Πρόεδρε, είμαι υπέρ των ελέγχων, έστω και αν μας οδηγούν σε βραδυπορία, την οποία την έζησα εγώ, όπως και οι προκάτοχοί μου. Δεν είναι πρωτοφανές. Δεν μνημονεύει η αιτιολογική έκθεση τη ναυμαχία που γίνεται μετά από κάθε διαγωνισμό μεταξύ των ενδιαφερομένων. Ο καθένας έχει τουλάχιστον σαράντα δικηγόρους. Αν δείτε τους φακέλους του κάθε διαγωνισμού, ογκωδέστατοι, όχι λόγω αυτού καθ’ εαυτού του σώματος της προκηρύξεως ή των προσφορών, τα εξώδικα δίνουν και παίρνουν, προσφυγές στο Ελεγκτικό Συνέδριο, προσφυγές στο Συμβούλιο Επικρατείας και κάθεσαι και περιμένεις στο λιμάνι αμανάτι πότε θα τελειώσει αυτός ο καυγάς, αυτή η ναυμαχία, να υπογράψεις, έχων μάλιστα το παραδάκι, όπως είπε ο κ. Ζωΐδης, να πάει ένα παπόρι από το ένα νησί στο άλλο ή από το ένα λιμάνι ηπειρωτικό σ’ ένα νησάκι. Είναι αδυναμίες, είναι ατέλειες. Και δίδουν ίσως με αυτό λαβή στα διάφορα που σχολιάζονται.
      Κύριε Ζωΐδη, καλέ μου συνάδελφε και συγχωριανέ μου, προηγουμένως είπατε: «Κανένας μας δεν έχει καταλάβει τι γίνεται με την υπόθεση Μανούση».  Δεν είναι Παυλίδης, Μανούσης. Ξέρεις τι είναι; Ο Παυλίδης δεν υπέγραψε τα παράνομα. Πώς στα καλά καθούμενα ξύπνησε ένα πρωί κάποιος, παραμονές κατακυρώσεων ενός διαγωνισμού και θυμήθηκε κάτι που έγινε πριν από έξι μήνες; Ελάτε, κύριοι συνάδελφοι, λογική: Παυλίδης παράνομος; Πότε διαπιστώνεται η παρανομία εσού ή συνεργάτου σου; Σήμερα. Σήμερα στον εισαγγελέα, το πολύ-πολύ αύριο το πρωί, άντε να κάνουμε και ανοχή μέχρι το απόγευμα. Μετά από έξι μήνες. Αυτό συνέβη. Δεν υπέγραψα. Οχυρώθηκα πίσω από το χαρτί που έστειλε,  γνωμοδότηση, το Εθνικό Μετσόβιο Πολυτεχνείο, η Σχολή των Ναυπηγών για το απαράδεκτο μιας βεβαιώσεως ψευδούς. Τα λέω τώρα, ξέρετε γιατί; Λόγω του επικαίρου του θέματος, αλλιώς είναι δουλειά της Δικαιοσύνης. Ή αν έρθει εδώ, θα σας τα πω χαρτί και καλαμάρι.
      Κύριε  Πρόεδρε, πώς ξύπνησε; Ένα πρωινό ξυπνάει ένας Έλληνας πολίτης και κάνει μια τέτοια πράξη, καταφεύγει στους πάντες, σε όλα τα πολιτικά γραφεία. Πώς στα καλά καθούμενα; Πώς; Πείτε μου. Κάτι συμβαίνει. Καλώς εσείς, κύριε  συνάδελφε, λέτε: «Κανείς δεν κατάλαβε». Θα σας τα πω εγώ που τα ζω σήμερα. Τριάντα πέντε χρόνια εδώ, πρώτη μου φορά έγινε τέτοιο πρωτοσέλιδο, δεν ξανάγινε. Μα, να πλήρωνα, να είχα να πληρώσω, πάλι δεν θα κατάφερνα τέτοια δημοσιότητα. Δεν θα κατάφερνα. Εκπομπές, φωτογραφίες, κινδυνεύουμε να γίνουμε σταρ του Χόλιγουντ. Λοιπόν, ο λόγος υπάρχει. Και υπάρχει γι’ αυτούς που δεν θέλουν να τηρήσουν τη νομιμότητα. Ξέρετε πόσες ακτοπλοϊκές εταιρείες έχουμε; Χρόνια, με παράδοση, με προσφορά και ταλαιπωρούμενες εταιρείες. Η ακτοπλοΐα τις τρώει τις εταιρείες. Εσείς είστε Πειραιείς Βουλευτές και, κύριε  Υπουργέ, εσείς ξέρετε.
      (XP)
      (2ST)
      Οι σοβαροί άνθρωποι κάνουν τέτοιες δουλειές; Αυτό που λέτε λοιπόν κύριε Ζωίδη, ότι δεν καταλάβατε θα σας το πω εγώ. Λόγος υπάρχει. Ο Υπουργός δεν συνήνεσε. Και παρακολουθώντας την ιστορία των δύο Υπουργείων του Εμπορικής Ναυτιλίας και του Αιγαίου και Νησιωτικής Πολιτικής, όπως εσχάτως ονομάστηκε το συγχωνευθέν με το Υπουργείο Εμπορικής Ναυτιλίας, όλοι οι Υπουργοί είχαν μια αγωνία πώς θα εξασφαλίσουν καραβάκια για να συνδέσουμε τα νησάκια. Αυτή η διάταξη θα δώσει παράδες στον Μανούση. Το λέμε ξεκάθαρα. Πολλούς ή λίγους, θα πάρει παράδες. Και δεν θα του δέσουν και το τελευταίο παπόρι, το «Παναγία Σουμελά» που φωνάζει ο κόσμος, αμάν και πότε να το ξεφορτωθούμε. Να δείτε στη Λήμνο τι γίνεται. Προτιμούν να μείνουν χωρίς παπόρι παρά αυτό το πράγμα. Κάνουν έγραφα οι έπαρχοι, γίνονται συντονιστικές επιτροπές κ.λπ.. 
      Παρ’ όλα αυτά, κύριε Πρόεδρε, την ψηφίζω όχι για τους ακτοπλόους, για την ανάγκη που έχετε, κύριε Υπουργέ -την περάσαμε όλοι μας- να ξεπεραστούν οι δυσκολίες. Το Ελεγκτικό Συνέδριο έχει κάποια διαδικασία. Μερικές φορές γίνεται κάπως χρονοβόρος, αλλά οι συγκρούσεις είναι αυτές που την παρατείνουν. 
      Τώρα, έχετε βάλει ένα όριο αν δεν κάνω λάθος 2.500.000 ευρώ. 
    ΑΝΑΣΤΑΣΙΟΣ ΠΑΠΑΛΗΓΟΥΡΑΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Όχι. 
    ΣΥΜΕΩΝ ΚΕΔΙΚΟΓΛΟΥ: Είναι 1.000.000.
    ΑΡΙΣΤΟΤΕΛΗΣ ΠΑΥΛΙΔΗΣ: Δεν τα λέω καλά. Το 1.000.000 είναι το μέχρι στιγμής ισχύον. Άνω του 1.000.000 θες δεν θες στέλνονται στο Ελεγκτικό Συνέδριο. 
    ΑΝΑΣΤΑΣΙΟΣ ΠΑΠΑΛΗΓΟΥΡΑΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Το όριο είναι στις δεκαπέντε ημέρες.
    ΑΡΙΣΤΟΤΕΛΗΣ ΠΑΥΛΙΔΗΣ: Καλώς τις βάζετε τις δεκαπέντε ημέρες. Εισηγούμαι συνεννόηση με το Ελεγκτικό Συνέδριο. Κάποια ομάδα να ασχολείται με αυτές τις συμβάσεις που θέλουμε δεν θέλουμε έχουν χαρακτήρα κατεπείγοντος. Να μην μπαίνουν στο ίδιο πρωτόκολλο με διάφορες άλλες υποθέσεις. Και μια και περάσατε από αυτό το Υπουργείο παρακαλώ αυτήν την εισήγηση μην την απορρίψετε.
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Παυλίδη.
    Ο κύριος  Υπουργός έχει το λόγο.
    ΑΝΑΣΤΑΣΙΟΣ ΠΑΠΑΛΗΓΟΥΡΑΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε Πρόεδρε, πολύ λίγες σύντομες παρατηρήσεις σε απάντηση των κυρίων συναδέλφων.
    Στην πρώτη τροπολογία 520/15 ενισχύουμε το αίσθημα ασφάλειας των εργαζόμενων στον ΟΛΠ με αυτήν τη βελτιωτική διατύπωση της τροπολογίας που αποσαφηνίζει το εργασιακό καθεστώς. Προβλέπουμε και νομίζω σωστά -απ’ ό,τι κατάλαβα μάλλον για την τιμή των όπλων ακούστηκαν κάποιες αντιρρήσεις επί των λεπτομερειών και όχι επί της ουσίας- ότι οι συμβάσεις των εργαζομένων μπορεί να καταγγελθούν μόνο για σπουδαίο λόγο στο πρόσωπο του εργαζόμενου. Με αυτόν τον τρόπο εξομοιώνεται το εργασιακό καθεστώς όσον αφορά τους εργαζόμενους οι οποίοι είχαν προσληφθεί πριν από το 1999 όσο δηλαδή ο ΟΛΠ ήταν ανώνυμη εταιρεία, με αυτούς οι οποίοι προσλήφθηκαν μετά το 1999 όταν πλέον ο ΟΛΠ έγινε νομικό πρόσωπο δημοσίου δικαίου. Έτσι, επεκτείνουμε αυτό το σχετικό προνόμιο σε όλους τους εργαζόμενους του ΟΛΠ.
    Είναι ανακριβής ο ισχυρισμός που ακούστηκε από δύο συναδέλφους ότι αυτή η δαπάνη βαρύνει το ασφαλιστικό ταμείο των εργαζομένων. Είναι ανακριβέστατο, επιβαρύνει αποκλειστικά και μόνο τον ΟΛΠ.
    Στη δεύτερη τροπολογία 519/14 για τους αντιναυάρχους υπαρχηγούς θέλω να σημειώσω ότι δεν προκαλείται καμία οικονομική επιβάρυνση όπως κάποιος συνάδελφος ισχυρίστηκε. Ο βαθμός του αντιναυάρχου είναι καταληκτικός. Δεν υπάρχει λοιπόν καμία επιβάρυνση. Ήταν αναγκαίο να προστεθούν αυτές οι διατάξεις για να προχωρήσουμε χωρίς κωλύματα και στις προαγωγές και στις κρίσεις.
    
                                             (MT)
     
     
       
      (2XP)
      Θέλω  να μου δώσετε την ευκαιρία για λίγα παραπάνω λεπτά να σας απασχολήσω με την τρίτη τροπολογία με γενικό αριθμό 526 και ειδικό 16. Καταρχήν να πω ότι οι συνάδελφοι πελαγοδρόμησαν αναφερόμενοι αόριστα και ανακριβώς σε θέματα της ακτοπλοΐας. Εγώ θέλω, όσο και αν ακούγεται αφοριστικό, στον περιορισμένο αυτό χρόνο, να σημειώσω ότι έχουμε και ποσοτική και ποιοτική βελτίωση στην ακτοπλοΐα κατά τη διάρκεια των τελευταίων χρόνων. 
      Συγκρατώ με ικανοποίηση μια έμμεση ομολογία του κυρίου Ζωΐδη, ο οποίος έμμεσα είπε ότι υπάρχει βελτίωση, αν μη τι άλλο υπάρχει βελτίωση στα μεγάλα  νησιά, στους μεγάλους προορισμούς. Είπε «ίσως υπάρχει κάποια βελτίωση στα μεγάλα νησιά, τα μικρά όμως παραμένουν προβληματικά» κ.λπ.. 
      Ασφαλώς υπάρχει πρόβλημα. Είμαστε μια χώρα με μεγάλο αριθμό νησιών. Γίνεται πάρα πολύ μεγάλη προσπάθεια να αντιμετωπίσουμε το πρόβλημα της καλής συγκοινωνίας τους μεταξύ τους, με το διοικητικό κέντρο τους, με την πρωτεύουσα του νομού τους, με τον Πειραιά, με τη Θεσσαλονίκη πια, γιατί υπάρχει μείζον πλέον ενδιαφέρον σύνδεσης με τη Θεσσαλονίκη και πολύ σωστά. Η αγωνία αυτή δεν είναι μόνο προσωπική, αλλά ξέρω ότι την αγωνία αυτή την έχουν υποστεί, συμμεριστεί όλοι οι προκάτοχοι Υπουργοί Εμπορικής Ναυτιλίας στο παρελθόν. 
      Έλεγα λοιπόν ότι υπάρχει βελτίωση και ποσοτική και ποιοτική. Έχουμε περισσότερα δρομολόγια, έχουμε τακτικότερα δρομολόγια, έχουμε ταχύτερα πλοία, έχουμε ασφαλέστερα πλοία, έχουμε νεότερα πλοία. Για αυτούς που αμφισβήτησαν τη βελτίωση αυτή, η απάντηση είναι ότι δεν έχουν παρά να ρωτήσουν τους νησιώτες μας. 
      Με τη διάταξη της παραγράφου 1 της τροπολογίας αυτής θεσπίζεται η δυνατότητα σύναψης των συμβάσεων της παραγράφου 5 του άρθρου 8 του ν. 2932/2001 και μόνον αυτών, χωρίς πράγματι τον προηγούμενο έλεγχο του Ελεγκτικού Συνεδρίου, χωρίς όμως να αναιρείται η αρμοδιότητά του να προβεί στον έλεγχο νομιμότητας, δεδομένου ότι προβλέπεται η υποχρέωση της διοίκησης να υποβάλει τη Σύμβαση για έλεγχο αμέσως μετά την κατάρτισή της. 
      Σε περίπτωση που δεν υποβληθεί προς έλεγχο από το Ελεγκτικό Συνέδριο εντός δέκα πέντε ημερών από την υπογραφή της σύμβασης ή εάν ο έλεγχος αυτός αποβεί για όποιο λόγο αρνητικός, τότε η Σύμβαση κατά τη διατύπωση του άρθρου θεωρείται ως μηδέποτε συναχθείσα, δηλαδή δεν παράγει οιοδήποτε έννομο αποτέλεσμα. 
      Με τον τρόπο αυτό επιτυγχάνεται η ικανοποίηση της απαίτησης τόσο για συνεχή και αδιατάρακτη ακτοπλοϊκή σύνδεση των νησιών μας, όσο και η επί της ουσίας εξέταση της νομιμότητας των συναπτόμενων από το δημόσιο συμβάσεων παροχής ακτοπλοϊκής συγκοινωνίας. 
      Με την παράγραφο 2, αφού είναι διαχρονικού δικαίου, μια και αφορά στις κατά τη διάταξη που προανέφερα -την 1- συμβάσεις που έχουν συναφθεί μέχρι και τη δημοσίευση του νόμου αυτού, καθίσταται δυνατή η εκπλήρωση των υποχρεώσεων του δημοσίου έναντι των αναδόχων για τα δρομολόγια –και εδώ θέλω να σημειώσω ότι είναι ελάχιστα, είναι επτά αυτά που έχουμε μετρήσει μέχρι σήμερα- που δεν έχουν ακόμα πληρωθεί, προκειμένου να αποφευχθούν δικαστικοί αγώνες που θα προκύψουν, αλλά και κυρίως να αποτραπεί ο κίνδυνος της έλλειψης ακτοπλοϊκής σύνδεσης με τα νησιά, γιατί αντιλαμβάνεστε πια ότι θα αρνηθούν να αναλάβουν οι όποιοι πλοιοκτήτες μελλοντικά την εκτέλεση δρομολογίων σε τέτοιες συμβάσεις μέχρι την ολοκλήρωση των αντίστοιχων διαγωνισμών. 
      (MB)
      (2MT)
	Θέλω να γίνει κατανοητό –και θα τελειώσω με αυτό- ότι το πρόβλημα είναι πως δεν ξέρεις εκ των προτέρων εάν θα φθάσεις στο ένα εκατομμύριο ή όχι. Αυτή είναι η συγγνωστή, αν θέλετε, πλάνη η οποία έχει υπάρξει στο παρελθόν. Και προσπαθούμε ακριβώς να δώσουμε λύση. Γιατί, κακά τα ψέματα, ίσως να είμαι μάλιστα κι αισιόδοξος λέγων, όσον αφορά τη διαδικασία που προβλέπεται σήμερα να ακολουθείται από το Ελεγκτικό Συνέδριο, ότι πρέπει να περιμένουμε μήνες για την ολοκλήρωσή της. Αυτός είναι ο λόγος για τον οποίο καταφεύγουμε σ’ αυτή την ρύθμιση. 
      Αυτά ήθελα να πω, κύριε Πρόεδρε. 
      Ευχαριστώ. 
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κύριο Υπουργό. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Παρασκευής 6 Μαρτίου 2009.
      Α. Επίκαιρες Ερωτήσεις Πρώτου Κύκλου (Άρθρα 129 παρ.2 και 3, 130 παρ.2 και 3 Καν. Βουλής)
      1. Η με αριθμό 609/23/3-3-2009 επίκαιρη ερώτηση του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου προς τον Πρωθυπουργό, σχετικά με τις επιπτώσεις της οικονομικής κρίσης στη ζήτηση, την πιστωτική ασφυξία στην αγορά κ.λπ..
      2. Η με αριθμό 611/3-3-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κυρίας Σοφίας Καλαντίδου προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την παραχώρηση τριάντα δύο (32) στρεμμάτων δασικής έκτασης του Δήμου Πανοράματος Νομού Θεσσαλονίκης στη Μητρόπολη Θεσσαλονίκης κ.λπ..
	3. Η με αριθμό 598/3-3-2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κυρίας Άννας Φιλίνη προς τον Υπουργό Πολιτισμού, σχετικά με την επίλυση του προβλήματος των συμβασιούχων του Υπουργείου κ.λπ..
	4. Η με αριθμό 597/22/27-2-2009 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με την ετήσια Έκθεση του Στέιτ Ντιπάρτμεντ για τα Ανθρώπινα Δικαιώματα στη χώρα μας, τη θέση της Ελληνικής Κυβέρνησης κ.λπ..
(Θα απαντήσει η Υπουργός Εξωτερικών)
	Β. Επίκαιρες Ερωτήσεις Δεύτερου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 601/3-3-2009 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Μαρίας Δαμανάκη προς τον Υπουργό Πολιτισμού, σχετικά με την επίλυση του προβλήματος των συμβασιούχων του Υπουργείου κ.λπ..
	2. Η με αριθμό 610/3-3-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Κωνσταντίνου Αλυσανδράκη προς τον Υπουργό Εσωτερικών, σχετικά με την ποινικοποίηση συνδικαλιστικής δραστηριότητας με τη βοήθεια της Εισαγγελίας και Αστυνομίας στα Ιωάννινα κ.λπ..
	3. Η με αριθμό 605/3-3-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών και Περιβάλλοντος, Χωροταξίας και Δημοσίων Έργων, σχετικά με τη διαχείριση των απορριμμάτων στην Αττική κ.λπ..
      4.  Η με αριθμό 599/3-3-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Δικαιοσύνης, σχετικά με την απόδραση κρατουμένων από τις φυλακές Κορυδαλλού κ.λπ..
	Ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Παπουτσής έχει το λόγο για οκτώ λεπτά.
	ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε. 
      Όσον αφορά την τροπολογία που αφορά την αποκατάσταση της διαδικασίας για την κρίση των Υποναυάρχων του Λιμενικού Σώματος, όπως ανέφερε κι ο εισηγητής μας κ. Διαμαντίδης, θα υποστηρίξουμε την τροπολογία αυτή. Ωστόσο θέλω να σημειώσω ότι ακόμη και η διαδικασία με την οποία έρχεται αυτή η τροπολογία αποκαλύπτει ότι όλη η αντιμετώπιση του θέματος «Λιμενικό Σώμα» από την Κυβέρνηση της Νέας Δημοκρατίας είναι στο πόδι. Κι είναι στο πόδι για ποιο λόγο; Διότι είναι η πολλοστή φορά -νομίζω η τρίτη φορά, αν δεν με απατά η μνήμη μου- που γίνεται τροποποίηση όσον αφορά τις διατάξεις που αφορούν το ανώτατο προσωπικό του Λιμενικού Σώματος, αλλά όσον αφορά το Λιμενικό Σώμα στο σύνολό του, δηλαδή στελέχη του Σώματος, υπαξιωματικούς, αξιωματικούς, λιμενοφύλακες, υπάρχει μια πολύ μεγάλη δυστοκία και δυσκολία στο Υπουργείο προκειμένου να έρθουν οι ρυθμίσεις αυτές. Όχι να έρθουν στην Βουλή, αλλά να υλοποιηθούν αυτές οι οποίες έχουν νομοθετηθεί. 
      Επιπλέον αυτό αποκαλύπτει και την αντίληψη της Νέας Δημοκρατίας όσον αφορά το Λιμενικό Σώμα, το παρόν και το μέλλον του. Κύριε Υπουργέ,  επειδή είστε νέος Υπουργός, θέλω να σας παρακαλέσω να στραφείτε με πολύ μεγάλο ενδιαφέρον προς την πορεία του Λιμενικού Σώματος και κυρίως στο μέλλον του, στην ενίσχυσή του, στον εξοπλισμό του –είμαι βέβαιος με τη συνεργασία και του Υφυπουργού κ. Καμμένου, ο οποίος έχει δώσει δείγματα γραφής σ’ αυτή την κατεύθυνση- αλλά να δώσετε μάχη και στην υπόλοιπη Κυβέρνηση, η οποία Κυβέρνηση του κ. Καραμανλή και ιδιαίτερα το Υπουργείο Οικονομικών δεν φαίνεται να εμφορείται και από τα φιλικότερα αισθήματα προς το Υπουργείο Εμπορικής Ναυτιλίας και ιδιαίτερα το Λιμενικό Σώμα. Αναφέρομαι στο γεγονός ότι ως αποτέλεσμα αυτής της πολιτικής τα τελευταία πέντε χρόνια σήμερα τα αεροπλάνα του Λιμενικού Σώματος είναι καθηλωμένα στο έδαφος, τα ελικόπτερα το ίδιο, τα σκάφη του Λιμενικού Σώματος βρίσκονται χωρίς συντήρηση εδώ και πάρα πολύ καιρό, εδώ και χρόνια και επιπλέον το όραμα των αξιωματικών του Λιμενικού Σώματος για τη δημιουργία της Ακαδημίας του Σώματος στην Αλεξανδρούπολη, όπως είχε δρομολογηθεί από την Κυβέρνηση του ΠΑ.ΣΟ.Κ., παραμένει ένα όνειρο για το οποίο δυστυχώς δεν υπήρξε καμία μα καμία προσπάθεια από την Κυβέρνηση της Νέας Δημοκρατίας παρά τις αντίθετες εξαγγελίες. 
	Επιπλέον το θέμα της εκπαίδευσης, της επανεκπαίδευσης και της κατάρτισης των στελεχών σε όλους τους τομείς, συμπεριλαμβανομένου του κρίσιμου τομέα των αξιωματικών του Λιμενικού Σώματος εξειδικευμένων στην προστασία του θαλασσίου περιβάλλοντος, είναι θέματα στα οποία θα πρέπει να δώσετε ιδιαίτερο βάρος και όχι μόνο στην ενίσχυση και στην αποκατάσταση των δύο, τριών, τεσσάρων, πέντε Υποναυάρχων του Λιμενικού Σώματος, οι οποίοι καλό είναι να ενισχύουν την πυραμίδα, αλλά καλό είναι όμως να ενισχύεται ταυτόχρονα και η αποτελεσματικότητα του Σώματος, η οποία δυστυχώς δεν επιβεβαιούται στις μέρες σας. 
(GK)
	
	 
      (3MB) 
      Σχετικά με τη δεύτερη τροπολογία, την τροπολογία του Υπουργείου Υγείας που αφορά το νοσηλευτικό προσωπικό, θα ήθελα να πω ότι είναι μια τροπολογία την οποία η πολιτική ηγεσία του Υπουργείου, ο κύριος Υπουργός, ο κύριος Υφυπουργός ο οποίος παρίσταται, είχαν την πρόθεση να την παρουσιάσουν κατά τη διάρκεια της συζήτησης του νομοσχεδίου την προηγούμενη εβδομάδα.
      Εμείς αρνηθήκαμε, το ΠΑ.ΣΟ.Κ. αρνήθηκε την παρουσίαση της τροπολογίας εκείνη την εβδομάδα γιατί ήταν εκπρόθεσμη, ήταν εκτός της διαδικασίας και του Κανονισμού της Βουλής. Ωστόσο, δεσμευθήκαμε από εκείνη τη συζήτηση ότι σε αυτό το νομοσχέδιο όχι μόνο θα κάνουμε αποδεκτή την τροπολογία, αλλά και επί της ουσίας θα εκφράσουμε τη συμφωνία μας. 
      Όμως, κύριε Υφυπουργέ, θέλω να πω ότι εκείνο το οποίο θα μας ενδιέφερε εδώ –όπως ανέφερε και ο Εισηγητής μας ο κ. Διαμαντίδης- είναι το εξής: Θα θέλαμε, όταν υλοποιηθούν οι ρυθμίσεις αυτής της τροπολογίας, να ληφθούν υπ’ όψιν δύο κριτήρια. 
      Πρώτα απ’ όλα, είναι η ανάγκη της αναπλήρωσης του μετατασσόμενου από το νοσοκομείο απ’ όπου φεύγει και, δεύτερον, θα πρέπει να λαμβάνονται υπ’ όψιν σοβαρά κοινωνικά κριτήρια από κάποια αρχή –η οποία αυτή τη στιγμή δεν ξέρω αν θα είναι το Διοικητικό Συμβούλιο ή το Υπουργείο- βάσει των οποίων θα γίνεται –όταν γίνεται- μια μετάταξη. 
      Αυτά τα κοινωνικά κριτήρια θα πρέπει να λαμβάνονται σοβαρά υπ’ όψιν, διότι πέρα από τη μαζική έξοδο που ορισμένοι επιχειρούν και επιθυμούν, υπάρχουν και πραγματικές ανάγκες. Υπάρχουν και μετατάξεις που πράγματι θα μπορούσαν να είναι όχι μόνο κοινωνικά δίκαιες, αλλά θα μπορούσατε να τις κάνετε και συμφέρουσες για τις τοπικές κοινωνίες.
      Όσον αφορά την τροπολογία για το προσωπικό του Ο.Λ.Π., κοιτάξτε, αυτή πλέον είναι μία λεπτομέρεια. Είναι μία λεπτομέρεια σε ένα μεγάλο, όπως έχουμε επανειλημμένως τονίσει όλα αυτά τα χρόνια που συζητείται η υπόθεση του Οργανισμού Λιμένος Πειραιώς –και σήμερα και χθες και τις προηγούμενες μέρες- πολιτικό και οικονομικό σκάνδαλο. Στην πραγματικότητα είναι μια λεπτομέρεια σε ένα έγκλημα, το οποίο συντελείται, ένα έγκλημα εις βάρος της τοπικής κοινωνίας, εις βάρος της ζωής και της προοπτικής των εργαζομένων, εις βάρος των πολιτών του Πειραιά.
      Σε κάθε περίπτωση, εμείς είμαστε αντίθετοι, γιατί είμαστε αντίθετοι στη συνολική επιλογή σας και στο μοντέλο της οργάνωσης, το οποίο επιλέγετε. Είμαστε αντίθετοι, λοιπόν, στην τροπολογία, όσον αφορά τις ρυθμίσεις για το προσωπικό του Ο.Λ.Π. 
      Όσον αφορά την τέταρτη τροπολογία σχετικά με τις άγονες γραμμές, άκουσα με πολύ μεγάλη προσοχή τον κ. Παυλίδη, ο οποίος πρέπει να σας πω ότι με έχει εντυπωσιάσει με τη στάση του όλη αυτή την περίοδο.
      Η αλήθεια, κύριε Υπουργέ, είναι ότι γύρω από την ακτοπλοΐα συγκρούονται συμφέροντα, συμφέροντα πολύ ισχυρά, συμφέροντα τα οποία δεν είναι εμφανή. Νομίζω ότι ίσως εδώ και πολύ καιρό έχει φθάσει η ώρα να εξαιρέσουμε από την ορολογία μας τον όρο «εφοπλιστές» για την ακτοπλοΐα, γιατί στην πραγματικότητα δεν υπάρχουν εφοπλιστές με την έννοια του παραδοσιακού όρου ή του όρου που διεθνώς είναι αποδεκτός. 
      Στην πραγματικότητα έχουμε διαχειριστές κεφαλαίων επιχειρήσεων που δραστηριοποιούνται στον τομέα της ακτοπλοΐας. Αυτή είναι η αλήθεια. Μάλιστα, στο παρελθόν, κατά τη διάρκεια της δικής μου θητείας, ήταν αυτός ο ορισμός που μου ζήτησαν οι ίδιοι οι λεγόμενοι εφοπλιστές, ακριβώς για να προφυλάξουν τον εαυτό τους και για να θέσουν τον εαυτό τους στη σωστή του βάση.
      Η πραγματικότητα, λοιπόν, είναι ότι υπάρχει σύγκρουση συμφερόντων, μεγάλων συμφερόντων και η σύγκρουση των συμφερόντων γίνεται σε πολλά επίπεδα και με πολλές λεπτομέρειες. 
      Μία από τις λεπτομέρειες είναι το όριο ηλικίας των πλοίων, κάτι που καταργήσατε. Δεύτερη λεπτομέρεια είναι η διαδικασία, για την οποία ορίζονται εκείνοι που αναλαμβάνουν τις άγονες γραμμές –επαναλαμβάνω, η διαδικασία- για να μη σας πω ότι η κάθε λεπτομέρεια της διαδικασίας είναι επικερδής για κάποιους. 
      Επιπλέον, έχει πολύ μεγάλη σημασία το γεγονός ότι η ακτοπλοΐα δεν πρόκειται ποτέ να βρει τη λύση της, δεν πρόκειται να δει φωτεινό μέλλον, αν δεν βασίζεται σε ένα σταθερό πλαίσιο, ένα σταθερό νομοθετικό πλαίσιο, το οποίο με τη σειρά του βασίζεται σε ένα δίκτυο ακτοπλοϊκών συγκοινωνιών και πάνω απ’ όλα, όταν στις πολιτικές ηγεσίες των όποιων κυβερνήσεων, ανεξαρτήτως κόμματος, ανεξαρτήτως πλειοψηφίας στη Βουλή, υπάρχει μια συγκεκριμένη αντίληψη, όσον αφορά το τι είναι ακτοπλοΐα. 
       Η ακτοπλοΐα δεν είναι αγορά, κύριε Υπουργέ. Και αναφέρομαι στην αντίληψη, η οποία υπάρχει, δυστυχώς, σε ορισμένα στελέχη της Νέας Δημοκρατίας. Η ακτοπλοΐα είναι συγκοινωνίες, είναι δίκτυο, αφορά την ενότητα του εθνικού χώρου, του νησιωτικού χώρου της χώρας μας, αφορά τη ζωή των ανθρώπων, τη ζωή των νησιών μας. 
      Απ’ αυτή την άποψη, επιβάλλεται η ύπαρξη αυστηρότερων κανόνων από την πλευρά της πολιτείας, προκειμένου να διασφαλίσουμε ακριβώς τη ζωή των πολιτών. 
      
      (LM)
      (3GK)
      Και γι’ αυτό το λόγο θεωρώ ότι οι συμβάσεις δημόσιας υπηρεσίας, εκεί όπου ανατίθενται –και έχει δίκιο ο κ. Παυλίδης και εσείς, κύριε Υπουργέ, αναφερθήκατε -είναι λίγες οι περιπτώσεις. Ο κανόνας, όμως, εφαρμόζεται παντού. Και πότε εφαρμόζεται; Εφαρμόζεται, όταν πίσω από το νομικό πλαίσιο το οποίο ορίζεται -ορίζει η Κυβέρνηση, ορίζει η Βουλή- υπάρχουν οι εναρμονισμένες πρακτικές και οι εναρμονισμένες συμπεριφορές, για να γίνω ακόμα πιο συγκεκριμένος, των εταιρειών που διαχειρίζονται τις ακτοπλοϊκές υπηρεσίες και τις ακτοπλοϊκές συγκοινωνίες, οι οποίες μη προσερχόμενες στους διαγωνισμούς καθιστούν τους διαγωνισμούς άγονους και στη συνέχεια επιχειρούν δια της κρατικής βοήθειας και δια του κρατικού προϋπολογισμού να καταστήσουν τα νησιά μας ομήρους των δικών τους συμφερόντων.
      Αυτή είναι η πραγματικότητα. Αυτή την πραγματικότητα κάποτε, όλα τα πολιτικά κόμματα έχουμε ευθύνη να την αντιμετωπίσουμε και θα την αντιμετωπίσουμε με σθένος και αποφασιστικότητα.
      Δεν έχω καμιά απολύτως αμφιβολία -δεν ξέρω αν λέγεται σήμερα κύριος Πανούσης ο ένας ο οποίος αντιδικεί και καταγγέλλει ή αύριο είναι κάποιος άλλος- αλλά σας διαβεβαιώ ότι πάνω από πέντε δεν θα βρείτε ποτέ. Θα είναι δύο, τρεις, τέσσερις, πέντε μάξιμουμ. Ποτέ παραπάνω. Γιατί; Γιατί δεν είναι μεγάλη η αγορά, δεν είναι μεγάλος ο τομέας. Είναι πολύ λίγοι. Και επειδή είναι λίγοι, ο καθένας πιάνει και τις άκρες του. Και οι άκρες, όταν καμιά φορά αντισταθούν, τότε βρίσκονται εκτεθειμένες. 
      Γι’ αυτό θέλω να συνδράμω στο αίτημα του κυρίου Παυλίδη, το οποίο τον τιμά, ότι αυτή η υπόθεση την οποία ο ίδιος έστειλε στη δικαιοσύνη, κάποια στιγμή πρέπει να τελειώνει. Και πρέπει η Βουλή, κύριε Πρόεδρε, να πάρει την πρωτοβουλία, αν η δικαιοσύνη θέλει να συνεχίσει να επιτρέπει στον καθένα να διασύρει τον πολιτικό κόσμο της χώρας και να δίνει μάλιστα και επιχειρήματα σε κάποιους άλλους να αναφέρονται σε πράξεις οι οποίες δήθεν πραγματοποιούνται.
      Η Βουλή, κύριε Πρόεδρε, πρέπει να αναλάβει την πρωτοβουλία, προκειμένου η υπόθεση την οποία έστειλε ο κ. Παυλίδης στη δικαιοσύνη και αφορά την υπόθεση Μανούση να έρθει στη Βουλή. Και πρέπει να αναλάβει η Βουλή τις ευθύνες μέσα από μια Επιτροπή. Δεν ξέρω αν θα είναι εξεταστική ή προανακριτική, ανάλογα με το πώς η δικαιοσύνη τελικώς θα αντιδράσει και πώς θα κινηθεί. Αλλά σε κάθε περίπτωση αυτή η υπόθεση κάποτε πρέπει να τελειώνει.
      Και πρέπει να τελειώνει, διότι όσο συνεχίζεται αυτή η υπόθεση δεν θα υπάρξει νησιώτης, δεν θα υπάρξει Έλληνας πολίτης, ο οποίος με σεβασμό και εμπιστοσύνη μπορεί να δεχθεί ότι η πολιτεία λειτουργεί προς το συμφέρον του, όποιος και αν είναι στην κυβέρνηση. Είτε σήμερα είναι Υπουργός ο κ. Παπαληγούρας, είτε είναι κάποιος άλλος αύριο, σε κάθε περίπτωση θα υπάρχει ένας πέπλος σύγχυσης και αμφισβήτησης ότι κάτι δεν γίνεται σωστά. Και την ίδια στιγμή οι πολίτες, οι νησιώτες, ο τουρισμός μας θα πληρώνουν τα αποτελέσματα μιας αδιαφανούς διαδικασίας.
      Αναφερθήκατε στη Λήμνο. Βεβαίως και οι Λημνιοί δεν θέλουν το συγκεκριμένο πλοίο, γιατί ξέρουν ότι είναι ένα πλοίο παλαιών ετών. Ποιος του επιτρέπει, όμως, σήμερα να κυκλοφορεί; Γιατί; Διότι ακούσαμε εδώ την Κυβέρνησή σας, κύριε Υπουργέ, να εισηγείται την αλλαγή του δικού μας νόμου που θα είχε σταματήσει τη λειτουργία αυτού του πλοίου. Και είχα πει από τότε ότι το σχέδιο είναι ένα και συγκεκριμένο. Να αφήσουμε τα γηρασμένα πλοία στο Αιγαίο και να τα πληρώνουμε για να έχουν όμηρους τα νησιά μας. Αυτό το σχέδιο τώρα πλέον είναι φανερό.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας ευχαριστώ πάρα πολύ για την ανοχή σας, αλλά ειλικρινά αυτός ο τομέας είναι ένας τομέας εξαιρετικής σημασίας για όλες τις πολιτικές δυνάμεις της Βουλής. Και ίσως θα χρειαζόταν πολύς χρόνος για να αναφερθούμε σε αυτό το θέμα. Είναι κρίμα που το Υπουργείο Εμπορικής Ναυτιλίας σπάνια έχει την ευκαιρία να συμμετάσχει σε γενικευμένες συζητήσεις. Είμαι βέβαιος ότι και οι κύριοι Υπουργοί θα ήθελαν να συμμετάσχουν σε τέτοιες συζητήσεις, αλλά είναι εξαιρετικής σημασίας και ενδεχομένως να σκεφτείτε και εσείς στο Προεδρείο και στη Διάσκεψη των Προέδρων κάποια διαδικασία μιας γενικευμένης συζήτησης για το μέλλον της ακτοπλοΐας. Έτσι και αλλιώς, η οικονομική κρίση είναι μπροστά μας, ο τουρισμός θα υποστεί κρίση και η ακτοπλοΐα θα πρέπει και εκείνη να βρει τη θέση της. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Παπουτσή.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα να κάνω ορισμένες διευκρινήσεις, αν μου επιτρέπετε.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπαγεωργίου, έχετε το λόγο για δύο λεπτά για μια μικρή παρέμβαση. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα ήθελα να διευκρινίσω ένα-δύο θέματα, γιατί πιστεύω ότι ασκήθηκε μια άδικη κριτική για τον τρόπο με τον οποίο ήρθε η τροπολογία αυτή να συζητηθεί σε ένα νομοσχέδιο ενός άλλου Υπουργείου.
      Εκτιμώ τη στάση του κυρίου Παπουτσή που ανέφερε και διευκρίνισε αυτά τα θέματα. Επρόκειτο η τροπολογία να έρθει στο νομοσχέδιο που συζητήσαμε, αλλά υπήρξε ένα διαδικαστικό πρόβλημα. 
      (AD)
      (3LM)
      Δεν είχαμε στα χέρια μας την έκθεση του Γενικού Λογιστηρίου, με αποτέλεσμα να είναι εκπρόθεσμη η υπουργική τροπολογία. Δεν τη συμπεριλάβαμε ως άρθρο, διότι θεωρήσαμε ότι το νομοσχέδιο αυτό που συνεζητείτο και δεν συμπεριελήφθη καμία τροπολογία ήταν πολύ σημαντικό και έτσι υπήρξε μία διαβούλευση και συνεννοηθήκαμε όλοι ότι στο πρώτο νομοσχέδιο που θα έρθει, θα συζητηθεί. 
      Εκτιμώ τη στάση της Αξιωματικής Αντιπολίτευσης και του Λαϊκού Ορθόδοξου Συναγερμού και απευθυνόμενος στο συνάδελφό του Συνασπισμού, θα ήθελα να πω το εξής: Δεν το γνωρίζετε, δεν κρίνω ότι υπήρχε σκοπιμότητα στην αντίδρασή σας, αλλά άγνοια και όφειλαν να σας το πουν.
      Επιπλέον, θα ήθελα να κάνω μία διευκρίνιση. Αλήθεια, δεν γνωρίζετε ότι υπάρχει κύμα φυγής από τα νοσοκομεία; Αυτή τη στιγμή, κρατούνται πενήντα τέσσερις μετατάξεις μέχρι να ψηφιστεί ο νόμος μόνο από το Αττικό, περισσότερες από εξακόσιες στα νοσοκομεία του Λεκανοπεδίου της Αττικής, δύο χιλιάδες περίπου σε όλη την Ελλάδα. Ανακάλυψε αυτό το διάστημα ο Οργανισμός «φάντασμα», όπου βρήκαν να κάνουν μετατάξεις και όπου δεν υπηρετούσε σχεδόν κανένας υπάλληλος!
      Για τα κοινωνικά κριτήρια, έχετε απόλυτο δίκιο, κύριε Παπουτσή, κύριε Εισηγητή. Σαφώς και τηρούνται. Οι ευεργετικές διατάξεις για τη συνυπηρέτηση δεν επηρεάζονται, ούτε για τους ένστολους ούτε για τους άλλους που υπηρετούν. Νομίζω ότι προς αυτήν την κατεύθυνση το τελευταίο διάστημα –πλην εξαιρέσεων που υπάρχουν- δεν έχει κανείς να καταμαρτυρήσει κάποια παρατυπία. Θα δώσουμε πράγματι ιδιαίτερο βάρος στα όσα ειπώθηκαν και θα πρέπει να παρακολουθούνται στενά σε όλη αυτή τη διαδικασία.
      Ευχαριστώ πάρα πολύ. Και ευχαριστώ και τον Υπουργό για τη δυνατότητα που μας έδωσε να αναπτύξουμε και να συμπεριλάβουμε την τροπολογία στο νομοσχέδιο.
      ΠΡΟΕΔΡΕΥΩΝ (Αναστάσιος Νεράντζης): Ήταν μία φιλοξενία υποδειγματική, όπως ταιριάζει σε Κορινθίους, αν μη τι άλλο.
      Ο κ. Ροντούλης, Κοινοβουλευτικός Εκπρόσωπος του Λαϊκού Ορθόδοξου Συναγερμού, θέλει να πρωτολογήσει.
      Ορίστε, κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Θα ήθελα να αρχίσω από αυτά που είπε ο Υφυπουργός κ. Παπαγεωργίου. Κύριε Υφυπουργέ, η πρωτοβουλία είναι σε θετική κατεύθυνση και γι’ αυτό, αυτήν την τροπολογία θα την υπερψηφίσουμε. Το ερώτημα, όμως, που διατυπώθηκε από την πλευρά μας είναι το παρακάτω και δεν αφορά βεβαίως τη συγκεκριμένη πολιτική ηγεσία του Υπουργείου ή τις προσπάθειες που καταβάλλετε και προσωπικά για την άρση κρισίμων προβλημάτων που παρατηρούνται στο Εθνικό Σύστημα Υγείας.
      Η Νέα Δημοκρατία είναι Κυβέρνηση από το 2004. Αυτό το κύμα φυγής από τα νοσοκομεία ή τις τεράστιες ελλείψεις προσωπικού που πράγματι υπάρχουν –τα πράγματα είναι ακριβώς όπως τα περιγράψατε- το αντελήφθητε ως πρόβλημα τώρα, εν έτει 2009; Δηλαδή, από το 2004 έπρεπε να παρέλθει όλη αυτή η πενταετία, να έρθει ο κ. Παπαγεωργίου και να ανακαλύψει αυτά που μας είπε; Και βεβαίως τιμούμε και τη δράση σας και την ειλικρίνειά σας και γι’ αυτό και υπερψηφίζουμε, αλλά θα έπρεπε να παρέλθει η πενταετία για ένα οξύτατο πρόβλημα; 
      Αυτό το οξύτατο πρόβλημα σας ανάγκασε, κύριε Υφυπουργέ –αναφέρομαι ως πολιτική ηγεσία του Υπουργείου Υγείας- να φέρετε και το νομοσχέδιο βάσει του οποίου προβλέπονται πέντε χιλιάδες πεντακόσιες προσλήψεις νοσηλευτών και δύο χιλιάδες προσλήψεις γιατρών. Άρα, λοιπόν, αυτό το οξύτατο πρόβλημα υπάρχει τόσα χρόνια και τώρα ευαισθητοποιήθηκαν κάποιοι άνθρωποι. 
      Αυτό το αναφέρω απλώς, για να βγάλουμε ένα συμπέρασμα. Δυστυχώς, στην Ελλάδα, μένουμε σε ένα διαπιστωτικό λόγο. Όλοι διαπιστώνουμε τα προβλήματα, αλλά οι λύσεις αργοπορούν. Και εκεί είναι το πρόβλημα. Η κοινωνία αυτό περιμένει, τη γρήγορη λήψη μέτρων.
      Και, βεβαίως –και εδώ θα ήθελα μία ειλικρινή απάντηση, κύριε Υφυπουργέ, γιατί ξέρω ότι μιλάτε πάντα ειλικρινά και έντιμα- η κρίσιμη φράση στην τροπολογία είναι ότι επιτρέπεται πλέον η μετάταξη, μόνον κατόπιν συμφώνου γνώμης του Διοικητικού Συμβουλίου του Νοσηλευτικού Ιδρύματος.
      Θεωρείτε ότι είναι αρκετό αυτό το μέτρο για να ανακόψει το κύμα φυγής; Διότι, ξέρετε τι θα γίνει, κύριε Υφυπουργέ; Ναι, μεν μπαίνει μία επιπρόσθετη «ασφαλιστική δικλείδα» -εντός εισαγωγικών- αλλά τώρα οι πιέσεις θα γίνονται προς δύο κατευθύνσεις, δηλαδή και προς το Υπηρεσιακό Συμβούλιο και προς το Διοικητικό Συμβούλιο του Νοσηλευτικού Ιδρύματος. 
      
      (ΚΟ)
      
      
      
      (3AD)
      Τι θέλω να πω; Θέλω να πω ότι αυτό που πρέπει να πρυτανεύσει είναι η πολιτική βούληση -που εσείς προφανώς την έχετε για να φέρετε αυτήν την τροπολογία- προκειμένου να ανακοπεί αυτό το κύμα φυγής. 
      Εάν δεν υπάρξει η πολιτική βούληση, μη νομίζετε ότι αυτή η ασφαλιστική δικλείδα αποτελεί σωτηρία και είναι πανάκεια, διότι γνωρίζετε πολύ καλά –άλλωστε, τα ζείτε τα πράγματα- ότι οι πιέσεις θα μετακινηθούν και σε ένα άλλο επίπεδο. Σε κάθε περίπτωση, όμως, εμείς θεωρούμε θετική αυτή την πρωτοβουλία σας και θα την υπερψηφίσουμε ασμένως. 
      Έρχομαι τώρα στην τροπολογία που αφορά την εθελούσια έξοδο των εργαζομένων στον ΟΛΠ. 
      Κύριε Υπουργέ, ζούμε σε μία περίοδο όπου τα ασφαλιστικά ταμεία διατρέχουν τεράστιο κίνδυνο. Εάν ανατρέξετε σήμερα στους τίτλους των εφημερίδων, θα δείτε μία πλειάδα ασφαλιστικών ταμείων που είναι στο κόκκινο. Και μιλάμε για ταμεία κολοσσούς, όπως είναι το ΕΤΕΑΜ, όπως είναι το Ταμείο Ελευθέρων Επαγγελματιών, για να μην αναφέρω πλείστα όσα άλλα. Αναγκάζονται να εκποιούν περιουσιακά τους στοιχεία, προκειμένου να καταστούν ικανά να αντιμετωπίσουν τις τρέχουσες ανάγκες σε συνταξιοδοτήσεις και άλλες παροχές προς τους ασφαλισμένους. 
      Άρα, αυτή η ιστορία με την εθελούσια έξοδο πρέπει κάποτε να σταματήσει. Αφενός μεν διότι άνθρωποι πενηντάρηδες γίνονται συνταξιούχοι και βγαίνουν ξανά στην αγορά εργασίας με ό,τι αυτό σημαίνει για την επιδείνωση της ανεργίας νέων ανθρώπων, αλλά και διότι πώς θα μπορέσουν τα ασφαλιστικά ταμεία να αντιμετωπίσουν αυτό το κύμα εξόδου. Και αναφέρομαι στην εθελούσια έξοδο. Έχετε συνυπολογίσει το κόστος που συνεπάγονται τέτοιου είδους ενέργειες; Εθελούσια έξοδος στον Ο.Τ.Ε., εθελούσια έξοδος στην Ολυμπιακή, εθελούσια έξοδος στον ΟΛΠ. Γεμίσαμε συνταξιούχους των πενήντα χρονών. Ε, αυτό θα πρέπει να σταματήσει επιτέλους. 
      Άρα, λοιπόν, εμείς τασσόμεθα επί της αρχής, να το πω έτσι. Είμαστε ενάντια και καταψηφίζουμε αυτήν την τροπολογία. 
      Έρχομαι στο ζήτημα της απευθείας ανάθεσης ακτοπλοϊκών γραμμών. Επίσης έχει διαπιστωθεί ότι ενώ όλοι γνωρίζουμε και περιγράφουμε το πρόβλημα, εθελοτυφλούμε. 
      Υπάρχει καρτέλ, κύριε Υπουργέ; Υπάρχει. Δεν το αμφισβητείτε. Το ομολογούν οι ίδιοι οι εμπλεκόμενοι. Υπάρχει αδιαφάνεια; Υπάρχει. Οι ίδιοι πάλι το λένε με καταγγελίες τους. Ο ένας ακτοπλόος καταγγέλλει τον άλλον. Υπάρχει μία χαοτική κατάσταση όσον αφορά τους διαγωνισμούς; Υπάρχει. 
      Όλα αυτά τα πράγματα -για να συνεχίσω και να επεκτείνω τη λογική του κυρίου Παπουτσή- σημαίνουν ότι εδώ έχουμε να κάνουμε με ένα εθνικής σημασίας πρόβλημα, διότι σε μία αρχιπελαγική και νησιωτική χώρα, όπως είναι η Ελλάδα, βεβαίως δεν έχουμε να κάνουμε με μία αντίληψη αγοράς όσον αφορά την ακτοπλοΐα, αλλά έχουμε να κάνουμε με ένα ζήτημα εθνικής εμβέλειας και σημασίας. Διότι βεβαίως θα πρέπει οι νησιώτες μας να μετακινηθούν, βεβαίως θα πρέπει προϊόντα να έρθουν στα νησιά και μάλιστα προϊόντα σε τέτοιο κόστος που θα είναι και ανταγωνιστικά ή θα συντηρούν την οικονομική βάση των νησιών. Πρόκειται, δηλαδή, για ζήτημα εθνικής σημασίας και ασφάλειας. 
      Και ενώ διαπιστώνουμε το πρόβλημα, δεν λαμβάνουμε μέτρα και διαιωνίζεται μία κατάσταση πραγμάτων. 
      Εμείς, κύριε Πρόεδρε, ως Λαϊκός Ορθόδοξος Συναγερμός έχουμε κάνει μία πρόταση. Θεωρούμε ότι ειδικά για τις άγονες γραμμές –και ακούστε, κύριε Υπουργέ- θα πρέπει να δημιουργηθεί μία κρατική κατά βάση εταιρεία, η οποία θα φέρει και ασφαλή πλοία στο χώρο του Αιγαίου, διότι και δαπανώνται ήδη τεράστια ποσά και συνεχίζει να υπάρχει και να επικρατεί ανασφάλεια στους νησιώτες μας και αποτέλεσμα δεν έχουμε. 
       (NP)
(3KO)
	Άρα, σκεφθείτε και αυτό το ενδεχόμενο, αφού ούτως ή άλλως τεράστια κονδύλια διακυβεύονται προς τις άγονες γραμμές. Επομένως, δεν θα υπερψηφίσουμε την τροπολογία αυτή. 
	Όσον αφορά την τροπολογία που αφορά τις κρίσεις αντιναυάρχων, επίσης, θα την καταψηφίσουμε, διότι τη θεωρούμε εντελώς άσχετη με το παρόν νομοσχέδιο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Επιτρέψτε μου τρία δεύτερα ακόμη, κύριε Πρόεδρε, ώστε απευθυνόμενος στον κύριο Παυλίδη να πω ότι η μέχρι τώρα συμπεριφορά σας, κύριε Υπουργέ, σας τιμά. Ευχή μου είναι να κρατήσετε όσο καλύτερα μπορείτε, προκειμένου να ξεπεράσετε αυτή τη θύελλα. Πάντα, όμως, με σεβασμό στο Σύνταγμα, στο πολίτευμα, στην ελληνική Βουλή. 
	Ευχαριστώ πολύ. 
    	ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Ροντούλη. 
    	Προτασσόμενη δευτερολογία έχει ο κ. Παναγιώτης Ρήγας, Βουλευτής του ΠΑ.ΣΟ.Κ. στις Κυκλάδες, για τέσσερα λεπτά. 
    	ΠΑΝΑΓΙΩΤΗΣ ΡΗΓΑΣ: Ευχαριστώ πολύ, κύριε Πρόεδρε. 
    Πράγματι, είναι κρίμα που υποβαθμίζουμε τη συζήτηση για ένα τόσο σοβαρό και σημαντικό θέμα, όπως αυτό της ακτοπλοΐας, σε μια συζήτηση που γίνεται στα πλαίσια μιας τροπολογίας. Γι’ αυτό θα ήθελα να προσθέσω στις παρατηρήσεις που έκανε ο κοινοβουλευτικός μας εκπρόσωπος κ. Παπουτσής ότι για ένα τόσο μείζονος εθνικής σημασίας θέμα καλό είναι να έχουμε πολύ περισσότερες ευκαιρίες, για να συζητήσουμε αυτήν τη σημαντική για την επιβίωση και για την ανάπτυξη των νησιών υπόθεση της ακτοπλοΐας.
    	Έρχομαι τώρα στην τροπολογία, που αφορά στον προσυμβατικό έλεγχο από το Ελεγκτικό Συνέδριο των συμβάσεων που υπογράφονται ανάμεσα στο Υπουργείο και στις ακτοπλοϊκές εταιρείες για την ανάθεση σύμβασης δημόσιας υπηρεσίας, τις λεγόμενες, ως γνωστόν, «άγονες γραμμές».
    Άκουσα και το συνάδελφό μου της Νέας Δημοκρατίας, τον προερχόμενο από τις Κυκλάδες, να μας εγκαλεί με έναν αρκετά προκλητικό –θα έλεγα- τρόπο ότι υπάρχει έλλειψη ευαισθησίας, γιατί δεν συναινούμε έτσι, χωρίς να το κουβεντιάσουμε, σε αυτή τη ρύθμιση. 
    Άκουσα και τον κύριο Παυλίδη με πάρα πολύ μεγάλη προσοχή. Είπε ιδιαίτερα δηκτικά πως οι παράδες είναι πάρα πολλοί. Είναι γεγονός ότι οι παράδες είναι πάρα πολλοί και δεν υπαινίσσομαι σε καμία περίπτωση πως υπάρχει πρόθεση του Υπουργείου σήμερα ή στο παρελθόν να διαχειριστεί με τρόπο αδιαφανή αυτούς τους παράδες. Όμως, θα πρέπει να προσέξουμε να μην παίξουμε στο παιχνίδι που κάποιοι απ’ αυτούς που λυμαίνονται για πάρα πολλά χρόνια το χώρο θέλουν να μας βάλουν να παίξουμε. Διότι θα έχετε παρατηρήσει, κύριε Υπουργέ, ότι το παιχνίδι είναι στημένο και είναι  ως εξής στημένο: 
    Τα χρήματα πολλαπλασιάζονται από χρόνο σε χρόνο. Η υπόθεση αυτή έχει καταλήξει βαρέλι χωρίς πάτο. Κάθε χρόνο περισσότερα χρήματα για την εξυπηρέτηση των γραμμών δημοσίου συμφέροντος. Υπάρχει βελτίωση. Προφανώς σε ορισμένες περιπτώσεις υπάρχει βελτίωση. Δεν υπάρχει, όμως, καμία βεβαιότητα ότι και αύριο έτσι θα είναι. Όλα αυτή τη στιγμή λειτουργούν, επειδή συγκυριακά είναι καλύτερα. Όμως, ούτε σαφείς κανόνες υπάρχουν ούτε μελέτη συγκεκριμένη, η οποία εκ των προτέρων να μας δίνει τη δυνατότητα να γνωρίζουμε ποιες είναι οι βέλτιστες γραμμές δημοσίου συμφέροντος που πρέπει να χρηματοδοτούμε, ποιες ανάγκες πρέπει να καλύπτονται, πόσες είναι αυτές οι ανάγκες, ποιο είναι το μεταφορικό έργο, τι θέλουμε να εξυπηρετήσουμε. 
    	Όλα αυτά σταμάτησαν την εποχή που υπήρχε ένα σχέδιο από το Υπουργείο Εμπορικής Ναυτιλίας να υπάρξει μια οργανωμένη παρέμβαση στο χώρο των ενδοεπικοινωνιών και εγκαταλείφθηκε. Σήμερα, απλώς, δίνουμε περισσότερα χρήματα χωρίς να είμαστε βέβαιοι για το αποτέλεσμα. 
	Και τι συμβαίνει; Αυτή τη στιγμή σε ορισμένες γραμμές των Κυκλάδων, πράγματι, η εξυπηρέτηση γίνεται από πλοία τα οποία είναι πολύ καλύτερα απ’ ό,τι στο παρελθόν, όμως, με απευθείας ανάθεση. Διότι ο συγκεκριμένος –και δεν θα αναφερθώ στο όνομά του- πλοιοκτήτης στους διαγωνισμούς προσέρχεται και συμμετέχει με άλλα πλοία. Και όταν απορρίπτεται η συμμετοχή τους, διότι τα πλοία αυτά με τα οποία θέλει να συμμετέχει δεν είναι κατάλληλα, παίρνει με απευθείας ανάθεση, με άλλα πλοία, τις γραμμές. 
      Καταλαβαίνετε δηλαδή πού θα φθάσουμε; Έρχονται συνειδητά, με ελλιπείς φακέλους, με προβλήματα στην κατάθεση των προσφορών τους, ξέροντας εκ των προτέρων ότι θα πορευθούν αυτές οι προσφορές, συνεννοούνται μεταξύ τους, για να πάρουν στη συνέχεια με απευθείας ανάθεση τις γραμμές. Ε, αυτό το πράγμα δεν πρέπει να τους βοηθήσουμε να το συνεχίσουν! 
	Όσο, λοιπόν, εμείς κάνουμε διευκολύνσεις, θεωρώντας ότι διευκολύνουμε τα νησιά –που πράγματι τα διευκολύνουμε, διότι κανένας δεν είναι τρελός να πει να αφήσουμε τα νησιά χωρίς εξυπηρέτηση- αφήνουμε ένα παραθυράκι. 
(TR) 






	



	
    (NP)
    Προσέξτε, όμως, γιατί αυτό το παραθυράκι που αφήνουμε για να εξυπηρετήσουμε πράγματι το νησιώτικο χώρο, θα τον αξιοποιήσουν αυτοί που συνειδητά σκόπιμα και μονίμως κάνουν χρήση αυτής της διευκόλυνσης. Στήνουν, λοιπόν, τους άκυρους διαγωνισμούς με τη λογική να καταστούν άκυροι οι διαγωνισμοί, δεν καταθέτουν εγγυητικές επιστολές, δεν καταθέτουν πιστοποιητικά αξιοπλοΐας και να έλθουν μετά να εκβιάσουν λέγοντας, οι νησιώτες θέλουν πλοία, δώστε μας με απευθείας ανάθεση το πλοίο.
    Για όλα αυτά, λοιπόν, θα πάρουμε μέτρα να τα αποκλείσουμε. Γι’ αυτό δεν αποτελεί πανάκεια αυτή η ρύθμιση που κάνετε. Μπαλώνει, ίσως, κάποιες καταστάσεις και κάποιες εκκρεμότητες. Όμως πρέπει να θεμελιώσουμε ένα άλλο σταθερό νομικό πλαίσιο, ώστε να αποφύγουμε στο μέλλον αυτόν τον κίνδυνο. 
    Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
    Εισερχόμαστε τώρα στο στάδιο των δευτερολογιών.
    Υπάρχει κανείς εκ των εισηγητών και ειδικών αγορητών που να θέλει να δευτερολογήσει; 
    ΣΙΜΕΩΝ ΚΕΔΙΚΟΓΛΟΥ: Εγώ, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Κεδίκογλου, έχετε το λόγο για τέσσερα λεπτά.
    ΣΙΜΕΩΝ ΚΕΔΙΚΟΓΛΟΥ: Ευχαριστώ, κύριε Πρόεδρε.
    Κατ’ αρχάς επειδή αναφέρθηκε στα λεγόμενά μου ο Βουλευτής του ΠΑΣΟΚ ο κ. Ζωϊδης, θα ήθελα να του πω ότι φυσικά και η κάθε κυβέρνηση έχει τις ευθύνες της. Δεν πρέπει να ξεχνάμε, όμως, τις ευθύνες της αδράνειας. Γιατί ο κυριότερος λόγος που έχει περιέλθει σε αυτήν την κατάσταση σήμερα ο Πειραιάς είναι ότι δεν έγιναν τα απαραίτητα έργα υποδομής, ότι δεν έγιναν οι απαραίτητες επενδύσεις από το 1995, το μακρινό. 
    Αυτή η διοίκηση, αυτή η Κυβέρνηση έκανε αυτά που έπρεπε. Οι πρώτες επενδύσεις στην προβλήτα 1 δρομολογήθηκαν από αυτήν τη διοίκηση, από αυτήν την Κυβέρνηση. 
    Θα πρέπει να ξεκαθαρίσουμε μερικά πράγματα, γιατί γίνεται σύγχυση μεταξύ εσόδων του ΣΕΜΠΟ και εσόδων του ΟΛΠ, σε σχέση με το αντάλλαγμα παραχώρησης. Ο ΣΕΜΠΟ, ο σταθμός εμπορευματοκιβωτίων συμμετέχει στα συνολικά κέρδη του ΟΛΠ κατά ποσοστό που κυμαίνεται μεταξύ 15% και 20%. Το 2007, η καλύτερη χρονιά του ΟΛΠ, όταν τα κέρδη του ήταν 32.000.000 ευρώ, τα κέρδη από τον ΣΕΜΠΟ ήταν μόλις 7.000.000 ευρώ. Αντίστοιχα την τελευταία πενταετία, αυτήν που μετριέται για τα δάνεια 2003 με 2007, τα κέρδη του ΟΛΠ ήταν 121.000.000 ευρώ και μόνο 24.000.000 ήταν του ΣΕΠΜΠΟ, δηλαδή μόλις 4,8 εκατομμύρια ευρώ το χρόνο κατά μέσο όρο. 
    Από την παραχώρηση κατά την πρώτη τετραετία τα έσοδα του ΟΛΠ από τον ΣΕΜΠΟ, από την εκχώρηση είναι 185.000.000 ευρώ, δηλαδή 37.000.000 ευρώ το χρόνο. Ο ΟΛΠ επταπλασιάζει τα έσοδά του από τον ΣΕΜΠΟ και μάλιστα χωρίς να υπολογίσουμε τα έσοδα που έχει από τα αποτελέσματα της λειτουργίας του Προβλήτα-1 που θα είναι σε αυτόν. 
    Να πω δύο λόγια τώρα για τον εσωτερικό δείκτη αποδοτικότητας το IRR των ιδίων κεφαλαίων που δεν σχετίζεται μόνο με το επιτόκιο αλλά και με το μέγεθος του επιχειρηματικού κινδύνου που αναλαμβάνει ο επενδυτής. Στην περίπτωση της σύμβασης ΟΛΠ-COSCO οι επενδυτές είναι ξένοι, συνεπώς το IRR είναι εύλογα μεγαλύτερο, διότι έχουν εναλλακτικές λύσεις με μικρότερο κίνδυνο. Η Ελλάδα από τους ξένους επενδυτές θεωρείται υψηλού κινδύνου, το δε έργο στην Ελλάδα θεωρείται επίσης υψηλού κινδύνου, λόγω ανταγωνισμού στη συγκεκριμένη γεωγραφική περιοχή, αλλά και της απουσίας κάθε εγγύησης του δημοσίου στη σύμβαση. 
    Στις λοιπές συμβάσεις που αναφέρθηκαν, το δημόσιο αντισυμβαλλόμενος συμμετέχει με 30% περίπου στην εκτέλεση του έργου, συνεπώς ο κίνδυνος είναι χαμηλότερος. Συγκεκριμένα για την Αττική Οδό το IRR είναι μεν 11,5%, η διακίνηση, όμως, είναι εξασφαλισμένη, άρα το ρίσκο είναι μικρότερο. 
    Στη σύμβαση του ΟΛΠ με την COSCO προβλέπεται ότι εάν το IRR γίνει ίσο ή μεγαλύτερο του 16%, τα κέρδη του παραχωρησιούχου μοιράζονται με τον ΟΛΠ σε ποσοστό ένα προς ένα, πενήντα προς πενήντα. Και να αντιπαραβάλλω τη σύμβαση με το Μαλιακό, που προβλέπει IRR 20% και σε περίπτωση που αυξήσει το ποσοστό αυτό ο ανάδοχος, τότε μόνο το 20% των κερδών πηγαίνει στο δημόσιο. Και να σημειώσω ότι το δημόσιο δεν εισπράττει στην περίπτωση αυτή αντάλλαγμα, όπως συμβαίνει στην περίπτωση του ΟΛΠ.
    Σας ευχαριστώ. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
    Ο ειδικός αγορητής του ΣΥ.ΡΙ.Ζ.Α. έχει ζητήσει το λόγο για τέσσερα λεπτά.
    Ορίστε, κύριε Δρίτσα, έχετε το λόγο.
    ΘΕΟΔΩΡΟΣ ΔΡΙΤΣΑΣ: Κύριε Πρόεδρε, να πω πρώτα απ’ όλα για τα όσα είπε ο Υφυπουργός Υγείας ο κ. Παπαγεωργίου, που απεχώρησε, όσον αφορά την  τοποθέτησή μου. Δεν κατανόησε τι είπα και πρέπει να το διευκρινίσω. Δήλωσα ότι είμαστε υπέρ του περιορισμού της ελευθερίας των μετατάξεων. 
    (GM)
     TR
     Πιστεύουμε ότι παίζονται πολλά κομματικά παιχνίδια σε σχέση με αυτές. Από εκεί και πέρα δηλώσαμε ότι είναι παλαιό πρόβλημα, οξύτατο και τώρα το ανακάλυψε η Κυβέρνηση. 
     Εν πάση περιπτώσει με την προτεινόμενη τροπολογία δεν πιστεύουμε ότι μπορεί να δοθεί πραγματική λύση και να γίνουν σεβαστές οι πραγματικές αιτίες, οι κοινωνικές, που δικαιολογούν μετατάξεις αλλά και να χτυπηθεί ο κομματισμός και η συναλλαγή. Ως εκ τούτου γι’ αυτό το λόγο δεν το ψηφίζουμε.
     Δεύτερον, θέλω να προχωρήσω όσον αφορά στα ζητήματα της Ακτοπλοΐας. 
     Κύριε Υπουργέ, το έχω πει και άλλοτε ότι το Υπουργείο είναι ικέτης συναίνεσης των ακτοπλόων για να προσέλθουν με τους δικούς τους όρους στην παροχή των ακτοπλοϊκών υπηρεσιών. Είναι ικέτης, διότι αποδέχεται και λειτουργεί εντός ενός πλαισίου απελευθέρωσης της αγοράς, η οποία δεν μπορεί παρά να παραγάγει συνεχώς τέτοιου είδους φαινόμενα, για μεν τις γραμμές υψηλού εμπορικού ενδιαφέροντος να υπάρχουν άλλα μέτρα, για δε του χαμηλού εμπορικού ενδιαφέροντος ομηρία του Υπουργείου απέναντι στις μεθοδεύσεις των ακτοπλόων. Απόδειξη είναι η τροπολογία που φέρνετε. Αντί να οδηγήσετε τα πράγματα σε μία εντελώς διαφορετική βάση, ενεργοποιείτε τις δυνατότητες που σας δίνει η νομοθεσία για να ενισχύσετε όχι τον διαγωνισμό πλέον αλλά και την προώθηση της ανάθεσης δημόσιας υπηρεσίας χωρίς την τήρηση διαγωνιστικής υπηρεσίας. Και σας λέω πολύ απλά ότι εάν το Ελεγκτικό Συνέδριο εκ των υστέρων θεωρήσει ότι δεν είναι νόμιμη, θα έχει ανατεθεί και τι θα γίνει σε αυτήν την περίπτωση; Είναι ένα τεράστιο νομικό κενό που έχει πρακτικές και ουσιαστικές συνέπειες. Πως θα το αντιμετωπίσετε αυτό; 
     Εμείς θέτουμε την ανάγκη ενός δημόσιου φορέα για τις ακτοπλοϊκές συγκοινωνίες. Δεν έχω χρόνο να επεκταθώ περισσότερο σε αυτό. 
     Τελευταία θα σχολιάσω σχετικά με την τροπολογία για την εθελούσια έξοδο και τα άλλα ζητήματα που αφορούν τους εργαζόμενους του ΟΛΠ. 
     Είπατε ότι εξασφαλίζετε και ότι εμείς σχολιάσαμε για την τιμή των οπλών.
     Κύριε Υπουργέ, σε αυτήν την Αίθουσα αυτό το τριήμερο έχουν ειπωθεί πολλές ανακρίβειες από την πλευρά της Κυβέρνησης και από την πλευρά της πλειοψηφίας. Έχουν ανατραπεί πολύ σοβαρά δεδομένα. Η σημερινή ημέρα, η 5η Μαρτίου 2009 σημαδεύει το Ελληνικό Κοινοβούλιο και συνεχίζεται αυτό το νομοσχέδιο με πλειοψηφική καταγραφή 149 ψήφων και με εκκρεμότητα δαμόκλειο σπάθη την παρατήρηση της Νομικής Υπηρεσίας της Βουλής, της Διεύθυνσης Επιστημονικών Μελετών σε σχέση με τη νομιμότητα των ρυθμίσεων του άρθρου 3 και με την εκκρεμότητα του Συμβουλίου Επικρατείας και σειράς άλλων δικαστικών αποφάσεων, όπως και των αγώνων των εργαζομένων που δεν πρόκειται να σταματήσουν. 
     Κύριε Πρόεδρε, δεν έχω το χρόνο να ανοίξω ξανά τη συζήτηση και δεν θα το κάνω, όμως έχουμε μπροστά μας μία υποταγή σε έναν από τους μεγαλύτερους διαχειριστές, όπως είπε ο κύριος Υπουργός, των ναυτιλιακών υπηρεσιών και μάλιστα με έναν τρόπο τόσο μονομερή που η χώρα μας θα μεταβληθεί είτε σε απόλυτα ελεγχόμενη πύλη από άλλες επιλογές έξω από τα κοινωνικά και οικονομικά συμφέροντα του ελληνικού λαού και των εργαζομένων είτε σε πεδίο σκληρών ανταγωνισμών ακριβώς γιατί εδώ δεν υπάρχουν κανόνες. Υπάρχει μονόπλευρη παραχώρηση με μεθόδευση νομοθέτησης μίας ειλημμένης πολιτικής απόφασης με κριτήρια εντελώς έξω από έναν πραγματικό προγραμματισμό που κάνουν όλες οι χώρες και όλα τα λιμάνια του κόσμου. 
     Ευχαριστώ.
     PM
     
     



      (3GM)                               
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς.
 	Μη υπάρχοντος άλλου ομιλητή, έχετε το λόγο, κύριε Υπουργέ, και με σας θα κλείσουμε.
	ΑΝΑΣΤΑΣΙΟΣ ΠΑΠΑΛΗΓΟΥΡΑΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Θα πω μια λέξη μόνο, κύριε Πρόεδρε. 
      Σε απάντηση στον κύριο Παπουτσή –γιατί δεν πρόκειται να ανοίξω αυτήν τη συζήτηση ξανά- όσον αφορά το προσωπικό του Λιμενικού Σώματος, θέλω να σας ενημερώσω ότι έχει συγκροτηθεί νομοπαρασκευαστική Επιτροπή για την τροποποίηση του Κανονισμού του προσωπικού. Έχει ήδη ολοκληρώσει τις εργασίες της και στο άμεσο μέλλον θα κατατεθεί το σχετικό νομοσχέδιο στη Βουλή. Επίσης έχει εκπονηθεί προεδρικό διάταγμα για την υπηρεσιακή κατάσταση του προσωπικού –μεταθέσεις, αποσπάσεις κ.λπ.- με το οποίο θέλω να σημειώσω προς ενημέρωσή σας ότι καθιερώνεται ένα απολύτως αντικειμενικό σύστημα μεταθέσεων με μοριοδότηση. 
	Όσον αφορά στα μέσα, κάνουμε μία πολύ μεγάλη προσπάθεια ενεργοποίησης των μέσων. Πρέπει να πω ότι ιδιαίτερα ο Αρχηγός του Λιμενικού Σώματος έχει αναλώσει εαυτόν στην κατεύθυνση αυτή, αλλά και όλοι μας. Θέλω να σας ενημερώσω ότι αυτήν την ώρα γίνεται μία διαπραγμάτευση με την ΕΑΒ η οποία πιθανότατα θα αναλάβει τελικά την ενεργοποίηση ελικοπτέρων και αεροπλάνων του Λιμενικού Σώματος, ενώ είχαμε αίσιο τέλος σε μία μεγάλη προσπάθεια που έγινε κατά τη διάρκεια των προηγούμενων μηνών να επανενεργοποιήσουμε τα τρία μεγαλύτερα σκάφη του Λιμενικού Σώματος, τα ΠΑΘ. 
	Θα πω μία ακόμα φράση για το γενικότερο θέμα που τέθηκε από τον κύριο Παπουτσή σε σχέση με την ακτοπλοΐα γενικότερα. Ναι, κύριε Παπουτσή, και για την Κυβέρνηση το θέμα της ακτοπλοΐας δεν είναι θέμα της αγοράς. Βεβαίως είναι οικονομική δραστηριότητα, αλλά αναγνωρίζουμε ότι πρωτεύουσα αξία έχει η κοινωνική παράμετρος, δηλαδή το δικαίωμα της νησιωτικής Ελλάδας να επικοινωνεί με την ηπειρωτική Ελλάδα. Μπορώ να σας βεβαιώσω ότι η Κυβέρνηση καταβάλλει κάθε δυνατή προσπάθεια στην κατεύθυνση αυτή. Επανερχόμενος στην παρατήρησή σας για την αξιοποίηση των μέσων του Λιμενικού Σώματος και την προώθηση των συμφερόντων των υπηρετούντων σ’ αυτό θα σας πω ότι η Κυβέρνηση κάνει ό,τι είναι ανθρώπινα δυνατό ώστε κάτω από τις σημερινές δημοσιονομικά δύσκολες συνθήκες να ανταποκριθεί.
	Αν μου επιτρέπετε, κύριε Πρόεδρε, θα ήθελα ακόμα να ευχαριστήσω τους συναδέλφους γιατί νομίζω ότι παρά τις σημαντικές διαφωνίες που ακούστηκαν κυρίως από την πλευρά του Κομμουνιστικού Κόμματος Ελλάδας και του Συνασπισμού Ριζοσπαστικής Αριστεράς και λιγότερο από την πλευρά της Αξιωματικής Αντιπολίτευσης, παρά τις οπωσδήποτε υπαρκτές διαφωνίες οι οποίες εδράζονταν σε ιδεολογικές διαφορές, νομίζω ότι η συζήτηση διεξήχθη κατά τρόπο άψογο στο Κοινοβούλιο και θέλω να ευχαριστήσω όλους γι’ αυτό.
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υπουργό.
	Κηρύσσεται περαιωμένη η συζήτηση επί των τροπολογιών του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής «Κύρωση της Σύμβασης παραχώρησης των λιμενικών εγκαταστάσεων των προβλητών 2 και 3 του σταθμού εμπορευματοκιβωτίων της ανώνυμης εταιρείας «Οργανισμός Λιμένος Πειραιώς Α.Ε. (ΟΛΠ Α.Ε.) και ρύθμιση συναφών θεμάτων» και θα γίνει η ψήφισή τους χωριστά.
(SX)
    (3PM)
    Ερωτάται το Σώμα: Γίνεται δεκτή η τροπολογία με γενικό αριθμό 519 και ειδικό 14;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς, η τροπολογία με γενικό αριθμό 519 και ειδικό 14 έγινε δεκτή κατά πλειοψηφία και εντάσσεται στο νομοσχέδιο ως άρθρο τέταρτο.
    Ερωτάται το Σώμα: Γίνεται δεκτή η τροπολογία με γενικό αριθμό 520 και ειδικό 15, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς, η τροπολογία με γενικό αριθμό 520 και ειδικό 15 έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως άρθρο πέμπτο.
    Ερωτάται το Σώμα: Γίνεται δεκτή η τροπολογία με γενικό αριθμό 525 και ειδικό 16;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς, η τροπολογία με γενικό αριθμό 525 και ειδικό 16 έγινε δεκτή κατά πλειοψηφία και εντάσσεται στο νομοσχέδιο ως άρθρο έκτο.
    Ερωτάται το Σώμα: Γίνεται δεκτή η τροπολογία με γενικό αριθμό 528 και ειδικό 17;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς, η τροπολογία με γενικό αριθμό 528 και ειδικό 17 έγινε δεκτή κατά πλειοψηφία και εντάσσεται στο νομοσχέδιο ως άρθρο έβδομο.
    Εισερχόμαστε στην ψήφιση του ακροτελεύτιου άρθρου.
    Ερωτάται το Σώμα: Γίνεται δεκτό το ακροτελεύτιο άρθρο όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Το ακροτελεύτιο άρθρο  έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Συνεπώς, το νομοσχέδιο του Υπουργείου Εμπορικής Ναυτιλίας, Αιγαίου και Νησιωτικής Πολιτικής «Κύρωση της Σύμβαση παραχώρησης των λιμενικών εγκαταστάσεων των προβλητών ΙΙ και ΙΙΙ του σταθμού εμπορευματοκιβωτίων της ανώνυμης εταιρείας «Οργανισμός Λιμένος Πειραιώς Α.Ε. (ΟΛΠ Α.Ε.)» και ρύθμιση συναφών θεμάτων» έγινε δεκτό επί της αρχής και επί των άρθρων.
      Η ψήφιση του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      Τη Δευτέρα 9 Μαρτίου 2009 και ώρα 18.00’ θα συζητηθούν επίκαιρες ερωτήσεις και στη συνέχεια θα διεξαχθεί νομοθετική εργασία.
      Την Τρίτη 10 Μαρτίου 2009 και ώρα 18.00’ θα συζητηθούν αναφορές και ερωτήσεις και στη συνέχεια θα διεξαχθεί Ειδική Συνεδρίαση της Ολομέλειας της Βουλής με θέμα τη δωρεά οργάνων σώματος και τις μεταμοσχεύσεις.
      Την Τετάρτη 11 Μαρτίου 2009 το πρωί και ώρα 10.00’ θα διεξαχθεί Ειδική Συνεδρίαση της Ολομέλειας της Βουλής για τον εορτασμό της Παγκόσμιας Ημέρας της Γυναίκας με θέμα «Γυναίκα και Εθελοντισμός – Γυναίκα και Κοινωνική Προσφορά».
      Την Τετάρτη 11 Μαρτίου 2009 το απόγευμα και ώρα 18.00’ θα διεξαχθεί νομοθετική εργασία.
    
    (TS)
      ( 3SX)
      Την Πέμπτη 12 Μαρτίου 2009 και ώρα 11.00΄ θα διεξαχθεί προ Ημερησίας Διατάξεως συζήτηση, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Λαϊκού Ορθόδοξου Συναγερμού κ. Γεωργίου Καρατζαφέρη, σε επίπεδο Αρχηγών Κομμάτων, με θέμα την Εξωτερική Πολιτική της Κυβέρνησης.
      Την Παρασκευή 13 Μαρτίου 2009 και ώρα 10.00΄ θα συζητηθούν Επίκαιρες Ερωτήσεις και στη συνέχεια Επερώτηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.31΄  λύεται η συνεδρίαση για αύριο ημέρα Παρασκευή 6 Μαρτίου 2009 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών του Κ.Κ.Ε. προς τους Υπουργούς Οικονομίας και Οικονομικών και Ανάπτυξης σχετικά με τα προβλήματα των αυτοαπασχολουμένων μικρών εμπόρων, βιοτεχνών και επαγγελματιών. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
      
           

Τελευταία Αποθήκευση:	5/3/2009 3:15:00 μμ	Από:	V.bakali
Εκτυπώθηκε:	5/3/2009 10:21:00 πμ

