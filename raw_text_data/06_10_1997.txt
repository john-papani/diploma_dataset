Σελίδα 1

Π Ρ Α Κ Τ Ι Κ Α    Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ Α'

Δευτέρα 6 Οκτωβρίου 1997


Αθήνα, σήμερα στις 6 Οκτωβρίου 1997, ημέρα Δευτέρα και ώρα 11.05' συνήλθε αυτοδικαίως (άρθρο 64, παράγραφος 1 του Συντάγματος και άρθρο 22, παράγραφος 2 του Κανονισμού της Βουλής) σε Β' Τακτική Σύνοδο η Βουλή σε ολομέλεια υπό την Προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Εισερχόμαστε

ΣΤΗΝ ΕΙΔΙΚΗ ΗΜΕΡΗΣΙΑ ΔΙΑΤΑΞΗ ΤΗΣ

ΟΛΟΜΕΛΕΙΑΣ ΤΗΣ ΒΟΥΛΗΣ

Ανακοίνωση προεδρικού διατάγματος σχετικά με τη λήξη των εργασιών της Α' Συνόδου.

"ΕΦΗΜΕΡΙΣ ΤΗΣ ΚΥΒΕΡΝΗΣΕΩΣ

ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ

ΤΕΥΧΟΣ ΠΡΩΤΟ

ΠΡΟΕΔΡΙΚΟ ΔΙΑΤΑΓΜΑ ΥΠ' ΑΡΙΘ. 139

Κήρυξη της λήξης των εργασιών της Α' Συνόδου της Θ' Βουλευτικής Περιόδου (Προεδρευομένης Δημοκρατίας).

Ο ΠΡΟΕΔΡΟΣ

ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ

'Εχοντας υπόψη τις διατάξεις του άρθρου 40 παράγραφος 1 του Συντάγματος, με πρόταση του Πρωθυπουργού,

Κ η ρ ύ σ σ ο υ μ ε

Τη λήξη των εργασιών της Α' Συνόδου της θ' Βουλευτικής Περιόδου (Προεδρευομένης Δημοκρατίας).

Στον Πρω θυπουργό αναθέτουμε τη δημοσίευση του παρόντος Διατάγματος και την ανακοίνωση του στη Βουλή.

Σέριφος, 13 Ιουνίου 1997

Ο ΠΡΟΕΔΡΟΣ ΤΗΣ ΔΗΜΟΚΡΑΤΙΑΣ

ΚΩΝΣΤΑΝΤΙΝΟΣ ΣΤΕΦΑΝΟΠΟΥΛΟΣ

Ο ΠΡΩΘΥΠΟΥΡΓΟΣ

ΚΩΝΣΤΑΝΤΙΝΟΣ Γ. ΣΗΜΙΤΗΣ"

Αγιασμός για την έναρξη των εργασιών της Β' Συνόδου από τον Αντιπρόεδρο της Ιεράς Συνόδου, Σεβασμιότατο Μητροπολίτη Αιτωλίας και Ακαρνανίας κ. Θεόκλητο και τα μέλη αυτής.

Παρακαλείται ο Α' Αντιπρόεδρος της Βουλής κ. Παναγιώτης Ν. Κρητικός να συνοδεύσει στην Αίθουσα τον Αντιπρόεδρο της Ιεράς Συνόδου Σεβασμιότατο Μητροπολίτη Αιτωλίας και Ακαρνανίας κ. Θεόκλητο και τα μέλη αυτής.

('Ωρα 11.25' εισέρχονται στην Αίθουσα ο Αντιπρόεδρος της Ιεράς Συνόδου και τα μέλη αυτής, συνοδευόμενοι από τον Α' Αντιπρόεδρο της Βουλής κ. Παναγιώτη Ν. Κρητικό.

Στη συνέχεια τελείται ο καθιερωμένος Αγιασμός, χοροστατούντος του Αντιπροέδρου της Ιεράς Συνόδου.)

(ΜΕΤΑ ΤΟΝ ΑΓΙΑΣΜΟ)

ΠΡΟΕΔΡΟΣ (Απόστολος Κακλαμάνης): Παρακαλείται ο Α' Αντιπρόεδρος της Βουλής κ. Παναγιώτης Ν. Κρητικός, να προπέμψει τον Αντιπρόεδρο της Ιεράς Συνόδου Σεβασμιότατο Μητροπολίτη Αιτωλίας και Ακαρνανίας κ. Θεόκλητο και τα μέλη αυτής.

(Ο Αντιπρόεδρος της Ιεράς Συνόδου και τα μέλη αυτής εξέρχονται από την Αίθουσα συνοδευόμενοι από τον Α' Αντιπρόεδρο της Βουλής κ. Παναγιώτη Ν. Κρητικό.)

Κυρίες και κύριοι συνάδελφοι, με θλίψη ανακοινώνω στο Σώμα το θάνατο του Προέδρου Αθανασίου Τσαλδάρη, μία μεγάλη απώλεια για τη δημόσια ζωή και το Κοινοβούλιό μας.

Ο αδόκητος θάνατος του Αθανασίου Τσαλδάρη τερματίζει τη συνεχή καθημερινή παρουσία του ανάμεσά μας. 'Ομως η ανάμνηση του ατομικού και πολιτικού του ύφους, της εξαιρετικής ιδεολογικής και πολιτικής του συνέπειας και της χαρακτηριστικής μετριοπάθειάς του, των ολιγόλογων αλλά πάντοτε μεστών σε σκέψεις και ουσιαστικές προτάσεις παρεμβάσεών του, θα διατηρεί πάντοτε την εικόνα του Αθανασίου Τσαλδάρη στη σκέψη και στην καρδιά μας.

Ο Αθανάσιος Τσαλδάρης, γόνος παλαιάς πολιτικής οικογένειας, αλλά με δική του αυτοτελή και αυτοδύναμη παρουσία στον πολιτικό βίο της χώρας, εξελέγη επανειλημμένως και εθήτευσε πολλές δεκαετίες στην Αίθουσα αυτή ως εκπρόσωπος του ελληνικού λαού και ειδικότερα της Β' Περιφέρειας Αθηνών.

Συμμετέσχε ως μέλος σε κυβερνήσεις και επετέλεσε σημαντικό έργο στους τομείς των οποίων ανέλαβε την ευθύνη. Και ως αποκορύφωμα της πολιτικής του προσφοράς στον τόπο, με την εκλογή του τρεις φορές ως Προέδρου του Σώματος, επέφερε εν συνεχεία σοβαρές καινοτομίες στη λειτουργία της Βουλής, επέτυχε σε σημαντικό βαθμό την αναβάθμισή της λειτουργίας της και πρέπει ως Πρόεδρος του Σώματος, έχων αμεσότερη αντίληψη των απόψεων και των προσπαθειών του Αθανασίου Τσαλδάρη, να υπογραμμίσω ιδιαιτέρως το ενδιαφέρον που είχε ο απελθών Πρόεδρός μας για την περαιτέρω αναβάθμιση της λειτουργίας αυτού του Σώματος.

Κυρίες και κύριοι συνάδελφοι, στις 15.00' η ώρα, το Σώμα 


Σελίδα 2

με επικεφαλής το Προεδρείο του θα παρακολουθήσει την κηδεία του Αθανασίου Τσαλδάρη στον Μητροπολιτικό Ιερό Ναό Αθηνών.

Εκ μέρους ολοκλήρου του Σώματος εκφράζω ειλικρινή συλλυπητήρια στη χήρα του αειμνήστου Προέδρου, στην κόρη του, στο γαμπρό του, στον εγγονό του και στο Κόμμα της Νέας Δημοκρατίας, του οποίου υπήρξε μέχρι την τελευταία πνοή του κορυφαίο στέλεχος και πολιτικός μέντοράς του.

Παρακαλώ τον Αρχηγό της Αξιωματικής Αντιπολιτεύσεως και Πρόεδρο της Νέας Δημοκρατίας κ. Κωνσταντίνο Καραμανλή να λάβει το λόγο.

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): 'Εφυγε ένας μεγάλος 'Ελληνας, ένας μεγάλος πατριώτης, ένας μεγάλος πολιτικός. 

Ο Αθανάσιος Τσαλδάρης υπήρξε κόσμημα για το δημόσιο βίο της Ελλάδας. Συνεπής Βουλευτής, άξιος Υπουργός, υποδειγματικός Πρόεδρος της Βουλής. 'Ηταν τεράστια η συμβολή του στην εδραίωση των κοινοβουλευτικών μας θεσμών και εξίσου μεγάλη η προσφορά του στην εμπέδωση της πολιτισμένης ατμόσφαιρας και των ήρεμων πολιτικών ηθών που τόσο έχει ανάγκη ο τόπος.

Ο Αθανάσιος Τσαλδάρης υπήρξε ένας πολύ μεγάλος άνθρωπος με σπουδαίες αρετές. Αλλά απ' αυτές τις αρετές εκείνο που τον διέκρινε πάνω απ' όλα ήταν το απαράμιλλο ήθος του, αυτό το ήθος που είναι το κύριο και καίριο ζητούμενο στο δημόσιο βίο της εποχής μας.

Η απώλει ά του αφήνει δυσαναπλήρωτο κενό για την πατρίδα, για το δημόσιο βίο και βέβαια για την παράταξη που τόσο αγάπησε και με πάθος υπηρέτησε, τη Νέα Δημοκρατία.

Για όλες και όλους εμάς που είχαμε την τύχη να ζήσουμε κοντά του, να τον σεβόμαστε και να τον αγαπούμε, να διδασκόμαστε από τις σοφές συμβουλές του και από τη μεγάλη του εμπειρία, αισθάνομαι την ανάγκη να εκφράσω εκ μέρους όλων μας τη βαθύτατη οδύνη μας, αλλά και τη πιο θερμή μας συμπαράσταση στους οικείους του.

Τώρα που ο αγαπημένος μας Πρόεδρος πορεύεται, όπως πάντα ήρεμος και γαλήνιος, το μοναχικό του ταξίδι προς την αιωνιότητα, θεωρώ ότι είναι χρέος μας να δεσμευτούμε στη μνήμη του ότι πάντα και με συνέπεια θα ακολουθούμε το φωτεινό του παράδειγμα.

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος κ. Κοσμάς Σφυρίου έχει το λόγο.

ΚΟΣΜΑΣ ΣΦΥΡΙΟΥ: Εκ μέρους των Βουλευτών του Πανελλήνιου Σοσιαλιστικού Κινήματος, θέλουμε να εκφράσουμε τη θλίψη για τον αδόκητο θάνατο του πρώην Προέδρου του Κοινοβουλίου μας Αθανασίου Τσαλδάρη. Για τη μεγάλη αυτή απώλεια, για το σύγχρονο πολιτικό βίο της χώρας, θέλουμε να εκφράσουμε τα ειλικρινή μας συλλυπητήρια, τόσο στην οικογένειά του, όσο και στο κόμμα της Αξιωματικής Αντιπολίτευσης.

Από τον Πρόεδρο του Κοινοβουλίου μας υπήρξε μία σύντομη αναφορά στην καρποφόρο πολιτική του διαδρομή. Εμείς θέλουμε να υπογραμμίσουμε, ότι πράγματι η πολιτική του διαδρομή ήταν ιδιαίτερα αξιοσημείωτη για τη σύγχρονη πολιτική ζωή της πατρίδας μας. Και πράγματι η απώλειά του αφήνει ένα δυσαναπλήρωτο κενό. Μπορούμε να πούμε ότι πτωχαίνει την πολιτική ζωή της χώρας μας.

Αλλά, όμως, ιδιαίτερα πρέπει να υπογραμμίσουμε εδώ στη Βουλή τη θητεία του ως Προέδρου του Ελληνικού Κοινοβουλίου.

'Οπως είπε ο αγαπητός Πρόεδρος κ.Κακλαμάνης, εξελέγη τρεις φορές, (τρεις συνεχείς φορές) σ' αυτό το αξίωμα, το οποίο και ετίμησε και εκόσμησε. Υπογραμμίζουμε ότι το ετίμησε και το εκόσμησε, γιατί πράγματι διακρίθηκε για την ευρύτητα της κοινοβουλευτικής του αντίληψης. Διακρίθηκε πράγματι για το ήθος αλλά και το σεβασμό στις δημοκρατικές κοινοβουλευτικές λειτουργίες. Και εμείς εδώ από το Κόμμα του ΠΑ.ΣΟ.Κ., από την Κοινοβουλευτική Ομάδα του ΠΑ.ΣΟ.Κ., μπορούμε να υπογραμμίσουμε ότι διακρίθηκε και για τη μετριοπάθειά του και για την αντικειμενικότητά του. Είναι αλήθεια ότι πλησίασε τον άνθρωπο Βουλευτή και είχε μία στενή ειλικρινή φιλική συνεργασία με τους Βουλευτές όλων των κομμάτων. Αυτό νομίζω ότι μένει στη μνήμη όλων μας.

Αλλά η προσωπικότητα του Αθανασίου Τσαλδάρη μένει στη μνήμη όλου του ελληνικού λαού και πιστεύουμε ότι παίρνει τη θέση του στη νεότερη, στη σύγχρονη πολιτική ιστορία της πατρίδας μας.

ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκα Παπαρήγα έχει το λόγο.

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Σήμερα που ο Αθανάσιος Τσαλδάρης είναι νεκρός, αισθανόμαστε την ανάγκη να επαναλάβουμε ορισμένες από τις εκτιμήσεις που είχαμε κάνει όταν ήταν ζωντανός. Πραγματικά, διακρίθηκε ιδιαίτερα ως Πρόεδρος της Βουλής, σε μία περίοδο μάλιστα -τα τελευταία χρόνια- που οι αντιπαραθέσεις εντός Κοινοβουλίου ήταν ιδιαίτερα οξυμένες. 'Ηταν δίκαιος, ήταν αντικειμενικός, αυστηρός με Βουλευτές ή Υπουργούς ανεξάρτητα από την κομματική τους ένταξη. Δεν έκανε διακρίσεις και ακριβώς έτσι θα τον θυμόμαστε.

Εκφράζουμε τα συλλυπητήριά μας στην οικογένειά του και στο Κόμμα της Νέας Δημοκρατίας.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ο Αθανάσιος Τσαλδάρης υπήρξε ωραίος ως άνθρωπος. Αγαπούσε τη ζωή και την έζησε ανυπόκριτα με αμεσότητα και ειλικρίνεια. Σε κάθε στιγμή του βίου του ήταν ο εαυτός του. Με αυτήν την ξεχωριστή αίσθηση της κριτικής και της αυτοκριτικής, που πήγαζε από το πνεύμα του, με κοινωνική ευαισθησία έδινε πάντοτε την παρουσία του ανάμεσα σε όλους εκείνους που είχαν τις ίδιες αγωνίες με αυτόν.

Ο Αθανάσιος Τσαλδάρης αγαπούσε την πολιτική και την εβίωσε με αφιέρωση και προσφορά. 'Ηταν διαρκής η δραστηριότητά του, η αγωνία του και οι αγώνες του. Ετίμησε το δημόσιο βίο της χώρας. Με τη δράση του, με τη ζωή του, με το πνεύμα του, με το ήθος του, δικαιωματικά κατέκτησε την αγάπη και την εκτίμηση όλων. Και λίγοι ευτυχούν στη ζωή τους να τους συνοδεύει μετά θάνατον αυτή η ανυπόκριτη εκτίμηση όλων.

Στους δικούς του, στους φίλους του και σε όλους εκείνους που αισθάνονται ως ανεπανάληπτη την παρουσία του ανάμεσά τους, ο Συνασπισμός της Αριστεράς και της Προόδου καταθέτει τη θερμή του συμπαράσταση, τα θερμά του συλλυπητήρια.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτρης Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εκφράζω εκ μέρους του Δημοκρατικού Κοινωνικού Κινήματος τα θερμά συλλυπητήρια στην οικογένεια του εκλιπόντος, του τέως Προέδρου της Βουλής Αθανασίου Τσαλδάρη, καθώς και τα συλλυπητήρια προς τη Νέα Δημοκρατία, η οποία έχασε πράγματι ένα αξιόλογο στέλεχός της.

Και εμείς εκτιμούμε ότι ο εκλιπών ως Πρόεδρος της Βουλής, αλλά και ως κορυφαίο στέλεχος του Ελληνικού Κοινοβουλίου, προσέφερε πολλά σε δύσκολες εποχές. Θεωρούμε ότι ως Πρόεδρος της Βουλής συνέβαλε στην ποιοτική αναβάθμιση της λειτουργίας του Κοινοβουλίου και βέβαια για την παράταξή του ήταν ένας συνεπής, ιδεολογικά και πολιτικά, αγωνιστής, που προσέφερε στα πλαίσια της ιδεολογίας του τα μέγιστα στον ελληνικό λαό και στην πατρίδα.

Εκφράζουμε και πάλι τα θερμά μας συλλυπητήρια και η μνήμη του θα παραμείνει, πιστεύουμε, ζωντανή για πολλές δεκαετίες, γιατί διακρίθηκε και για το ήθος του στη διαδρομή όλων των δεκαετιών που εθήτευσε σε αυτό εδώ το Σώμα.



Σελίδα 3

ΠΡΟΕΔΡΟΣ (Απόστολος Κακλαμάνης): Ο Υπουργός Τύπου και Μέσων Μαζικής Ενημέρωσης κ. Δημήτρης Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κυρίες και κύριοι συνάδελφοι, ο Αθανάσιος Τσαλδάρης υπήρξε πολιτικός που διακρίθηκε για το μέτρο και την ευθύνη με την οποία διέτρεξε μία σημαντική πολιτική διαδρομή. Υπέρμαχος του κοινοβουλευτισμού και ανεπιτήδευτος πατριώτης, μερίμνησε για την ανάδειξη των αρετών της πολιτικής δημοκρατίας και την αποτελεσματική προβολή των εθνικών θεμάτων.

Σταθμίζοντας υπεράνω όλων το γενικό συμφέρον, συνδύασε την με σθένος υπεράσπιση των ιδεών του με τη φιλική προσέγγιση και την κατανόηση, που χαρακτήριζαν τη νοοτροπία του και την πολιτική στάση του. Γι'αυτό, η επιθυμία του να συμβάλει στην ομαλή εξέλιξη των πραγμάτων, τον κατέστησε σταθεροποιητικό παράγοντα στη δημόσια ζωή της χώρας.

Για όλους -είτε συμφώνησαν είτε διαφώνησαν με τις απόψεις του- η πολιτική πορεία του είναι διδακτική, είναι ο δρόμος ζωής, ο κοινός δρόμος όλων μας όσων έχουμε τη μοναδική τιμή να εκπροσωπούμε τον ελληνικό λαό.

Τα συλλυπητήρια μας στους οικείους του που τόσο αγάπησε, στην παράταξη του που τόσο τίμησε. Η μνήμη του θα είναι άσβεστη.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, με το άγγελμα του θανάτου του πρώην Προέδρου της Βουλής, Αθανασίου Τσαλδάρη, το Διοικητικό Συμβούλιο του Συλλόγου των Υπαλλήλων της Βουλής συνήλθε εκτάκτως και εξέδωκε ψήφισμα, στο οποίο τονίζει τη γενική αναγνώριση των υπαλλήλων της Βουλής για το ήθος και την ανεκτίμητη πολυετή προσφορά του Αθανασίου Τσαλδάρη στο δημόσιο βίο της χώρας.

Η απόφαση αυτή θα καταχωρισθεί στα Πρακτικά της σημερινής συνεδριάσεως.

(Η προαναφερθείσα απόφαση έχει ως εξής:

"Πρακτικό Αρ. 15

Το Διοικητικό Συμβούλιο του Συλλόγου των Υπαλλήλων της Βουλής που συνήλθε σήμερα εκτάκτως με το άγγελμα του θανάτου του πρώην Προέδρου της Βουλής

ΑΘΑΝΑΣΙΟΥ ΤΣΑΛΔΑΡΗ

που κατά γενική αναγνώριση έχει λαμπρύνει με το ήθος του και την ανεκτίμητη πολυετή προσφορά του το δημόσιο βίο της χώρας

Αποφάσισε

1) Να παραστεί στην κηδεία του εκλιπόντος σύσσωμο το Διοικητικό Συμβούλιο.

2) Να στείλει συλλυπητήριο τηλεγράφημα στους οικείους του.

3) Να καταθέσει στέφανο στη Σορό του.

4) Να προσφέρει στη μνήμη του το συμβολικό ποσό των 100.000 δραχμών υπέρ του Ερυθρού Σταυρού.

5) Να δημοσιευθεί το παρόν ψήφισμα στον ημερήσιο Αθηναϊκό Τύπο.

Αθήνα, 6 Οκτωβρίου 1997

Ο Πρόεδρος Ο Γεν. Γραμματέας

Δημήτριος Παπαμιχαήλ Διονύσιος Γκούσκος

Τα Μέλη

Αθανασόπουλος Νικόλαος Μάνου Τέρψη

Χρυσανθόπουλος Σπύρος Θεοδωρόπουλος Αθανάσιος

Χουντάλας Χρήστος".)

ΠΡΟΕΔΡΟΣ (Απόστολος Κακλαμάνης): Σας καλώ να τηρήσουμε ενός λεπτού σιγή στη μνήμη του εκλιπόντος τέως Προέδρου του Σώματος.

(Στο σημείο αυτό όλοι οι Βουλευτές όρθιοι τηρούν ενός λεπτού σιγή.)

Αιωνία του η μνήμη!

(Χειροκροτήματα από όλες τις πτέρυγες)

Κυρίες και κύριοι συνάδελφοι, δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 12.00' λύεται η συνεδρίαση για αύριο ημέρα Τρίτη 7 Οκτωβρίου 1997 και ώρα 18.00', με αντικείμενο εργασιών του Σώματος: α) Εκλογή δύο Κοσμητόρων και τεσσάρων Γραμματέων από τη Συμπολίτευση, β) Εκλογή ενός Κοσμήτορα και ενός Γραμματέα από την Αξιωματική Αντιπολίτευση και γ) Εκλογή ενός Γραμματέα από το δεύτερο κόμμα της Αντιπολίτευσης, σύμφωνα με την ειδική ημερήσια διάταξη η οποία έχει διανεμηθεί.

O ΠΡΟΕΔΡΟΣ 
ΟΙ ΓΡΑΜΜΑΤΕΙΣ 


Σελίδα 4 σε PDF
