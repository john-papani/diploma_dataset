      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΚΑ΄
      Δευτέρα 10 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
       Άδεια απουσίας των Βουλευτών: Φ. Πετραλιά- Πάλλη και Γ. Κωνσταντόπουλου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Πολιτισμού, σχετικά με την επίσπευση των διαδικασιών αποκατάστασης του «Περιπτέρου» στο Νέο Φάληρο κλπ., σελ.
      β) Προς τον Υπουργό Μεταφορών και Επικοινωνιών, σχετικά με την υπογειοποίηση τμήματος της γραμμής του προαστικού σιδηροδρόμου στο Δήμο Αγίων Αναργύρων κλπ., σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη μονιμοποίηση των συμβασιούχων στους Οργανισμούς Τοπικής Αυτοδιοίκησης κλπ., σελ.
      δ) Προς τον Υπουργό Γεωργίας, σχετικά με την καταβολή της επιδότησης στους βαμβακοπαραγωγούς του Νομού Καρδίτσας, οι οποίοι καθυστέρησαν να παραδώσουν την παραγωγή τους λόγω δυσμενών καιρικών συνθηκών κλπ., σελ.
      ε) Προς τον Υπουργό Εθνικής Άμυνας σχετικά με την εξομοίωση των αναπήρων του Δημοκρατικού Στρατού με τους αναπήρους των άλλων πολέμων κλπ., σελ.
      4) Συζήτηση επερώτησης:
      Προς τον Υπουργό Οικονομίας και Οικονομικών, σχετικά με τα στοιχεία εκτέλεσης του φετινού προϋπολογισμού, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου:
      Οι Υπουργοί Δημόσιας Τάξης, Δικαιοσύνης, Οικονομίας και Οικονομικών, κατέθεσαν σχέδιο νόμου: «Γραφεία ιδιωτικών ερευνών και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΚΟΥΜΑΤΟΣ Γ., σελ.
      ΔΡΥΣ Γ., σελ.
      ΛΙΑΝΗΣ Γ., σελ.
      ΛΩΤΙΔΗΣ Λ., σελ.
      ΠΑΠΑΔΗΜΑΣ Λ., σελ.
      ΣΑΛΑΓΙΑΝΝΗΣ Ν., σελ.
      ΣΚΥΛΛΑΚΟΣ Α., σελ.
      ΣΤΡΑΤΑΚΗΣ Ε., σελ.
      ΤΣΙΟΓΚΑΣ Δ., σελ.
      ΦΑΣΟΥΛΑΣ Π., σελ.
      Β. Επί της επερώτησης:
      ΑΛΟΓΟΣΚΟΥΦΗΣ Γ., σελ.
      ΚΑΣΣΙΜΗΣ Θ., σελ.
      ΠΑΠΑΓΕΩΡΓΟΠΟΥΛΟΣ Ε., σελ.
      ΡΕΓΚΟΥΖΑΣ Α., σελ.
      ΣΚΡΕΚΑΣ Θ., σελ.
      ΤΣΙΤΟΥΡΙΔΗΣ Σ., σελ.
      ΦΑΡΜΑΚΗΣ Ν., σελ.
      ΧΡΙΣΤΟΔΟΥΛΑΚΗΣ Ν., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΚΑ΄
Δευτέρα 10 Νοεμβρίου 2003


	Αθήνα, σήμερα στις 10 Νοεμβρίου 2003, ημέρα Δευτέρα και ώρα 18.25’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
       Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων του Ελληνικού Δημοτικού Σχολείου Ντύσσελντορφ Γερμανίας ζητεί την επίλυση του στεγαστικού προβλήματος του σχολείου.
      2) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία οι Εργαζόμενοι του Πε.ΣΥΠ Κρήτης ζητούν τη ρύθμιση των εργασιακών θεμάτων και μετατάξεών τους.
      3) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κοινότητα Δροσιάς Αττικής αναφέρεται στα προβλήματα που δημιουργούνται στους ΟΤΑ, εξαιτίας των ελέγχων του Ελεγκτικού Συνεδρίου.
      4) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Σταύρος Παπουτσής, υπάλληλος ΕΒΟ ζητεί την επίλυση εργασιακού του προβλήματος.
      5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Καρύστου Εύβοιας ζητεί την άμεση κάλυψη  των κενών θέσεων καθηγητών του Λυκείου.
      6) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσαν αναφορά με την οποία το Παράρτημα Ηρακλείου της Ένωσης Απόστρατων Αξιωματικών Αεροπορίας ζητεί την επίλυση του θέματος της αναπροσαρμογής των συντάξεων των στρατιωτικών, σύμφωνα με τις αποφάσεις του Ελεγκτικού Συνεδρίου του Κράτους.
      7) Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία ο κ. Βασίλειος Παπαγρηγορίου ζητεί την επανεξέταση αιτήματός του στον ΟΑΕΔ, ως προστατευόμενος Ν. 2643/98.
      8) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία Επιτροπή Εκπαιδευτικών Επιτυχόντων και μη Διορισθέντων από τον Πίνακα Α’ του άρθρου 138 του Ν. 2725/99 των κλάδων ΤΕ1 και ΔΕ1 ζητεί το διορισμό των εναπομεινάντων τριάντα έξι επιτυχόντων.
      9) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Επιτυχόντων μη Διορισθέντων Γραπτού Διαγωνισμού ΑΣΕΠ Φεβρουαρίου 1998 για θέσεις του Δημόσιου Τομέα ζητεί τη δικαίωση όσον αφορά στην επαγγελματική αποκατάσταση των επιτυχόντων του διαγωνισμού αυτού.
      10) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύνδεσμος Ιδιοκτητών Κέντρων Ξένων Γλωσσών διαμαρτύρεται για τη μη προστασία των Κέντρων Ξένων Γλωσσών από τη γειτνίαση με οίκους ανοχής.
      11) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί οικονομική βοήθεια  για την αντιμετώπιση αθλητικών αναγκών.
      12) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Κερατσινίου Πειραιά ζητεί την τροποποίηση του εκλογικού νόμου.
      13) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία Επαγγελματίες μαζικής εστίασης ζητούν τη μη εγκατάσταση εστιατορίου στο Ναύσταθμο Σαλαμίνας.
      14) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Υπαλλήλων Εθνικής Στατιστικής Υπηρεσίας ζητεί την επίλυση οικονομικών προβλημάτων που απασχολούν τα μέλη του.
      15) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία οι Δήμαρχοι και η Κοινοτάρχης της Βόρειας Εύβοιας ζητούν την ίδρυση νοσοκομείου στη Βόρεια Εύβοια, την ενίσχυση του Κέντρου Υγείας Ιστιαίας και την ολοκλήρωση – βελτίωση οδικών έργων.
      16)Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο κ. Γεώργιος Δαλαμάγκας, καρδιολόγος, ζητεί την επίλυση ασφαλιστικού προβλήματος που αντιμετωπίζει στο ΤΣΑΥ.
      17) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Εξωραϊστικός – Πολιτιστικός και Αθλητικός Σύλλογος Βούλας Αττικής «ΕΞΟΧΗ» ζητεί την απομάκρυνση κεραιών κινητής τηλεφωνίας από την περιοχή του.
      18) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος Ιδιοκτητών Ασκελίου Πόρου ζητεί να αποχαρακτηρισθούν από δασικές περιοχές του Δήμου Πόρου Τροιζηνίας.
      19) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Επιμελητήριο Πειραιώς ζητεί να οριοθετηθεί το Γ’ Δ/σμα Πειραιά ως πλημμυροπαθές.
      20) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Σωματείο Λεμβούχων «ΑΓΙΟΣ ΝΙΚΟΛΑΟΣ» ζητεί την επίλυση ασφαλιστικού προβλήματος των μελών του.
      21) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία το Ξενοδοχειακό Επιμελητήριο της Ελλάδος ζητεί τη λήψη μέτρων για τη βελτίωση της αποτελεσματικότητας των προγραμμάτων και την αξιοποίηση των πόρων για την ενίσχυση των μικρομεσαίων επιχειρήσεων του Τουριστικού Τομέα.
      22) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής διαμαρτύρεται για την τιμολογιακή πολιτική της ΕΥΔΑΠ προς τους ΟΤΑ.
      23) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις ελλείψεις σε νηπιαγωγούς στα Νηπιαγωγεία του Νομού Ηρακλείου.
      24) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην ελλιπή σήμανση στα έργα που εκτελούνται στο Ηράκλειο της Κρήτης.
      25) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην αναγκαιότητα ίδρυσης στη Μεσαρά Υποσταθμού ΕΚΑΒ.
      26) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Σύλλογος Συνταξιούχων Εμπόρων ΤΑΕ – ΤΕΒΕ – ΤΣΑ Νομού Αιτωλ/νίας ζητεί την ικανοποίηση συνταξιοδοτικού αιτήματος της κατηγορίας τους, στο νομοσχέδιο που προωθείται για τη διαδοχική ασφάλιση.
      27) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Επιτυχόντων μη Διορισθέντων Γραπτού Διαγωνισμού ΑΣΕΠ Φεβρουαρίου 1998 για θέσεις του Δημόσιου Τομέα ζητεί την καθολοκληρία απορρόφηση από το Δημόσιο Τομέα των επιτυχόντων του διαγωνισμού αυτού.
      28) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Νομαρχιακό Τμήμα της ΑΔΕΔΥ Νομού Καβάλας ζητεί με το νέο ασφαλιστικό νομοσχέδιο να αντιμετωπισθεί το πρόβλημα σύνταξης χηρείας Δημοσίων Υπαλλήλων.
      29) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Μαστιχοχωρίων Νομού Χίου ζητεί την υιοθέτηση προτάσεων αξιοποίησης των παραδοσιακών οικισμών του.
      30) Ο Βουλευτής Πρέβεζας κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία οι κύριοι Κων/νος Παπαμιχαήλ – Παππάς, Ιωάννης Νικολόπουλος, Κων/νος Μάμαλης και Μιχαήλ Κατίβος, επιμελητές της Ακαδημίας Εμπορικού Ναυτικού, ζητούν την ικανοποίηση υπηρεσιακού τους αιτήματος.
      31) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι κύριοι Κων/νος Παπαμιχαήλ – Παππάς, Ιωάννης Νικολόπουλος, Κων/νος Μάμαλης και Μιχαήλ Κατίβος, επιμελητές της Ακαδημίας Εμπορικού Ναυτικού, ζητούν την ικανοποίηση υπηρεσιακού τους αιτήματος.
      32) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Πρόεδρος του Περιφερειακού Συστήματος Υγείας και Πρόνοιας Πελοποννήσου ζητεί την ίδρυση τμήματος Νοσηλευτικής Σχολής στο ΤΕΙ Καλαμάτας.
      33) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Εύβοιας ζητεί στο νέο ασφαλιστικό νομοσχέδιο να ληφθεί μέριμνα για τους απολυμένους της ΒΙΟΜΑΓΝ στο Μαντούδι.
      34) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Δήμαρχοι και Κοινοτάρχες της Βόρειας Εύβοιας ζητούν την ίδρυση νοσοκομείου στη Βόρεια Εύβοια, την ενίσχυση του Κέντρου Υγείας Ιστιαίας και τη βελτίωση, αποπεράτωση οδικών έργων.
      35) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Δράμας – Καβάλας – Ξάνθης διαμαρτύρεται για τις διαδικασίες και τα αποτελέσματα των εκτιμήσεων του ΕΛΓΑ για τις ζημιές στην αμπελουργία από τις θεομηνίες του 2002.
      36) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Νομαρχιακή Αυτοδιοίκηση Δράμας – Καβάλας – Ξάνθης διαμαρτύρεται για τις διαδικασίες και τα αποτελέσματα των εκτιμήσεων του ΕΛΓΑ για τις ζημιές στην αμπελουργία από τις θεομηνίες του 2002.
      37) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δήμαρχος Κάτω Νευροκοπίου κ. Μελέτιος Μαυρίδης ζητεί τη χρηματοδότηση του Δήμου Νευροκοπίου για να γίνει απορρύπανση του ποταμού Νέστου και της τεχνητής λίμνης.
      38) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Νομάρχης Δράμας κ. Κων/νος Ευμοιρίδης ζητεί συμπληρωματική χρηματοδότηση για τη λειτουργία του προσυνταξιοδοτικού προγράμματος, των πρώην εργαζομένων στην Αθηναϊκή Χαρτοποιία.
      39) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία  Δροσούλα Σταμπολή, κάτοικος Δράμας, ζητεί την ικανοποίηση συνταξιοδοτικού της αιτήματος.
      40) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολεγάνδρου Κυκλάδων ζητεί τη βελτίωση της ακτοπλοϊκής της συγκοινωνίας με τον Πειραιά.
      41) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Παράρτημα Καλλιθέας της ΠΕΑΕΑ διαμαρτύρεται για την αναίρεση της αρχικής  απόφασης που αφορά στο Τυπογραφείο  της ΚΕ του ΕΑΜ.
      42) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Τήνου Κυκλάδων ζητεί την εφαρμογή του ΠΔ καθορισμού ΖΟΕ στην Τήνο.
      43) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Δημοτικό Συμβούλιο Καλαμαριάς Θεσσαλονίκης εκφράζει τη συμπαράστασή του στον αγώνα των παλαιστινίων.
      44) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία η Δημοτική Κίνηση Περάματος «Πέραμα – Σύγχρονη Πόλη» καταγγέλλει ότι ο ΟΛΠ επιδιώκει να μετατρέψει το χώρο του Αρμού σε χώρο υποδοχής κοντέινερς  ή να δημιουργήσει την τρίτη προβλήτα.
      45) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ζακύνθου καταγγέλλει τις Δημοτικές Αρχές του νησιού γιατί έχουν μετατρέψει τους εργαζόμενους στην καθαριότητα σε ομήρους ιδιοτελών σκοπιμοτήτων.
      46) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία Αγρότες του Δήμου Μεσσαπίων Εύβοιας διαμαρτύρονται επειδή δεν τους έχουν καταβληθεί ακόμη οι αποζημιώσεις αν και έχει περάσει ένας χρόνος από την καταγραφή των ζημιών στην πατατοκαλλιέργεια.
      47) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επίλυση προβλήματος διεκπεραίωσης αιτήσεων Ταμείου Ανεργίας.
      48) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί τη μείωση της τιμής του μαζούτ για τα μέλη του.
      49) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Δημήτριος Αργυράκης ζητεί να του προσμετρηθούν τα μόρια του  μεταπτυχιακού του τίτλου για το διορισμό του στην ΑΣΠΑΙΤΕ Ηρακλείου.
      50) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Παπαδημητρίου ζητεί να αναγνωρισθεί η προϋπηρεσία του στο πρόγραμμα STAGE 2002.
      51) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία το Περιφερειακό Τμήμα Θράκης του Τεχνικού Επιμελητηρίου Ελλάδας ζητεί τη σύσταση και λειτουργία στην Περιφέρεια Ανατολικής Μακεδονίας και Θράκης, Ειδικής Υπηρεσίας Ελέγχου Ιδιωτικών Επενδύσεων.  
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1291/25.7.03 ερώτηση του Βουλευτή κ. Ιωάννη Βαϊνά δόθηκε με το υπ’ αριθμ. 78400/15069/03/13.8.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από το Βουλευτή κ. Ιωάννη Βαϊνά και αφορά στο αντικείμενο του θέματος, σας γνωρίζουμε κατά λόγο αρμοδιότητας ότι οι όροι και οι προϋποθέσεις για είσοδο και εργασία στην χώρα μας ορίζονται, κυρίως, από τους νόμους 2910/01 και 3013/02 καθώς και από τις εγκυκλίους που έχουν εκδοθεί για την εφαρμογή τους. 
      Το ισχύον νομικό πλαίσιο είναι από τα πλέον προοδευτικά στον χώρο της Ευρωπαϊκής Ένωσης και επιβάλει ισότητα δικαιωμάτων και υποχρεώσεων για όλους τους αλλοδαπούς εργαζομένους στην Ελλάδα, όπως ακριβώς συμβαίνει και για τους έλληνες εργαζόμενους.
      Κατά συνέπεια, κάθε διαδικασία η οποία υιοθετείται ή και ακολουθείται εκτός νόμου, θα πρέπει να καταγγελθεί επισήμως, ώστε να εξακριβωθεί και εν συνεχεία διωχθεί αρμοδίως.
      Κατά τα λοιπά αρμόδιο να απαντήσει είναι το συνερωτώμενο Υπουργείο Δημόσιας Τάξης, στο οποίο κοινοποιούμε το παρόν προκειμένου να ενημερώσει απευθείας την Εθνική Αντιπροσωπεία.
      Ο Υφυπουργός
      Λ. ΠΑΠΑΔΗΜΑΣ»
      2. Στην με αριθμό 1353/28-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 1073118/350/0013/12.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 1353/28-7-2003 ερώτηση, που κατέθεσε στη Βουλή των Ελλήνων ο Βουλευτής κ. Ηλίας Καλλιώρας αναφορικά με τον αριθμό των δηλώσεων Φ.Μ.Α.Π. και το ύφος του φόρου που αναμένεται να εισπραχθεί για το 2003 που υπεβλήθησαν στις Δ.Ο.Υ., σας γνωρίζουμε τα ακόλουθα:
      Ο συνολικός αριθμός αρχικών δηλώσεων Φ.Μ.Α.Π. φυσικών και νομικών προσώπων που υπεβλήθησαν στις αρμόδιες υπηρεσίες του Υπουργείου Οικονομίας και Οικονομικών και αφορούν το έτος 2002 είναι 78.892, ενώ για το έτος 2003 οι δηλώσεις που υπεβλήθησαν είναι 75.385.
      Το σύνολο του βεβαιωθέντος φόρου για το έτος 2002 ανήλθε στο ποσό των 170.255.141,69 ευρώ ενώ για το έτος 2003 ανήλθε στο ποσό των 167.382.079,92 ευρώ. Σημειώνεται ότι για το 2003 δεν έχει ολοκληρωθεί η διαδικασία της είσπραξης του φόρου.
      Τα στοιχεία αυτά σύμφωνα με τα δεδομένα του υποσυστήματος TAXlS-Φ.Μ.Α.Π. της Διεύθυνσης Εφαρμογών της Γενικής Γραμματείας Πληροφορικών Συστημάτων - αφορούν για το μεν 2002 χρονικό διάστημα από 1-1-2002 έως 5-8-2003 και για το 2003 χρονικό διάστημα από 1-1-2003 έως 5-8-2003. Γι' αυτό τα στοιχεία δεν είναι άμεσα συγκρίσιμα δεδομένου ότι αφορούν διαφορετικό χρονικό διάστημα. Το 2002 έχουμε τον αριθμό των δηλώσεων μέχρι και το σύνολο του βεβαιωθέντος φόρου για χρονικό διάστημα 20 μηνών και αφορά αρχικές εμπρόθεσμες και εκπρόθεσμες δηλώσεις που έχουν υποβληθεί μέχρι 5 Αυγούστου 2003, ενώ το 2003 έχουμε χρονικό διάστημα 8 μόλις μηνών.
      Το Υπουργείο Οικονομικών σαν αποστολή του έχει, την πάταξη οποιασδήποτε μορφή φοροδιαφυγής ή φοροαποφυγής. Το έργο αυτό έχουν αναλάβει τα πολυεπίπεδα ελεγκτικά όργανα τα οποία με τις κατάλληλες παρεμβάσεις και διαδικασίες επιτυγχάνουν την αποστολή αυτή.
      Επίσης, σύμφωνα με το άρθρο 32 του ν. 2459/1997 απαγορεύεται να συνταχθεί συμβολαιογραφικό έγγραφο, με το οποίο μεταβιβάζεται με αντάλλαγμα ή με χαριστική αιτία η κυριότητα ενός ακινήτου ή μεταβιβάζονται ή δημιουργούνται εμπράγματα δικαιώματα σε αυτό, αν δεν επισυναφθεί από το συμβολαιογράφο στο συμβόλαιο που συντάσσει, πιστοποιητικό του αρμόδιου προϊστάμενου Δ.Ο.Υ., ή υπεύθυνη δήλωση του φορολογούμενου κατά περίπτωση που αναφέρονται στο συγκεκριμένο άρθρο.
      Τέλος σύμφωνα με το ν. 2523/1997 επιβάλλονται διοικητικές καθώς και ποινικές κυρώσεις σε όσους παραβαίνουν τη φορολογική νομοθεσία.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      3. Στην με αριθμό 1375/28.7.03 ερώτηση του Βουλευτή κ. Δημητρίου Σιούφα δόθηκε με το υπ’ αριθμ. 232/14.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Σιούφας, σας πληροφορούμε τα εξής:
      Η χρηματοδότηση των Περιφερειακών Δασικών Υπηρεσιών για την εκτέλεση δασοτεχνικών έργων γίνεται από το έτος 2001, μέσω της ένταξης των σχετικών δασικών έργων, στα οικεία Περιφερειακά Επιχειρησιακά Προγράμματα που χρηματοδοτούνται στα πλαίσια του Γ΄ ΚΠΣ.
      Με βάση αυτή τη ρύθμιση, ο προγραμματισμός των δασοτεχνικών έργων και η χρηματοδότηση για την υλοποίησή τους, είτε αφορούν τις δασικές πυρκαγιές με την εκτέλεση προληπτικών καθαρισμών, είτε αφορούν έργα για την ανάπτυξη των δασών και την ανόρθωση υποβαθμισμένων δασικών οικοσυστημάτων, γίνεται. από τις Περιφερειακές δασικές υπηρεσίες στα πλαίσια του κατά τα ανωτέρω εγκρινόμενου προγραμματισμού τους.
      Οι περιφερειακές Δασικές Υπηρεσίες χρηματοδοτούνται στο Πρόγραμμα Δημοσίων Επενδύσεων για την εκτέλεση μόνο ειδικών δράσεων από το Υπ. Γεωργίας, που αφορούν κυρίως έργα που δεν είναι επιλέξιμα στα πλαίσια του Γ΄ ΚΠΣ όπως είναι η συντήρηση του δασικού οδικού δικτύου, η λειτουργία Δημοσίων Δασικών Φυτωρίων για την παραγωγή δασικού πολλαπλασιαστικού υλικού, οι φυτεύσεις ταχυαξών ειδών και η δημιουργία χώρων αναψυχής.
      Κατανεμήθηκαν εφέτος πιστώσεις ύψους 11 εκατ. € στις περιφερειακές Δασικές Υπηρεσίες από το Πρόγραμμα Δημοσίων Επενδύσεων.
      Παράλληλα επιδιώκεται η επαύξηση των πιστώσεων κατά 4,5 εκ. € που είναι εγγεγραμμένες στον τακτικό Προϋπολογισμό Εξόδων του Υπουργείου προκειμένου να δοθεί η δυνατότητα κάλυψης ανελαστικών λειτουργικών υποχρεώσεων των Περιφερειακών Δασικών Υπηρεσιών σε σχέση με το υλοποιούμενο από αυτές πρόγραμμα δασοπροστασίας.
      Ο Υφυπουργός
      Φ. ΧΑΤΖΗΜΙΧΑΛΗΣ»
      4. Στην με αριθμό 1362/8.7.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. ΔΙΣΚΠΟ Φ32/ΟΙΚ  15649/12.8.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σχετικά με την ερώτηση με αριθμό 1362/8-7-03 που κατέθεσε ο βουλευτής κ. Κ. Τσιπλάκης, σας γνωστοποιούμε τα εξής:
      Αναφορικά με την χρηματοδότηση των Κέντρων Εξυπηρέτησης Πολιτών ( Κ.Ε.Π. ) σημειώνονται τα κάτωθι:
      Τα Κ.Ε.Π. χρηματοδοτούνται από το Επιχειρησιακό Πρόγραμμα «Κοινωνία της Πληροφορίας» ( Ε.Π. Κ.Τ.Π. ). τους Κεντρικούς Αυτοτελείς Πόρους ( Κ.Α.Π. ) των Οργανισμών Τοπικής Αυτοδιοίκησης (Ο.Τ.Α.) και τον Ειδικό Αναπτυξιακό Πόρο της Νομαρχιακής Αυτοδιοίκησης (Ν.Α. ).
      Συγκεκριμένα:
      Από το Ε.Π. Κ.Τ.Π. έχουν δεσμευτεί ποσά στα Μέτρα 2.2 και 2.5 ως εξής:
      ι) Στο Μέτρο 2.2. έχουν γίνει πράξεις ένταξης:
      5.020.211,52 ευρώ για τον εξοπλισμό ( έπιπλα, ηλεκτρονικός εξοπλισμός κλπ. ) για 129 Κ.Ε.Π. ΟΤΑ με πληθυσμό πάνω από 10.000 κατοίκους, οι οποίοι θα λάβουν χρηματοδότηση μέσω τεχνικών δελτίων απευθείας από το Ε.Π. Κ.τ.Π. Έχουν εκταμιευθεί μέχρι και τον Ιούνιο του 2003, 3.355.410,45 ευρώγια 105 Κ.Ε.Π.
      55.343.203.09 ευρώ για το πρόγραμμα « Αριάδνη », το οποίο περιλαμβάνει:
      32.219.840 ευρώ για τις αμοιβές του προσωπικού με σύμβαση μίσθωσης έργου ( η δέσμευση αφορά 2.475 άτομα) και
      23.123.363,09 ευρώ για εξοπλισμό (έπιπλα, ηλεκτρονικός εξοπλισμός κλπ. ) για 742 Κ.Ε.Π. Ο.Τ.Α. με πληθυσμό κάτω από 10.000 κατοίκους
      ιι) Στο Μέτρο 2.5. (Κατάρτιση) το οποίο αφορά την εκπαίδευση του προσωπικού έχει δεσμευτεί το ποσό των 2.022.356.46 ευρώ
      Από τους Κ.Α.Π. έχουν εκταμιευθεί 19.924.657,29 ευρώ για οικοδομικές εργασίες και 963.341 ευρώ για εvοίκια κτιρίων των Κ.Ε.Π. ΟΤΑ α΄ βαθμού ( Δήμοι - Κοινότητες)
      Από τον Ειδικό Aναπτυξιακό Πόρο προγραμματίστηκε κάθε Ν.Α. να λάβει το ποσό των 59.000 ευρώ για οικοδομικές εργασίες. διαμόρφωση εσωτερικών χώρων και ενοίκια κτιρίων.
      Για την υλοποίηση του έργου της δημιουργίας των Κ.Ε.Π. διενεργείται σειρά οριζόντιων δράσεων ενώ η εκταμίευση των ανωτέρω πόρων παραμένει μια δυναμική διαδικασία, η οποία απαιτεί την συνεργασία των ΟΤΑ οι οποίοι συμμετέχουν στο πρόγραμμα, ως προς την επίτευξη των απαιτούμενων πρoδιαγραφών για κάθε σκέλος των διοικητικών και τεχνικών υποδομών ενός Κ.Ε.Π.
      2. Αναφορικά με το γενικότερο πρόγραμμα της σύστασης, οργάνωσης και λειτουργίας των Κ.Ε.Π.. επισημαίνουμε ότι αυτό αποτελεί μέριμνα τόσο των αρμοδίων υπηρεσιών του ΥΠ.ΕΣ.Δ.Δ.Α όσο και των Περιφερειών της χώρας, ήδη από την δημοσίευση των ιδρυτικών διατάξεων των Κ.Ε.Π. με τον Νόμο 3013 τον Μάιο του 2002. Στο πλαίσιο αυτό έχουν υπάρξει παρεμβάσεις επί μιας σειράς θεμάτων που άπτονται τόσο της προετοιμασίας των υποδομών των Κέντρων όσο και της εύρυθμης λειτουργίας τους. Στις συγκεκριμένες παρεμβάσεις εντάσσονται μεταξύ άλλων:
      2.1 Το σύνολο των κατευθύνσεων που δόθηκαν από τις υπηρεσίες του ΥΠ.ΕΣ.Δ.Δ.Α, με σειρά εγκυκλίων, αναφορικά με τους άξονες για την προετοιμασία και την λειτουργία των Κ.Ε.Π., ( θεσμική .. «ταυτότητα», υποδομές / χρηματοδοτήσεις, ανθρώπινο δυναμικό / εργασιακές σχέσεις, διοικητικά |προϊόντα» , σχεδιασμός, υλοποίηση και χρήση λογισμικού, παράμετροι λειτουργίας Κ.Ο.Κ. ). όπως και για τα επιμέρους σκέλη των αξόνων αυτών.
      2.2 Η συνεχής παρακολούθηση της προετοιμασίας και λειτουργίας των Κ.Ε.Π. από τις αρμόδιες υπηρεσίες του ΥΠ.ΕΣ.Δ.Δ.Α και τους αντίστοιχους συνδέσμους του προγράμματος στις περιφέρειες της χώρας, σε καθημερινό επίπεδο. τόσο για την συλλογή και επεξεργασία στοιχείων αναφορικά με την προετοιμασία και λειτουργία των Κ.Ε.Π. όσο και για την άμεση αντιμετώπιση δυσλειτουργιών.
      3.3. Οι κοινές αποφάσεις του Υπουργού ΕΣ.Δ..Δ..Α. και των κατά περίπτωση αρμόδιων Υπουργών. μέσω των οποίων έχει επιτευχθεί ένα σημαντικό έργο στον τομέα της απλούστευσης των διοικητικών διαδικασιών, οι οποίες είναι ενταγμένες στο σύστημα εξυπηρέτησης μέσω Κ.Ε.Π. Το έργο αυτό υποστηρίζεται από σύγχρονο τεχνολογικό εξοπλισμό και κατάλληλες εφαρμογές λογισμικού.
      2.4 Η εξασφάλιση της αναγκαίας υποστήριξης σε ανθρώπινο δυναμικό για την λειτουργία των Κ.Ε.Π., με την χορήγηση της δυνατότητας στους ΟΤΑ σύναψης συμβάσεων έργου για το σκοπό αυτό, καθώς και η εξασφάλιση της απασχόλησης στα Κ.Ε.Π. νέων ανέργων από το Πρόγραμμα Απόκτησης Εργασιακής Εμπειρίας ( Stage ) του Οργανισμού Απασχόλησης Εργατικού Δυναμικού. Στο ίδιο πλαίσιο εντάσσεται και η πρωτοβουλία παροχής άρτιας εκπαίδευσης στο προσωπικό αυτό, ώστε να ανταποκρίνεται επαρκώς στα καθήκοντά του.
      3. Η διασφάλιση της απρόσκοπτης λειτουργίας των Κ.Ε.Π. στο άμεσο μέλλον. καθώς και η περαιτέρω ανάπτυξη του θεσμού, αποτελούν τις άμεσες προτεραιότητες του ΥΠ.ΕΣ.Δ.Δ.Α. Στο πλαίσιο αυτό:
      Αναφορικά με το ζήτημα της στελέχωσης των Κ.Ε.Π.. έχουν γίνει ήδη ρυθμίσεις σε νομοθετικό επίπεδο. Σύμφωνα με αυτές, παρέχεται η δυνατότητα στους ΟΤΑ, να προσλάβουν προσωπικό για αποκλειστική απασχόληση στα Κ.Ε.Π., είτε με μόνιμη σχέση εργασίας, είτε με συμβάσεις ιδιωτικού δικαίου ορισμένου χρόνου. Επίσης, προβλέπεται η δυνατότητα απασχόλησης στα Κ.Ε.Π., σπουδαστών των Τ.Ε.Ι, στο πλαίσιο της διενέργειας της πρακτικής τους άσκησης, ενώ θα καταβληθεί προσπάθεια για τη συνέχιση της εφαρμογής του Προγράμματος Stage στα Κ.Ε.Π.
      Σε σχέση με τις λειτουργικές δαπάνες, πρέπει να επισημανθεί ότι με μέριμνα του ΥΠ.ΕΣ.Δ.Δ.Α. έχει καλυφθεί το σύνολο των δαπανών για την δημιουργία των υποδομών των Κ.Ε.Π, δαπανών που ανέρχονται στο 95% του συνολικού κόστους λειτουργίας. Για την κάλυψη του υπολοίπου ποσοστού ( 5% ) ήδη διεξάγονται μελέτες, που πολύ σύντομα θα καταλήξουν σε συγκεκριμένες προτάσεις, ορισμένες από τις οποίες μπορεί να είναι η τακτική ή έκτακτη επιχορήγηση των Ο.Τ.Α. για την λειτουργία των Κ.Ε.Π., η υποχρέωση των πολιτών για καταβολή συμβολικού ποσού ( μέσω παραβόλου) προκειμένου για την διεκπεραίωση σύνθετων διοικητικών διαδικασιών, ώστε να καλυφθεί ένα μέρος των λειτουργικών δαπανών με τρόπους αυτοχρηματοδότησης κ.α.
      Ο Υφυπουργός
      ΝΙΚΟΣ ΜΠΙΣΤΗΣ»
      5. Στις με αριθμό 1093/22.7.03 και 1390/29.7.03 ερωτήσεις των Βουλευτών κυρίων Σωτήρη Χατζηγάκη και Νικολάου Λέγκα δόθηκε με το υπ’ αριθμ. 184/14.8.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές, κύριοι Σ. Xατζηγάκης και Ν. Λέγκας, σας πληροφορούμε τα εξής:
      Οι ζημιές που προκλήθηκαν από τη βροχόπτωση της 19ης lουλίου 2003 στις περιοχές Φαρκαδόνας, Οιχαλίας, Γριζάνου και από ανεμοθύελλα στην περιοχή Γόμφων του Ν. Τρικάλων, θα αποζημιωθούν από τον ΕΛΓΑ σύμφωνα με τον Κανονισμό Ασφάλισης Φυτικής Παραγωγής.
      Οι εκτιμήσεις διενεργούνται ήδη και οι αποζημιώσεις θα καταβληθούν το συντομότερο δυνατό.
      Η Οριστική Τεχνική Μελέτη του έργου Φράγματος Τιτάνα έχει εγκριθεί. Δεν έχει εκπονηθεί όμως η Περιβαλλοντική Μελέτη. Ως εκ τούτου, το έργο δεν παρουσιάζει ωριμότητα από πλευράς μελετών.
      Σύμφωνα με την μελέτη, πρόκειται για έργο κατασκευής θυροφραγμάτων επί του Πηνειού ποταμού, το οποίο θα εγκιβωτίζει νερό όγκου 5 εκ. κυβικών μέτρων. Ο προϋπολογισμός του έργου σύμφωνα με τη μελέτη, ανέρχεται σε 8,2 δις. δρχ. (τιμές 1993).
      Το έργο έχει καταγραφεί σε Πίνακα αναγκαίων εγγειοβελτιωτικών έργων για την ισόρροπη ανάπτυξη της χώρας, ο οποίος καταρτίστηκε με βάση τις προτάσεις που υπέβαλαν στο Υπ. Γεωργίας οι αρμόδιοι Φορείς. Πριν όμως οριστικοποιηθεί η κατάσταση στον Πηνειό ποταμό, μετά και την εκτροπή του ποταμού Αχελώου όπου προβλέπεται ότι θα παροχετευτούν περί τα 600 εκ. κυβικά μέτρα νερού στον Πηνειό, το έργο δεν μπορεί να ενταχθεί σε Πρόγραμμα.
      Τα έργα αντιπλημμυρικής προστασίας, βάσει του άρθρου 1 του ν. 3881/58, αποτελούν αντικείμενο αρμοδιότητας του ΥΠΕΧΩΔΕ.
      Επισημαίνεται ότι, η κατασκευή των αντιπλημμυρικών έργων συνολικά στη Θεσσαλία είναι συνδυασμένη με το έργο της εκτροπής του Αχελώου και την ποσότητα του νερού που θα εκτραπεί και αποτελεί αρμοδιότητα του ΥΠΕΧΩΔΕ.
      Ο Υπουργός
      Γ. ΔΡΥΣ»
      6. Στην με αριθμό 1301/25.7.03 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 223/14.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη - Αικατερινάρη, σας πληροφορούμε τα εξής:
      Τα προϊόντα αλλαντοποιίας, για την παρασκευή των οποίων χρησιμοποιούνται πρόσθετα ή μέσα επεξεργασίας, δεν συμπεριλαμβάνονται στο πεδίο εφαρμογής του Κανονισμού (ΕΟΚ) 2092/91 του Συμβουλίου, όπως αυτός ισχύει σήμερα. Έως ότου καθοριστούν, σε κοινοτικό επίπεδο, τα πρόσθετα ή μέσα επεξεργασίας που θα επιτρέπονται στην παρασκευή βιολογικών αλλαντικών, εφαρμόζονται Εθνικοί κανόνες. Στα αρμόδια Κοινοτικά όργανα υπάρχει ήδη σε εξέλιξη διαδικασία για την κατάρτιση σχεδίου κανονισμού για το θέμα αυτό. Η χώρα μας δεν διαθέτει Εθνικούς κανόνες. Αίτημα για δημιουργία ανάλογων κανόνων δεν έχει υποβληθεί μέχρι σήμερα από καμία επιχείρηση ή παραγωγό ή ομάδα παραγωγών.
      Παρόλα αυτά, για την αντιμετώπιση του θέματος, συγκροτήθηκε από τον ΟΠΕΓΕΠ, με εντολή του Υπουργού Γεωργίας, ειδική Επιτροπή με αποκλειστικό έργο τη δημιουργία Εθνικών κανόνων για την παρασκευή βιολογικών αλλαντικών. Η Επιτροπή. αυτή έχει ήδη ολοκληρώσει το έργο της και οι Εθνικοί κανόνες προβλέπεται να τεθούν σε ισχύ πολύ σύντομα με Απόφαση του Υπουργού Γεωργίας.
      Οι υποχρεώσεις των εταιρειών παραγωγής είναι η τήρηση των Εθνικών κανόνων και του κανονισμού (ΕΟΚ) 2092/91 του Συμβουλίου. Οι κυρώσεις των επιχειρηματιών που δραστηριοποιούνται στην παραγωγή βιολογικών προϊόντων, για τυχόν παραβάσεις της Νομοθεσίας, προβλέπονται στην με αρ. 332221/11-01-2001 ΚΥ Α.
      Ο Υφυπουργός
      Φ. ΧΑΤΖΗΜΙΧΑΛΗΣ»
     7. Στην με αριθμό 2700/9-9-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. 1080371/6956-20/0016/23-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην 2700/9-9-2003 ερώτηση που κατέθεσε στην Βουλή των Ελλήνων ο Βουλευτής κ. Γ. Καρασμάνης σχετικά με τον τρόπο που η Πολιτεία αντιμετωπίζει όσους αδυνατoύν οικονομικά να εξοφλήσουν τις ληξιπρόθεσμες οφειλές τους προς το Δημόσιο, σας πληροφορούμε ότι:
     Για τις περιπτώσεις αυτές η Πολιτεία έχει μεριμνήσει και έχει θεσπίσει μια σειρά διατάξεων, προκειμένου να ανακουφίσει όσους πράγματι αδυνατούν να εκπληρώσουν τις οικονομικές τους υποχρεώσεις προς το Δημόσιο στις τακτές προθεσμίες λήξης αυτών, π'ου καθορίζονται από τις ειδικές διατάξεις νόμων που τις προσδιορίζουν.
     Ειδικότερα, με τις διατάξεις των άρθρων 13-21 Ν.2648/98 (ΦΕΚ 238 τ.Α΄) παρέχεται η δυνατότητα, στους ανωτέρω οφειλέτες να καταβάλλουν τις ληξιπρόθεσμες οφειλές τους προς το Δημόσιο σε δόσεις (ανώτερο όριο 26 δόσεις και κατώτερο όριο ποσού δόσης 150 ΕΥΡΩ) με την υποβολή σχετικής αίτησης στην αρμόδια Δ.Ο.Υ., που τα εν λόγω χρέη έχουν βεβαιωθεί, καταβολή παραβόλου αξίας 15 ΕΥΡΩ ανά 3.000 ποσό οφειλής και την έκδοση απόφασης διευκόλυνσης τμηματικής καταβολής των χρεών αυτών από το αρμόδιο, λόγω ποσού οφειλής, όργανο της Διοίκησης (ο Προϊστάμενος της Δ.Ο.Υ. για βεβαιωμένες οφειλές μέχρι 100.000 ΕΥΡΩ, η Επιτροπή του άρθρου 14 του Ν.2648/98 από 100.000 - 300.000 ΕΥΡΩ και ο Υπουργός Οικονομίας και Οικονομικών από 300.000 ΕΥΡΩ κα) άνω).
     Ο καθορισμός των μηνιαίων δόσεων της διευκόλυνσης αυτής γίνεται με αντικειμενικά κριτήρια και αν ο οφειλέτης είναι συνεπής στη απόφαση αυτή, έχει το επιπλέον ευεργέτημα της αναπροσαρμογής του ποσοστού προσαύξησης εκπρόθεσμης καταβολής, από 1,5% σε 1 % μηνιαίως.
     Ο Υφυπουργός
     ΑΠΟΣΤΟΛΟΣ ΦΩΤΙΑΔΗΣ»
     8. Στην με αριθμό 2532/4-9-03 ερώτηση του Βουλευτή κ. Μιλτιάδη Έβερτ δόθηκε με το υπ΄ αριθμ. 1084684/366/23-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ.πρωτ.2532/4.9.03 ερώτησης που κατέθεσε ο Βουλευτής κ. Μιλτιάδης Έβερτ, σχετικά με το ανωτέρω θέμα, σας γνωρίζουμε τα εξής:
     - Τα στοιχεία τόσο της εκτέλεσης του προϋπολογισμού όσο και του Δημοσίου Χρέους δημοσιεύονται αναλυτικά σε δελτία που εκδίδονται για το σκοπό αυτό.
     Τα προσωρινά στοιχεία εκτέλεσης του προϋπολογισμού δημοσιοποιούνται ανά μήνα ενώ του Δημοσίου Χρέους ανά τρίμηνο και καταχωρούνται στο SDDS, πρόγραμμα του Διεθνούς Νομισματικού Ταμείου, στην Εθνική Ιστοσελίδα του Υπουργείου Οικονομίας και Οικονομικών και του Γενικού Λογιστηρίου του Κράτους.
     - Εξάλλου, τα πλέον επικαιροποιημένα στοιχεία του προϋπολογισμού θα αποτυπωθούν στο προσχέδιο του Κρατικού Προϋπολογισμού που θα κατατεθεί στην αρμόδια Επιτροπή της Βουλής στις αρχές Οκτωβρίου.
     - Το Δημόσιο στο πλαίσιο διαχείρισης του δημοσίου χρέους και των διαθεσίμων του και σύμφωνα με τις ισχύουσες διατάξεις έχει τη δυνατότητα προσφυγής σε ολιγοήμερο ή μακρόχρονο δανεισμό ανάλογα με τις ανάγκες του και τις επικρατούσες συνθήκες στις αγορές.
     - Το Ελληνικό Δημόσιο δεν είχε ούτε έχει δημιουργήσει off-shore εταιρείες.
     Ο Υφυπουργός
     Ν. ΦΑΡΜΑΚΗΣ»
     9. Στην με αριθμό 2329/1-9-03 ερώτηση του Βουλευτή κ. Νίκου Νικολόπουλου δόθηκε με το υπ΄ αριθμ. Γ.Π. 83860/24-9-03 έγγραφο από την Υφυπουργό Υγείας και Πρόνοιας  η ακόλουθη απάντηση:
     «Απαντώντας στην με αρ. 2329/1-9-2003 ερώτηση που κατατέθηκε στη Βουλή από το Βουλευτή κ. Ν. Νικολόπουλο, σχετικά με τα κρούσματα γαστρεντερίτιδας στη γερμανική αποστολή κατά τη δοκιμαστική διοργάνωση της κωπηλασίας, σας γνωρίζουμε τα εξής:
     Το Υπουργείο Υγείας και Πρόνοιας στα πλαίσια υλοποίησης του Ε.Π. «Ό.Α 2004-Υγεία» έχει εκπονήσει και υλοποιεί το Ε.Π. «Ο.Α.2004-Δημόσια Υγεία-Υγιεινή» σε συνεργασία με όλους τους συναρμόδιους φορείς. Στα πλαίσια υλοποίησής του, το Υπουργείο Υγείας και Πρόνοιας έχει αναθέσει στην ΕΣΔΥ την επιστημονική υποστήριξη και το συντονισμό των ΔΥΝΑ για την υλοποίηση των περιβαλλοντικών υγειονομικών ελέγχων ενόψει των Ολυμπιακών Αγώνων του 2004.
     Τέλος σας γνωρίζουμε ότι ο Υπουργός Υγείας και Πρόνοιας διαβίβασε όλα τα στοιχεία που διαχειρίσθηκαν οι υπηρεσίες του Υπουργείου στον Εισαγγελέα του Αρείου Πάγου.
     Η Υφυπουργός
     Ε. ΤΣΟΥΡΗ»
     10. Στην με αριθμό 1889/20-8-03 ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ. 37986/1-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο βουλευτής κ. Παναγιώτης Λαφαζάνης, σχετικά με την αναγκαιότητα απαλλοτρίωσης και χαρακτηρισμού ως χώρου κοινόχρηστου και πρασίνου του ακινήτου της πρώην ΚΥΔΕΠ, καθώς και αναστολής κάθε άδειας εργασίας στο συγκεκριμένο ακίνητο, σας πληροφορούμε ότι αρμόδια να απαντήσουν για το θέμα αυτό είναι τα συνερωτώμενα Υπουργεία Περιβάλλοντος, Χωροταξίας και Δημοσίων Έργων και Γεωργίας.
     Ο Υφυπουργός
     Λ. ΠΑΠΑΔΗΜΑΣ»
     11. Στην με αριθμό 1660/5-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. Φ.900α/3691/6734/18-8-03 έγγραφο από τον Υπουργό Εθνικής Άμυνας η ακόλουθη απάντηση:
     	«Σε απάντηση της υπ΄ αριθμ. 1660/5-8-03 ερώτησης, που κατέθεσε ο Βουλευτής κ. Σπήλιος Σπηλιωτόπoυλoς, με θέμα την επιχειρησιακή-οικονομική κατάσταση της Γενικής Τράπεζας, σας γνωρίζουμε τα εξής:
     Η Γενική Τράπεζα της Ελλάδος Α.Ε. (ΓΤΕ) είναι αυτοτελές Νομικό Πρόσωπο Ιδιωτικού Δικαίου και η λειτουργία της ως Ανώνυμης Τραπεζικής Εταιρείας διέπεται από τον Ν. 2190/20 «περί Ανωνύμων Εταιρειών», όπως αυτός έχει τροποποιηθεί και ισχύει σήμερα, το Καταστατικό της και τη γενικότερη τραπεζική νομοθεσία.
     	Η ΓΤΕ από τον Απρίλιο 1998 -μετά την αποκρατικοποίησή της βάσει των διατάξεων του Ν. 2000/91- και μέχρι σήμερα, βρίσκεται εκτός του ευρύτερου Δημόσιου Τομέα και λειτουργεί με αυστηρά ιδιωτικοοικονομικά και επιχειρηματικά κριτήρια, όπως και οι λοιπές τράπεζες (Πειραιώς, Alpha Bank κτλ.) του ιδιωτικού τομέα. Η ΓΤΕ εφαρμόζει πιστά και με συνέπεια το σύνολο των θεσπισμένων κανόνων, υποκείμενη σε κάθε προβλεπόμενο έλεγχο (Υπουργείου Εμπορίου, Τράπεζα της Ελλάδας) και σε κάθε προβλεπόμενη δημοσιότητα.
     Η θέση της Γενικής Τράπεζας στον ιδιωτικό τομέα, μετά τη γενόμενη αποκρατικοποίησή της, έχει ήδη αναγνωριστεί και με διάφορες δικαστικές αποφάσεις, όπως αυτές του Ανωτάτου Ειδικού Δικαστηρίου (Εκλογοδικείου) και τις ενδεικτικά αναφερόμενες 364/99 και 2391/2000 των Πρωτοδικείων Ρόδου και Αθηνών και την με αριθμ. 9289/2002 του Εφετείου Αθηνών.
     Ευνόητο ταυτόχρονα είναι ότι τα ανωτέρω ισχύουν και για τις ανώνυμες εκείνες εταιρείες, οι οποίες ανήκουν στον Όμιλο της Γενικής Τράπεζας, κατά συνέπεια, και για την Γενική FINANCE, στο μετοχικό κεφάλαιο της οποίας συμμετέχει η Γενική Τράπεζα.
     	Προς ενημέρωσή σας, σε σχέση με την ουσία των ερωτημάτων του κ. Βουλευτή, σας γνωρίζουμε τα εξής:
     	1. Το νοικοκύρεμα της Τράπεζας φαίνεται από τα οικονομικά και λογιστικά στοιχεία της δραστηριότητας της Τράπεζας και του Ομίλου των εταιρειών της που δημοσιεύτηκαν το Α΄ Τρίμηνο του 2003, όπως επίσης και από τα δημοσιευθέντα στον ημερήσιο, πολιτικό και οικονομικό τύπο της 12-08-03 αποτελέσματα του Α΄ εξαμήνου της τρέχουσας χρήσης. Συνημμένα σας επισυνάπτουμε το Δελτίου Τύπου που εξέδωσε η Τράπεζα της 11-7-03 σχετικά με τα αποτελέσματα του Α΄ Εξαμήνου 2003 (Σχετ. 1).
     	2. Η εταιρεία του Ομίλου, με την επωνυμία Γενική Finance, δραστηριοποιείται έντονα, εδώ και ενάμισυ έτος, στο χώρο της παροχής συμβουλών και χρηματοοικονομικών υπηρεσιών σε Δημόσιους και Ιδιωτικούς φορείς. Κατά το διάστημα αυτό, έχει παρουσιάσει αξιόλογη δραστηριότητα με αποτέλεσμα το Α΄ Εξάμηνο 2003 να παρουσιάσει έσοδα από παροχή υπηρεσιών ύψους 620 χιλ. Ευρώ (έναvn 61 χιλ. Ευρώ του αντίστοιχου διαστήματος του 2002) και κέρδη 378 χιλ. Ευρώ.
     Στα πλαίσια των δραστηριοτήτων της, συναλλάσσεται πάντα εντός των προβλεπόμενων από τους νόμους και τους εσωτερικούς κανονισμούς ορίων, με βάση τις κατευθύνσεις και τον έλεγχο του Διοικητικού Συμβουλίου. Περαιτέρω η δραστηριότητά της ελέγχεται από Ορκωτούς Ελεγκτές τόσο κατά το διάστημα της παρούσας Διοίκησης, όσο και καθ' όλη τη διάρκεια λειτουργίας της εταιρείας από το 1996 έως το 2001, ενώ είναι σε εξέλιξη ο φορολογικός έλεγχος της χρήσης του 2002.
     3. Αναφορικά με την επέκταση του δικτύου των καταστημάτων της Τράπεζας, οι δύο αυτονόητες προϋποθέσεις είναι η έρευνα της αγοράς και η παρουσία της Τράπεζας σε εύρωστους οικονομικά Δήμους είτε του Λεκανοπεδίου, είτε της περιφέρειας, όπως είναι ο Δήμος Αγίας Παρασκευής, η περιοχή της Ελευσίνας, οι Δήμοι Ψυχικού, Αργυρούπολης, Καλαμαριάς-Θεσσαλονίκης κλπ.
     	Πρέπει να τονιστεί ότι, λόγω της ιδιαιτερότητας της Τράπεζας και της ιδιαίτερης ευαισθησίας και σχέσης που έχει με τον κύριο μέτοχο- Μετοχικό Ταμείο Στρατού- συνεκτιμώνται, για την ίδρυση νέων Καταστημάτων, οι επιθυμίες του κυρίου μετόχου για την ύπαρξη Καταστημάτων της Τράπεζας σε περιοχές με έντονη παρουσία των Ενόπλων Δυνάμεων (π.χ Ορεστιάδα, Λήμνος, Θήβα).
     	Τέλος, η ίδρυση νέων καταστημάτων απαιτεί προηγούμενη άδεια της Τράπεζας της Ελλάδος, η οποία χορηγείται για τις συγκεκριμένες περιοχές αφού προηγηθεί και από αυτήν ο σχετικός έλεγχος.
     4. Τα νεοϊδρυθέντα καταστήματα της τελευταίας τριετίας είναι:
     α) 2 έτους 2000, αμφότερα κερδοφόρα σύμφωνα με τα αποτελέσματα του Ιουνίου του 2003.
     	β) 3 έτους 2001, όλα κερδοφόρα σύμφωνα με τα αποτελέσματα του Α΄ εξαμήνου 2003.
     	γ) 11 έτους 2002, εκ των οποίων τα 4 είναι ήδη κερδοφόρα, παρά το γεγονός ότι η κερδοφορία των νέων Καταστημάτων αναμένεται τουλάχιστον μετά την συμπλήρωση περίπου 2 χρόνων λειτουργίας τους.
     	δ) Το 2003, ήδη λειτουργούν 4 Καταστήματα από τον Μάιο του 2003 έως σήμερα και είναι υπό ίδρυση άλλα 5.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
     12. Στην με αριθμό 1658/5-8-03 ερώτηση των Βουλευτών κυρίων Κώστα Καρρά και Νικολάου Τσιαρτσιώνη δόθηκε με το υπ΄ αριθμ. 2116/1-9-03 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 5/8/03 ερώτησης των Βουλευτών κυρίων K. Καρρά και Ν. Τσιαρτσιώνη, σας γνωρίζουμε ότι στην τελευταία σελίδα της προκήρυξης για τις διακόσιες πενήντα δύο (252) θέσεις της Γ.Γ.Α ρητά αναφέρεται ότι κάθε υποψήφιος μπορεί να προμηθεύεται τόσο το κείμενο της προκήρυξης όσο και την αίτηση: 1) από τη Γενική Γραμματεία Αθλητισμού, 2) από το site της Γενικής Γραμματείας Αθλητισμού «www.spotsnet.gr» και 3) από τα κατά τόπους αρμόδια γραφεία των Νομαρχιών.
     Όντως, η Γενική Γραμματεία Αθλητισμού υπεύθυνα και έγκαιρα μια μέρα πριν από την έναρξη της 20ήμερης προθεσμίας υποβολής των δικαιολογητικών- απέστειλε σε όλες τις νομαρχίες της Ελλάδας αντίγραφα της προκήρυξης και των εντύπων των αιτήσεων, σύστησε γραφείο στο ισόγειο της Γενικής Γραμματείας Αθλητισμού (Κηφισίας 7) προς εξυπηρέτηση των πολιτών και ετοίμασε το απαραίτητο 1ink στην ιστοσελίδα της Γενικής Γραμματείας Αθλητισμού. Η όλη αυτή προετοιμασία σε καμία περίπτωση δεν καταδεικνύει πρόθεση της Γενικής Γραμματείας Αθλητισμού να διαχωρίσει σε «ημέτερους και μη», αντίθετα επιδιώχθηκε η ευρύτερη και αρτιότερη δυνατή ενημέρωση του συνόλου των ενδιαφερόμενων πολιτών.
     Όσον αφορά δε στο θέμα της επίσημης μετάφρασης των πτυχίων των ξένων γλωσσών, σας ενημερώνουμε ότι η προκήρυξη αναφέρει ρητά στη σελίδα 1582 «Όλοι οι τίτλοι σπουδών ξένης γλώσσας πρέπει να συνοδεύονται από επίσημη μετάφραση τους στην ελληνική γλώσσα, η οποία γίνεται από κατά νόμο αρμόδια αρχή του υπουργείου Εξωτερικών ή την Πρεσβεία ή το Προξενείο της ξένης χώρας στην Ελλάδα από δικηγόρο ή από άμισθο διερμηνέα», αφετέρου τα παραπάνω ορίζονται ρητά και από το Π.Δ.50/200 1.
     Συνεπώς, δεν τίθεται θέμα κακής πληροφόρησης των υποψηφίων ως προς τα αρμόδια για επικύρωση και μετάφραση των ξενόγλωσσων πτυχίων όργανα. Η Αστυνομία δεν είναι ένα από τα αρμόδια όργανα. Σε κάθε περίπτωση η μη υποβολή του ξενόγλωσσου πτυχίου δεν επισύρει την ακυρότητα της αίτησης, όπως υποστηρίζουν οι επερωτώντες, απλά ο υποψήφιος δε θα λάβει τα μόρια που προβλέπονται για τη γνώση των ξένων γλωσσών.
     Αντιθέτως, όσοι υποψήφιοι υποβάλλουν τα ξενόγλωσσα πτυχία τους νομότυπα και σύμφωνα με όσα προβλέπονται στην προκήρυξη, θα μοριοδοτηθούν όλοι κατά τον ίδιο τρόπο και σύμφωνα με τα μόρια που προβλέπονται για τον κάθε ξενόγλωσσο τίτλο σπουδών.
     Επομένως, η προκήρυξη ρυθμίζει όλα τα ζητήματα στα οποία αναφέρονται οι ερωτώντες Βουλευτές.
     Ο Υφυπουργός
     ΓΙΩΡΓΟΣ ΛΙΑΝΗΣ»
      13. Στην με αριθμό 1655/5-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ 900α/3687/6730/27-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1655/05-08-2003 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα το διαγωνισμό προμήθειας γεφυρών ξηρών κωλυμάτων για τις ανάγκες του Στρατού Ξηράς, σας γνωρίζουμε τα εξής:
      	Μετά από αίτημα δύο εκ των τριών υποψήφιων προμηθευτριών εταιρειών δόθηκε παράταση της προθεσμίας υποβολής των προσφορών μέχρι 15 Σεπτεμβρίου 2003, η οποία κρίθηκε ικανοποιητική και αντανακλά την συνήθη πρακτική.
      Το έγγραφο, το οποίο απεστάλη με την παράταση στους υποψήφιους προμηθευτές, εκ παραδρομής ανέφερε ως ημερομηνία υποβολής των προσφορών την 15 Οκτωβρίου 2003 αντί του ορθού 15 Σεπτεμβρίου 2003, διόρθωση η οποία έγινε με νεότερο έγγραφο, το οποίο διαβιβάστηκε στους ενδιαφερόμενους ως «ΟΡΘΗ ΕΠΑΝΑΛΗΨΗ».
      Η επιλογή και η διαδικασία προμήθειας κάθε υλικού που οι ΕΔ θα κάνουν χρήση γίνεται πάντα με αποκλειστικό γνώμονα την απόλυτη κάλυψη των εκάστοτε επιχειρησιακών αναγκών των Ενόπλων Δυνάμεων, εντός του υφιστάμενου νομικού πλαισίου, με διαφάνεια, ακρίβεια και προσήλωση στην τήρηση της νομιμότητας, με σκοπό την καλύτερη διασφάλιση των συμφερόντων της Χώρας.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      14. Στην με αριθμό 1654/5-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ 900α/3686/6729/18-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1654/05-08-2003 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την προμήθεια των αεροσκαφών F-5, σας γνωρίζουμε τα εξής:
      1. Λόγω της σοβαρότητας του θέματος, καθόσον ουσιαστικά αφορά την προμήθεια ενός Α/Φ προκεχωρημένης επιχειρησιακής εκπαίδευσης, προηγήθηκε επισταμένη μελέτη και πλήρης συντονισμός μεταξύ ΠΑ και ΓΔΑΕ.
      Από την υπ' αριθμ. 163/20-07-00 Απόφαση του ΑΑΣ/ Ολομέλειας, με την οποία εγκρίθηκε ομόφωνα η αναγκαιότητα-σκοπιμότητα απόκτησης αναβαθμισμένων αεροσκαφών F-5, προκειμένου να καλυφθούν οι ενδιάμεσες ανάγκες της ΠΑ για την επιχειρησιακή εκπαίδευση των νέων Ανθυποσμηναγών, προέκυψε η υπ' αριθμ. 26/20-2-03 Απόφαση του ΑΑΣ/ Ολομέλειας, με την οποία εγκρίθηκε η υλοποίηση του προγράμματος με το χαρακτηρισμό του «ΚΑΤΕΠΕΙΓΟΝΤΟΣ», τα βασικά και επιθυμητά τεχνικά-επιχειρησιακά κριτήρια, καθώς και η μη αναβάθμιση των ευρισκομένων σε απόθεση αεροσκαφών F-5 της ΠΑ. Παράλληλα, από την τέθηκαν συγκεκριμένα ερωτήματα, καθοριστικά για την περαιτέρω εξέλιξη του θέματος.
      2. Η ΓΔΑΕ είχε ενημερωθεί για τις χρονικές απαιτήσεις του προγράμματος που είχαν τεθεί από το ΑΑΣ με την υπ' αριθμ. 163/20-07-00 απόφασή του (ολοκλήρωση ένταξης αεροσκαφών εντός του Α' εξαμήνου του 2002), και συνεκτιμώντας τις διαδικασίες που απαιτούνταν μέχρι την κατακύρωση της προμήθειας θα το χαρακτήριζε ανάλογα.
      3. Η απόσυρση των ελληνικών F-5 ήταν προϊόν προβληματισμού της ΠΑ σχετικά με το κατά πόσον ήταν συμφέρουσα η διατήρησή τους πέραν του έτους 2000 τόσο από απόψεως επιχειρησιακής χρησιμότητας όσο και τεχνικής-εφοδιαστικής υποστήριξης, καθώς θα απαιτείτο να υποστεί μεγάλη δομική αναβάθμιση. Επιπρόσθετα, στα βασικά και επιθυμητά κριτήρια (απόφαση 26/20-2-03 ΑΑΣ) αναφέρεται ρητώς η προμήθεια αναβαθμισμένων αεροσκαφών, με μεγάλη διάρκεια ζωής, υπόλοιπο τουλάχιστον 2.000 Ωρών Πτήσης, καθώς επίσης και άλλα χαρακτηριστικά και βοηθήματα που να αναβαθμίζουν σε μεγάλο βαθμό, ώστε να προσομοιάζει κατά το δυνατόν με F-16. Κατόπιν τούτου, δεν γίνεται λόγος για αγορά μεταχειρισμένων και μάλιστα καθηλωμένων αεροσκαφών, μη εκσυγχρονισμένων.
      4. Η ΠΑ δεν έχει αποφασίσει την απόκτηση του ευρωπαϊκού εκπαιδευτικού αεροσκάφους, αλλά επί του παρόντος συμμετέχει στη μελέτη εφικτότητας αυτού (Feasibility study) και αναλόγως των αποτελεσμάτων και την πρόοδο του θα αποφασίσει μελλοντικά. Επιπλέον, δεν είναι βεβαία η θετική έκβαση του υπόψη προγράμματος, καθώς και ότι αυτή όντως θα ολοκληρωθεί εντός των επομένων 5-6 ετών. Πρόσφατες εκτιμήσεις προβλέπουν ολοκλήρωση του προγράμματος και έναρξη παραγωγής μετά το 2012. Τη παρούσα περίοδο, όμως, οι απαιτήσεις της ΠΑ αυξάνονται με την απόκτηση των νέων αεροσκαφών F-16 Blk 52+ και Μ-2000-5 και η προτεινόμενη λύση κρίθηκε ως η πλέον κατάλληλη και οικονομική.
      Επιπρόσθετα, τονίζεται ότι το αεροσκάφος F-5 είναι δοκιμασμένο από πολλές χώρες-χρήστες του κόσμου, οι οποίες το χρησιμοποίησαν και εξακολουθούν να το χρησιμοποιούν ως ελαφρύ μαχητικό όσο και εκπαιδευτικό προχωρημένης επιχειρησιακής εκπαίδευσης (Leader-In Trainer). Ειδικότερα, η USAF αναβαθμίζει τα εκπαιδευτικά Τ-38, παρόμοια με τα F-5 και χαμηλότερων επιδόσεων, με σκοπό να τα διατηρήσει μέχρι το έτος 2040. Άλλες χώρες, οι οποίες έχουν εκσυγχρονίσει αεροσκάφη F-5 είναι η Τουρκία και η Ισπανία. Αναφορικά με το επιπρόσθετο κόστος της προμήθειας, αυτό προβλέπεται να διαμορφωθεί σε ποσό χαμηλότερο από τα 200 εκατομμύρια δολάρια, ως αποτέλεσμα του διεθνούς δημοσίου διαγωνισμού.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      15. Στην με αριθμό 1649/5-8-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 82990/ΙΗ/13-8-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1649/5-8-03, την οποία κατέθεσε ο Βουλευτής κ. Γ. Καρασμάνης και αφορά σε νεοδιορισθέντα εκπαιδευτικό κλάδου ΠΕ11 (Φυσικής Αγωγής), σας γνωρίζoυμε τα ακόλουθα:
      Αλλαγή εκπαιδευτικής βαθμίδας από την Πρωτοβάθμια στην Δευτεροβάθμια δεν προβλέπεται.
      Στην εγκύκλιο αριθμ. 54633/Δ2/5-6-2003 πρόσκλησης υποψηφίων για διορισμό σε σχολεία, προβλέπεται ότι «τροποποίηση ή ανάκληση της αίτησης-δήλωσης δεν επιτρέπεται μετά την ημερομηνία λήξεως της προθεσμίας υποβολής αιτήσεων». Ο ενδιαφερόμενος εκπαιδευτικός θα έπρεπε εντός του προβλεπομένου χρονικού ορίου να είχε τροποποιήσει τις δηλωθείσες περιοχές Πρωτοβάθμιας και Δευτεροβάθμιας Εκπαίδευσης.
      Ο Υφυπουργός
      ΝΙΚ. ΓΚΕΣΟΥΛΗΣ»
      16. Στην με αριθμό 1562/31-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Β13-364/13-8-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση 1562/31-07-03, που κατέθεσε στη Βουλή των Ελλήνων ο Βουλευτής κ. Ηλίας Καλλιώρας, με θέμα: «Λειτουργία ΕΦΕΤ, έλεγχοι και αποτελεσματικότητα», σας επισυνάπτουμε την απάντηση της Προέδρου του ΕΦΕΤ κας Χριστίνας Παπανικολάου και τα συν/να σε αυτή.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 1477/30-7-03 ερώτηση των Βουλευτών κυρίων Στέλιου Παπαθεμελή και Κυριάκου Σπυριούνη δόθηκε με το υπ’ αριθμ. 2/45111/0024/11-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 1477/30-7-2003 ερώτησης των Βουλευτών κυρίων Κυριάκου Σπηριούνη και Στέλιου Παπαθεμελή για το ανωτέρω θέμα, σας γνωρίζουμε τα ακόλουθα:
      Οι ειδικοί εκτός προϋπολογισμού λογαριασμοί στα Υπουργεία συνιστώνται με νόμους, κατ' εξουσιοδότηση των οποίων εκδίδονται κοινές Αποφάσεις των αρμοδίων Υπουργών και του Υπουργού Οικονομίας και Οικονομικών που καθορίζουν την εν γένει λειτουργία των λογαριασμών αυτών.
      Ειδικότερα στις ανωτέρω αποφάσεις ορίζεται ο σκοπός, οι πόροι, τα όργανα διαχείρισης, ο τρόπος πραγματοποίησης και ελέγχου των δαπανών τους και η υποβολή του Προϋπολογισμού και Απολογισμού τους στο Γ.Λ.Κ. για τους προβλεπόμενους δημοσιονομικούς ελέγχους, σύμφωνα με το άρθρο 8 του ν. 2771/1999 «Περί ειδικών λογαριασμών και άλλες διατάξεις».
      Επίσης έλεγχος των δαπανών των εν λόγω λογαριασμών γίνεται υποχρεωτικά και από το Ελεγκτικό Συνέδριο σύμφωνα με το άρθρο 27 του ν. 2362/1995 «Περί Δημοσίου Λογιστικού, ελέγχου των δαπανών του Κράτους και άλλες διατάξεις», ενώ επιπροσθέτως γίνεται έλεγχος διαχείρισης σε μερικούς εξ αυτών και από ορκωτούς λογιστές.
      Ο Υφυπουργός
      ΝΙΚΟΣ ΦΑΡΜΑΚΗΣ»
      18. Στην με αριθμό 66/1-7-03 ερώτηση των Βουλευτών κυρίων Νικολάου Νικολόπουλου, Ηλία Καλλιώρα, Αδάμ Ρεγκούζα και Θεόδωρου Σκρέκα δόθηκε με το υπ’ αριθμ. Β13-369/20-8-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ. αριθμ. 66/1-7-03 ερώτηση, που κατέθεσαν στη Βουλή των Ελλήνων οι Βουλευτές κύριοι Νικ. Νικολόπουλος, Ηλίας Καλλιώρας, Αδάμ Ρεγκούζας και Θεόδωρος Σκρέκας, με θέμα: «Τα προβλήματα του Φαρμακευτικού κλάδου» και κατά το μέρος που το θέμα εμπίπτει στις αρμοδιότητές μας, σας γνωστοποιούμε τα ακόλουθα:
      1. Η οικονομική κατάσταση των φαρμακευτικών επιχειρήσεων εμφανίζεται στους ισολογισμούς τους, που υποχρεωτικά δημοσιεύονται στον τύπο από όπου κάθε ενδιαφερόμενος δύναται να πληροφορηθεί για την πορεία και τα οικονομικά τους αποτελέσματα. Επίσης το σύνολο των οικονομικών καταστάσεων αλλά και στοιχεία κόστους υποβάλλονται, κατ’ εφαρμογήν σχετικής διάταξης, στην αρμόδια Υπηρεσία του ΥΠΑΝ.
      Η υποβολή αυτή ευρίσκεται ήδη σε εξέλιξη για τη χρήση 2002, χωρίς ωστόσο να έχει ακόμα ολοκληρωθεί.
      Πάντως με βάση τα ήδη υποβληθέντα στοιχεία προκύπτει ότι 2 στις 3 φαρμακευτικές επιχειρήσεις εμφανίζουν κέρδη.
      2. Ο χρόνος έγκρισης των τιμών των νέων φαρμάκων ή νέων μορφών είναι ίδιος για όλα τα φάρμακα (παρασκευαζόμενα και εισαγόμενα) και ευρίσκεται εντός των χρονικών ορίων που ορίζονται από τη σχετική Οδηγία. Ήδη κατά το τελευταίο έτος έχουν εκδοθεί περισσότερα Δελτία Τιμών Φαρμάκων σε σχέση με προηγούμενα χρόνια, με αποτέλεσμα να έχει μειωθεί ο χρόνος αναμονής έγκρισης, γεγονός που είχε θετική ανταπόκριση από τη φαρμακευτική βιομηχανία.
      3. Η θέσπιση κανόνων ευνοϊκών για την εγχώρια παραγωγή δεν είναι δυνατή καθόσον αντίκεινται στους κανόνες της Ε.Ε.
      4. Σε ό,τι αφορά στην τιμολογιακή πολιτική που εφαρμόστηκε από τις αρχές του 2002 μέχρι σήμερα, προκύπτει ότι από τις αναπροσαρμογές τιμών που εγκρίθηκαν το 64% αφορούσε φάρμακα που παράγονται ή συσκευάζονται στην Ελλάδα και μόνο το 36% αφορούσε εισαγόμενα φάρμακα.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      19. Στην με αριθμό 158/1-7-03 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/Γ.Υ/Κ.Ε/79/13-8-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 158/01.07.2003 ερώτηση του Βουλευτή κ. Μιχάλη Kαρχιμάκη, σας γνωρίζουμε τα εξής:
      Για την κατασκευή του τμήματoς του Βόρειου Οδικού Άξονα στην θέση «Γέφυρα Φρουζή», η αρμόδια Υπηρεσία του ΥΠ.ΠΟ έχει εκφράσει τη σύμφωνη γνώμη της προς το Υ.ΠΕ.ΧΩ.Δ.Ε. Οι απόψεις αυτές περιελήφθησαν στην 112025/9.2.1998 Κοινή Απόφαση των Υπουργών ΠΕ.ΧΩ.Δ.Ε., Γεωργίας και Πολιτισμού. με την οποία εγκρίθηκαν οι περιβαλλοντικοί όροι του έργου.
      Ως προς το τμήμα «Καλό Χωριό - Γέφυρα Φρουζή», η αρμόδια Υπηρεσία αναμένει τη διαβίβαση της σχετικής μελέτης προκειμένoυ να εισηγηθεί σχετικά.΄
      Τέλος σε ό,τι αφορά στο τμήμα «Γέφυρα Φρουζή - Παχειά Άμμος», του οποίου προτείνεται η διέλευση από την Ζώνη Α΄ απολύτου προστασίας του αρχαιολογικού χώρου των Γουρνιών, το ΥΠ.ΠΟ. μετά από επιτόπια αυτοψία κλιμακίου του ΚΑΣ υπό την κ. Γενική Γραμματέα, επιβεβαίωσε την σύμφωνη γνώμη του για την κατασκευή του εν λόγω οδικού τμήματος, υπό την προϋπόθεση της υπογειοποίησης του υποτμήματoς που διέρχεται από τον αρχαιολογικό χώρο με την κατασκευή σήραγγας. Η λύση προκρίθηκε ως η πλέον ενδεδειγμένη για την προστασία ενός εκ των πλέον σημαντικών αρχαιολογικών χώρων της Ανατολικής Κρήτης και κοινοποιήθηκε στο Υ.ΠΕ.ΧΩ.Δ.Ε. για να προβεί στις σχετικές ενέργειες.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      20. Στην με αριθμό 272/2-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Β-13-371/22-8-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 272/2-7-03 ερώτηση, που κατέθεσε στη Βουλή των Ελλήνων ο Βουλευτής κ. Ηλίας Καλλιώρας, με θέμα «Πανελλήνια Έκθεση Λαμίας», σας γνωστοποιούμε τα ακόλουθα:
      Με απόφαση του Γενικού Γραμματέα Περιφέρειας, σε συνεργασία με το Δ.Σ. της Π.Ε.Λ. και της ΗΕLΕΧΡΟ Α.Ε., προτάθηκε η εκπόνηση μελέτης στρατηγικού σχεδιασμού για τη διερεύνηση των δυνατοτήτων λειτουργίας κλαδικών εκθέσεων στο χώρο της Π.Ε.Λ. και αναμένεται η έγκρισή της από το ΥΠ.ΟΙΚ.Ο.
      1. Η Π.Ε.Λ. έχει αποθεματικό στο ταμείο της και τα 28.000 Ευρώ είναι η ετήσια τακτική επιχορήγηση του Υπουργείου Ανάπτυξης στα εποπτευόμενα Ν.Π.Δ.Δ., και ως εκ τούτου δεν τίθεται θέμα λειτουργίας της.
      2. Υπάρχουν προτάσεις για τη μετατροπή του Ιδρυτικού Νόμου της Π.Ε.Λ. 214/75 για να δύναται το Ν.Π.Δ.Δ. να δημιουργεί παράλληλες Α.Ε. και να καθίσταται πιο ευέλικτο, πλην όμως υπάρχουν προβλήματα νομικής και τεχνικής φύσεως που εξετάζονται εκτενώς από το Δ.Σ. της Π.Ε.Λ., την Περιφέρεια Στερεάς και το Υπουργείο Ανάπτυξης.
      3. Το ενδεχόμενο λειτουργίας 4ου Εκθεσιακού χώρου και γενικότερων έργων αναβάθμισης της Π.Ε.Λ., λόγω των νέων δεδομένων που δημιουργήθηκαν από τη διοργάνωση του 50ου ΡΑΛΙ ΑΚΡΟΠΟΛΙΣ, θα αντιμετωπισθεί σε συνεργασία Π.Ε.Λ., Περιφέρειας και Υπουργείου Ανάπτυξης.
      4. Η Πανελλήνια Έκθεση Λαμίας τα τελευταία χρόνια έχει καταλάβει αξιόλογη θέση στην οικονομική ζωή της περιφέρειας και γενικότερα της χώρας μας, έχει αναβαθμιστεί και αποτελεί καταξιωμένο θεσμό υποστήριξης της παραγωγικής δραστηριότητας.
      5. Είναι αναληθές ότι η Π.Ε.Λ. έχει μαραζώσει και κινδυνεύει να αφανισθεί, αντιθέτως ως αυτοτελής οργανισμός αναπτύσσεται κάθε χρόνο και περισσότερο, όπως προκύπτει από τα στοιχεία των προϋπολογισμών & απολογισμών της, τα οποία παρουσιάζουν θετικό αποτέλεσμα ώστε να εγγυώνται τη συνεχή εξέλιξη της έκθεσης προς όφελος της οικονομίας της περιοχής και να εκπληρώνονται έτσι οι ιδρυτικοί της σκοποί.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      21. Στην με αριθμό 330/2-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. Β13-373/20-8-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 330/2-7-03 ερώτηση, που κατέθεσε στη Βουλή των Ελλήνων ο Βουλευτής κ. Γεώργιος Καρασμάνης, με θέμα «Χρονιά - εφιάλτης για τους κερασοπαραγωγούς της Έδεσσας και της ευρύτερης περιοχής» και κατά το μέρος που το θέμα εμπίπτει στις αρμοδιότητές μας, σας γνωστοποιούμε τα ακόλουθα:
      Η αρμόδια Υπηρεσία του ΥΠ.ΑΝ. στα όρια ευθύνης της (Λεκανοπέδιο Αττικής) διενεργεί τακτικούς ελέγχους, προκειμένου να αντιμετωπίσει φαινόμενα κερδοσκοπίας. Για την υπόλοιπη χώρα η σχετική αρμοδιότητα ανήκει στις Νομαρχιακές Αυτοδιοικήσεις.
      Σε ό,τι αφορά στις τιμές των κερασιών, σε επίπεδο παραγωγού, διαμορφώνονται ελεύθερα με βάση τις εκάστοτε επικρατούσες συνθήκες προσφοράς και ζήτησης.
      Για τα λοιπά θέματα αρμόδιο για απάντηση είναι το συν/νο Υπουργείο Γεωργίας, καθώς και το Υπουργείο Οικονομίας και Οικονομικών, όσον αφορά στις εισαγωγές, στο οποίο και διαβιβάζεται η ερώτηση.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      22. Στις με αριθμό 385/3-7-03 και 386/3-7-03 ερωτήσεις του Βουλευτή κ. Παναγιώτη Λαφαζάνη δόθηκε με το υπ’ αριθμ. Β13-375 και 376/22-8-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στις υπ’ αριθμ. 385/3-7-03 και 386/3-7-03 ερωτήσεις, που κατέθεσε στη Βουλή των Ελλήνων ο Βουλευτής κ. Π. Λαφαζάνης, με θέμα «Οικονομική κατάσταση ασφαλιστικών εταιριών χειρισμός εκκρεμών ζημιών, αύξηση ασφαλίστρων», σας γνωστοποιούμε τα ακόλουθα:
      1) Τα ζημιογόνα οικονομικά αποτελέσματα, που εμφανίζουν οι Ισολογισμοί του οικονομικού έτους 2002 των εισηγμένων και μη ασφαλιστικών εταιριών, οφείλονται κύρια στις απώλειες από την αποτίμηση του χαρτοφυλακίου τους λόγω της κατάστασης του χρηματιστηρίου.
      Σύμφωνα με τον πρώτο έλεγχο που έχει ασκηθεί από την αρμόδια Υπηρεσία του YΠ.AN. (Δ/νση Ασφαλιστικών Εταιριών), τα αποτελέσματα αυτά δεν επηρεάζουν την κεφαλαιακή επάρκεια των εταιριών, όσον αφορά στη συγκρότηση του Περιθωρίου Φερεγγυότητας, που προβλέπει ο νόμος και οι Κοινοτικές Οδηγίες (Ο έλεγχος ολοκληρώνεται 31-10-03).
      Τα οικονομικά αποτελέσματα, όπως απεικονίζονται, έχουν ελεγχθεί από ορκωτούς ελεγκτές.
      2) Η Υπεραξία των ακινήτων, η οποία χρησιμοποιήθηκε για το συμψηφισμό των ζημιών, προσδιορίστηκε με βάση την Αντικειμενική αξία, όπως προβλέπει ο φορολογικός νόμος 3091/2002 άρθρο 28, και για την οποία φορολογήθηκαν οι εταιρίες και όχι κάποια πλασματική ελεύθερα εκτιμώμενη αξία με τον «ενδεχόμενο κίνδυνο της φούσκας».
      3) Η εποπτεία ασκείται τόσο με τον ενδελεχή έλεγχο των υποβαλλομένων οικονομικών στοιχείων, που θα ολοκληρωθεί την 31-10-03 (για τη χρήση 2002) σύμφωνα με το Ν.Δ. 400/70 όσο και με τους εντόπιους ελέγχους στα γραφεία των εταιριών καθ' όλη τη διάρκεια κάθε οικονομικής χρήσης.
      4) Ως προς την αναγκαιότητα της δημιουργίας ενός αντικειμενικού συστήματος υπολογισμού των ζημιών, ήδη το ΥΠ.ΑΝ. το έχει αντιμετωπίσει και το έχει ρυθμίσει εκδίδοντας τις Υπουργικές Αποφάσεις Κ3-3522/25-11-97 και Κ3-1695/5-3-98,που αφορούν στον «έλεγχο της πορείας διακανονισμού (run-off) των εκκρεμών ζημιών και τον τρόπο κάλυψης του run-off» .
      Τέλος, η καταβολή ολόκληρου ή μη του ποσού της αποζημίωσης, που προκύπτει από την επέλευση του ασφαλιστικού κινδύνου, εξαρτάται από τους όρους της σύμβασης όσο και από αντικειμενικά κριτήρια, που ελέγχονται κατά περίπτωση είτε με την παρέμβαση του Υπουργείου είτε δικαστικά.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      23. Στην με αριθμό 2525/4-9-03 ερώτηση του Βουλευτή κ. Σταύρου Δήμα δόθηκε με το υπ’ αριθμ. Β- 4360/22-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2525/4-9-03, που κατέθεσε στη Βουλή ο Βουλευτής κ. Σταύρος Δήμας, σύμφωνα και με το έγγραφο αριθμ. 50869/195Α του. Οργανισμού Σιδηροδρόμων Ελλάδος (Ο.Σ.Ε), σας πληροφορούμε τα παρακάτω:
      1. Στον Νομό Κορινθίας υπάρχουν οι εξής εγκεκριμένες Ισόπεδες Διαβάσεις (Ι.Δ.) :
      Α. Στη γραμμή Πειραιά-Αθήνα-Πάτρα (ΠΑΠ) :
      - 48 Ισόπεδες Διαβάσεις εξασφαλιζόμενες με Αυτόματα ΗχοφωτεινάΣυστήματα (ΑΣΙΔ) και με αυτόματα δρύφακτα.
      - 15 Αφύλακτες Ισόπεδες Διαβάσεις εγκεκριμένες για χρήση τροχοφόρων, και
      - 27 Ισόπεδες Διαβάσεις εγκεκριμένες για χρήση Πεζών.
      Β. Στη γραμμή Κόρινθος-Μύλοι-Καλαμάτα (Κ-Μ-Κ) :
      -19 Ισόπεδες Διαβάσεις εξασφαλιζόμενες με Αυτόματα Ηχοφωτεινά Συστήματα (ΑΣΙΔ) και με αυτόματα δρύφακτα.
      - 7 Αφύλακτες Ισόπεδες Διαβάσεις εγκεκριμένες για χρήση τροχοφόρων, και
      - 8 Ισόπεδες Διαβάσεις εγκεκριμένες για χρήση Πεζών.
      Γ. Στη γραμμή Ισθμός-Λουτράκι (Ι-Λ) :
      - 6 Ισόπεδες Διαβάσεις εξασφαλιζόμενες με Αυτόματα Ηχοφωτεινά Συστήματα (ΑΣΙΔ) και με αυτόματα δρύφακτα.
      - 8 Αφύλακτες Ισόπεδες Διαβάσεις εγκεκριμένες για χρήση τροχοφόρων, και
      - 1 Ισόπεδη Διάβαση εγκεκριμένη για χρήση Πεζών.
      2. Από τις 7 αφύλακτες Ισόπεδες Διαβάσεις της γραμμής Κορίνθου- Μύλων- Καλαμάτας οι 2 είναι υπό εξασφάλιση (έχει δηλαδή γίνει η εγκατάσταση του μηχανισμού και αναμένεται η ρευματοδότησή του από την ΔΕΗ για να τεθούν σε λειτουργία).
      3. Επί του συνόλου των 103 εγκεκριμένων Ισόπεδων Διαβάσεων για χρήση τροχοφόρων έχουν εξασφαλισθεί οι 75 δηλαδή το 75% περίπου του συνόλου.
      4. Σύμφωνα με τον Κ.Ο.Κ για τις Ισόπεδες Διαβάσεις χρήσης Πεζών προβλέπεται μόνον η τοποθέτηση προειδοποιητικής πινακίδας Κ.Ο ΟΣΕ έχει προβεί στην τοποθέτηση της προειδοποιητικής Πινακίδας σε όλες τις Ι.Δ. πεζών.
      5. Μέχρι το τέλος του 2004 πρόκειται να λειτουργήσει η νέα σιδηροδρομική γραμμή υψηλών ταχυτήτων Αθήνα- Κόρινθος στην οποία δεν θα υπάρχει καμία ΙΔ. Συνεπώς ο αριθμός των διαβάσεων στο Νομό Κορίνθου θα μειωθεί δραστικά.
      6. Επίσης σας γνωρίζουμε ότι από πόρους ΠΕΠ (συγχρηματοδότηση από το Γ΄ ΚΠΣ) έχουν προγραμματισθεί και θα εκτελεσθούν τα εξής έργα:
      «Στρώση Ισόπεδων διαβάσεων με προκατασκευασμένες πλάκες στις περιοχές Κορίνθου - Τρίπολης - Άργους» προϋπ. 1,05 εκ. € (359 εκ. δρχ.)
      7. Τέλος ο ΟΣΕ παρά την επικείμενη λειτουργία της νέας γραμμής έχει τοποθετήσει και εξακολουθεί να τοποθετεί ΑΣΙΔ με δικές του δαπάνες στο υπάρχον μετρικό δίκτυο, παρά το γεγονός ότι σύμφωνα με τον Κανονισμό ΙΔ. (ΦΕΚ 868/7.9.74) υπεύθυνος για την καταβολή δαπανών φύλαξης ή εξασφάλισης των διαβάσεων είναι αυτός που προκαλεί την αύξηση κυκλοφορίας στις ΙΔ.
      Ο Υπουργός
      ΧΡΙΣΤΟΣ ΒΕΡΕΛΗΣ»
      24. Στην με αριθμό 1716/11-8-03 ερώτηση της Βουλευτού κ. Μαρίας Κόλλια Τσαρουχά δόθηκε με το υπ’ αριθμ. Β-4208/28-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 1716/11-08-03 που κατέθεσε στη Βουλή η Βουλευτής κ. Μαρία Κόλλια Τσαρουχά, σύμφωνα και το αριθμ. πρωτ. 60213/26-08-03 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      1. Στον μακροπρόθεσμο στρατηγικό σχεδιασμό του ΟΣΕ προβλέπεται η «Σιδηροδρομική Εγνατία», στην οποία περιλαμβάνονται, πέραν του υφιστάμενου δικτύου της Μακεδονίας και Θράκης, οι νέες σιδηροδρομικές γραμμές:
      α. Ηγουμενίτσας - Ιωαννίνων – Καλαμπάκας και Καλαμπάκας -Κοζάνης,
      β. Θεσσαλονίκης - Αμφίπολης - Καβάλας - Τοξοτών Ξάνθης.
      Στα πλαίσια της «Σιδηροδρομικής Εγνατίας» εντάσσονται επίσης:
      α. Η εξυγίανση και ανακαίνιση επιδομής της γραμμής στα τμήματα Πλατέος - Αμύνταιου - Φλώρινας και Αμύνταιου - Κοζάνης.
      β. Ο εκσυγχρονισμός και οι παραλλαγές βελτίωσης χάραξης στη γραμμή Θεσσαλονίκης - Αλεξανδρούπολης - Ορμενίου.
      γ. Η εγκατάσταση σύγχρονου συστήματος σηματοδότησης και τηλεπικοινωνιών, καθώς και η ηλεκτροκίνηση στην ίδια γραμμή, με προτεραιότητα στη γραμμή Θεσσαλονίκης - Στρυμόνα -Προμαχώνα.
      δ. Η βελτίωση κτιρίων και σταθμών στη γραμμή Θεσσαλονίκης- Αλεξανδρούπολης - Ορμενίου.
      2. Σχετικά με τις επενδύσεις στους σιδηροδρόμους από το 1994 μέχρι σήμερα, όσον αφορά στον Νομό Σερρών, σας γνωρίζουμε ότι στο Ταμείο Συνοχής περιόδου 1994 - 99 ήταν ενταγμένο και το έργο «Κατασκευή παραλλαγών της χάραξης για τη βελτίωση της υφιστάμενης γραμμής Θεσσαλονίκης - Αλεξανδρούπολης», συνολικού προϋπολογισμού 46.200.000 €. Στη γραμμή αυτή περιλαμβάνεται και ο Νομός Σερρών, που του αντιστοιχεί περίπου 20% του έργου. Το έργο περιλάμβανε την κατασκευή τοπικών παραλλαγών για την αύξηση της ταχύτητας των συρμών σε 150 χλμ/ώρα. Όσον αφορά επενδύσεις σε έργα που χρηματοδοτούνται από εθνικούς πόρους, δεν διατίθενται στοιχεία κατά Νομό, αλλά κατά τμήματα σιδηροδρομικής γραμμής.
      3. Στο τμήμα της γραμμής μεταξύ Κιλκίς - Σερρών, το οποίο περιλαμβάνεται στον σιδηροδρομικό άξονα Θεσ/νίκης-Αλεξανδρούπολης, εκτελούνται ήδη έργα συνολικού προϋπολογισμού 14.648.436 €, τα οποία περιλαμβάνουν εργασίες αναβάθμισης της υφιστάμενης σιδηροδρομικής γραμμής για ταχύτητες μέχρι 140 χλμ/ώρα, με πλήρη αντικατάσταση των υλικών επιδομής (σιδηροτροχιές, στρωτήρες, σύνδεσμοι, αλλαγές τροχιάς, σκύρα κλπ.) με νέα σύγχρονη τεχνολογία.
      Επίσης, στην ίδια περιοχή, προγραμματίζονται και δημοπρατούνται σύντομα έργα ανακαίνισης, ως ανωτέρω, συνολικού προϋπολογισμού 78.105.000 €.
      Με τα έργα αυτά, με χρονικό ορίζοντα το τέλος του 2004, θα επιτευχθεί μείωση του χρόνου διαδρομής μεταξύ Θεσ/νίκης - Σερρών σε 1 ώρα και 23 λεπτά, αντί των 2 ωρών και 5 λεπτών που είναι σήμερα. Περιλαμβάνονται επίσης έργα εξωραϊσμού και ποιότητας ζωής.
      Πέραν των ανωτέρω, κατασκευάσθηκε ήδη και παραδόθηκε σε χρήση, στον άξονα Θεσ/νίκης - Στρυμόνα - Προμαχώνα, σύστημα σηματοδότησης - τηλεδιοίκησης συνολικής δαπάνης 55.800.000 €.
      Αναλυτικά, τα κυριότερα εκτελούμενα και προγραμματιζόμενα προς εκτέλεση έργα αναφέρονται στον ακόλουθο πίνακα:
      Α. Εκτελούμενα έργα
      (1). Κατασκευή Α.Δ. οχημάτων στην ΙΔ. χ.θ. 126+371 (Σερρών) σιδ/κής γραμμής Θεσ/νίκης - Αλεξανδρούπολης.
      Συμβατικό ποσό: 1.984.886 €
      Ανάδοχος: ΤΕΣ ΑΤΕ.
      Το έργο περαιώθηκε.
      (2). Αντικατάσταση στρωτήρων αλλαγών γραμμής Θεσ/νίκης -Προμαχώνα (το έργο εντάσσεται στη σηματοδότηση και τηλεδιοίκηση της γραμμής).
      Συμβατικό ποσό: 1.428.475 €
      Ανάδοχος: ΞΑΝΘΑΚΗΣ Α ΤΕ
      Το έργο περαιώθηκε.
      (3). Ανακαίνιση γραμμής Θεσ/νίκης - Αλεξανδρούπολης (Β΄ Φάση) 
      Συμβατικό ποσό: 4.546.690 €
      Ανάδοχος:ΤΕΣ ΑΤΕ.
      Το έργο περαιώθηκε.
      (4). Κατασκευή παραλλαγής της σιδ/κής γραμμής Θεσ/νίκης -Αλεξανδρούπολης από χ.θ. 146+800 μέχρι 149+000 (Γάζωρος -Σέρρες) και ανακαίνιση τμημάτων γραμμών στην εγγύτερη περιοχή. Συμβατικό ποσό: 2.727.332 €
      Ανάδοχος: ΜΕΣΑΙΚΟΣ ΑΤΕΒΕ.
      Το έργο βρίσκεται σε εξέλιξη.
      (5). Εξαετής κύκλος συντήρησης της εν λειτουργία σιδ/κής γραμμής στο τμήμα Θεσ/νίκης - Καστανούσας.
      Συμβατικό ποσό: 1.427.260 €
      Ανάδοχος: Κ. ΚΑΠΑΡΑΚΗΣ -ΔΙΕΔΡΟΣ ΑΤΕ
      Το έργο βρίσκεται σε εξέλιξη.
      (6). Συντήρηση της εν λειτουργία σιδ/κής γραμμής Θεσ/νίκης-Αλεξανδρούπολης στο τμήμα δικαιοδοσίας Γ΄ Τμήματος Γραμμής από χ.θ. 50+500 έως χ.θ. 308+000
      Συμβατικό ποσό: 2.533.793€
      Ανάδοχος: ΤΕΣ ΑΤΕ.
      -Το έργο βρίσκεται σε εξέλιξη.
      Β. Έργα προς εκτέλεση
      	(1). Τοποθέτηση προκατασκευασμένων πλακών σε ισόπεδες διαβάσεις σιδ/κής γραμμής στην περιοχή Κεντρικής Μακεδονίας. Έργο ενταγμένο στα ΠΕΠ.
      Έχει γίνει η δημοπράτηση στις 21/5/03 και αναμένεται υπογραφή σύμβασης.
      Προϋπολογισμός: 1.770.000 €.
      (2). Περίφραξη και ηλεκτροφωτισμός σιδ/κών γραμμών στους νομούς Κεντρικής Μακεδονίας (Κιλκίς - Ημαθίας - Πέλλας - Σερρών). 
      Έργο ενταγμένο στα ΠΕΠ.
      Έχει γίνει δημοπράτηση στις 7/5/03 και αναμένεται υπογραφή σύμβασης.
      Προϋπολογισμός: 1.770.000 €.
      (3). Βελτίωση και ανακαίνιση της σιδ/κής γραμμής μεταξύ Ν. Ζίχνης-Λευκοθέας.
      Έτοιμο για δημοπράτηση.
      Προϋπολογισμός: 17.315.000 €.
      (4). Βελτίωση και ανακαίνιση της σιδ/κής γραμμής μεταξύ Λευκοθέας -Φωτολίβους.
      Έχει ανατεθεί και εκπονείται η μελέτη, η δημοπράτηση για την κατασκευή του έργου θα ακολουθήσει 
      Προϋπολογισμός: 24.000.000 €.
      (5). Συντήρηση υφιστάμενης γραμμής Θεσ/νίκης - Αλεξανδρούπολης υπό κυκλοφορία μεταξύ ΤΧ1 Θεσ/νίκης - Σ.Σ. Μουριών. Εκπονείται μελέτη και συντάσσονται τεύχη δημοπράτησης. 
      Προϋπολογισμός: 33.250.000 €.
      4. Μετά τη δημιουργία του διασυνοριακού διαμετακομιστικού κέντρου της «ΠΡΟΜΑΧΩΝ Α.Ε» και την υπογραφή το 2002 της προγραμματικής συμφωνίας συνεργασίας του ΟΣΕ και της εταιρείας «ΠΡΟΜΑΧΩΝ Α.Ε.», δημιουργήθηκε σταθμός εξυπηρέτησης εμπορευματοκιβωτίων (Container terminal) και φορτίου για τις ανάγκες της εταιρείας και εξυπηρέτησης των πελατών του ΟΣΕ. Η παροχή υπηρεσιών, εγκαταστάσεων και χώρων από τον ΟΣΕ προς την εταιρεία πιστεύουμε ότι είναι άκρως ικανοποιητική. Πάντως, στα πλαίσια της εκπονούμενης από τον ΟΣΕ «μελέτης για τη βελτίωση της λειτουργίας του συνοριακού σταθμού Προμαχώνα», προβλέπεται η δημιουργία δυο νέων γραμμών στον σταθμό, ώστε αυτός να έχει τη δυνατότητα να λειτουργήσει ως σταθμός ανταλλαγής με τους βουλγαρικούς σιδηροδρόμους:
      5. Σχετικά με τη μελέτη για τη νέα γραμμή Θεσσαλονίκης -Αμφίπολης - Ν. Καρβάλης - Τοξοτών Ξάνθης, έχει εκπονηθεί μελέτη σκοπιμότητας και αναγνωριστική μελέτη χάραξης για το σύνολο του έργου από τον ΟΣΕ, καθώς και προμελέτη χάραξης, τοπογραφικές αποτυπώσεις και μέρος των προκαταρκτικών μελετών των τεχνικών έργων για το τμήμα Ν. Καρβάλης - Τοξοτών από την ΕΡΓΟΣΕ. Η εκπόνηση των υπολειπόμενων μελετών για το τμήμα Ν. Καρβάλης - Τοξοτών, που προεκτιμάται σε 6.000.000 €, θα προταθεί για ένταξη στο Επενδυτικό Πρόγραμμα του ΟΣΕ, ώστε η εκπόνησή τους να αρχίσει μέσα στο 2004. Η νέα αυτή χάραξη έχει προβλεφθεί να είναι για διπλή γραμμή με δυνατότητα ηλεκτροκίνησης και ο συνολικός προϋπολογισμός του έργου έχει εκτιμηθεί σε 600 εκατ. €.
      6. Στα πλαίσια της ανάπτυξης προαστιακού δικτύου στην περιοχή Θεσσαλονίκης, ο ΟΣΕ έχει προγραμματίσει και εκτελεί μια σειρά έργων στην ευρύτερη περιοχή της. Όσον αφορά στη σιδηροδρομική γραμμή μεταξύ Θεσσαλονίκης - Σερρών, τμήμα της οποίας αποτελεί -η γραμμή Θεσ/νίκης - Ροδόπολης, εκτελούνται ή έχουν προγραμματισθεί έργα που αναφέρονται στην πιο πάνω παράγραφος 3 της παρούσας. Με τα έργα αυτά, η τουριστικού -οικολογικού ενδιαφέροντος περιοχή της Κερκίνης, που βρίσκεται μέσα στην ακτίνα των 100 - 120 χιλιομέτρων, μπορεί να εξυπηρετηθεί μελλοντικά, ανάλογα με τη ζήτηση, με προαστιακούς συρμούς.
      7. Σχετικά με τη διακίνηση σιδηροδρομικών φορτίων στον Νομό Σερρών παραθέτουμε τον ακόλουθο πίνακα:
      ΕΤΟΣ      ΒΑΓΟΝΙΑ      ΒΑΡΟΣ (tn)      2000      682      21.727      2001      631      20.653      2002      585      19.036      2003      394      17.263      
      - Τα τρία πρώτα έτη του παραπάνω πίνακα αφορούν ετήσια διακίνηση, ενώ το 2003 αφορά στη χρονική περίοδο εξαμήνου, όπου φαίνεται να υπάρχει αυξητική τάση, λόγω των μεταφορών της «ΠΡΟΜΑΧΩΝ Α.Ε».
      - Αναφέρεται ότι δια μέσου των σταθμών Στρυμόνα- Προμαχώνα. διέρχονται ετησίως περί τις 13.000 βαγόνια διαμετακόμισης.
      Θα πρέπει να αναφερθεί επίσης ότι η εξυπηρέτηση των εμπορευματικών μεταφορών σε πλήρη βαγόνια και σε μικροδέματα διενεργείται χωρίς προβλήματα στον σιδηροδρομικό σταθμό Σερρών. Υπάρχουν γραμμές για φορτώσεις και εφορτώσεις φορτίων και λειτουργεί ανεξάρτητα γραφείο εμπορευμάτων με ειδικό εξοπλισμό για την παραλαβή ή παράδοση φορτίων - δεμάτων. Κυκλοφορεί καθημερινά, τις εργάσιμες ημέρες, τρένο μεταφοράς μικροδεμάτων και, όταν απαιτείται, αμαξοστοιχίες πλήρων βαγονιών προς και απ' όλους τους σιδηροδρομικούς σταθμούς του Νομού.
      Ο Υπουργός
      ΧΡΙΣΤΟΣ ΒΕΡΕΛΗΣ»
      25. Στην με αριθμό 400/3-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Β13-378/22-8-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 400/3-7-03 ερώτηση, που κατέθεσε στη Βουλή των Ελλήνων ο Βουλευτής κ. Ν. Νικολόπουλος, με θέμα «Μέτρα για τη στήριξη του κλάδου επιχειρήσεων κουρείων-κομμωτηρίων», και κατά το μέρος που εμπίπτει στις αρμοδιότητές μας, σας γνωστοποιούμε τα ακόλουθα:
      Στην Αρμόδια Υπηρεσία της Γ.Γ. Εμπορίου του ΥΠ.ΑΝ. (Δ/νση Εμπορικών Οργανώσεων) έχει συγκροτηθεί ομάδα εργασίας η οποία αποτελείται από μέλη των συναρμοδίων Υπουργείων και των αρμοδίων φορέων, προκειμένου να προβεί στην τροποποίηση του Π.Δ. 148/94.
      Στα πλαίσια της μελέτης της τροποποίησης αυτής θα ληφθούν υπόψη και τα αιτήματα της Πανελλήνιας Ένωσης Κέντρων ελευθέρων Σπουδών.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      26. Στην με αριθμό 410/4-7-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. Δ9Β/Φ5.4.199/14222/4198/276/19-8-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 410/4-7-03 που κατατέθηκε στη Βουλή από το Βουλευτή κ. Ιορδάνη Τζαμτζή, αναφορικά με το αντικείμενο του θέματος, σύμφωνα και με τα παραπάνω σχετικά, σας πληροφορούμε τα εξής:
      α) Στην Περιοχή Σωσάνδρας Αριδαίας του Ν. Πέλλης το ΙΓΜΕ εκτέλεσε βαθειά ερευνητική παραγωγική γεώτρηση και εντόπισε γεωθερμικά νερά 10οC κατάλληλα για θέρμανση θερμοκηπίων. Στις περιοχές Καρυώτισσας - Κρύας βρύσης παλαιότερες έρευνες του - ΙΓΜΕ έδειξαν δυνατότητες εντοπισμού γεωθερμικής ενέργειας. Τέλος στον Ποταμό Λουδία στα όρια Ν. Ημαθίας -Ν. Πέλλης έχουν εντοπιστεί θερμοί υδροφορείς τα δε αποτελέσματα βρίσκονται στο στάδιο της αξιολόγησης.
      Οι προαναφερόμενες έρευνες του ΙΓΜΕ στην περιοχή Σωσάνδρας και Λουδία έχουν χρηματοδοτηθεί από το Γ’ ΚΠΣ (Ε.Π.Αν.)με ποσά ύψους €164.000 και €161.000 αντίστοιχα.
      β) Η Περιφέρεια Κεντρικής Μακεδονίας έχει ήδη διοργανώσει ημερίδα (Νοέμβριος 2000 HELLEXPO) με θέμα Γεωθερμικά Πεδία της Κεντρικής Μακεδονίας και αξιοποίησή τους προς ενημέρωση όλων των πιθανών ενδιαφερομένων φορέων. Μέχρι σήμερα όμως δεν έχει εκδηλωθεί ενδιαφέρον, μέσω αιτήματος, για καμμία περιοχή των Νομών Πέλλας και Ημαθίας, συμπεριλαμβανομένων και των περιοχών Κρύας Βρύσης -Γαλατάδων και Αλμωπίας ούτε από ιδιώτες ούτε από φορείς της τοπικής αυτοδιοίκησης.
      Η οποιαδήποτε πρωτοβουλία αξιοποίησης των παραπάνω πολύ ενθαρρυντικών ερευνητικών αποτελεσμάτων, θα μπορούσε να χρηματοδοτηθεί μέσω των Περιφερειακών Ταμείων της Ευρωπαϊκής Ένωσης.
      2. Σημειώνεται τέλος ότι ήδη ψηφίστηκε από τη Βουλή και βρίσκεται υπό δημοσίευση το νέο νομοθετικό πλαίσιο για την αξιοποίηση του Γεωθερμικού Δυναμικού που σε συνδυασμό με την μεταβίβαση των αρμοδιοτήτων διαχείρισης των γεωθερμικών πεδίων χαμηλής ενθαλπίας σε επίπεδο Περιφέρειας -έχει υλοποιηθεί με το Ν.. 2647/98 (ΦΕΚ Α΄ 237/22-10/98) -αναμένεται να εξορθολογικεύσει και να επιταχύνει το υφιστάμενο διαδικαστικό καθεστώς εκμίσθωσης/εκμετάλλευσης του δυναμικού. Ολοκληρώθηκαν έτσι, από άποψη θεσμικού υπόβαθρου, οι απαραίτητες προϋποθέσεις ώστε να ευδοκιμήσει κάθε σοβαρό επενδυτικό ενδιαφέρον τόσο από ιδιώτες όσο και από την τοπική αυτοδιοίκηση.
      Ο Υφυπουργός
      ΑΛ. ΚΑΛΑΦΑΤΗΣ»
      27. Στην με αριθμό 771/14/7/03 ερώτηση του Βουλευτή κ. Παναγιώτη Μελά δόθηκε με το υπ’ αριθμ. ΓΠ 79620/19-8-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμ. 771/14-7-2003 ερώτηση που κατατέθηκε στη Βουλή από το Βουλευτή κ. Παναγιώτη Μελά με θέμα «προβλήματα στη λειτουργία του Κέντρου Αιμοδοσίας στο Γενικό Κρατικό Νοσοκομείο Νίκαιας», σας διαβιβάζουμε:
      α) το αριθ. πρωτ. 305/25-7-03 έγγραφο του Διοικητή του Νοσοκομείου με το οποίο δίνονται στοιχεία αναφορικά με τα ερωτήματα που θέτει ο βουλευτής, με την διευκρίνιση ότι το ΠεΣΥ ορίζει εισηγητές για κρίσεις Επιμελητών Α΄ ή Β΄.
      β) αντίγραφο του Π.Δ. 222/97 ( ΦΕΚ. 169/Α΄/197 ) στο άρθρο 6 του οποίου καθορίζονται οι προϋποθέσεις ίδρυσης και λειτουργίας των Κέντρων Αιμοδοσίας.
      Ο Υφυπουργός
      ΕΚΤΩΡΑΣ ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      28. Στην με αριθμό 792/15-7-03 ερώτηση του Βουλευτή κ. Λευτέρη Παπανικολάου δόθηκε με το υπ’ αριθμ. ΓΠ 70423/13-8-03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αριθμ. 792/15-7-2003 ερώτηση που κατατέθηκε στη Βουλή από τον βουλευτή κ. Λ. Παπανικολάου με θέμα «χωρίς τραυματιοφορείς τα ασθενοφόρα τoυ Νοσοκομείου Καλαμάτας» σας αποστέλλουμε συνημμένα το αριθ. πρωτ. 253/6-8-2003 έγγραφο του Νοσοκομείου Καλαμάτας με το οποίο δίνονται στοιχεία για το εν λόγω θέμα.
      Ο Υπουργός
      Κ. ΣΤΕΦΑΝΗΣ»
      29. Στην με αριθμό 1437/29-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ.Δ6/Φ38/014.14510/20-8-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση θέτουμε υπόψη σας ότι με βάση την τότε ισχύουσα υπουργική απόφαση 12230/1999 «Τροποποίηση διαδικασίας έκδοσης αδειών εγκατάστασης σταθμών ηλεκτροπαραγωγής με χρήση Ανανεώσιμων Πηγών Ενέργειας μη εγγυημένης ισχύος στα ηλεκτρικά συστήματα Κρήτης, Ρόδου και Κω της ΔΕΗ και λοιπές ρυθμίσεις» (ΦΕΚ Β 1560) είχε εκδοθεί η απόφαση του Γενικού Γραμματέα Περιφέρειας Κρήτης 2265/21.6.2000, με την οποία προσκλήθηκαν οι ενδιαφερόμενοι για λήψη άδειας εγκατάστασης αιολικών πάρκων στην Κρήτη κατά τις διατάξεις του Ν. 2244/1994 «Ρύθμιση θεμάτων ηλεκτροπαραγωγής από ανανεώσιμες πηγές ενέργειας και από συμβατικά καύσιμα και άλλες διατάξεις» (ΦΕΚ Α 168) να υποβάλουν σχετική πρόταση για υπαγωγή σε διαγωνιστική διαδικασία.
      Το αποτέλεσμα της διαδικασίας αυτής εγκρίθηκε με την απόφαση του Γενικού Γραμματέα Περιφέρειας Κρήτης 354/5.2.2001 και θεωρήθηκαν επιτυχούσες 13 από τις 19 υποβληθείσες προτάσεις. Εν τω μεταξύ είχε ψηφιστεί ο Ν. 2773/1999 «Απελευθέρωση της αγοράς ηλεκτρικής ενέργειας - Ρύθμιση θεμάτων ενεργειακής πολιτικής και λοιπές διατάξεις» (ΦΕΚ Α 286) που θεσμοθέτησε την υποχρέωση λήψης άδειας παραγωγής με συνέπεια την επιβράδυνση της συνολικής αδειοδοτικής διαδικασίας. Παράλληλα μετά από προσφυγή στο Συμβούλιο της Επικρατείας μιας από τις οιονεί επιλαχούσες εταιρίες κατά του αποτελέσματος της διαγωνιστικής διαδικασίας σημειώθηκε στασιμότητα μέχρι την έκδοση της απορριπτικής απόφασης 3872/2002 που κοινοποιήθηκε μόλις στις 14/4/2003.
      Ήδη από τον περασμένο lούλιο λειτουργεί το αιολικό πάρκο της εταιρίας ΠΛΑΣΤΙΚΑ ΚΡΗΤΗΣ Α.Ε. ισχύος 5,90 MW στον Αγ. Νικόλαο. Επίσης βρίσκονται σε φάση κατασκευής τα αιολικά πάρκα των εταιριών ΕΝΤΕΚΑ ΑΙΟΛΙΚΑ ΠΑΡΚΑ ΚΡΗΤΗΣ Α.Ε. ισχύος 2,70 MW και ΡΟΚΑΣ ΑΙΟΛΙΚΗ ΚΡΗΤΗΣ ισχύος 3,00 MW σε ορεινή θέση του Δήμου lτάνου Λασιθίου, καθώς και της εταιρίας ΔΟΜΙΚΗ ΚΡΗΤΗΣ Α.Ε. ισχύος 4,62 MW στο Δήμο Κρουσώνα Ηρακλείου.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      30. Στην με αριθμό 738/11-7-03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ.Φ 900α/3648/6679/22-7-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 738/11 07 2003 ερώτησης, που κατέθεσε ο Βουλευτής κ. Αθηναίος Φλωρίνης, με θέμα τις κρίσεις Αξιωματικών των Ενόπλων Δυνάμεων, σε συνέχεια του Φ900α/3647/6678/24-7-03 εγγράφου μας σε σχετική ερώτηση του ιδίου κ. Βουλευτή (737/11-7-03), σας γνωρίζουμε τα εξής:
      1. Οι κρίσεις των Αξιωματικών των Ενόπλων Δυνάμεων γίνονται κάθε χρόνο, σύμφωνα με τις διατάξεις των άρθρων 13, 14, 16, 17, 18, 20, 21 και 22 του ν. 2439/96. Ειδικότερα:
      (1) Οι Αξιωματικοί όλων των βαθμών κρίνονται βάσει των στοιχείων των ατομικών τους φακέλων, την αξιολόγηση των προσόντων τους σε όλους τους βαθμούς και την προσωπικά αντίληψη των μελών των αρμοδίων Συμβουλίων για κάθε ένα από τους κρινόμενους.
      (2) Ένας Αξιωματικός, για να προαχθεί στους ανώτατους βαθμούς, θα πρέπει να συγκεντρώνει σε εξαίρετο βαθμό όλα τα ιδιαίτερα προσόντα για τη κάλυψη ανώτερης θέσης και, επιπλέον, να διαθέτει ευρεία και ποικίλη διοικητική και επιτελική πείρα, ικανότητα, γενικότερη στρατιωτική μόρφωση και, ενισχυτικά, πανεπιστημιακή μόρφωση και γνώσεις ξένων γλωσσών.
      2. Στοιχεία που καταδεικνύουν την προσπάθεια της Υπηρεσίας για καθιέρωση συστήματος πλήρους διαφάνειας και αξιοκρατίας είναι η παρεχόμενη στους Αξιωματικούς δυνατότητα πρόσβασης σε όλα τα στοιχεία των ατομικών τους φακέλων και, κυρίως, η εφαρμογή (με το ΠΔ 99/2001) νέου συστήματος αξιολόγησης, σύμφωνα με το οποίο ο αξιολογούμενος Αξιωματικός λαμβάνει άμεσα γνώση των βαθμολογιών και εγγράφων αξιολογήσεώς του, ενώ έχει δικαίωμα να υποβάλλει και προσφυγή για οριστική αξιολόγηση.
      3. Η μη γνωστοποίηση των μειοψηφούντων κατά την έκδοση της αποφάσεως μελών του Συμβουλίου Κρίσεων οφείλεται στο γεγονός ότι ο νόμος (άρθρο 13 παρ. 7 του Ν. 2439/96) δεν προβλέπει την υποχρεωτική αναγραφή των ονομάτων αυτών στα πρακτικά και, ως εκ τούτου τα μέλη αυτά δεν είναι γνωστά. Άλλωστε, η ευθύνη για την κάθε απόφαση είναι συλλογική και όχι ατομική.
      4. Οι Αξιωματικοί, που θεωρούν μη νόμιμη την κρίση ή την αποστρατεία τους, δύνανται να προσφύγουν στα Διοικητικά Δικαστήρια, τα οποία και είναι τα μόνα αρμόδια όργανα να κρίνουν για τη νομιμότητα της αιτιολογίας των πράξεων αυτών και, με τις αποφάσεις των οποίων η Διοίκηση πάντοτε συμμορφώνεται χωρίς αυτό να σημαίνει ότι οι κρίσεις που εκδίδονται, μετά από αυτές, είναι πάντοτε ευμενείς.
      	5. Με βάση τις σχετικές αποφάσεις των Διοικητικών Δικαστηρίων, έχει διαμορφωθεί σε ότι αφορά τις κρίσεις η ακόλουθη ισχύουσα νομολογία:
      	(1) Οι κρίσεις, - στις οποίες υποβάλλονται οι Αξιωματικοί βαθμού Συνταγματάρχη και άνω διακρίνονται, σύμφωνα με το νόμο, σε τακτικές (κρίσεις για διατήρηση ή μη) και έκτακτες (κρίσεις για προαγωγή), διέπονται ανάλογα με το είδος τους από διαφορετικές νομικές διατάξεις και απαιτούνται διαφορετικές προϋποθέσεις. Οι κρίσεις αυτές είναι δυνατόν να αφορούν είτε το ίδιο έτος είτε διαφορετικά έτη, κάθε μία δε από αυτές είναι ανεξάρτητη και αυτοτελής (ΣτΕ 1533/84,3/91, 1547/96)
      Προκύπτει, συνεπώς, ότι η Διοίκηση δεν κατακερματίζει τις κρίσεις κατ’ έτος, καθώς δεν υπάρχει μία ενιαία κρίση, αλλά διάφορες, ανεξάρτητες και αυτοτελείς κρίσεις, οι οποίες δεν είναι ούτε καν συναφείς, αφού δεν στηρίζονται στα ίδια πραγματικά περιστατικά και δεν διενεργούνται στα πλαίσια μίας και της αυτής διαδικασίας.
      (2) Οι σχετικές με τις έκτακτες κρίσεις διατάξεις της νομοθεσίας εισάγουν αυστηρότερα κριτήρια για την επιλογή και εξέλιξη των Αξιωματικών των ΕΔ στις ανώτερες θέσεις, καθώς για τις κρίσεις αυτές καθιερώνεται αυτοτελές σύστημα προαγωγών (ΣτΕ 1515/85,4635/95, 1223/97, 2769/97)
      (3) Κατά την επανάληψη κρίσεως ή διενέργεια oφειλόμενης κρίσεως ανατρέχουμε στο χρόνο που αφορά η κρίση και όχι στο χρόνο που αυτή διενεργείται και, ως εκ τούτου, τα στοιχεία, τα οποία περιλαμβάνονται στο αιτιολογικό τους, κρίνονται ως παρωχημένα ή μη, με βάση το χρόνο που αφορά η κρίση και όχι αυτόν που διενεργείται. Τα στοιχεία που απέχουν χρονικό διάστημα μικρότερο της 10ετίας από τον χρόνο, στον οποίο ανατρέχει η επίδικη κρίση, θεωρούνται πρόσφατα (ΣτΕ 1777/90, 1402/91).
      	(4) Η ακύρωση από το Δικαστήριο συγκεκριμένης κρίσεως και η εν συνεχεία ευμενής κρίση του Αξιωματικού δεν συνεπάγεται, λόγω ακριβώς της αυτοτέλειας των κρίσεων, υποχρέωση της Διοικήσεως να κρίνει αυτόν ευμενώς σε όλες τις επόμενες κρίσεις, αλλά ούτε κα ι εξαφάνιση ή διαγραφή των στοιχείων που στήριξαν την ακυρωθείσα κρίση, ώστε να μην δύνανται να στηρίξουν άλλη στο μέλλον δυσμενή κρίση (ΣτΕ 4827/87, 1170/91).
      6. Σε έγγραφο του Συνήγορο του Πολίτη σε σχετικά με τις κρίσεις των Αξιωματικών θέματα (αυτοτέλεια κρίσεων, διαφορά μεταξύ τακτικών και εκτάκτων κρίσεων, αναδρομή κατά την επανάληψη κρίσεων ή διενέργεια ομοίων στο χρόνο που αυτές αφορούν κλπ.), το ΥΠΕΘΑ έχει δώσει πλήρης και τεκμηριωμένες, βάσει της παγιωμένης νομολογίας του ΣτΕ, απαντήσεις.
      Κατόπιν τούτου, η Διοίκηση, της οποίας οι ενέργειες συνάδουν με την νομολογία των Δικαστηρίων, προς την οποία οι απόψεις και διαπιστώσεις του Συνηγόρου του Πολίτη είναι αντίθετες δεν υποχρεούται να ενεργήσει με βάση αυτές.
      7. Ο Αξιωματικός, ο οποίος μνημονεύεται στη σχετική ερώτηση (Ταξίαρχος κ. Μουτσάκης Άγγελος), κρίθηκε, όπως όλοι οι υπόλοιποι Αξιωματικοί, με βάση τις ισχύουσες διατάξεις της νομοθεσίας και, κατά τη γνώμη της Διοικήσεως, η κρίση της ήταν νόμιμη και αιτιολογημένη.
      Έως σήμερα, για τον συγκεκριμένο Αξιωματικό δεν έχει περιέλθει αίτηση ακυρώσεως στη Διοίκηση.
      8. Οι κρίσεις του Στρατιωτικού Προσωπικού των ΕΔ είναι διάφανες και διενεργούνται κατά απόλυτα αντικειμενικό τρόπο και με προσήλωση στα κριτήρια που θέτει το σύγχρονο νομοθετικό πλαίσιο που ισχύει, το οποίο διασφαλίζει την αδιάβλητη διεξαγωγή τους.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ»)
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι η συνάδελφος Βουλευτής Β΄ Αθήνας κ. Φάνη Πετραλιά-Πάλλη και ο συνάδελφος Βουλευτής Πιερίας κ. Γεώργιος Κωνσταντόπουλος ζητούν ολιγοήμερη άδεια απουσίας στο εξωτερικό. 
     Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τις ζητηθείσες άδειες.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 174/3.11.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φασούλα προς τον Υπουργό Πολιτισμού, σχετικώς με την επίσπευση των διαδικασιών αποκατάστασης του «Περιπτέρου» στο Νέο Φάληρο κλπ.
     Η επίκαιρη ερώτηση του κ. Φασούλα έχει ως εξής:
     «Στην περιοχή του Νέου Φαλήρου, έξω από το στάδιο Ειρήνης και Φιλίας, δίπλα στην εκκλησία Παναγιά η Μυρτιδιώτισσα, οικοδομήθηκε την πρώτη δεκαετία του 20ού αιώνα το «Περίπτερο», με σκοπό την εξυπηρέτηση ναυταθλητικών δραστηριοτήτων που διοργανώνονταν στο Φαληρικό ‘Ορμο. Ας σημειωθεί ότι χρησιμοποιήθηκε στη Μεσολυμπιάδα του 1906, καθώς και σε σημαντικές αθλητικές οργανώσεις ιστιοπλοΐας και κωπηλασίας. Το «Περίπτερο» Νέου Φαλήρου σωζόταν μέχρι τη δεκαετία του 1970, οπότε και καταστράφηκε λόγω πυρκαγιάς. Σήμερα το έργο αυτό στέκεται καμένο σε μια περιοχή που προβλέπεται να αποτελέσει ένα από τα κέντρα δραστηριότητας κατά τη διάρκεια των Ολυμπιακών Αγώνων του 2004. Σύμφωνα με διενεργηθείσα μελέτη το κόστος της αναστήλωσης αγγίζει τα 300.000 ευρώ. Η θέση, η ιστορική σημασία του «Περιπτέρου» και η γενικότερη σύνδεσή του με τους Ολυμπιακούς Αγώνες επιβάλλουν την αναστήλωσή του και την επίσπευση των διαδικασιών αποκατάστασής του, ώστε να είναι έτοιμο πριν την Ολυμπιάδα του 2004. 
     Ερωτάται ο Υπουργός:
     Γιατί μέχρι σήμερα δεν έχει πραγματοποιηθεί η αναστήλωση του «Περιπτέρου» του Νέου Φαλήρου, εάν υπάρχει η πολιτική βούληση αναστήλωσής του και εάν, ναι ποιες είναι οι ενέργειες που πρόκειται να γίνουν προκειμένου να επισπευσθούν οι σχετικές διαδικασίες πριν από την Ολυμπιάδα του 2004».
     Θα απαντήσει ο Υφυπουργός Πολιτισμού, αρμόδιος για θέμα αθλητισμού, κ. Γεώργιος Λιάνης.
     	Ορίστε, κύριε Υφυπουργέ, έχετε το λόγο.
     	ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Ευχαριστώ, κύριε Πρόεδρε.
     Αυτό το ξύλινο περίπτερο για το οποίο μιλάμε, πραγματικά έχει την ιστορική του σημασία και σε σχέση με τους αγώνες. Καταστράφηκε ολοσχερώς από την πυρκαγιά του 1970. 
     Δεδομένου ότι πράγματι θα διεξαχθούν αγώνες στο στάδιο Ειρήνης και Φιλίας ζητήθηκε να εξεταστεί η δυνατότητα να αποκατασταθεί αυτό το «Περίπτερο» και να χρησιμοποιηθεί ως κέντρο πληροφόρησης κατά τη διάρκεια των Ολυμπιακών Αγώνων. Για το έργο αυτό υπάρχει και συνεννόηση με τη Γενική Γραμματεία Ολυμπιακών Αγώνων, να εξασφαλιστεί μια πίστωση από το πρόγραμμα δημοσίων επενδύσεων της τάξεως των 300.000 ευρώ. 
     Μετά την πραγματοποίηση της αυτοψίας από το Υπουργείο Πολιτισμού σε μια σύσκεψη που έγινε με το στάδιο Ειρήνης και Φιλίας και το Ναυτικό ΄Ομιλο στις 20.5.2003 διαπιστώθηκε ότι η κατάσταση διατήρησης του μνημείου δεν επιτρέπει την επισκευή του ξύλινου τμήματος, ενώ ενδέχεται λόγω της πυρκαγιάς να έχει ασβεστοποιηθεί και η λίθινη βάση και αυτή είναι πολύ σημαντική.
     Δεύτερον, ότι ο περιβάλλον χώρος είναι ιδιαίτερα υποβαθμισμένος –το γνωρίζετε άλλωστε αυτό- και για το λόγο αυτόν έχει κριθεί αναγκαία η μεταφορά του μνημείου κατά διακόσια μέτρα από το σημείο που είναι σήμερα, κοντά στη θάλασσα πάντα. Στη συνέχεια έγιναν και αυτές οι ενέργειες που είναι η εξασφάλιση της σχετικής τεχνικής έκθεσης από τους καθηγητές του Μετσοβίου Πολυτεχνείου τους κυρίους Τουλιάδο και Καρύδη, από την οποία προκύπτει ότι είναι δυνατή η χρησιμοποίηση ενός μέρους του υπάρχοντος υλικού της βάσης και η ανακατασκευή του υπόλοιπου τμήματος του «Περιπτέρου». Επειδή η επέμβαση αφορά σε κηρυγμένα διατηρητέο μνημείο, συστάθηκε με σχετική υπουργική απόφαση επιτροπή του άρθρου 41 του ν. 3028/2002 προκειμένου να υποβληθεί σχετικό πόρισμα μέχρι τις 15 Νοεμβρίου και πριν την εισαγωγή του θέματος αυτού για συζήτηση στο Κεντρικό Συμβούλιο Νεοτέρων Μνημείων. 
      Τέλος, προκειμένου να ολοκληρωθούν οι εργασίες πριν από την έναρξη των Ολυμπιακών Αγώνων και μετά από σύσκεψη που έγινε στις 8 Οκτωβρίου 2003 για θέματα του Πειραιά υπό τη Γενική Γραμματεία με την κ. Μενδώνη του Υπουργείου Πολιτισμού, η αρμόδια Α΄ Εφορεία Νεοτέρων Μνημείων ανέλαβε την πλήρη αποτύπωση του μνημείου και την υποβολή συγκεκριμένης πλέον πρότασης για την ανακατασκευή του, ενώ σε συνεννόηση με το Γενικό Γραμματέα των Ολυμπιακών Αγώνων κ. Καρτάλη, διαπιστώθηκε η δυνατότητα ένταξης αυτού του έργου -της ανακατασκευής δηλαδή -στην υπάρχουσα εργολαβία που έχει σχέση με το στάδιο Ειρήνης και Φιλίας. 
      Συνεπώς, κύριε Φασούλα, έχει δρομολογηθεί η εξέλιξη αυτή και νομίζω ότι είναι πάρα πολύ θετική, γιατί θετική είναι και η πρόταση που φέρατε. Ουσιαστικά, η αποκατάσταση θα γίνει έτσι ακριβώς όπως πρέπει.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Φασούλας έχει το λόγο.
      ΠΑΝΑΓΙΩΤΗΣ ΦΑΣΟΥΛΑΣ: Ευχαριστώ, κύριε Πρόεδρε.
      Νομίζω ότι αποκαθίσταται μία αδικία που έγινε, δυστυχώς ή ευτυχώς, στο Ναυτικό Όμιλο Νέου Φαλήρου, ο οποίος είναι ένας ιστορικός όμιλος στον Πειραιά. Αυτό το κτήριο το είχε στην κατοχή του για πολλά χρόνια ως λεμβαρχείο. Βεβαίως δεν υπάρχει πια εκεί θάλασσα λόγω προσχώσεων και για τη μεταφορά του νομίζω ότι πια δίνεται μία λύση, εκτός του ότι είναι ένα πολύ σημαντικό μνημείο, το οποίο με υπουργική απόφαση η αείμνηστη Μελίνα Μερκούρη το 1985 είχε χαρακτηρίσει ως έργο τέχνης που χρειάζεται ειδική κρατική προστασία.
      Δεν υπάρχει κάτι άλλο να πω, παρά να ευχαριστήσω τις αρμόδιες υπηρεσίες και το Υπουργείο Πολιτισμού για το γεγονός ότι επιλήφθηκε αυτού του θέματος και δεν θα έχουμε πια αυτό το μισογκρεμισμένο ερείπιο να ασχημαίνει και το στάδιο Ειρήνης και Φιλίας αλλά και την είσοδο του Πειραιά.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, δεν ξέρω αν θέλετε κάτι άλλο να προσθέσετε στη δευτερολογία σας.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Ευχαριστώ, κύριε Πρόεδρε.
      Θα ήθελα να πω ότι όπως έχει δηλώσει ο Υπουργός Πολιτισμού κ. Ευάγγελος Βενιζέλος σε απάντηση σχετικής ερώτησης που είχε γίνει παλαιότερα στη Βουλή, σύμφωνα με την πρόταση της Α’ Εφορείας Νεοτέρων Μνημείων το Υπουργείο Πολιτισμού έχει αποδεχθεί τελεσιδίκως την ένταξη του έργου, «Αποκατάσταση του «Περιπτέρου»» του Ναυτικού Ομίλου στο Νέο Φάληρο» στο Πρόγραμμα Δράσης Συγχρόνου Πολιτισμού της Ολυμπιακής Προετοιμασίας, με συνολικό προϋπολογισμό τριακοσίων χιλιάδων ευρώ.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό 184/4-11-2003 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Μεταφορών και Επικοινωνιών, σχετικώς με την υπογειοποίηση τμήματος της γραμμής του προαστικού σιδηροδρόμου στο Δήμο Αγίων Αναργύρων κλπ.
      Η επίκαιρη ερώτηση του κυρίου συναδέλφου έχει ως εξής:
      «Η υποβάθμιση της ποιότητας ζωής των κατοίκων του Δήμου Αγίων Αναργύρων συνεχίζεται.
      Κύρια και γενεσιουργός αιτία αυτής της υποβάθμισης και του κυκλοφοριακού χάους ο Οργανισμός Σιδηροδρόμων Ελλάδος, που με τις σιδηροδρομικές γραμμές του τριχοτομεί το Δήμο Αγίων Αναργύρων, ενώ με τις άθλιες εγκαταστάσεις του αμαξοστασίου του που βρίσκονται στο κέντρο του δήμου, τον έχουν μετατρέψει σε ένα απέραντο εργοτάξιο με όλες τις συνέπειες να γίνονται αντιληπτές και να προκαλούν εξαιρετική περιβαλλοντική επιβάρυνση, ηχορύπανση, καταστροφή των υποδομών του ήδη βεβαρημένου κυκλοφοριακού ιστού της πόλης και καθημερινή ταλαιπωρία των κατοίκων. Και σαν να μην έφθαναν όλα αυτά, η προσπάθεια να υποβαθμιστεί ακόμα περισσότερο η ποιότητα ζωής των κατοίκων του Δήμου Αγίων Αναργύρων, συνεχίζεται με την «καινούργια επένδυση» του ΟΣΕ που λέγεται ΠΡΟΑΣΤΙΑΚΟΣ.
      Η υπογειοποίηση τμήματος της γραμμής περίπου χιλίων οκτακοσίων μέτρων στο Δήμο Αγίων Αναργύρων, ενώ είχε αρχικά προβλεφθεί, σήμερα έχει εγκαταλειφθεί. Καμία κυκλοφοριακή μελέτη δεν υφίσταται για το έργο τόσο στη φάση της κατασκευής όσο και μετά την ολοκλήρωσή του, με αποτέλεσμα ο δήμος να συνεχίσει να αποτελεί το κυκλοφοριακό τρελοκομείο της δυτικής Αθήνας. Δεν υπάρχει καμία περιβαλλοντική μελέτη με τα νέα δεδομένα που προκύπτουν από το νέο τρόπο κατασκευής του έργου, χωρίς τις άκρως αναγκαίες ανισόπεδες διαβάσεις και τη σχετική υπογειοποίηση.
      Κατόπιν των ανωτέρω ερωτάται και καλείται ο κύριος Υπουργός να ενημερώσει τη Βουλή, γιατί άλλαξε ο πρωταρχικός σχεδιασμός του προαστιακού σιδηρόδρομου, με αποτέλεσμα να καταδικάζει μια ολόκληρη πόλη σε οικονομική και κοινωνική υποβάθμιση, αλλά και να μη λύνει το κυκλοφοριακό της πόλης και των όμορων δήμων».
      Θα απαντήσει ο Υφυπουργός Μεταφορών κ. Εμμανουήλ Στρατάκης. 
      Κύριε Υπουργέ, περιμένω και εγώ ως Βουλευτής της Β’ Αθηνών την απάντησή σας με πολύ ενδιαφέρον.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ πολύ, κύριε Πρόεδρε. 
      Θέλω να πω προκαταβολικά, πριν δώσω τα στοιχεία που υπάρχουν, ότι φαίνεται από τη μορφή της ερώτησης ότι άλλαξε πλεύση η Νέα Δημοκρατία και από την τακτική των δήθεν μακετών -μία τακτική άρνησης και εθελοτυφλίας- πήγαμε σε μία άλλη τακτική, αυτήν της δήθεν ποίησης μέσω της παραπληροφόρησης. Και λέω «μέσω της παραπληροφόρησης», διότι είναι γνωστό ότι δεν άλλαξε κανένας σχεδιασμός από τον αρχικό, όπως αυτός είχε προβλεφθεί. 
      Βέβαια αναφερόμαστε στην υπογειοποίηση γραμμής μήκους περίπου χιλίων εννιακοσίων μέτρων στο Δήμο Αγίων Αναργύρων, ένα έργο το οποίο εντάσσεται στο τμήμα των έργων του προαστικού σιδηρόδρομου από τις Τρεις Γέφυρες μέχρι το Σιδηροδρομικό Κέντρο Αχαρνών, του οποίου η κατασκευή ήδη έχει ανατεθεί από την ΕΡΓΟΣΕ με τη σύμβαση 265/2002, με τον τίτλο «Κατασκευή έργων υποδομής τετραπλού σιδηροδρομικού διαδρόμου στο τμήμα μεταξύ Τρεις Γέφυρες-Σιδηροδρομικό Κέντρο Αχαρνών», έργων υποδομής για την ολοκλήρωση του σιδηροδρομικού κέντρου και όλων των απαιτουμένων έργων επιδομής, σηματοδότησης, τηλεδιοίκησης, ηλεκτροκίνησης των σιδηροδρομικών γραμμών στο τμήμα Τρεις Γέφυρες και Σιδηροδρομικό Κέντρο Αχαρνών και, ασφαλώς, με την προέκτασή του στο νέο αεροδρόμιο Αθηνών στα Σπάτα.
      Είναι ένα έργο με συμβατικό αντικείμενο της τάξης περίπου των 326.200.868 ευρώ, οι εργασίες του οποίου έχουν προχωρήσει ήδη σε μεγάλο βαθμό στο τμήμα που αφορά το σιδηροδρομικό κέντρο Αχαρνών μέχρι και το αεροδρόμιο, δεδομένου ότι αυτό το έργο θεωρείται επείγον τμήμα ολυμπιακού ενδιαφέροντος και αντιλαμβανόμαστε όλοι ότι επείγει ασφαλώς η κατασκευή του, ενώ στο τμήμα Άγιοι Ανάργυροι-σιδηροδρομικό κέντρο Αχαρνών εκτελούνται αυτήν τη στιγμή πρόδρομες εργασίες, με στόχο την προώθηση της κατασκευής του, χωρίς πάντα να αλλάξει ο αρχικός σχεδιασμός. Και αυτό νομίζω ότι είναι το σημείο, στο οποίο πρέπει να επικεντρωθούμε.
      Πρέπει να τονίσω ακόμα ότι η ανάθεση του έργου έγινε, αφού προηγήθηκε η εκπόνηση της μελέτης περιβαλλοντικών επιπτώσεων και εκδόθηκαν οι σχετικοί περιβαλλοντικοί όροι. 
      Οι περιβαλλοντικοί όροι ειδικότερα για τα έργα της σύμβασης 265, στην οποία αναφέρθηκα πριν, εγκρίθηκαν με βάση την κοινή υπουργική απόφαση 108821/19.9.2001 και στη φάση έγκρισης είναι γνωστό ότι προηγήθηκαν και ελήφθησαν υπόψη οι αποφάσεις της Τοπικής Αυτοδιοίκησης και του Νομαρχιακού Συμβουλίου.
      Επίσης, οι απαλλοτριώσεις που απαιτούνται για το έργο αυτό έχουν συντελεστεί. Υπάρχουν δημοσιεύσεις στα Φύλλα Εφημερίδος της Κυβερνήσεως το 123 και το 328. Οι αντίστοιχες ημερομηνίες είναι 12.2.2003  και 11.4.2003.
      Βέβαια πρέπει να πω ότι οι ιδιοκτήτες των ακινήτων στη συγκεκριμένη περίπτωση έχουν ειδοποιηθεί και έχουν δοθεί τα χρονικά περιθώρια για την παράδοση των ακινήτων μέχρι το τέλος του Νοεμβρίου του 2003. Οι πληροφορίες μας, που πιστεύω ότι είναι ακριβείς, λένε ότι ήδη το εφετείο καθόρισε την οριστική τιμή μονάδας και σ’ αυτήν την οριστική τιμή μονάδας συμφωνεί σχεδόν και το σύνολο των κατοίκων της περιοχής.
      ‘Οσον αφορά τα υπόλοιπα στοιχεία που αναφέρονται στην ερώτηση για τις περιβαλλοντικές, κυκλοφοριακές και άλλες επιπτώσεις, πρέπει να τονίσω και να διαβεβαιώσω τη Βουλή ότι υπάρχουν οι αντίστοιχες μελέτες που έχουν συνταχθεί, μέσα στο πλαίσιο εκείνο που αναφέρεται στην τελική μορφή του έργου και πάντα ο ΟΣΕ βρίσκεται σε συνεννόηση με τις συναρμόδιες υπηρεσίες για την πολεοδομική και κυκλοφοριακή εξυπηρέτηση του λεκανοπεδίου της Αττικής. Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, είστε και εσείς Βουλευτής Β’ Αθηνών και περνάτε καθημερινά από το προάστιο  αυτό της υποβαθμισμένης δυτικής Αθήνας, τους Αγίους Αναργύρους, όπου εκεί υπάρχουν στρατόπεδα, υπάρχουν αμαξοστάσια και ο δήμος πραγματικά σήμερα βρίσκεται στο ναδίρ από περιβαλλοντικής άποψης. Τα παιδιά εκεί στενάζουν. Υπάρχουν δερματοπάθειες, χιλιάδες παθήσεις που συνδέονται με τη ρύπανση της ατμόσφαιρας και από την ηχορύπανση. 
      Και έρχεται ο Υπουργός και δεν μας λέει για την ταμπακέρα. Δεν μας λέτε, κύριε Υπουργέ, ότι το Μάιο του 2002 ο «ΑΒΑΞ» που ανέλαβε το έργο μίλαγε για πλήρη υπογειοποίηση. Τώρα το έχει πάρει ο Μπόμπολας. ΄Αρα για ποια σύμβαση μιλάτε. Του Μπόμπολα ή του «ΑΒΑΞ»; 
      Δεύτερον, δεν μας λέτε ότι το τείχος του αίσχους που θα κτιστεί στους Αγίους Αναργύρους έχει πέντε μέτρα ύψος. Είναι πέντε μέτρα ύψος, κύριε Πρόεδρε και είκοσι δύο μέτρα πλάτος. Αυτό θα διχοτομήσει το Δήμο των Αγίων Αναργύρων.
      Και γιατί όλα αυτά, κύριε Πρόεδρε; Για τριάντα εφτά εκατομμύρια ευρώ. Τόσο στοιχίζει η υπογειοποίηση. Και μετά μιλάτε για Τοπική Αυτοδιοίκηση και μιλάτε για πρώτο και δεύτερο βαθμό, όταν ομόφωνα η Τοπική Αυτοδιοίκηση, όλοι οι δήμοι, όλοι οι πολίτες, όλοι οι φορείς, όπου και να ανήκουν, είναι αντίθετοι σ’ αυτήν την καταστροφή σ’ αυτόν το δήμο. Και ο Θεός να βάλει το χέρι του. Υπάρχει οργή λαού εκεί πέρα, υπάρχει πραγματικά αγανάκτηση, κύριε Υπουργέ, και πρέπει το ταχύτερο δυνατό να κάνετε αυτήν την υπογειοποίηση. Είναι χίλια οκτακόσια μέτρα. Ποιο είναι το κόστος; Είναι τριάντα εφτά εκατομμύρια ευρώ. Τι είναι τριάντα εφτά εκατομμύρια ευρώ μπροστά στις ζωές των παιδιών; 
      Εσείς είστε στην Κρήτη. Ο Υπουργός δεν ήρθε εδώ. Στην Αιτωλοακαρνανία ξέρετε να κάνετε διορισμούς και μελέτες δισεκατομμυρίων και εδώ λυπάστε για     τριάντα εφτά εκατομμύρια ευρώ, προκειμένου να σωθούν ανθρώπινες ζωές;
      Είναι καταστροφή για το δήμο, κύριε Πρόεδρε. Να είστε για ένα πράγμα σίγουρος, κύριε Υπουργέ. Αυτό το τείχος του αίσχους στους Αγίους Αναργύρους δεν θα γίνει. ‘Ο,τι και να κάντε, ό,τι και να σχεδιάσετε, θα στήσουμε ανθρώπινη ασπίδα οι Βουλευτές όλων των κομμάτων, οι πολίτες και οι φορείς και θα τα ξηλώσουμε όλα. Αν δεν κάνετε υπογειοποίηση, ώστε να μη γίνει αυτό το τείχος των πέντε μέτρων, να είστε σίγουρος ότι δεν θα είστε κυβέρνηση και δεν θα προλάβετε να κάνετε αυτά τα αίσχη. Γιατί θέλετε να καταστρέψετε ακόμα περισσότερο τη δυτική Αθήνα και ειδικότερα τους Αγίους Αναργύρους.
      Με αυτές τις σκέψεις, σας λέω, κύριε Υπουργέ, ότι πρέπει να αλλάξετε ρότα. Βάλτε την πρώτη μελέτη που κάνατε με την «ΑΒΑΞ» για υπογειοποίηση και αφήστε τα παιχνίδια που κάνετε με τα «θα» και «θα». Πέντε μέτρα ύψος για το αίσχος του τείχους στους Αγίους Αναργύρους δεν θα υπάρξει. Σας διαβεβαιώνουμε και εγώ και οι πολίτες των Αγίων Αναργύρων.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος συνάδελφος πήγε μακριά την κουβέντα. Εγώ θέλω να ακούσω, κύριε Γιακουμάτο, επί της ουσίας, για το έργο και όχι για το ποιος θα κερδίσει τις εκλογές. Αυτά θα τα κανονίσει ο λαός.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, εγώ είπα ότι, αν θα κάνετε αυτό το τείχος, εσείς δεν θα είσθε Κυβέρνηση.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, θα ήθελα να πω προκαταβολικά ότι ο αγαπητός συνάδελφος απειλεί εκ του ασφαλούς.
      ΓΕΡΑΣΙΜΟΣ ΓΙΑΚΟΥΜΑΤΟΣ: Γιατί;
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Αυτό το λέω, γιατί γνωρίζει αυτό που είπα και στην πρωτολογία μου, ότι κανείς σχεδιασμός από τον αρχικό δεν έχει διαφοροποιηθεί. Τίποτα δεν έχει αλλάξει και ασφαλώς το έργο θα εκτελεστεί, όπως ακριβώς είπαμε ότι θα εκτελεστεί.
      ΓΕΡΑΣΙΜΟΣ ΓΙΑΚΟΥΜΑΤΟΣ: Δηλαδή το Μάιο του 2002;
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Επίσης, λυπάμαι για το ότι ανέφερε ότι απουσιάζει ο Υπουργός. Ευθύς εξαρχής είπα ότι ο κύριος Υπουργός είναι στην Κύπρο σε ένα συνέδριο και δεν νομίζω ότι πρέπει να γίνονται τέτοιες αναφορές.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μη διακόπτετε και αφήστε να ακούσουμε τι λέει ο κύριος Υπουργός. Αυτό ενδιαφέρει τους συμπολίτες μας στους Αγίους Αναργύρους. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, ζωντανή και δημοκρατική είναι η Βουλή. Διαφορετικά, αν δεν είναι έτσι, να βάζουμε την κασέτα.
      ΠΡΟΕΔΡΕΥΩΝ (Κωνσταντίνος Γείτονας): Πρέπει να ακούσουμε τι λέει ο κύριος Υπουργός. Αυτά που λέει εδώ σήμερα είναι δέσμευση απέναντι στη Βουλή.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, θέλω να συνεχίσω και να πω ότι μετά την ολοκλήρωση του φυσικού αντικειμένου της εκτελούμενης εργολαβίας, η οποία συμπεριλαμβάνει όλα αυτά τα οποία αναφέρονται μέσα στην ερώτηση.
      ΓΕΡΑΣΙΜΟΣ ΓΙΑΚΟΥΜΑΤΟΣ: Υπογειοποίηση θα γίνει;
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Βεβαίως και θα γίνει. Μάλιστα, δεν είναι χίλια οκτακόσια μέτρα, αλλά χίλια εννιακόσια και βρίσκεται μέσα στην εργολαβία, η οποία έχει ανατεθεί. Αυτή η εργολαβία εκτελείται με τις διαδικασίες που προβλέπονται και τα χρονοδιαγράμματα, που είναι καταγεγραμμένα και υλοποιούνται.
      ΓΕΡΑΣΙΜΟΣ ΓΙΑΚΟΥΜΑΤΟΣ: Θα γίνει υπογειοποίηση; Πότε; 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Βεβαίως, θα γίνει υπογειοποίηση και είναι χίλια εννιακόσια μέτρα και όχι χίλια οκτακόσια, όπως είπατε.
      ΓΕΡΑΣΙΜΟΣ ΓΙΑΚΟΥΜΑΤΟΣ: Ωραία.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Επίσης θέλω να πω ότι για όλα αυτά τα ζητήματα, εμείς κατανοούμε ότι υπάρχει ένα πρόβλημα.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ! Μη με αναγκάσετε να πω να μη γράφονται οι διακοπές που κάνετε. Αφήστε να ακούσουμε τον κύριο Υπουργό, για να καταλάβουμε τι λέει.
      ΓΕΡΑΣΙΜΟΣ ΓΙΑΚΟΥΜΑΤΟΣ: Υπογειοποίηση θα γίνει;
      ΠΡΟΕΔΡΕΥΩΝ (Κωνσταντίνος Γείτονας): Νομίζω ότι σ΄ αυτό ο Υπουργός ήταν σαφής και το καταλάβατε. Εγώ, τουλάχιστον, κατάλαβα ότι θα γίνει υπογειοποίηση.
      ΓΕΡΑΣΙΜΟΣ ΓΙΑΚΟΥΜΑΤΟΣ: Εγώ δεν το κατάλαβα.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός το είπε δύο φορές.
      Ορίστε, κύριε Υπουργέ, συνεχίστε.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, κατανοούμε την αγωνία και την ταλαιπωρία των κατοίκων, διότι πράγματι γίνονται έργα στην περιοχή, τα οποία στο τέλος θα αναβαθμίσουν την όλη περιοχή. Όμως αυτήν τη στιγμή είμαστε στη φάση της εκτέλεσης και το ότι υπάρχει μία ταλαιπωρία των κατοίκων είναι αντιληπτό και κατανοητό πέρα για πέρα.
      Εκείνο, όμως, που θέλω να τονίσω είναι ότι υπάρχει μία αλληλογραφία με το δήμο. Ο δήμος έχει αυτήν τη στιγμή κατανοήσει ότι αυτό το έργο θα γίνει μέσα στα χρονοδιαγράμματα. Υπάρχει μία συμφωνία και ανάλογη αλληλογραφία που έχει ανταλλαγεί μεταξύ της ΕΡΓΟΣΕ και του ΟΣΕ.
      ΓΕΡΑΣΙΜΟΣ ΓΙΑΚΟΥΜΑΤΟΣ: Ο δήμος συμφωνεί;
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Βεβαίως. Εγώ πάντα τονίζω ότι κανένα στοιχείο δεν έχει αλλάξει από τον αρχικό προγραμματισμό και τα έργα θα εκτελεστούν όπως ακριβώς προβλέπονται. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Αυτό που είπατε θα καταγραφεί στα Πρακτικά της Βουλής.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Βεβαίως, κύριε Γιακουμάτο, θα καταγραφεί, διότι εμείς δεν αλλάζουμε απόψεις. Εμείς είμαστε σταθεροί στις θέσεις μας και εκτελούμε τα έργα.
      ΓΕΡΑΣΙΜΟΣ ΓΙΑΚΟΥΜΑΤΟΣ: Τα Πρακτικά θα μοιραστούν στους Αγίους Αναργύρους.
      ΠΡΟΕΔΡΕΥΩΝ (Κωνσταντίνος Γείτονας): Κύριε Γιακουμάτο, δεν σας αναγνωρίζω!
      Κύριε Υπουργέ, εγώ άκουσα την κατηγορηματική σας δήλωση για το έργο. Επειδή και εγώ είμαι ενήμερος για τις ανησυχίες των πολιτών αλλά και μίας «σκόπιμης» προσπάθειας που γίνεται από συγκεκριμένους κύκλους να υπάρξει σύγχυση στην περιοχή, παρακαλώ το Υπουργείο σας να ενημερώσει επισήμως τους κατοίκους. Να λάβετε υπ’ όψιν σας ότι καταβάλλεται διότι γίνεται προσπάθεια από πολλές πλευρές μέσα από παραπληροφόρηση να υπάρξει σύγχυση.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, δεσμευθήκατε για την υπογειοποίηση. Εγώ πάντως θα χειροκροτήσω την υπογειοποίηση.
      ΠΡΟΕΔΡΕΥΩΝ (Κωνσταντίνος Γείτονας): Κύριε Γιακουμάτο, αφήστε τα αυτά. Να χειροκροτήσετε την απάντηση του κυρίου Υπουργού.
      ΓΕΡΑΣΙΜΟΣ ΓΙΑΚΟΥΜΑΤΟΣ: Αν γίνει η υπογειοποίηση, εγώ θα χειροκροτήσω.
      ΠΡΟΕΔΡΕΥΩΝ (Κωνσταντίνος Γείτονας): Να τη χειροκροτήσετε.
      Θα συζητηθεί η τρίτη με αριθμό 189/4-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη μονιμοποίηση των συμβασιούχων στους Οργανισμούς Τοπικής Αυτοδιοίκησης κλπ.
      Η επίκαιρη ερώτηση του κυρίου συναδέλφου έχει ως εξής:
      «Είναι γνωστό ότι η αρνητική στάση της Κυβέρνησης, η αδιαλλαξία και η ουσία της πολιτικής της που γεννά, αναπαράγει και οξύνει τα προβλήματα των εργαζομένων στους Οργανισμούς Τοπικής Αυτοδιοίκησης (ΟΤΑ), τους οδήγησε στο μονόδρομο της απεργιακής δράσης, προκειμένου να εξασφαλίσουν το δικαίωμα στη μόνιμη και σταθερή εργασία, το δικαίωμα της αναγνώρισης των βαρέων και ανθυγιεινών στο επάγγελμά τους, το δικαίωμα ικανοποιητικής αύξησης των εισοδημάτων τους, την αποτροπή των ιδιωτικοποιήσεων, οι οποίες υπονομεύουν το σύνολο των δικαιωμάτων και κατακτήσεών τους.
      Είναι, επίσης, γνωστό ότι η Κυβέρνηση αντιμετώπισε τον απεργιακό αγώνα των εργαζομένων στους ΟΤΑ με τη «συνταγή» που περιλαμβάνει την κατασυκοφάντηση, τον απεργοσπαστικό μηχανισμό (δήμαρχοι του ΠΑΣΟΚ, της Νέας Δημοκρατίας και του Συνασπισμού, καθώς και κρατικές υπηρεσίες) και την καταστολή.
      Μπορεί αυτές οι μεθοδεύσεις να ανέστειλαν προσωρινά την απεργιακή δράση, δεν μπορούν, όμως, να δώσουν λύσει στα δίκαια αιτήματα των εργαζομένων, την ώρα που τα προβλήματα διαρκώς οξύνονται.
      Ερωτάται ο κύριος Υπουργός, ποια μέτρα θα πάρει η Κυβέρνηση και πότε, ώστε:
      Να μονιμοποιηθούν άμεσα και χωρίς προϋποθέσεις όσοι εργαζόμενοι στους ΟΤΑ καλύπτουν πάγιες και διαρκείς ανάγκες, να ενταχθούν όλοι οι εργαζόμενοι στα βαρέα και ανθυγιεινά με τις προϋποθέσεις που ισχύουν για το ΙΚΑ, να αυξηθούν οι μισθοί των εργαζομένων ουσιαστικά (βασικός μισθός 1.100 ευρώ) και να τερματιστεί η απαράδεκτη πρακτική του επιδοματικού διαίρει και βασίλευε.
      Να σταματήσουν οι ιδιωτικοποιήσεις τομέων και υπηρεσιών των ΟΤΑ, προκειμένου να μην αντιμετωπίζονται ως πεδίο επιχειρηματικής δραστηριότητας και κερδοφορίας των ιδιωτών, καθώς και πεδίο διπλής και τριπλής φορολόγησης των εργαζομένων και όλων των δημοτών.»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
      Ορίστε, κύριε Υπουργέ, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριοι συνάδελφοι, η ερώτηση έγινε με αφορμή τα αιτήματα των εργαζομένων στους ΟΤΑ στην τελευταία απεργιακή τους κινητοποίηση. Η Κυβέρνηση είχε σταθεί εξαρχής θετικά απέναντι στα αιτήματα των εργαζομένων. 
      Συγκεκριμένα τα αιτήματα αιχμής ήταν τρία: Το πρώτο αφορούσε την κατοχύρωση της εργασιακής τους θέσης, αυτό που αναφέρεται δηλαδή μην τυχόν ιδιωτικοποιηθούν οι υπηρεσίες των δήμων. 
      Το δεύτερο αφορούσε την ένταξη στα βαρέα και ανθυγιεινά, όχι όλων των εργαζομένων στους ΟΤΑ, όπως αναφέρεται στην ερώτησή σας, αλλά εκείνων των εργαζομένων που πραγματικά πρέπει να βρίσκονται εκεί και που οι συνάδελφοί τους που εργάζονται με σχέση εργασίας ιδιωτικού δικαίου είναι ήδη ενταγμένοι στην κατηγορία βαρέων και ανθυγιεινών. 
      Το τρίτο αίτημα αφορούσε τις οικονομικές τους αποδοχές. 
      Θα ήθελα να ξεκαθαρίσω ότι η αυτοδιοίκηση, σύμφωνα με το Σύνταγμά μας, έχει διοικητική και οικονομική αυτοτέλεια. Επομένως δεν μπορεί να μπαίνει –και καλά κάνει και υπάρχει αυτή η κατοχύρωση στο Σύνταγμα- κανένας γκιουλέκας πάνω στις δράσεις της, έχουμε υποχρέωση όμως σαν Βουλή να νομοθετούμε και να βάζουμε το πλαίσιο αυτής της δράσης. Αυτό το πλαίσιο της δράσης στον επιχειρηματικό τομέα έχει μία ιστορία μιας εικοσαετίας. Στον επιχειρηματικό τομέα, λοιπόν, υπάρχουν σήμερα δημοτικές επιχειρήσεις οι οποίες απασχολούν χιλιάδες εργαζομένους. 
      Η θέση και της ΠΟΕ-ΟΤΑ, αλλά πιστεύω και τους κόμματός σας, δεν είναι να κλείσουν αυτές οι δημοτικές επιχειρήσεις και να μείνουν άνεργοι αυτοί οι εργαζόμενοι. Διατυπώνεται, λοιπόν, από πλευράς ΠΟΕ-ΟΤΑ, η θέση όλοι αυτοί οι εργαζόμενοι στις επιχειρήσεις να ενταχθούν μέσα στο δήμο. Αυτό δεν μπορεί να γίνει, διότι το Σύνταγμα επίσης προβλέπει ότι δεν μπορεί κανείς να μονιμοποιηθεί, έστω και αν εργάζεται στο δημόσιο, έστω και αν έχει χρόνια στο δημόσιο με σύμβαση εργασίας αορίστου χρόνου.
      Εμείς, αναγνωρίζοντας το πρόβλημα και θέλοντας να δώσουμε λύση, έχουμε θεσμοθετήσει και έχουμε δώσει τη δυνατότητα σε όλους αυτούς που έχουν εργαστεί επί σειρά ετών σε δήμους ή δημοτικές επιχειρήσεις, με τη μοριοποίηση που γίνεται των ετών προϋπηρεσίας τους, να μπορούν να διεκδικήσουν, όταν θα προκηρυχθούν, μόνιμες θέσεις σε ένα δήμο και να τις καταλάβουν. Πολλοί δήμοι έχουν προκηρύξει τέτοιες μόνιμες οργανικές θέσεις και έχουν τακτοποιηθεί.
      Το τρίτο θέμα που έθεταν ήταν η ένταξη στα βαρέα και ανθυγιεινά επαγγέλματα. Εκεί το Υπουργείο Οικονομικών λέει -γιατί είναι δική του ευθύνη, όπως είναι δική του ευθύνη και η εισοδηματική πολιτική της Κυβέρνησης, την οποία εξήγγειλε και καταθέτει νομοσχέδιο στη Βουλή και θα ψηφισθεί σε λίγες μέρες- ότι δεν μπορεί να διαφοροποιείται ανά κατηγορία και ανά κλάδο εργαζομένων, είτε βρίσκονται στο δημόσιο τομέα είτε στον ευρύτερο δημόσιο τομέα, η ένταξη στα βαρέα και ανθυγιεινά επαγγέλματα. Πρέπει να ισχύει κάτι για όλες τις κατηγορίες των ιδίων κλάδων, οπουδήποτε και αν εργάζονται. Αυτό το νομοσχέδιο, λοιπόν, το έχει έτοιμο το Υπουργείο Οικονομικών και θα το καταθέσει. 
      Αυτά τους τα είχαμε πει και παρ’ όλα αυτά επέμεναν σε μία απεργία. Ενώ η πολιτική ηγεσία του Υπουργείου, από την επαφή που είχαμε κάνει, πίστευε ότι δεν θα πήγαιναν σε απεργία, πήγαν τελικά. Αυτό μας ανάγκασε –γιατί ήταν η πρώτη φορά που η ομοσπονδία αυτή έκανε τέτοια απεργία- να καταθέσουμε αίτηση ασφαλιστικών μέτρων και έτσι κρίθηκε η απεργία παράνομη και καταχρηστική. Έτσι σταμάτησε, λοιπόν και όχι με τους απεργοσπαστικούς μηχανισμούς που λέτε ότι ανέπτυξε η Κυβέρνηση και οι δήμαρχοι στηριζόμενοι από συγκεκριμένα κόμματα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, είναι γνωστή η στάση δημάρχων και του Δήμου της Αθήνας και του Δήμου της Θεσσαλονίκης, αλλά και του Προέδρου της Τοπικής Ένωσης Δήμων και Κοινοτήτων της Αττικής και άλλων δημάρχων που πρόσκεινται στο κυβερνών κόμμα, αλλά και στη Νέα Δημοκρατία και στο Συνασπισμό. Έπαιξαν πολύ συγκεκριμένο απεργοσπαστικό ρόλο.
      Οι κάμερες τους έδειξαν να πρωτοστατούν στο σπάσιμο της απεργίας, να κάνουν δηλώσεις, να κάνουν μηνύσεις για να σταματήσει η απεργία. 
      Όμως, θέλω να σημειώσω τα εξής: Mετά το ξύλο που ρίξατε στους απεργούς στις χωματερές και βεβαίως μετά την κήρυξη της απεργίας ως παράνομης και καταχρηστικής από τα δικαστήρια, τα οποία το τελευταίο διάστημα επιδίδονται σε έναν αγώνα καθημερινά να βγάζουν απεργίες παράνομες και καταχρηστικές, θέλουμε να τονίσουμε μερικά πράγματα που γνωρίζετε, γιατί βρίσκεστε σε έναν διάλογο εδώ και δεκατρία χρόνια με τους εργαζόμενους στην Τοπική Αυτοδιοίκηση και όμως εδώ και δεκατρία χρόνια δεν ικανοποιείτε αυτά τα αιτήματα, παρ΄ότι, όπως λέτε στο λεγόμενο κοινωνικό διάλογο, ακολουθείτε αυτήν την τακτική του να περνάνε δεκαετίες.
	Εμείς θέλουμε να σας πούμε τα εξής: Στην καθαριότητα ένας που είναι ασφαλισμένος του ΙΚΑ, στην καθαριότητα και ο άλλος που είναι ασφαλισμένος στο δημόσιο, ο ένας στα βαριά και ανθυγιεινά, ο άλλος δεν είναι στα βαρέα. Για τους οδηγούς ισχύει το ίδιο, όπως και για τους υδραυλικούς, τους ηλεκτρολόγους, τους κηπουρούς και για μία σειρά από άλλες ειδικότητες που τους διαφοροποιείτε ανάλογα με το αν είναι στο δημόσιο ή αν είναι στο ΙΚΑ. 
      Γιατί αυτή η διάκριση; Οι εργαζόμενοι θέτουν πολύ συγκεκριμένα το ερώτημα. Θα μπουν στα βαριά και ανθυγιεινά; Απαντήστε. Έχετε δεκατρία χρόνια κωλυσιεργίας. Θα τους δώσετε ουσιαστικές αυξήσεις στους μισθούς; Θα μονιμοποιήσετε τους συμβασιούχους οι οποίοι δουλεύουν με διάφορες συμβάσεις δέκα και δεκαπέντε χρόνια σε διάφορους δήμους σε όλη τη χώρα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα σταματήσετε αυτό το όργιο με τις προσλήψεις εποχιακών; Δεν μιλάω για τους εποχιακούς που είναι για τις ανάγκες του καλοκαιριού, εννοώ τους άλλους που τους παίρνετε με διάφορες συμβάσεις. Θα προσλάβετε, δηλαδή, μόνιμο προσωπικό; Θα καταργήσετε οργανικές θέσεις; Θέτουμε ερωτήματα.
      ΠΡΟΕΔΡΕΥΩΝ (Κωνσταντίνος Γείτονας): Κύριε Τσιόγκα, ολοκληρώστε, σας παρακαλώ. Δεν έχετε άλλο χρόνο.
      ΔΗΜΗΤΡΙΟΣ ΤΣΙΟΓΚΑΣ: Θα πω μία φράση και τελειώνω, κύριε Πρόεδρε.
      Γίνεται μεγάλη κουβέντα με τους δήμους-επιχειρηματίες οι οποίοι θα φορολογούν δύο και τρεις φορές τους δημότες. Εμείς λέμε ότι αυτό πρέπει να σταματήσει.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, φαίνεται ότι ο κύριος συνάδελφος δεν έχει αντιληφθεί αυτό που είπα στην αρχή. Οι Οργανισμοί Τοπικής Αυτοδιοίκησης έχουν διοικητική και οικονομική αυτοτέλεια. 
      Κύριε συνάδελφε, ήσασταν παρών όταν διαμορφώθηκε το θεσμικό πλαίσιο μέσα σ’ αυτήν την κοινοβουλευτική περίοδο, που δίνει τη δυνατότητα στους ΟΤΑ να καλύψουν τις κενές οργανικές θέσεις που έχουν με μόνιμο προσωπικό, χωρίς να ρωτήσουν και χωρίς να πάρουν άδεια από κανέναν, ούτε καν από το Υπουργείο Εσωτερικών. 
      Πριν, αλλά και σήμερα, όλος ο δημόσιος τομέας χρειαζόταν να παίρνει έγκριση από τριμελή επιτροπή για να κάνει προσλήψεις. Ένας δήμος δεν χρειάζεται καμία έγκριση. Έχει κενές οργανικές θέσεις; Μπορεί να τις προκηρύξει. Στέλνει την προκήρυξη στο ΑΣΕΠ και περιμένει δέκα μέρες για να του την εγκρίνει. Εάν σε δέκα μέρες το ΑΣΕΠ δεν απαντήσει, μπορεί να τη βγάλει στον αέρα.
      Επομένως μη με ρωτάτε αν θα προσλάβουμε ή αν θα καταργήσουμε θέσεις εργασίας. Εμείς να καταργήσουμε οργανικές θέσεις; Με ποιον τρόπο; Συνταγματικά δεν μπορούμε να το κάνουμε. Αλλά και αν μπορούσαμε να το κάνουμε, δεν θα είχαμε καμία πρόθεση να κάνουμε μια τέτοια παρέμβαση σ’ αυτήν την Αυτοδιοίκηση, στην οποία ουσιαστικά εμείς έχουμε συμβάλει με όλες μας τις δυνάμεις στα τελευταία είκοσι χρόνια για να καταξιωθεί. 
      Πάρτε το θέμα του να σταματήσουν οι προσλήψεις κάποιων εκτάκτων. Ξέρετε πολύ καλά –γιατί το αναφέρατε- ότι δεν μπορεί να γίνει αυτό, γιατί παίρνουν άδεια οι μόνιμα εργαζόμενοι, πρέπει να καλυφθούν τα συνεργεία…
      ΔΗΜΗΤΡΙΟΣ ΤΣΙΟΓΚΑΣ: Δεν μιλάω για τους καλοκαιρινούς.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όπως ξέρετε πολύ καλά, υπάρχουν και κάποιες υπηρεσίες όπου δεν μπορούν να γίνουν μόνιμοι γιατί δεν θέλουν να γίνουν μόνιμοι, όπως είναι τα ωδεία. Εκεί οι καθηγητές δεν θέλουν να μονιμοποιηθούν, θέλουν να δουλεύουν με άλλη σχέση εργασίας.
      Όσον αφορά το θέμα που επαναλαμβάνετε –παρ’ ότι σας απάντησα στην πρωτολογία μου- για το αν θα τους μονιμοποιήσουμε, σας λέω ότι δεν υπάρχει διαδικασία. Απαγορεύεται από το Σύνταγμα. Η Βουλή αύριο δεν μπορεί να νομοθετήσει. Θα είναι αντισυνταγματικό αν νομοθετήσει για μονιμοποίηση όλων αυτών που απασχολούνται σε δήμους ή σε δημοτικές επιχειρήσεις.
      Με όλα αυτά θα ήθελα να κλείσω λέγοντας ότι το θέμα που βάλατε για το διάλογο των δεκατριών ετών που δεν έχει αποδώσει, θα ήθελα κάποια στιγμή να συζητήσετε με την ομοσπονδία και να δείτε σ’ αυτά τα χρόνια που είμαστε στην Κυβέρνηση, πόσα θέματα των εργαζομένων λύθηκαν και αν οι εργαζόμενοι ήταν ικανοποιημένοι. Γι’ αυτό εξάλλου επί δεκατρία χρόνια η ΠΟΕ-ΟΤΑ δεν είχε κάνει καμία απεργιακή κινητοποίηση. 
      ΠΡΟΕΔΡΕΥΩΝ (Κωνσταντίνος Γείτονας):  Επίκαιρες ερωτήσεις δευτέρου κύκλου: 
      Πρώτη είναι η με αριθμό 172/3-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Γεωργίας, σχετικώς με την καταβολή της επιδότησης στους βαμβακοπαραγωγούς του Νομού Καρδίτσας, οι οποίοι καθυστέρησαν να παραδώσουν την παραγωγή τους λόγω δυσμενών καιρικών συνθηκών κλπ. 
      Η επίκαιρη ερώτηση του κυρίου συναδέλφου έχει ως εξής:
      «Εξήντα (60) περίπου βαμβακοπαραγωγοί, κυρίως απ’ το Νομό Καρδίτσας, αντιμετωπίζουν ένα σοβαρό πρόβλημα, που η λύση του «σέρνεται», κυριολεκτικά, εδώ και ενάμιση χρόνο, παρά την εκφρασμένη βούληση της πολιτικής ηγεσίας του Υπουργείου Γεωργίας να δώσει λύση. 
      Συγκεκριμένα, την άνοιξη του 2002, οι εν λόγω παραγωγοί, τόσο εξαιτίας των συνθηκών που επικράτησαν στις διαδικασίες παράδοσης του βαμβακιού στα εκκοκκιστήρια, -όταν ο ΟΠΕΚΕΠΕ έδωσε εντολή μέσα σ’ ένα εικοσιτετράωρο να παραδοθεί όλη η παραγωγή που δεν είχε ακόμη παραδοθεί- όσο και εξαιτίας των δυσμενών καιρικών συνθηκών που επικρατούσαν εκείνες τις μέρες, οι βαμβακοπαραγωγοί αυτοί δεν πρόλαβαν να παραδώσουν έγκαιρα την παραγωγή τους, με αποτέλεσμα να μην έχουν πάρει ακόμη την επιδότηση. 
      Παρά τις επανειλημμένες διαβεβαιώσεις και του Υπουργού και αρμόδιου Υφυπουργού Γεωργίας, το θέμα «πηγαινοέρχεται» στις Υπηρεσίες του ΟΠΕΚΕΠΕ και δεν έχει ακόμη διευθετηθεί. 
      Επειδή μιλάμε για παραγωγούς που δίνουν αγώνα  επιβίωσης και επομένως τα χρήματα αυτά τα έχουν απολύτως ανάγκη, 
      Ερωτάται ο κύριος Υπουργός, 
      Πού βρίσκεται η συγκεκριμένη υπόθεση και πότε προβλέπεται να πληρωθούν οι συγκεκριμένοι παραγωγοί;». 
      Ο Υπουργός Γεωργίας κ. Δρυς έχει το λόγο. 
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε και κύριοι συνάδελφοι, το Υπουργείο Γεωργίας αντιμετώπισε και αυτήν την περίπτωση με ιδιαίτερη ευαισθησία ικανοποιώντας πλήρως το αίτημα των πενήντα εννέα παραγωγών της Καρδίτσας, οι οποίοι κατά τη διάρκεια της εκκοκκιστικής περιόδου 2001-2002 δεν κατόρθωσαν, λόγω δυσμενών καιρικών συνθηκών, να παραδώσουν το βαμβάκι τους εντός των προβλεπομένων χρονικών ορίων. 
      Οι παραγωγοί όμως αυτοί, με έγκριση του ΟΠΕΚΕΠΕ, παρέδωσαν στα εκκοκκιστήρια, τον Απρίλιο του 2002, 327.845 κιλά συσπόρου βάμβακος. Όπως γνωρίζετε, για τις ποσότητες αυτές, με βάσει τον ισχύοντα κανονισμό στην Ευρωπαϊκή Ένωση, δεν μπορούσε να καταβληθεί κοινοτική ενίσχυση. Εξαντλήσαμε όλα τα περιθώρια που προβλέπει ο σχετικός κανονισμός, προκειμένου η συγκεκριμένη περίπτωση να ενταχθεί στους λόγους ανωτέρας βίας και να καταβληθεί στους παραγωγούς αυτούς η εν λόγω ενίσχυση, χωρίς τελικώς αυτό να καταστεί δυνατόν. 
      Για το λόγο αυτόν, κύριε συνάδελφε, αποφασίσαμε να τροποποιηθεί η σχετική κοινή υπουργική απόφαση με την οποία εγκρίθηκε από την Ευρωπαϊκή Ένωση η καταβολή εθνικής ενίσχυσης 25 δραχμών ανά κιλό στους παραγωγούς που παρέδωσαν εμπρόθεσμα επιλέξιμες ποσότητες βάμβακος στα εκκοκκιστήρια. 
      Η τροποποίηση αυτή έχει ήδη υπογραφεί από τους Υπουργούς Γεωργίας και Οικονομικών. Ο ΟΠΕΚΕΠΕ θα εκδώσει τις σχετικές εντολές πληρωμής ύψους 144.252 ευρώ, μόλις η απόφαση αυτή δημοσιευτεί στην Εφημερίδα της Κυβερνήσεως.  
      Τονίζεται ότι, οι πενήντα εννέα αυτοί παραγωγοί μέχρι το Δεκέμβριο του 2002 είχαν λάβει την εμπορική αξία του βάμβακος και την εθνική ενίσχυση των 25 δραχμών ανά κιλό. Με την απόφασή μας αυτή, οι πενήντα εννέα παραγωγοί θα λάβουν συνολικά την ενίσχυση που έλαβαν και οι υπόλοιποι ενενήντα τρεις χιλιάδες διακόσιοι δώδεκα παραγωγοί της χώρας και έτσι θα υπάρξει ίση μεταχείριση όλων των βαμβακοπαραγωγών. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγιάννης έχει το λόγο. 
      ΝΙΚΟΛΑΟΣ ΣΑΛΑΓΙΑΝΝΗΣ. Κύριε Πρόεδρε, με την απάντησή του σήμερα ο Υπουργός Γεωργίας θέτει οριστικό τέλος σε μια υπόθεση που κρατά ενάμιση χρόνο περίπου και που καταβλήθηκε μεγάλη προσπάθεια εκ μέρους της πολιτικής ηγεσίας για να εντάξει πενήντα εννέα βαμβακοπαραγωγούς που είχαν μέγιστο πρόβλημα κατά την άποψή μου, σε μια διαδικασία όπως όλοι οι άλλοι. 
      Θεωρώ ότι υπήρξε μια μικρή δυσλειτουργία στον ΟΠΕΚΕΠΕ. Τα πράγματα παίρνουν τέλος και εκ μέρους όλων θα ήθελα να εκφράσω, την ικανοποίησή μου προς τον κύριο Υπουργό και να πω ότι ο ΟΠΕΚΕΠΕ μέρα με την ημέρα βελτιώνει τη λειτουργία του. Φέτος δε, θαρρώ ότι είναι μια από τις καλύτερες περιόδους σχετικά με τη λειτουργία του ΟΠΕΚΕΠΕ και ας είναι αυτή η τελευταία εκκρεμότητα. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε να προσθέσετε κάτι;
      ΓΕΩΡΓΙΟΣ ΔΡΥΣ ( Υπουργός Γεωργίας): Όχι.
      ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 193/4.11.2003 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς την Υπουργό Περιβάλλοντος, Χωροταξίας και Δημοσίων ΄Εργων, σχετικώς με την κατασκευή του πάρκου στο Ελληνικό, τις προθέσεις της Κυβέρνησης για παραχώρηση έκτασης για ήπια οικιστική εκμετάλλευση κλπ., λόγω κωλύματος του κυρίου Υπουργού δεν θα συζητηθεί και συνεπώς διαγράφεται.
      Τελευταία είναι η τρίτη με αριθμό 190/4.11.2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Εθνικής ΄Αμυνας, σχετικώς με την εξομοίωση των αναπήρων του Δημοκρατικού Στρατού με τους αναπήρους των άλλων πολέμων κλπ.
      Η επίκαιρη ερώτηση του κυρίου συναδέλφου έχει ως εξής:
      «Εν έτει 2003 εξακολουθούν να υπάρχουν σοβαρές διακρίσεις σε βάρος των αναπήρων του Δημοκρατικού Στρατού, στους οποίους ενώ παίρνουν πολεμικές συντάξεις, δεν αναγνωρίζονται μια σειρά δικαιώματα και ευεργετήματα που απολαμβάνουν οι ανάπηροι άλλων πολέμων. Αυτό αφορά και τη διαδικασία και τις προϋποθέσεις αναγνώρισής τους σαν αναπήρους και τη μη θεσμοθέτηση σειράς ευεργετημάτων, που προβλέπονται για τους αναπήρους άλλων πολέμων, καθώς και τη μη υλοποίηση σειράς διατάξεων, που έχουν θεσμοθετηθεί, αλλά οι αρμόδιες υπηρεσίες δεν εφαρμόζουν. 
      Επανειλημμένα η Κυβέρνηση έχει δώσει υποσχέσεις ότι θα αντιμετωπιστούν πολλά από αυτά τα προβλήματα, αλλά δεν γίνεται τίποτα.
      Ερωτάται ο κύριος Υπουργός: ποια μέτρα πρόκειται να πάρει η Κυβέρνηση και πότε, ώστε να συμπληρωθεί η νομοθεσία στην κατεύθυνση της πλήρους εξομοίωσης των αναπήρων του Δημοκρατικού Στρατού με τους αναπήρους άλλων πολέμων, καθώς και να υλοποιούνται χωρίς προσκόμματα και δικαιολογίες οι διατάξεις που τους αφορούν.».
      Θα απαντήσει ο Υφυπουργός Εθνικής Αμυνας κ. Λάζαρος Λωτίδης.
      Ορίστε, κύριε Υπουργέ, έχετε το λόγο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δύο κουβέντες, κύριε Πρόεδρε. 
      Είναι γνωστό ότι η ελληνική πολιτεία στους ανάπηρους των διαφόρων αγώνων του ελληνικού λαού στις διάφορες φάσεις της ιστορίας αναγνωρίζει και δίδει, πέραν του συνταξιοδοτικού δικαιώματος και κάποια ευεργετήματα. Δεν χρειάζεται να  αναφέρω όλα αυτά τα ευεργετήματα τα οποία παρείχε το ελληνικό κράτος σε όλο αυτό το διάβα του χρόνου με διάφορους νόμους που ψήφισε στο Κοινοβούλιο.
      Μετά την άρση των συνεπειών του εμφυλίου πολέμου και την αναγνώριση των αγωνιστών του Δημοκρατικού Στρατού υπάρχει, όπως και σε άλλες κατηγορίες αγωνιστών που μετείχαν σε διάφορες φάσεις της ελληνικής ιστορίας ένα θέμα με την εξομοίωση όλων των ευεργετημάτων που υπάρχουν σε άλλες κατηγορίες, όπως είναι η κατηγορία των αναπήρων ειρηνικής περιόδου και διάφορες άλλες κατηγορίες αναπήρων πολέμου αμάχου πληθυσμού  και του αντιδικτατορικού αγώνα  κλπ.
      Εκείνο που μπορώ να πω σήμερα είναι ότι για τους ανάπηρους του Δημοκρατικού Στρατού το 2002 ψηφίσαμε μια διάταξη που μεταξύ των άλλων τους παρέχουμε τη δυνατότητα να διεκδικήσουν άδεια εκμετάλλευσης περιπτέρου. Υπάρχουν όμως και κάποια άλλα ευεργετήματα τα οποία αν θέλετε μπορούμε να αναφέρουμε. Γι’ αυτές όμως τις κατηγορίες που ανέφερα εξετάζετε σοβαρά το θέμα από το Υπουργείο Εθνικής Άμυνας μαζί με τα άλλα συναρμόδια Υπουργεία, όπως τα Υπουργεία Εσωτερικών  και Οικονομικών για την πλήρη δηλαδή εξομοίωση και πιστεύουμε ότι σύντομα θα είναι έτοιμη η ρύθμιση η οποία όμως έχει πολλές πτυχές. Δεν εννοώ μόνο τις οικονομικές πτυχές αλλά και άλλες, οι οποίες μελετώνται αναλυτικά από τις αρμόδιες υπηρεσίες, προκειμένου να μπορούμε πολύ σύντομα να αντιμετωπίσουμε με τον καλύτερο τρόπο αυτό το θέμα. 
      Τέλος, σε ό,τι έχει σχέση και αφορά σ’ αυτό που λέει στην ερώτησή του ο συνάδελφος του Κομμουνιστικού Κόμματος Ελλάδας, ότι δηλαδή κάποιες από τις ρυθμίσεις που γίνονται δεν υλοποιούνται, εκείνο που έχω να πω, όπως με ενημερώνουν οι υπηρεσίες του Υπουργείου, είναι πως δεν υπάρχουν καταγγελίες τέτοιες, ότι δηλαδή ενώ είναι θεσμοθετημένες κάποιες παροχές, δεν προωθούνται, δεν αναγνωρίζονται ή δεν δίνονται στους δικαιούχους. Αν υπάρχει κάτι συγκεκριμένο, είμαστε στη διάθεση του Κοινοβουλίου και των συναδέλφων να το εξετάσουμε και να δούμε πώς μπορούμε να το αντιμετωπίσουμε και να το λύσουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, υπάρχει πρόβλημα με μια κατηγορία αγωνιστών που ενώ θεωρητικά και με βάση διάταξη νόμου εξισώθηκαν με τους ανάπηρους άλλων πολέμων, στην πράξη υπάρχουν μεγάλες διαφορές και οι ελάχιστοι που έμειναν εν ζωή -γιατί δεν πρόκειται πλέον για πολύ κόσμο, είναι πολύ λίγοι και λόγω της ηλικίας τους- νιώθουν μειονεκτικά, νιώθουν σαν ανάπηροι πολέμου δεύτερης κατηγορίας. 
      Να αναφέρω απλώς, αν και υπάρχουν υπομνήματα -σας έχουν επισκεφθεί- τις διαφορές προς τα κάτω που έχουν οι ανάπηροι του Δημοκρατικού Στρατού.
      Κατ΄ αρχήν, για να πάρει κανείς την αναπηρία στις άλλες περιπτώσεις και αν θέλετε και αυτοί που ήταν στο αντίπαλο στρατόπεδο κατά τον Εμφύλιο Πόλεμο, χρειάζονταν αναπηρία 10%, ενώ γι αυτούς χρειάζεται 25%. Αν φύγουμε απ’ αυτό, υπάρχουν μια σειρά από ευεργετήματα, για τα οποία εγώ δεν γνωρίζω την ειδική νομοθεσία που ρυθμίζει το καθένα. Αλλά όλα αυτά τα ευεργετήματα έχουν σχέση με ανάπηρους πολέμου. Στο ένα μπορεί να συνυπογράφει ο Υπουργός Υγείας, στο άλλο μπορεί να συνυπογράφει ο Υπουργός Μεταφορών. Δεν γνωρίζω ποιο είναι το συναρμόδιο Υπουργείο, αλλά οπωσδήποτε πάντα αρμόδιο, βασικό υπουργείο –διότι είναι ανάπηροι πολέμου- είναι για το δικό σας, το Υπουργείο Εθνικής Άμυνας.
      Αναφέρουμε λοιπόν, πρώτον, το δελτίο δωρεάν μεταφοράς με τα μέσα μαζικής μεταφοράς. Δεύτερον, το επίδομα λουτροθεραπείας. Τρίτον, να παίρνουν οι ανάπηροι φθηνότερα κάποια τεχνητά μέλη που κατασκευάζουν διάφορες εταιρείες κι έχουν σχέση με την υγείας τους. Δεν δικαιούνται θεραπαινίδα όσοι την έχουν ανάγκη. Δεν έχουν ατέλεια αναπηρικού αυτοκινήτου και τελικά δεν παίρνουν και την ταυτότητα του ανάπηρου πολέμου. 
      Το μόνο θέμα που λύθηκε νομοθετικά –δεν ξέρω στην πράξη αν έχει λυθεί, γιατί μπορεί στην πράξη να μην εφαρμόζεται- είναι αυτό που έχει σχέση με τα περίπτερα. Λύθηκε νομοθετικά, γι’ αυτό δεν το βάζω έντονα. Όλες όμως οι άλλες περιπτώσεις, κύριε Υπουργέ, είναι σε εκκρεμότητα. Θα περίμενα στη δευτερολογία σας να μας δώσετε πιο σαφείς διαβεβαιώσεις διότι λέτε «θα το μελετήσουμε». Ώσπου να το μελετήσετε δεν θα έχει μείνει κανένας ζωντανός.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Σκυλλάκο.
      Ο κύριος Υπουργός έχει το λόγο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Όχι, δεν νομίζω ότι είναι έτσι. Όσον αφορά το ότι υπολείπονται των ευεργετημάτων έναντι όλων των άλλων κατηγοριών αναπήρων πολέμου και ειρηνικής περιόδου, αυτό νομίζω ότι είναι σαφές. Δεν είναι όμως μόνο αυτή η συγκεκριμένη κατηγορία. Είναι τρεις-τέσσερις οι κατηγορίες εκείνες, τις οποίες μελετάμε απ’ όλες τις πλευρές γιατί υπάρχει ένα πλήθος νομικών πλεγμάτων, Υπουργείων και υπηρεσιών που εμπλέκονται, τα οποία θα πρέπει να ενεργοποιηθούν. 
      Βρισκόμαστε σ’ αυτήν τη φάση τώρα και ελπίζουμε και πιστεύουμε ότι με τη βούληση που υπάρχει να αντιμετωπιστούν τα θέματα αυτά με τον καλύτερο τρόπο πολύ σύντομα οι συναρμόδιοι εμπλεκόμενοι φορείς, τα Υπουργεία και οι υπηρεσίες, πέρα από την ύπαρξη βούλησης στο ανώτερο πολιτικό επίπεδο, θα συντονιστούν και πολύ σύντομα θα είμαστε σε θέση να αντιμετωπίσουμε και το θέμα αυτό, τις κατηγορίες αυτών των αναπήρων, αλλά και των άλλων κατηγοριών.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 16/4.11.2003 επερώτηση των Βουλευτών της Νέας Δημοκρατίας κυρίων Αδάμ Ρεγκούζα, Νικόλαου Νικολόπουλου, Θεόδωρου Σκρέκα, Ηλία Καλλιώρα, Ιωάννη Παπαθανασίου, Δημήτριου Κωστόπουλου, Θεόδωρου Κασσίμη, Νικόλαου Λέγκα, Ευάγγελου Μεϊμαράκη, Ελευθέριου Παπαγεωργόπουλου, Αριστείδη Τσιπλάκου, Σάββα Τσιτουρίδη και Γεώργιου Αλογοσκούφη προς τον Υπουργό Οικονομίας και Οικονομικών, σχετικώς με τα στοιχεία εκτέλεσης του φετινού Προϋπολογισμού.
      Από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση της επερώτησης ο Βουλευτής Α΄ Αθηνών κ. Γεώργιος Αλογοσκούφης.
      Το λόγο έχει ο πρώτος των επερωτώντων κ. Αδάμ Ρεγκούζας.
      ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, παρά το γεγονός ότι η επερώτηση αυτή από τη Νέα Δημοκρατία κατατέθηκε μόλις τη Τετάρτη, προγραμματίστηκε να συζητηθεί σήμερα. Αυτό αποτελεί πραγματικά μιας πρώτης τάξεως ευκαιρία και για τη Νέα Δημοκρατία και τις άλλες πολιτικές δυνάμεις να κάνουν ορισμένες  παρατηρήσεις επί του προσχεδίου του προϋπολογισμού και κυρίως να δώσουν την ευκαιρία στην Κυβέρνηση –ελπίζω να γίνει αυτό- να κάνει κάποιες διορθώσεις που θα διαφέρουν απ’ αυτές του προσχεδίου του προϋπολογισμού που συζητήσαμε στην Επιτροπή της Βουλής και θα που αποτυπώνουν βέβαια –ευχής έργο είναι να φροντίσει η Κυβέρνηση- τα πραγματικά μεγέθη της ελληνικής οικονομίας και ειδικότερα να αναθεωρήσει τις όποιες προβλέψεις έγιναν με βάση τα στοιχεία του προσχεδίου και να μας φέρει εδώ τις επόμενες ημέρες έναν προϋπολογισμό που θα είναι ένα δοκίμιο που θα μπορεί να αποτελέσει την απαρχή για μια εποικοδομητική συζήτηση στα ζητήματα της οικονομίας, μιας και η οικονομία υπάρχει στο στόχαστρο των συζητήσεων αλλά και των προβλημάτων του ελληνικού λαού.
      Είναι γεγονός, κυρίες και κύριοι συνάδελφοι, ότι το προσχέδιο αυτό που είχε φέρει πριν από λίγες μέρες η Κυβέρνηση εξέφραζε ουσιαστικά το πλήρες δημοσιονομικό αδιέξοδο που υπάρχει στη χώρα. 
      Είναι επίσης αυταπόδεικτο ότι η Κυβέρνηση, συνειδητά και κατ’ εξακολούθηση, πλαστογραφεί ουσιαστικά μέσω αλχημειών τα στοιχεία της πραγματικής οικονομίας με στόχο κατά την άποψή μου τη συγκάλυψη της τραγικής οικονομικής κατάστασης της χώρας και την παράλληλη εξαπάτηση της Ευρωπαϊκής Ένωσης και των διεθνών οικονομικών οργανισμών. Και βέβαια αυτό όταν βρισκόμαστε στη μεγάλη προσπάθεια της εισόδου μας στην ΟΝΕ, ήταν μέχρι κάποιο βαθμό δικαιολογημένο. Τώρα όμως δεν μπορεί να συνεχίζεται αυτή η πολιτική υποκρισία και η πλαστογράφηση αυτών των αριθμών.
      Βεβαίως ο ισχυρισμός του αρμόδιου Υπουργού Οικονομίας και Οικονομικών κ. Χριστοδουλάκη για δήθεν ισχυρή οικονομία καταπίπτει και παράλληλα αναδεικνύει πανηγυρικά πως οι κυβερνητικές προσπάθειες δεν συντείνουν προς την κατεύθυνση της θεραπείας των δημοσιονομικών προβλημάτων της χώρας, αλλά στην ταχυδακτυλουργική απόκρυψή τους.
      Ο ορθόδοξος δρόμος δημοσιονομικής διαχείρισης μέσω των εγκεκριμένων πιστώσεων του προϋπολογισμού από τη Βουλή –αυτός είναι ο ορθόδοξος τρόπος δημοσιονομικής διαχείρισης- συστηματικά παραβιάζεται, αφού η Κυβέρνηση χρησιμοποιεί πέντε ακόμη παράνομους τρόπους δημοσιονομικής διαχείρισης  που δημιουργούν πολιτικά και ηθικά ζητήματα γύρω από τη γενικότερη διαχείριση της εξουσίας αλλά και άλλα που έχουν σχέση με τη παραβίαση της συνταγματικής και έννομης τάξης. Και αυτό έχει επισημανθεί και το ξέρει πολύ καλά η Κυβέρνηση, παρά τις όποιες κορώνες του Πρωθυπουργού κ. Σημίτη σε πρόσφατη επίκαιρη ερώτηση του Συνασπισμού που εγκαλούσε τον κ. Κωνσταντόπουλο ότι δεν γνωρίζει οικονομία και ότι δήθεν διαβάζει μόνο της επικεφαλίδες των εφημερίδων της Αντιπολίτευσης. Ενώ θα όφειλε ο Πρωθυπουργός να γνωρίζει πότε παραβιάζεται ως θεματοφύλακας της δημοκρατίας, αλλά και του Συντάγματος, πότε παραβιάζεται το Σύνταγμα, πότε παραβιάζονται οι νόμοι και τουλάχιστον να μην προβαίνει σε τέτοιους ατυχείς χαρακτηρισμούς.
       Οι αυτοαποκαλύψεις της Κυβέρνησης, όπως αυτές με την κίνηση των λογαριασμών εκτός προϋπολογισμού που τηρούνται στην Τράπεζα της Ελλάδας και ειδικότερα του με αριθμό 234339/0, που τηρείται ακριβώς και αυτός στην Τράπεζα της Ελλάδος που από το Φεβρουάριο μήνα που είχαμε επισημάνει με σχετικές ερωτήσεις προς την Κυβέρνηση, αλλά η Κυβέρνηση εκώφευε, δεν απαντούσε είτε απαντούσε περί άλλων.
      Ωστόσο η απάντηση που δόθηκε στον κ. Λαφαζάνη απετέλεσε την αφορμή, για να αποδεχθεί τουλάχιστον η Κυβέρνηση ότι πράγματι μέσω αυτού του λογαριασμού πληρώνονται δαπάνες χωρίς κανένα δημοσιονομικό έλεγχο, χωρίς να γνωρίζει ο ελληνικός λαός και η Βουλή. Πολύ δε περισσότερο αφήνονται οι υποψίες ότι αυτές οι δαπάνες πληρώνονται μέσω αυτού του ειδικού λογαριασμού από έσοδα που προέρχονται από αποκρατικοποιήσεις, στην αρχή από την αποκρατικοποίηση του ΟΤΕ και στη συνέχεια με τον αντιλογισμό που έγινε και με την τήρησή του ως ενιαίου λογαριασμού αποκρατικοποιήσεων. Αυτό ακριβώς δημιουργεί προβλήματα παραβίασης του Συντάγματος και της έννομης τάξης και ταυτόχρονα οδηγεί στην αποκάλυψη της πλαστογράφησης των μεγεθών της ελληνικής οικονομίας και ειδικότερα του λογαριασμού του δημοσίου χρέους και του δημοσίου ελλείμματος, γιατί τα έσοδα των αποκρατικοποιήσεων έπρεπε να εγγραφούν στα πιστωτικά έσοδα των εσόδων του προϋπολογισμού αφαιρετικά από το δημόσιο χρέος και όχι απευθείας με την κάλυψη ελλειμμάτων και μάλιστα κρυφών εκτός προϋπολογισμού και χωρίς τη σχετική έγκριση της Βουλής. 
      Οι αυτοαποκαλύψεις όμως της Κυβέρνησης δεν περιορίζονται μόνο στην τήρηση αυτών των λογαριασμών εκτός προϋπολογισμού. Έρχονται και στα πρόσφατα στοιχεία που ανακοινώθηκαν από την ίδια την Κυβέρνηση και δείχνουν ακριβώς την πορεία και των εσόδων και των δαπανών στο τρέχον έτος, το 2003. Οι αυτοαποκαλύψεις αυτές και οι ανακοινώσεις των στοιχείων του εννεαμήνου Ιανουάριος-Σεπτέμβριος 2003 σηματοδοτούν βέβαια την πλήρη αναξιοπιστία του προσχεδίου του προϋπολογισμού. Εύχομαι αυτή η αναξιοπιστία να διορθωθεί στο σχέδιο του προϋπολογισμού που θα συζητήσουμε τις επόμενες μέρες και παραδοσιακά αποτελούσε μέχρι τα τελευταία χρόνια μια κορυφαία πολιτική πράξη για το Κοινοβούλιο και σηματοδοτούσε την οικονομική πολιτική για τον επόμενο χρόνο. Είναι περισσότερο από βέβαιο ότι η κατάσταση έχει ξεφύγει από τον κυβερνητικό έλεγχο μετά από αυτές τις ανακοινώσεις, αφού το έλλειμμα του κρατικού προϋπολογισμού εμφανίζει αύξηση της τάξεως του 272% χωρίς να συνυπολογιστούν οι εκτός προϋπολογισμού πληρωμές δαπανών που πραγματοποιούνται χωρίς κανέναν δημοσιονομικό έλεγχο. Ούτε βεβαίως ο δείκτης 1,2% επί του ΑΕΠ του ελλείμματος της γενικής κυβέρνησης μπορεί να πείσει, όπως εμφανίζεται από την Κυβέρνηση, παρά τις όποιες αντιδράσεις του Υπουργού Οικονομίας σχετικά με τις αιτιάσεις της Ευρωπαϊκής Ένωσης και ειδικά του κ. Σόλμπες. Η πρόσφατη έκθεση της Ευρωπαϊκής Ένωσης αποκαλύπτει τα πράγματα και κάνει λόγο για διπλάσιο ποσοστό, δηλαδή 2,4% επί του ΑΕΠ χωρίς να περιλαμβάνονται οι εκτός προϋπολογισμού πληρωμές.
      Είναι καθαρό, κυρίες και κύριοι συνάδελφοι, ότι οι προϋποθέσεις των σημαντικών αποκλίσεων στον προϋπολογισμό του 2003 δημιουργούνται από τη μέχρι τώρα δημοσιονομική διαχείριση της Κυβέρνησης, η οποία δεν φρόντιζε να διορθώνει τα δημοσιονομικά μεγέθη της οικονομίας με πραγματικές πολιτικές κινήσεις αλλά με αλχημείες αριθμών και με δημιουργική λογιστική, λέξη που έχει κουράσει και ωχριά μπροστά στις δημοσιονομικές αλχημείες που παρατηρεί κανείς στη δημοσιονομική διαχείριση.
      Σημαντικές επίσης αποκλίσεις παρατηρούνται επίσης στο σκέλος των δαπανών, του προγράμματος δημοσίων επενδύσεων και της εισροής κοινοτικών κονδυλίων σύμφωνα με το ειδικό δελτίο εκτέλεσης του προϋπολογισμού για το ενννεάμηνο που ανακοίνωσε η Κυβέρνηση, με αποτέλεσμα το έλλειμμα του προϋπολογισμού να ανέρχεται στα 6,5 δισεκατομμύρια ευρώ έναντι του ετήσιου στόχου 5,3 δισεκατομμύρια ευρώ. Βέβαια οι αποκλίσεις δεν είναι τόσο εμφανείς με την πρώτη ματιά, διότι οι στόχοι του προϋπολογισμού του 2003 αναθεωρήθηκαν με βάση τις προβλέψεις του προσχεδίου του προϋπολογισμού του 2004, κάτι που δεν συνηθίζεται και γίνεται ίσως για πρώτη φορά, πριν καν κλείσει η τρέχουσα διαχείριση.
      Το πρακτικό αποτέλεσμα είναι οι αποκλίσεις να μη φαίνονται, αφού ως βάση υπολογισμού δεν είναι οι αρχικές προβλέψεις, αλλά αυτές του Σεπτεμβρίου όταν πλέον ήταν ορατές και μετρήσιμες οι υπερβάσεις των δαπανών.
      Αναλυτικά, σύμφωνα με τα στοιχεία του δελτίου, το σύνολο των εσόδων του προϋπολογισμού στο εννιάμηνο αυξήθηκε κατά 3,7% έναντι στόχου 5,1%, που δεν αναθεωρήθηκε. Τα τακτικά έσοδα παρουσίασαν αύξηση 4,7% έναντι στόχου 5,6%. Οι εισπράξεις του ΦΠΑ επιβραδύνθηκαν και κινήθηκαν με ρυθμό 6,8% έναντι στόχου 6,4%. Ας σημειωθεί δε, ότι αυτός ο στόχος αναθεωρήθηκε στο 10,8%. 
      Οι πρωτογενείς δαπάνες συγκράτησαν το ρυθμό αύξησής τους στο 6,2% έναντι παλαιάς πρόβλεψης 6% και αναθεωρημένης 7,4%. Στο σύνολο των δαπανών, όμως, ο ρυθμός αύξησης έφτασε στο 9,2% λόγω υπερβάσεων για δαπάνες αποδοχών προσωπικού για την άσκηση κοινωνικής πολιτικής και για λειτουργικές δαπάνες. 
      Η εκτέλεση του προγράμματος δημοσίων επενδύσεων είναι η μεγαλύτερη πληγή στην εκτέλεση του προϋπολογισμού. Τα έσοδα έχουν φτάσει στο εννιάμηνο μόλις στα 947 εκατομμύρια ευρώ, λόγω της υστέρησης των εισροών από το Β΄ και Γ΄ Κοινοτικό Πλαίσιο Στήριξης και της καταγραφείσας, μέχρι σήμερα, ανικανότητας από την πλευρά της Κυβέρνησης, μειωμένα κατά 56,2%, ενώ εκκρεμούν για πληρωμή 880 εκατομμύρια ευρώ από το Β΄ Κοινοτικό Πλαίσιο Στήριξης και 490 εκατομμύρια ευρώ για το Γ΄ Κοινοτικό Πλαίσιο Στήριξης. 
      Οι δαπάνες για τόκους, παρά το γεγονός ότι τα επιτόκια έχουν πέσει, αλλά λόγω της αύξησης των δανειακών υποχρεώσεων της χώρας, για να αντιμετωπιστούν και προβλήματα ρευστότητας, αλλά και η ανανέωση ληξιπροθέσμων δανειακών συμβάσεων, αυξήθηκαν κατά 5,8% έναντι στόχου 2,4%. 
      Σε αυτό το σημείο, κυρίες και κύριοι συνάδελφοι, πρέπει να επισημάνουμε την ένοχη σιωπή της Κυβέρνησης σε ερωτήσεις μέσω του κοινοβουλευτικού ελέγχου για γνωστοποίηση στη Βουλή και κατ’ επέκταση στον ελληνικό λαό, του προγράμματος δανειακών υποχρεώσεων της χώρας και για τυχόν υπερβάσεις από το αρχικό σχεδιασθέν δανειακό πρόγραμμα της χώρας για το 2003. Η Κυβέρνηση μέχρι σήμερα δεν έχει απαντήσει. Και βέβαια αυτό αποτελεί μία, θα έλεγα, «προσβολή» της Βουλής και του ελληνικού λαού, γιατί έτσι ίσως αντιλαμβάνεται την ποιότητα της δημοκρατίας και την τελική της λειτουργία.
      Το τελικό αποτέλεσμα αυτής της εξέλιξης, κυρίες και κύριοι συνάδελφοι, είναι η αύξηση του ελλείμματος του κρατικού προϋπολογισμού, όπως είπαμε, στα 6,5 δισεκατομμύρια ευρώ έναντι 1,75 δισεκατομμυρίων ευρώ το αντίστοιχο εννιάμηνο του 2002. Η υπέρβαση αυτή είναι ιδιαίτερα σημαντική.
      Με βάση τις αρχικές προβλέψεις του προϋπολογισμού το έλλειμμα στο σύνολο του έτους θα ανερχόταν στα 5,3 δισεκατομμύρια ευρώ, ενώ η αναθεωρημένη, όπως είπαμε, πρόβλεψη στα 6,2 δισεκατομμύρια ευρώ, που ήδη έχει ξεπεραστεί στο πρώτο κιόλας εννιάμηνο του 2003.
      Κυρίες και κύριοι συνάδελφοι, εκείνο που μπορεί να πει κανείς είναι ότι ακόμη και η έκθεση της Επιτροπής της Ευρωπαϊκής Ένωσης θέτει το θέμα των κανόνων του Συμφώνου Σταθερότητος που μπορεί βεβαίως να δημιουργούνται προβλήματα και για άλλες χώρες, όμως για τη χώρα μας τα πράγματα είναι ξεκάθαρα αφού η σχετική έκθεση της Ευρωπαϊκής Ένωσης με απόλυτα κατανοητό τρόπο δίνει το στίγμα ακριβώς των προβλημάτων της ελληνικής οικονομίας. 
      Και βέβαια το επικαιροποιημένο πρόγραμμα, στη συνέχεια, της Ευρωπαϊκής Ένωσης σχετικά με τα στοιχεία που έδωσε η ελληνική Κυβέρνηση, δείχνει με γλαφυρότητα ότι η κατάσταση στην ελληνική οικονομία και παρά τις όποιες αναθεωρήσεις, εξακολουθεί να είναι ένα μεγάλο πρόβλημα για τη δημοσιονομική διαχείριση της χώρας, για τα οικονομικά προβλήματα της χώρας και ειδικότερα για τη διαχείριση που θα αντιμετωπίσουν οι επόμενες κυβερνήσεις τα επόμενα χρόνια, μιας και τα μεγάλα έργα της Ολυμπιάδας θα έχουν σταματήσει. Και βέβαια ο ρυθμός ανάπτυξης αυτήν τη στιγμή βρίσκεται κυρίως στα δημόσια έργα. Δε διαχέεται σε όλη την οικονομία. Θα σταματήσει κάποια στιγμή. 
      Οι προϋποθέσεις και οι υποδομές για την ανταγωνιστικότητα της ελληνικής οικονομίας δεν έχουν γίνει. Οι μεγάλες μεταρρυθμίσεις που έχει ανάγκη ο τόπος και η ελληνική οικονομία καθυστερούν με αποτέλεσμα να υπονομεύεται ουσιαστικά το οικονομικό αύριο της χώρας και οι επόμενες γενιές.
      Θα ήθελα επίσης να επισημάνω ότι ακριβώς οι διαφορές μας με τη δημοσιονομική διαχείριση, όπως είπα προηγουμένως, είναι στο γεγονός ότι η Κυβέρνηση αντί να τηρήσει έναν ορθόδοξο δρόμο, που είναι μέσω των εγκεκριμένων πιστώσεων του προϋπολογισμού και οι πληρωμές μέσω των προβλεπομένων ελεγκτικών διαδικασιών του Ελεγκτικού Συνεδρίου, όπως έχει επισημανθεί κι άλλες φορές προχωρεί σε σοβαρές υπερβάσεις πιστώσεων χωρίς συμπληρωματική έγκριση της Βουλής αφού ποτέ δεν μας έφερε συμπληρωματικούς προϋπολογισμούς.
      Αυτό καταγράφεται τα τελευταία πέντε, έξι χρόνια. Κατά σύστημα η Κυβέρνηση κάνει πολλές φορές υπερβάσεις άνω του 50%, τις οποίες δεν θεωρεί σοβαρές και τις οποίες δεν τις φέρνει στη Βουλή για έγκριση.
      Επίσης ένας άλλος τρόπος διαχείρισης είναι οι πληρωμές δαπανών χωρίς ενταλματοποίηση και χωρίς κανένα δημοσιονομικό έλεγχο, οι οποίες έχουν γίνει γνωστές κατά χρονικά διαστήματα και μεγαλώνουν τη λεγόμενη «μαύρη τρύπα», αφού αιωρούνται δημοσιονομικά, χωρίς ποτέ να πηγαίνουν στο αποτέλεσμα του έτους.
      Επιπλέον, καταγράφονται εισπράξεις δανείων χωρίς αυτά να εμφανίζονται στα πιστωτικά έσοδα –κυρίως αυτά των αμυντικών δαπανών- και χωρίς να εμφανίζονται οι χρεούμενες δαπάνες που πληρώναμε μέσω αυτού του τρόπου.
      Έχουμε, επίσης, την τήρηση των λογαριασμών εκτός προϋπολογισμού στην Τράπεζα της Ελλάδος, των περίφημων «ειδικών λογαριασμών», ενώ εξακολουθεί να συνεχίζεται η εμφάνιση ανοικτών χρεωστικών και πιστωτικών λογαριασμών δαπανών και ανύπαρκτων εσόδων, όπως είναι τα λοιπά έσοδα που η Κυβέρνηση κατά το δοκούν και σύμφωνα με τις ανάγκες εμφάνισης του αποτελέσματος προσδιορίζει, με στόχο την αλλοίωση των οικονομικών δεικτών και της πραγματικής εικόνας της οικονομίας.
      Ο στόχος είναι προφανής, γιατί η Κυβέρνηση μέσω αυτών των μεθοδεύσεων προσπαθεί να αλλοιώσει τα πραγματικά οικονομικά μεγέθη, παραπλανώντας και ωραιοποιώντας την κατάσταση στο εσωτερικό και ενδεχομένως τηρώντας τύποις τις προϋποθέσεις του Συμφώνου Σταθερότητας, αλλά και των λοιπών οικονομικών οργανισμών, χωρίς όμως να αποτυπώνει την πραγματική κατάσταση της ελληνικής οικονομίας και χωρίς να λογοδοτεί στον ελληνικό λαό.
      Κυρίες και κύριοι συνάδελφοι, τελειώνοντας θα ήθελα να επισημάνω ότι κατά τη γνώμη της Νέας Δημοκρατίας όλα αυτά τα προβλήματα προέρχονται από μια σχετική αφετηρία: την έλλειψη του σχεδιασμού για την οικονομία από την Κυβέρνηση, τις λαθεμένες και αποσπασματικές πολιτικές της, τη συντήρηση της κρατικής σπατάλης, τη συγκάλυψη της διαφθοράς και της ατιμωρησίας στο δημόσιο βίο, τις καθυστερήσεις στις αναγκαίες πλέον μεταρρυθμίσεις στη λειτουργία του κράτους, την ανεπάρκεια στη διαμόρφωση μιας τολμηρής αναπτυξιακής πολιτικής μέτρων για την επιχειρηματικότητα και τέλος τον πανικό και τη διαφαινόμενη επερχόμενη εκλογική ήττα του κυβερνώντος κόμματος. 
      Όλα αυτά μαζί συντείνουν στην εθνική ανάγκη για άμεση προσφυγή στις κάλπες και ανάδειξη νέας κυβέρνησης, που θα επιλέξει ο κυρίαρχος λαός. Κάθε καθυστέρηση μεγαλώνει τα προβλήματα της χώρας και αυξάνει τις πολιτικές ευθύνες της σημερινής Κυβέρνησης.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σκρέκας έχει το λόγο.
     ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
     Κύριοι συνάδελφοι, η Νέα Δημοκρατία, σταθερή και υπεύθυνη στο θεσμικό της ρόλο, έρχεται μέσω της Εθνικής Αντιπροσωπείας να αναδείξει και φέτος την πλασματική εικόνα της οικονομίας, την οποία παρουσιάζει ο Υπουργός Οικονομίας και Οικονομικών κ. Χριστοδουλάκης με το σχέδιο του προϋπολογισμού.
     Περιτρέχοντας κανείς την εισηγητική έκθεση του προσχεδίου του προϋπολογισμού, διαπιστώνει αμέσως ότι δεν έχει καμία σχέση με την πραγματική εικόνα της οικονομίας και ότι εμπαίζεται και η ελληνική Αντιπροσωπεία, αλλά και ο ελληνικός λαός.
     Εδώ θέλω να φέρω ένα παράδειγμα, το οποίο επιβεβαιώνει αυτό τον ισχυρισμό. Πριν από δύο χρόνια η Κυβέρνηση έκανε μία ρύθμιση των χρεών των εταιρειών οι οποίες προμηθεύουν τα κρατικά νοσοκομεία. Δύο χρόνια μετά ο λογαριασμός έχει ανέλθει στο ύψος των 400.000.000.000 δισεκατομμυρίων δραχμών και οι άνθρωποι με πολύ δυσκολία παίρνουν μέρος των χρημάτων που τους οφείλει το κράτος. Στη γλώσσα της αγοράς λέγεται ότι «το κράτος αγοράζει επί πιστώσει και εισπράττει τοις μετρητοίς το φόρο κύκλου εργασιών, το ΦΠΑ, το φόρο εισοδήματος, τις ασφαλιστικές εισφορές και ούτε καν αυτά συμψηφίζει με τις υποχρεώσεις που έχει προς τους προμηθευτές».
      Είναι η γνωστή συμπεριφορά την οποία έχει υιοθετήσει η Κυβέρνηση και την οποία ακολουθεί σταθερά εδώ και πολλά χρόνια. Το τέλος αυτού του φαινομένου, κύριε Πρόεδρε και κύριοι συνάδελφοι, θα τελειώσει φέτος με τον τελευταίο προϋπολογισμό που σε λίγες μέρες θα φέρει η Κυβέρνηση στη Βουλή για να ψηφιστεί. 
      Ο Υπουργός κ. Χριστοδουλάκης με το προσχέδιο του προϋπολογισμού επιχειρεί να μας πείσει και να πείσει και τον ελληνικό λαό ότι η οικονομία της χώρας είναι χωρίς προβλήματα, χωρίς κοινωνικά χάσματα, χωρίς αγεφύρωτες περιφερειακές ανισότητες, χωρίς αβυσσαλέο έλλειμμα του κοινωνικού κράτους, χωρίς τη δημοσιονομική ασφυξία που απειλεί να οδηγήσει σε περιπέτειες την εθνική μας οικονομία μέσα στο νέο οικονομικό περιβάλλον στο οποίο κινείται. 
      Ο κύριος Υπουργός οφείλει να πει την αλήθεια τόσο στην Εθνική Αντιπροσωπεία όσο και στον ελληνικό λαό γιατί ο προϋπολογισμός, κύριοι συνάδελφοι και κύριε Υπουργέ, κρίνεται από το αποτέλεσμα. Το αποτέλεσμα αποτυπώνεται μέσω των δεικτών και οι δείκτες διαψεύδουν καθημερινά τους ισχυρισμούς και του Υπουργού αλλά και της Κυβέρνησης. Η ανεργία σήμερα κινείται σε ποσοστό της τάξεως του 10% ενώ ο μέσος όρος των κρατών – μελών της Ευρωπαϊκής Ένωσης είναι 7,5%. Σήμερα δύο δισεκατομμύρια πεντακόσιες χιλιάδες Έλληνες πολίτες ζουν κάτω από το όριο της φτώχειας. Το δημόσιο χρέος κινείται αυξητικά. Οι περιφέρειες της χώρας ερημώνουν. Οι αγρότες αφανίζονται. Οι κοινωνικές δαπάνες είναι οι χαμηλότερες μεταξύ των κρατών – μελών της Ευρωπαϊκής Ένωσης. Το έλλειμμα του ισοζυγίου πληρωμών κινείται στο 4,7% του Ακαθάριστου Εθνικού Προϊόντος αντί του 3,4% που ήταν το έτος 2002. Οι μικρομεσαίες επιχειρήσεις είναι υπό διωγμό, με αποτέλεσμα να οδηγούνται σε πτώχευση και να χάνονται χιλιάδες θέσεις εργασίας, θέσεις εργασίας που τόσο μεγάλη ανάγκη τις έχει σήμερα ο Έλληνας πολίτης. Η ακρίβεια έχει φέρει σε απόγνωση τον ελληνικό λαό. Ο πληθωρισμός είναι σχεδόν διπλάσιος από το μέσο όρο των υπολοίπων χωρών της Ευρωπαϊκής Ένωσης. 
      Είμεθα η χώρα στην Ευρωπαϊκή Ένωση η οποία κατέχει σήμερα την «τιμητική» θέση να είναι πρώτη σε όλους τους αρνητικούς δείκτες και τελευταία στους θετικούς. Εδώ τίθεται το ερώτημα: Αν η χώρα μας έχει τόσο ισχυρή οικονομία, όπως υποστηρίζει η Κυβέρνηση και ο Υπουργός αλλά και τα στελέχη της Κυβέρνησης, τότε πώς εξηγούνται όλες αυτές οι εκθέσεις που βλέπουν το φως της δημοσιότητας τόσο του Διοικητού της Τραπέζης της Ελλάδος όσο και της EUROSTAT και πολλών άλλων διεθνών οργανισμών; 
      Η Κυβέρνησή σας, κύριε Υπουργέ, είχε με το μέρος της και το χρόνο και πολλούς πόρους, τόσους όσους δεν είχαν όλες οι μεταπολεμικές Κυβερνήσεις. Το χρόνο που είχατε δεν τον εκμεταλλευτήκατε και τα χρήματα τα φάγατε. Τώρα έρχεται η ώρα να πληρώσετε το λογαριασμό στις επόμενες εθνικές εκλογές.
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να σας ανακοινώσω ότι οι Υπουργοί Δημόσιας Τάξης, Δικαιοσύνη, Οικονομίας και Οικονομικών κατέθεσαν σχέδιο νόμου: «Γραφεία ιδιωτικών ερευνών και άλλες διατάξεις». 
      Παραπέμπεται στην αρμόδια Διαρκή Επιτροπή.
      Το λόγο έχει ο κ. Κασσίμης.
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, θα ήθελα να θυμίσω ότι στις 18 Οκτωβρίου ο Υπουργός Οικονομίας και Οικονομικών έκανε μία οργισμένη δήλωση εναντίον της Νέας Δημοκρατίας, μία δήλωση που έλεγε πως όλοι γνωρίζουν ότι σύμφωνα με τους κανόνες της EUROSTAT δεν επιτρέπεται η διάθεση εσόδων από πώληση μετοχών για τη μείωση του ελλείμματος. Αυτό ήταν σε απάντηση δηλώσεων στελεχών της Νέας Δημοκρατίας.
Λίγες μέρες μετά ήλθε ο Υφυπουργός κ. Φαρμάκης  ο οποίος απαντώντας σε ερώτηση του συναδέλφου του Συνασπισμού κ. Λαφαζάνη, παραδέχθηκε ότι πράγματι το διάστημα Ιανουαρίου-Σεπτεμβρίου 2003 τα έσοδα από τις κρατικοποιήσεις ύψους 1,48 δισεκατομμύρια ευρώ πήγαν για την κάλυψη δαπανών του προϋπολογισμού. Φυσικά δεν ήταν κάτι το οποίο εμάς μας εξέπληξε. Τον μόνο που μπορεί να εξέπληξε ήταν τον Υπουργό Οικονομίας, ο οποίος επιμένει να μας παρουσιάζει μια διαφορετική πραγματικότητα. 
      Κύριε Πρόεδρε, εκποιείται η περιουσία του ελληνικού λαού για στόχους διαφορετικούς από εκείνους τους οποίους παρουσιάζουμε στον ελληνικό λαό. Το αστείο είναι να μας λένε «είστε δηλαδή εναντίον των αποκρατικοποιήσεων;». Ξαφνικά έγιναν τόσο μεγάλοι θιασώτες της ιδιωτικοποίησης που κατηγορούν εμάς ότι θέλουμε να παραμείνουν υπό κρατικό έλεγχο οι επιχειρήσεις. 
      Η αλήθεια ποια είναι; Εμείς πιστεύουμε ότι πρέπει να πάψει να κάνει τον μπακάλη το κράτος. Αλλά τα μπακάλικα που είχε στήσει αυτές οι επιχειρήσεις που κόστισαν από κακή διαχείριση δισεκατομμύρια στον ελληνικό λαό, πρέπει να μεταφερθούν στον ιδιωτικό τομέα και τα έσοδα αυτά να πάνε για ανάπτυξη, για μείωση των χρεών. Εδώ δεν γίνεται κάτι τέτοιο.
       Διαβάζουμε τους τελευταίους μήνες ότι θα πουληθεί πακέτο μετοχών της Εθνικής Τράπεζας, της ΔΕΗ, της Εμπορικής Τράπεζας. Διαβάζουμε ότι η «Ελληνικά Τουριστικά Ακίνητα Α.Ε.» θα μπει στο χρηματιστήριο. Όλα αυτά υποτίθεται και βάση της έννομης τάξης δεν θα πάνε για κάλυψη ελλειμμάτων; Θα πάνε για μείωση του χρέους και θα πάνε ίσως και για αναπτυξιακές επενδύσεις.
      Κοιτάξτε πως ξεπουλιέται για ένα κομμάτι ψωμί η περιουσία του ελληνικού λαού στην ανάγκη να μαζέψουν χρήματα για να καλύψουν τις αλόγιστες σπατάλες που κάνουν στη καθημερινή διαχείριση του δημοσίου χρήματος. 
      Υπάρχει εισήγηση των συμβούλων αποκρατικοποίησης της Κυβέρνησης εδώ και ένα χρόνο ίσως και παραπάνω, ότι η περιουσία της «Ελληνικά Τουριστικά Ακίνητα ΑΕ» στα τέλη του 2004 θα έχει τριπλάσια αξία από αυτήν που αποτιμάται σήμερα. Γι’ αυτό ακριβώς δεν θα έπρεπε να μπει στο χρηματιστήριο σήμερα διότι θα μπει υποεκτιμημένη. Σε αυτό δεν έδωσαν καμία απολύτως σημασία, αδιαφόρησαν τελείως. Αυτό που τους ενδιαφέρει είναι πώς θα εισπράξουν  μερικά χρήματα από πώληση μετοχών της «Ελληνικά Τουριστικά Ακίνητα ΑΕ» για να μπορέσουν να καλύψουν τις αλόγιστες δαπάνες και τις τρύπες που δημιουργούνται από τη κακή διαχείριση στα ελλείμματα του δημόσιου τομέα. 
      Κύριε Υπουργέ, μας θυμίζει αυτό το πράγμα το νοικοκύρη ο οποίος καλεί την οικογένειά του και λέει ότι θα πουλήσει το σπίτι για να ξεχρεώσει ένα δάνειο και του λένε όλοι αφού  πρέπει να ξεχρεώσουν να το πουλήσει. Το πουλάει το σπίτι, αλλά με τα λεφτά δεν ξεχρεώνει το δάνειο, ξαναπηγαίνει να παίξει χαρτιά. Αυτό ακριβώς κάνει η Κυβέρνηση σήμερα. Τα χρέη που δημιούργησε από αλόγιστες δαπάνες και όχι μόνο από κακοδιαχείριση αλλά και από ύποπτη διαχείριση του δημοσίου χρήματος, προσπαθεί τώρα να τα καλύψει ξεπουλώντας την περιουσία του ελληνικού δημοσίου. Αυτό είναι έγκλημα το οποίο θα το βρούμε μπροστά μας. 
      Και δεν είναι θέμα μετοχοποιήσεων ή αποκρατικοποιήσεων. Πουλάμε σε χαμηλότερες τιμές την περιουσία του ελληνικού λαού και το έσοδο αντί να το χρησιμοποιήσουμε για να ελαφρύνουμε τα βάρη που έχουμε φορτώσει στις πλάτες του ελληνικού λαού κάνοντας  επενδύσεις, υποδομές που θα αυξήσουν την παραγωγή του πλούτου στη χώρα, το χρησιμοποιούμε για να καλύψουμε τις τρύπες που δημιουργεί η περίεργη, αδιαφανής και ύποπτη  διαχείριση του δημοσίου χρήματος. Ιδιαίτερα τώρα την προεκλογική περίοδο κάνει προσπάθεια ο Υπουργός Οικονομίας να βρει χρήματα για να καλύψει όλα αυτά τα κοινωνικά πακέτα. 
      Και όταν η Ευρωπαϊκή Ένωση λέει ότι έχετε πέσει έξω, δεν θα είναι 1,2 το έλλειμμα, αλλά 2,4, απλώς λέει ο Υπουργός ότι έχει υπερεκτιμήσει το κόστος του κοινωνικού πακέτου, δεν θα είναι αυτό το οποίο νομίζει, ήδη τα έχουν προϋπολογίσει. Πού; Δε φαίνεται πουθενά. Και έχουν υπερεκτιμήσει τα έσοδα από την Ευρωπαϊκή Ένωση, όταν μόνο στο εννιάμηνο έχουμε μία καθυστέρηση 56,2% των εσόδων. 
     Και αυτό ξέρετε γιατί γίνεται; Γιατί αν τα χρήματα από τις αποκρατικοποιήσεις πήγαιναν για την ελληνική συμμετοχή σε έργα που συγχρηματοδοτούνται, θα είχαμε απορρόφηση. Τα χρήματα αυτά όμως πηγαίνουν για να καλύψουν τις μαύρες τρύπες και δυστυχώς είναι και αντιπαραγωγικά και ευνοούν στο να φορτώνονται χρέη στην πλάτη του ελληνικού λαού. Νομίζω ότι μία λύση υπάρχει: Να αποσυρθούν από τη διαχείριση των δημοσίων οικονομικών και να κάνουν εκλογές.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιτουρίδης έχει το λόγο.
     ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, η χώρα κινείται με τους ρυθμούς που επιβάλλει ένα αμαρτωλό σύστημα εξουσίας που λειτουργεί είτε πίσω από τη βιτρίνα της τυπικής νομιμότητας είτε πίσω από μία εικονική πραγματικότητα . Και όσοι κάνουν κατ’ αυτό το σύστημα κριτική στην Κυβέρνηση για το δημοσιονομικό χάος, κατά τον κ. Σημίτη, κατά τους προπαγανδιστικούς μηχανισμούς τους, είτε υπονομεύουν τη χώρα, είτε είναι εμπαθείς, είτε διαβάζουν δεξιές εφημερίδες. Δεν υπάρχει άλλη εξήγηση κατά τον κ. Σημίτη για την κριτική που γίνεται. Φαίνεται ότι ούτε ο ίδιος ο κύριος Πρωθυπουργός, ούτε κανείς άλλος στην Κυβέρνηση παρακολουθούν ακριβώς την πραγματική κατάσταση της οικονομίας, το τι λένε έγκυροι οργανισμοί εκτός και εντός Ελλάδος, το τι γράφουν ακόμη και μη δεξιές εφημερίδες αλλά οι φίλιες προς τον κ. Σημίτη. 
     Έχουμε μία Κυβέρνηση κρυφών χρεών, κρυφής ανεργίας, διπλών βιβλίων, πλαστών προϋπολογισμών, προσωπικής διαχείρισης Υπουργών και αυτή η πραγματικότητα δεν μπορεί να κρυφτεί άλλο, ούτε καν πίσω από το σωματικό εύρος του κ. Πάγκαλου, ο οποίος καλά θα κάνει να μας πει με την ευκαιρία, και τι δουλειά έκανε κι αυτός πριν κάνει πολιτική.
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, στο θέμα της επερώτησης.
     ΣΑΒΒΑΣ ΤΣΙΤΟΥΡΙΔΗΣ: Ο κ. Πάγκαλος δεν προβάλλει το κυβερνητικό έργο;
     ΠΡΟΕΔΡΕΥΩΝ (Κωνσταντίνος Γείτονας): Άκουσα τους δικούς σας χαρακτηρισμούς για την Κυβέρνηση, προχωρήστε στην επερώτηση.
     ΣΑΒΒΑΣ ΤΣΙΤΟΥΡΙΔΗΣ: Δεν μπορεί να κρυφτεί ούτε και από τον εργασθέντα σκληρώς, πριν κάνει πολιτική, κ. Πάγκαλο αυτή η Κυβέρνηση.
     ΠΡΟΕΔΡΕΥΩΝ (Κωνσταντίνος Γείτονας):  Μην αναφέρεστε σε άλλα θέματα και σε απόντες συναδέλφους.
     ΣΑΒΒΑΣ ΤΣΙΤΟΥΡΙΔΗΣ: Η εικονική πραγματικότητα των δημοσίων οικονομικών και η έλλειψη διαφάνειας και χρηστής διοίκησης επιβεβαιώνεται πανηγυρικά με την ύπαρξη διπλών βιβλίων και διπλού ταμείου εκτός προϋπολογισμού και εκτός δημοσίου κρατικού ελέγχου για τα κονδύλια από την εκποίηση της κρατικής περιουσίας. Αυτό είναι μία νέα πραγματικότητα που ομολόγησε και η Κυβέρνηση. 
     Και παρά τις εκσυγχρονιστικές κορώνες, επειδή ο κ. Σημίτης ανέτρεξε στο 1950, πρέπει να πούμε ότι από τους εκατό ειδικούς λογαριασμούς, οι σαράντα επτά δημιουργήθηκαν και λειτουργούν από το 1984 μέχρι σήμερα. Από αυτούς τους σαράντα επτά οι τριάντα έξι είναι έργα χειρών του κ. Σημίτη και του κ. Χριστοδουλάκη. Αυτή είναι η πραγματικότητα, όσο κι αν θέλουμε να πάμε στο 1950. Έχουμε μία πραγματικότητα η οποία εντάθηκε στα χρόνια που ο κ . Σημίτης και ο κ. Χριστοδουλάκης έχουν την ευθύνη της οικονομικής πολιτικής. 
     Επίσης είναι ανησυχητικός ο τρόπος με τον οποίο έρχεται η Κυβέρνηση  για να μας πει «δεν έχουμε καμία υποχρέωση να σας δώσουμε λογαριασμό για 17 δισεκατομμύρια ευρώ τα οποία εδόθησαν σε μία τετραετία για εξοπλιστικά προγράμματα», δηλαδή για όσα λεφτά μαζεύτηκαν από αποκρατικοποιήσεις. 
     Ας θεωρήσει η Κυβέρνηση μία καλή ευκαιρία την επερώτησή μας, για να μαζέψει την ανειλικρίνεια και το ψέμα και να φέρει ένα τελικό σχέδιο προϋπολογισμού στη Βουλή που να στηρίζεται τουλάχιστον στην πραγματικότητα. Έχει υποχρέωση η Κυβέρνηση να δώσει πλήρεις και αναλυτικές εξηγήσεις στη Βουλή. Οι Έλληνες θέλουν να ξέρουν την πραγματικότητα και η Κυβέρνηση έχει  χρέος να την πει. Αρκετά χρόνια κράτησε αυτή η κοροϊδία.
      Έχουμε δεδομένα, όπως είναι ο δημοσιονομικός εκτροχιασμός της χώρας και ο άμετρος δανεισμός και για τις ανάγκες της Ολυμπιακής προετοιμασίας. Εκτινάχθηκαν τα έργα της Ολυμπιακής προετοιμασίας και δεν καθυστέρησαν μόνο από ολιγωρία της Κυβέρνησης. Όσο πιο πολύ καθυστερούν, τόσο πιο πολλά χρήματα πάνε στις τσέπες των «φιλίων» προς την Κυβέρνηση δυνάμεων. Με αυτά τα δεδομένα και με δυσμενείς προβλέψεις για την ανάπτυξη της χώρας και για το μέγεθος του Δ΄ Κοινοτικού Πλαισίου Στήριξης, με κοινωνικές και περιφερειακές ανισότητες πώς μπορούμε να προχωρήσουμε; 
      Γι’ αυτό, λοιπόν, όσο πιο πολλές αλήθειες μας πει η Κυβέρνηση, στους λίγους μήνες που της απέμειναν, τόσο πιο πολλές υπηρεσίες θα προσφέρει, τόσο στην επόμενη κυβέρνηση, όσο και στον ελληνικό λαό. 
     ΠΡΟΕΔΡΕΥΩΝ (Κωνσταντίνος Γείτονας):  Ο κ. Παπαγεωργόπουλος έχει το λόγο.
     ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, κάναμε αυτήν την επερώτηση προκειμένου να διευρευνήσουμε τις κυβερνητικές προθέσεις και να αναζητήσουμε τις αλήθειες. Γνωρίζουμε ότι θα εισπράξουμε για άλλη μια φορά ψεύδη. Η Κυβέρνηση έχει μάθει επί χρόνια να λέει αναλήθειες στον ελληνικό λαό. Εμείς δια της παρούσης επερώτησης θα επιτελέσουμε το καθήκον μας.
     Η Κυβέρνηση ακολουθεί την αρχαία τακτική της κρυπτείας. Όλα γίνονται εν κρυπτώ και παρανόμως. Αποκαλύπτεται όμως και οι μύθοι καταρρίπτονται. Η Κυβέρνηση όμως αντί να νουθετείται και να συμμορφώνεται εξακολουθεί την ίδια τακτική και έτσι η χώρα μας εξακολουθεί να απαξιώνεται και να χάνει σε κύρος αλλά και σε εθνική περιουσία από τη χρεοκοπημένη κυβερνητική διαχείριση. 
     Όλα αυτά δεν είναι αντιπολιτευτικές αναφορές. Υπάρχει η αναμφισβήτητη γλώσσα των αριθμών. Το προσχέδιο του προϋπολογισμού του 2004 επιβεβαίωσε το πλήρες αδιέξοδο της δημοσιονομικής πολιτικής της Κυβέρνησης. Η δημοσιονομική διαχείριση βρίσκεται κυριολεκτικά στον αέρα. Υπάρχει πρόβλημα εκτέλεσης του προϋπολογισμού. Ελάχιστη σχέση έχει το προσχέδιο του προϋπολογισμού με την πραγματικότητα. Δεν μπορεί να χρησιμοποιηθεί σαν βάση συζήτησης. 
     Τα αποκαλυπτήρια της κυβερνητικής αναξιοπιστίας και της αποτυχίας της Κυβέρνησης αποδεικνύονται από την πρόσφατη έκθεση της Ευρωπαϊκής Επιτροπής, που διαψεύδει το κυβερνητικό προσχέδιο του προϋπολογισμού προβλέποντας έλλειμμα γενικής κυβέρνησης 2,4  έναντι 1,2 που προβλέπει η Κυβέρνηση. Η Κυβέρνηση «λιθοβολεί» την Ευρωπαϊκή ‘Ενωση όπως κάνει και με όποιον δεν της αρέσει στο εσωτερικό. Λασπολογεί κατά παντός. ‘Ηρθε όμως και η πρόσφατη έκθεση του Διοικητή της Τραπέζης της Ελλάδος ο οποίος επεσήμανε τα ίδια πράγματα. Καλείται και αυτός να δεχθεί παρατηρήσεις από τον κύριο Πρωθυπουργό γιατί θέλησε ο άνθρωπος να ανταποκριθεί στο θεσμικό του ρόλο. 
     Αυτήν την Κυβέρνηση δεν μπορούμε να την πιστέψουμε. Για όσο όμως ακόμη χρόνο είστε στην Κυβέρνηση σας επερωτάμε τα εξής:
Τι έχει να πει για την τεράστια υπέρβαση του ελλείμματος, όπως προκύπτει από τα στοιχεία εκτέλεσης του φετινού προϋπολογισμού; Τι έχει να πει ο κύριος Υπουργός για την τήρηση των ειδικών λογαριασμών; Άλλο άγχος. Δύο χιλιάδες κρυφοί λογαριασμοί κάτω από το τραπέζι, διαχείριση τεράστιων  χρηματικών ποσών με αδιαφάνεια, χωρίς κανόνες και χωρίς αρχές, για να έχουμε το σημερινό γκρίζο αποτέλεσμα και στην οικονομία και στην κοινωνία.  
      Τι έχει να πει για τις τεράστιες αποκλίσεις των  δημοσιονομικών μεγεθών, όπως αυτά τα στοιχεία περιλαμβάνονται και στο τελευταίο πρόγραμμα Σταθερότητας και Ανάπτυξης με το οποίο είναι εντελώς ασύμβατα; Τι έχει να πει για την εισπρακτική πολιτική που ακολουθεί η Κυβέρνηση, η οποία χωρίς ντροπή πουλάει εθνική περιουσία, περιουσιακά στοιχεία τα οποία προορίζονταν για άλλα πράγματα, αποκλειστικά και μόνο για να κλείσει καταναλωτικές δαπάνες, «τρύπες» του φετινού προϋπολογισμού. Η Κυβέρνηση θα έπρεπε να ντρέπεται γι’ αυτήν τη διαχείριση. Αντιλαμβανόμαστε ότι ο κύριος Υπουργός, ο εφευρέτης της εντόπιας δημιουργικής λογιστικής, θα μας μεταφέρει ξανά τις μαγικές εικόνες, ως συνήθως πράττει. Το ζήτημα είναι αν πιστεύει ότι υπάρχει κανείς στην Ελλάδα που να τον πιστεύει. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, κατ’ αρχήν θεωρώ τη σημερινή πρωτοβουλία του κόμματος της Αξιωματικής Αντιπολίτευσης ως μια προσπάθεια να επανορθώσει το βαρύτατο ολίσθημα το οποίο διέπραξε αποχωρώντας από τη Διαρκή Επιτροπή στην οποία συνεζητήτο, όπως επιτάσσει το Σύνταγμα, το προσχέδιο του προϋπολογισμού. 
      Θέλω να πιστεύω ότι η σημερινή της κίνηση που έγκειται στο να ξαναφέρει για συζήτηση το προσχέδιο του προϋπολογισμού, στο οποίο αναφέρθηκαν όλοι οι ομιλητές της, αποτελεί μια προσπάθεια αυτοκριτικής. Άργησε μεν, αλλά έστω και αργά νομίζω ότι θα μπορούσε να χρησιμοποιήσει τη σημερινή ευκαιρία για να πει τις πραγματικές της απόψεις, εάν είχε, σχετικά με την πορεία, το σχεδιασμό, τις προτάσεις και τις κατευθύνσεις του προϋπολογισμού
      Το Σύνταγμα προβλέπει, και άρχισε να εφαρμόζεται από πέρυσι, μια διαδικασία συζήτησης για τα βασικά μεγέθη και κατευθύνσεις του προϋπολογισμού.   Αυτό το έκανε για να βοηθήσει την Κυβέρνηση να προετοιμάσει καλύτερα και πιο νωρίς τον προϋπολογισμό; Όχι, βέβαια. Διότι ούτως ή άλλως η Κυβέρνηση υποχρεούται να φέρει το κανονικό σχέδιο του προϋπολογισμού στα μέσα Νοεμβρίου. 
      Το έφερε κυρίως για να ανοίξει ένα διάλογο με όλες τις πτέρυγες του Κοινοβουλίου και ιδιαίτερα με την Αντιπολίτευση, έτσι ώστε να μάθει ο ελληνικός λαός και να πληροφορηθεί εκεί που η Κυβέρνηση λέει ποιες είναι οι δαπάνες για την παιδεία, ποια είναι η πρόταση της Αντιπολίτευσης. Εκεί που η Κυβέρνηση ορίζει ότι αυτές θα είναι οι δαπάνες για την άμυνα, να δει ποια είναι η πρόταση της Αντιπολίτευσης. Εκεί που η Κυβέρνηση λέει «αυτά είναι τα έσοδα τα οποία θέλουμε να αντλήσουμε από την οικονομία με βάση τη φορολογική μας πολιτική», να δει αν έχει να προτείνει κάτι η Αντιπολίτευση. Άλλους φόρους, χαμηλότερους, υψηλότερους ανάλογα με τις επιλογές και τις κατευθύνσεις τις οποίες πιστεύει το κάθε κόμμα της Αντιπολίτευσης. Να μπορέσει έτσι ο ελληνικός λαός να αξιολογήσει όχι μόνο το σχέδιο της Κυβέρνησης, αλλά και τις εναλλακτικές προτάσεις τις οποίες θα είχε μπροστά του εάν εδίδετο σε άλλο κόμμα η ευκαιρία να συντάξει προϋπολογισμό. 
      Σ΄ αυτήν τη συζήτηση η Αξιωματική Αντιπολίτευση δείλιασε να συμμετάσχει. Δεν συμμετείχε και με διάφορα προσχήματα αποχώρησε, μη καταθέτοντας καμιά απολύτως άποψη, κατεύθυνσης, χαρακτήρα και επιλογών στο σχέδιο του προϋπολογισμού. 
      Σήμερα, λοιπόν, θα περιμέναμε από την Αξιωματική Αντιπολίτευση να αρχίσει να προτείνει συγκεκριμένες κατευθύνσεις, να έχει συγκεκριμένες αντιρρήσεις για τις δαπάνες, τα έσοδα, το πρόγραμμα επενδύσεων, το πρόγραμμα αποκρατικοποιήσεων που έχει να αντιπροτείνει απέναντι στην Κυβέρνηση.
      Δεν ακούσαμε τίποτε απολύτως. Ήταν άλλη μια μονότονη επανάληψη της καταστροφολογίας, όπου μόνο αυτή γνωρίζει και μόνο αυτή προτείνει διαρκώς η Αντιπολίτευση της Νέας Δημοκρατίας. Μόνο αυτή! Τίποτε άλλο! 
      Σύμφωνα με την Αντιπολίτευση δεν θα έπρεπε να έχουμε μπει στην ΟΝΕ, διότι επί χρόνια η ελληνική οικονομία δεν πληρούσε κανένα απολύτως κριτήριο. Η ελληνική οικονομία δεν θα έμπαινε στην ΟΝΕ και όμως μπήκε.
       Σύμφωνα με την Αντιπολίτευση η ελληνική οικονομία δεν έχει, όπως ακούσαμε και προηγουμένως, να επιδείξει καμία βελτίωση σε σύγκριση με καμία χώρα της Ευρωπαϊκής ‘Ένωσης.
       Ελέχθη προηγουμένως -και αποτελεί βαρύτατη παραμόρφωση της πραγματικότητας- ότι η Ελλάδα είναι πρώτη σε όλους τους κακούς δείκτες και τελευταία στους καλούς. Έτσι για παράδειγμα η Ελλάδα σύμφωνα με την Αντιπολίτευση είναι τελευταία στην ανάπτυξη -που φαντάζομαι ότι θεωρεί ότι είναι ένας καλός δείκτης- ενώ η πραγματικότητα είναι ακριβώς διαφορετική, διότι η Ελλάδα κατέχει την πρώτη θέση στην ανάπτυξη.
      Η Ελλάδα, σύμφωνα με την Αντιπολίτευση, σ’ έναν άλλο καλό δείκτη όπως είναι οι επενδύσεις, κατέχει την τελευταία θέση, σύμφωνα με αυτά που ακούσαμε προηγουμένως, ενώ ξέρουμε πολύ καλά ότι κατέχει την πρώτη θέση στην Ευρωπαϊκή Ένωση. 
      Η Ελλάδα σ’ έναν άλλο καλό δείκτη, την αύξηση των κοινωνικών δαπανών, κατέχει την τελευταία θέση στην Ευρωπαϊκή ‘Ένωση, όπως ακούσαμε προηγουμένως, ενώ είναι γνωστό ότι κατέχει την πρώτη θέση στην αύξηση των κοινωνικών δαπανών κατά κεφαλήν σε οποιαδήποτε άλλη χώρα της Ευρωπαϊκής Ένωσης. 
       Σε άλλους δείκτες, στους οποίους η Ελλάδα τα προηγούμενα χρόνια είχε πρόβλημα, όπως είναι ο δείκτης της ανεργίας, ήδη έχει φύγει πολύ από την τελευταία θέση που είχε την ψηλότερη ανεργία. Και υπάρχουν σήμερα τέσσερις άλλες χώρες της Ευρωπαϊκής Ένωσης που έχουν υψηλότερη ανεργία από εμάς. Η Ελλάδα μειώνει την ανεργία με τον πιο συστηματικό τρόπο από τα άλλα κράτη-μέλη της Ευρωπαϊκής ‘Ένωσης και η προσπάθεια αυτή δεν φθάνει έτσι όπως έχει εξελιχθεί μέχρι τώρα, αλλά θα εξελιχθεί ακόμα περισσότερο το επόμενο διάστημα. 
      Στο δημόσιο χρέος δεν είμαστε ούτε εκεί οι τελευταίοι. Στο έλλειμμα είμαστε πολύ καλύτεροι από πάρα πολλές χώρες, σχεδόν από τις περισσότερες της Ευρωπαϊκής Ένωσης.
      Στο πρωτογενές πλεόνασμα, που είναι ένας δείκτης δημοσιονομικής σταθεροποίησης και υγείας της οικονομίας, η Ελλάδα είναι σχεδόν καλύτερη από όλες τις χώρες της Ευρωπαϊκής ‘Ένωσης. 
      Σε μία σειρά από δείκτες οι οποίοι καθορίζουν την πορεία της οικονομίας σύμφωνα με τα στοιχεία της Ευρωπαϊκής ‘Ένωσης η Ελλάδα σημειώνει σημαντική πρόοδο. Ούτε έχουμε λύσει όλα τα προβλήματα, ούτε ζούμε σε κανέναν παράδεισο, όμως καταβάλλουμε μια πολύ σκληρή προσπάθεια συνεχούς βελτίωσης, συνεχούς ανόρθωσης και σταθεροποίησης της οικονομίας. 
      Η προσπάθεια αυτή συνεχίζεται αμείωτη τα τελευταία χρόνια και στο μέλλον θα αποδώσει πολύ περισσότερους καρπούς. Η προσπάθεια αυτή συστηματικά προσπαθεί να παρουσιαστεί με γκρίζο χρώμα από την Αντιπολίτευση. Η προσπάθειά της όμως πέφτει στο κενό. Και το γνωρίζουν πολύ καλά αυτό οι Έλληνες πολίτες, οι οποίοι παρά τα προβλήματα τους, βλέπουνε ότι αντιμετωπίζονται τα προβλήματα αυτά και την επίλυση τους από καλύτερη θέση. Έζησαν μαζί με τους άλλους Ευρωπαίους πολίτες πριν από λίγους μήνες τη μεγάλη διεθνή πίεση από την αβεβαιότητα του πολέμου και θυμούνται -διότι έχει μνήμη ο ελληνικός λαός- ότι όταν πριν από δώδεκα χρόνια η ελληνική οικονομία βρέθηκε ξανά στη δύνη των διεθνών πιέσεων, λόγω μιας ανάλογης πολεμικής επιχείρησης εναντίον του Ιράκ, τότε η ελληνική οικονομία πέρασε σε πλήρη στασιμότητα. Εκατοντάδες επιχειρήσεις έκλεισαν, ο πληθωρισμός ξεπέρασε το 20%, η ανεργία έφθασε τα ύψη και τα συγκρίνουν με το τι έγινε τώρα. Ξέρουν ότι τώρα το νόμισμα το οποίο έχουμε αντιστάθηκε στις πιέσεις, σε αντίθεση με αυτό που είχε γίνει πριν από δώδεκα χρόνια όπου είχε καταβαραθρωθεί η αξία της δραχμής μέσα σ’ ένα εξάμηνο. Ξέρουν ότι η ανάπτυξη όχι μόνο δεν τρώθηκε, αλλά αντίθετα ελαφρά αυξήθηκε και μάλιστα κράτησε, όταν οι άλλες ευρωπαϊκές οικονομίες υποχώρησαν. Ο πληθωρισμός ουσιαστικά έμεινε αμετακίνητος με πολύ μικρές αυξήσεις δικαιολογημένες λόγω της συμπεριφοράς της τιμής του πετρελαίου. 
Την ίδια περίοδο η ανεργία σημείωσε αξιοσημείωτη πτώση. 
      Όλα αυτά είναι δείγματα του πόσο ικανές αντοχές έχει σήμερα διαμορφώσει η ελληνική οικονομία σε σύγκριση με αυτό που ήταν, όταν κυβέρνηση στη χώρα ήταν η Νέα Δημοκρατία. Ο ελληνικός λαός ξέρει ότι παρά τα προβλήματα, παρά τις δοκιμασίες, παρά το άστατο και αρνητικό διεθνές περιβάλλον, το οποίο σε αρκετό βαθμό εξακολουθεί να υφίσταται η ελληνική οικονομία διαρκώς βελτιώνεται και από καλύτερες θέσεις μπορεί να αντιμετωπίσει τα προβλήματα. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Απέναντι σε αυτήν την πραγματικότητα, η οποία, βεβαίως, δεν προσφέρεται για θριαμβολογίες, αλλά πολύ περισσότερο δεν προσφέρεται για καταστροφολογίες, όπως αυτές που μας έχει συνηθίσει με τη μόνιμη επωδό της η Αξιωματική Αντιπολίτευση, η ελληνική οικονομία πατά σε στέρεα θεμέλια. O μοναδικός τρόπος να προχωρήσει περισσότερο και να βελτιωθεί θα ήταν αν εδώ οργανώναμε μια συζήτηση με πραγματικές και ουσιαστικές εναλλακτικές προτάσεις και όχι με μία διαρκή επαναλαμβανόμενη τακτική, η οποία αδικεί την ελληνική οικονομία, την παραμορφώνει και η Αντιπολίτευση θεωρεί, ότι με αυτήν τη συζήτηση θα αποσπάσει την εύνοια και την υποστήριξη του ελληνικού λαού. Δεν υπάρχει οποιαδήποτε γνώμη -δημοσιευμένη ή αδημοσίευτη- η οποία κάτι βρίσκει στην ελληνική οικονομία, που να μη μεγεθύνεται παράλογα και παράδοξα από την Αξιωματική Αντιπολίτευση απλώς και μόνο για να θιγεί η κυβερνητική πολιτική. Έτσι, όμως, δεν επιτελούμε το έργο το οποίο οφείλουμε όχι μόνο απέναντι στην εκάστοτε κυβέρνηση, αλλά απέναντι στον ελληνικό λαό. 
      Κανείς δεν κερδίζει, κυρίες και κύριοι συνάδελφοι, όταν προσπαθεί να υποβαθμίσει τη θέση στην οποία βρίσκεται η ελληνική οικονομία, να μειώσει τις δυνατότητές της, να αδυνατίσει την προοπτική της και να υπονομεύσει τους στόχους της. Οφείλουμε όλοι μπροστά στον ελληνικό λαό να είμαστε ξεκάθαροι για το τι θέλουμε και τι προτείνουμε. 
      Ακούσαμε και σήμερα για άλλη μια φορά απίθανα πράγματα, όπως για παράδειγμα αυτά τα οποία ειπώθηκαν περί διαφάνειας και περί διαχείρισης των ειδικών λογαριασμών. Ακούσαμε εδώ σε αυτήν την Αίθουσα ότι μετά το 1996, επί κυβερνήσεως Σημίτη, φτιάχτηκαν σαράντα επτά ειδικοί λογαριασμοί. Ειδικοί λογαριασμοί φτιάχτηκαν, αλλά όλοι φτιάχτηκαν με αποφάσεις της Βουλής και μ’ ένα αυστηρότατο καθεστώς ελέγχου. Είναι δεκαεννέα τον αριθμό και όχι σαράντα επτά, όπως τους παρουσιάζετε. 
      Τους αναφέρω χαρακτηριστικά, για να δείτε με πόση φροντίδα και επιμέλεια οργανώθηκαν αυτοί οι ειδικοί λογαριασμοί, για να εξυπηρετήσουν συγκεκριμένες ανάγκες, εγκεκριμένες και πώς ελέγχονται με διαφανέστατες διαδικασίες. 
      Λογαριασμός του Υπουργείου Γεωργίας για τα προγράμματα τα οποία υλοποιεί. Έλεγχος από το Γενικό Λογιστήριο του Κράτους. Όλα είναι δημοσιευμένα στο Φύλλο της Εφημερίδας της Κυβερνήσεως. 
      Λογαριασμός του Υπουργείο Δημόσιας Τάξης για την αρωγή ορφανών τέκνων του αστυνομικού και πυροσβεστικού προσωπικού του Υπουργείου Δημόσιας Τάξης. Έλεγχος από το Ελεγκτικό Συνέδριο. 
      Λογαριασμός του Υπουργείου Παιδείας για την αξιοποίηση των κονδυλίων του Κοινοτικού Πλαισίου Στήριξης, όπου ήδη σημειώνονται πολύ σημαντικές πρόοδοι. Έλεγχος από Ορκωτούς Λογιστές και το Ελεγκτικό Συνέδριο. 
      Στο Υπουργείο Εθνικής Άμυνας ειδικός λογαριασμός της Εθνικής Μετεωρολογικής Υπηρεσίας δημοσιευμένος με προεδρικό διάταγμα και σχετικές αποφάσεις στο Φύλλο της Εφημερίδας της Κυβερνήσεως. Έλεγχος από το Ελεγκτικό Συνέδριο και το Γενικό Λογιστήριο του Κράτους. 
      Στο Υπουργείο Εμπορικής Ναυτιλίας λογαριασμός για τις ακτοπλοϊκές συγκοινωνίες. Έλεγχος από το Ελεγκτικό Συνέδριο και το Γενικό Λογιστήριο του Κράτους. 
      Στο Υπουργείο Μεταφορών ειδικός λογαριασμός του συστήματος αναβάθμισης υπηρεσιών εναέριας κυκλοφορίας. Έλεγχος από το Γενικό Λογιστήριο του Κράτους. 
      Στο Υπουργείο Μεταφορών ειδικός λογαριασμός εισφοράς για την οικονομική ενίσχυση και τον εκσυγχρονισμό των ΚΤΕΛ ψηφισμένος από τη Βουλή. Έλεγχος από τη Διεύθυνση Επιβατικών Μεταφορών του Υπουργείου Μεταφορών και το Γενικό Λογιστήριο του Κράτους. 
      Ειδικός λογαριασμός διερεύνησης ατυχημάτων Πολιτικής Αεροπορίας. Έλεγχος από το Γενικό Λογιστήριο του Κράτους.
      ΥΠΕΧΩΔΕ, έλεγχος από το Γενικό Λογιστήριο του Κράτους και το Ελεγκτικό Συνέδριο. Υπουργείο Πολιτισμού, έλεγχος από το Γενικό Λογιστήριο του Κράτους και το Ελεγκτικό Συνέδριο. Πολιτισμού ξανά, Ειδικός Λογαριασμός Ερασιτεχνών Αθλητών, έλεγχος από το Γενικό Λογιστήριο του Κράτους και το Ελεγκτικό Συνέδριο. Πολιτισμού ξανά, έλεγχος από του Επιθεωρητές του Υπουργείου Οικονομικών και το Γενικό Λογιστήριο του Κράτους. Υπουργείο Υγείας και Πρόνοιας, έλεγχος από το Γενικό Λογιστήριο του Κράτους. Υγείας και Πρόνοιας, ειδικός λογαριασμός Έρευνας και Ανάπτυξης, έλεγχος από Ορκωτούς Ελεγκτές. Υγείας και Πρόνοιας, ειδικοί λογαριασμοί νοσοκομείων, έλεγχος από τους Ορκωτούς Ελεγκτές και το Ελεγκτικό Συνέδριο. Υπουργείο Οικονομικών, έλεγχος από το Γενικό Λογιστήριο του Κράτους. Οικονομικών, Γενικό Λογιστήριο του Κράτους και Ελεγκτικό Συνέδριο. Οικονομικών, Λογαριασμός Εσόδων από Αποκρατικοποιήσεις, έλεγχος από το Γενικό Λογιστήριο του Κράτους. Και, τέλος, Βουλή των Ελλήνων, έλεγχος από το Γενικό Λογιστήριο του Κράτους και το Ελεγκτικό Συνέδριο.
      Αυτά είναι τα πραγματικά στοιχεία των ειδικών λογαριασμών, που έγιναν από το 1996 και μετά. Τα καταθέτω στη Βουλή, προς απόδειξη της διαφάνειας, με την οποία γίνεται η διαχείρισή τους και του νομίμου τρόπου με τον οποίο συνεστήθησαν.
      (Στο σημείο αυτό ο Υπουργός Οικονομίας και Οικονομικών κ. Νικόλαος Χριστοδουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εάν νομίζει κανείς ότι αυτά τα στοιχεία δεν τίθενται υπόψη της Ευρωπαϊκής Ένωσης, σφάλλει. Η EUROSTAT καταγράφει όλα τα θέματα τα οποία σχετίζονται με τους ειδικούς λογαριασμούς και γι’ αυτό ακριβώς το λόγο υπάρχουν ειδικές κατηγορίες στον τρόπο υπολογισμού του ελλείμματος.
      Έρχομαι τώρα σ’ ένα άλλο θέμα, για το οποίο επίσης θα απαντήσω πολύ αναλυτικά και το οποίο ξαφνικά έγινε της μόδας. Αυτό είναι η εκτέλεση του προϋπολογισμού του 2003. Η εκτέλεση κάθε προϋπολογισμού, και αυτού του έτους, όπως και άλλων ετών, κρίνεται με βάση τους ετήσιους στόχους, τους οποίους θέτει ο προϋπολογισμός. Έτσι, λοιπόν, εμείς έχουμε συγκεκριμένους στόχους για τα έσοδα φέτος, συγκεκριμένους στόχους για τις δαπάνες, συγκεκριμένους στόχους για τους τόκους του δημόσιου χρέους. Και οφείλω να σας πω ότι η πορεία συλλογής εσόδων, υλοποίησης δαπανών και πληρωμής τόκων εξελίσσονται κανονικά, σύμφωνα με τον ετήσιο δημοσιονομικό προγραμματισμό.
      Ποιο είναι το βασικότερο κριτήριο, κυρίες και κύριοι συνάδελφοι, σε αυτήν την πορεία; Εάν έχω προϋπολογίσει 100 δραχμές για το σύνολο του έτους, στην απόσταση τη χρονική στην οποία βρίσκομαι αναλογεί η δαπάνη που έχω κάνει μέχρι τώρα στο χρονικό διάστημα που έχω διανύσει; Η απάντηση για την περίπτωσή μας είναι ακριβώς ίση. Στο εννιάμηνο, το οποίο, όπως μπορείτε εύκολα να διαπιστώσετε, είναι περίπου τα ? του χρονικού διαστήματος του έτους, οι δαπάνες έχουν εκταμιευθεί σε ποσοστό κάτω από το 75%.
      ΑΔΑΜ ΡΕΓΚΟΥΖΑΣ: Ποιες δαπάνες;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το σύνολο των δαπανών.
      Κατά συνέπεια, η υλοποίηση των δαπανών βρίσκεται σε απόλυτη χρονική αναλογία εκταμίευσης, με βάση τον ετήσιο στόχο του προϋπολογισμού.
      Υπάρχει ο ρυθμός αύξησης, ο οποίος ξεπερνά τον ετήσιο στόχο; Η απάντηση είναι προς το παρόν ναι. Αλλά τον προσεγγίζει ταχύτατα και τον επόμενο μήνα θα έχει φτάσει σαν σύνολο δαπανών τον ετήσιο στόχο. Ερώτηση: γιατί προέκυψε αυτή η διαφορά, ο ετήσιος στόχος να είναι 6,4 και εμείς να βλέπουμε τις πρωτογενείς δαπάνες μέχρι τώρα να αυξάνονται με πολύ ταχύτερο ρυθμό έναντι των περσινών δαπανών; Η απάντηση είναι πολύ απλή. Το Γενάρη ξεκινήσαμε μ’ ένα ρυθμό αύξησης των δαπανών 33% έναντι του περσινού Ιανουαρίου. Είχε γίνει κανένα λάθος; Ξέφυγε ο προϋπολογισμός; Τίποτε από τα δύο δεν έγινε. Απλούστατα φέτος ο Ιανουάριος και συνέχεια οι επόμενοι μήνες ενσωμάτωσαν μια σειρά από δαπάνες, οι οποίες είτε ξεκίνησαν για πρώτη φορά φέτος και δεν υπήρχαν το Γενάρη, το Φλεβάρη και το Μάρτη πέρσι, όπως για παράδειγμα η χρηματοδότηση του ΙΚΑ είτε ενσωμάτωσαν άλλες, οι οποίες άρχισαν να καταβάλλονται από τον Ιούλιο και μετά. Υπήρξε έτσι ένας ετεροχρονισμός δαπανών, ο οποίος φυσικώ τω λόγω, οδήγησε σε έναν αυξημένο ρυθμό σε σχέση με πέρσι από την αρχή του έτους μέχρι σήμερα. Ο ρυθμός αυτός όμως ήδη έχει μειωθεί –είναι γύρω στο 10% και μειώνεται ταχύτατα- και θα φτάσει τον επόμενο στόχο στο δεκάμηνο ή εντεκάμηνο. Και το έτος θα κλείσει κανονικά, σύμφωνα με τους στόχους του προϋπολογισμού.
      Το ίδιο γίνεται και με τα έσοδα. Υπήρξαν έσοδα το 2002 τα οποία δεν επανελήφθησαν φέτος και πολύ περισσότερο δεν επανελήφθησαν την ίδια χρονική στιγμή. Παράδειγμα; Τα έσοδα που απέκτησε το Υπουργείο Οικονομικών από την κοπή κερμάτων του ευρώ που έγινε το 2002. Δεν ξαναμπήκε το ευρώ στην ελληνική οικονομία για να ξανακόψουμε κέρματα, με αποτέλεσμα τα έσοδα αυτά να μην υπάρχουν φέτος το Γενάρη, όπως υπήρχαν πέρυσι. Αποτέλεσμα αυτού είναι να υπάρχουν αρκετές διαφοροποιήσεις στο ρυθμό των εσόδων μέχρι τώρα που έχουν αρχίσει και αποκαθίστανται και δώσαμε στοιχεία πριν από δύο ημέρες, όπου φαίνεται ότι τα φορολογικά έσοδα κινούνται με ρυθμό 5,05% έναντι του ετήσιου στόχου 5,1%. Δηλαδή ουσιαστικά έχουμε πετύχει το στόχο με βάση τα σωρευτικά στοιχεία του δεκαμήνου. Δεν δικαιολογείται απολύτως κανείς λόγος ανησυχίας, σχετικά με την πορεία εκτέλεσης του προϋπολογισμού.
      ΑΔΑΜ ΡΕΓΚΟΥΖΑΣ: Το Δεκέμβριο του 2002 δεν το ξέρατε αυτό;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Βεβαίως το ξέραμε και θα μπορούσαμε πάρα πολύ εύκολα να τα έχουμε πει αυτά, αλλά εμείς έχουμε επιλέξει ότι κάθε μήνα θα δημοσιοποιούμε τα πραγματικά στοιχεία εκτέλεσης του προϋπολογισμού με τις ασυμμετρίες, τους ετεροχρονισμούς και μία σειρά από άλλα ζητήματα τα οποία αναφύονται, όπως είναι φυσιολογικό, διότι ο προϋπολογισμός έχει ετήσιους στόχους, δεν έχει μηνιαίους στόχους. Έχει ετήσιο στόχο για τα έσοδα, ετήσιο στόχο για τις δαπάνες, ετήσιο στόχο για το έλλειμμα. Και σε ετήσια βάση ο προϋπολογισμός, όπως σας ανέφερα αναλυτικά, εκτελείται απολύτως κανονικά με βάση το φετινό σχεδιασμό, με δύο εξαιρέσεις:
      Πρώτον είναι οι αυξημένες δαπάνες αποζημιώσεων τις οποίες δώσαμε λόγω των εξαιρετικά εκτεταμένων και συχνότατα επαναλαμβανομένων φυσικών καταστροφών. 
      Δεύτερον είναι ότι έχουμε καταβάλει περισσότερες, από ό,τι είχαν προβλεφθεί, δαπάνες περίθαλψης, όπως επίσης και στήριξης μίας σειράς χαμηλοσυνταξιούχων και χαμηλών εισοδημάτων που έγινε από την αρχή του έτους. 
      Ας έλθει εδώ ένα κόμμα να μας πει ποιος διαφωνεί με την καταβολή των αυξημένων αυτών δαπανών. 
      Ας έλθει εδώ η Αξιωματική Αντιπολίτευση και να μας πει ότι διαφωνεί με τις αποκαταστάσεις ζημιών. 
      Ας έλθει εδώ η Αξιωματική Αντιπολίτευση να μας πει ότι διαφωνεί με τις αυξημένες επιχορηγήσεις του ΙΚΑ που ξεκινήσαμε φέτος. 
      Ας έλθει εδώ να μας πει ότι διαφωνεί με τις αυξημένες δαπάνες περίθαλψης. 
      Ας έλθει εδώ να μας πει ότι διαφωνεί με τα αυξημένα οικογενειακά επιδόματα τα οποία χορηγούνται.
      ΑΔΑΜ ΡΕΓΚΟΥΖΑΣ: Εδώ χρωστάτε στους οργανισμούς... 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πράγματα, τα οποία εξηγούν τη μικρή απόκλιση στο έλλειμμα το οποίο έχει φέτος ο προϋπολογισμός. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Μα, είναι μικρή απόκλιση; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Είναι καλό που έχει απόκλιση στο έλλειμμα ο προϋπολογισμός; Εμείς θεωρούμε ότι η απόκλιση θα πρέπει να είναι όσο το δυνατόν μικρότερη. Όμως να σας πω και το άλλο. Θεωρώ επίτευγμα ότι η απόκλιση του ελλείμματος του προϋπολογισμού ήταν μόνο λίγα δέκατα, υπό την επενέργεια και τις συνέπειες όλων αυτών των μεγάλων καταστροφών τις οποίες υπέστη η χώρα μας και μέσα σ’ ένα κλίμα μεγάλης διεθνούς οικονομικής πίεσης, όπως αυτό διαμορφώθηκε την Άνοιξη του 2003, όταν σε ολόκληρη την Ευρωπαϊκή Ένωση διπλασιάστηκαν τα ελλείμματα του προϋπολογισμού.
      ΚΥΡΙΑΚΟΣ ΣΠΥΡΙΟΥΝΗΣ: Το έλλειμμα για τους φτωχούς είναι καλό έλλειμμα!
      ΘΕΟΔΩΡΟΣ ΣΚΡΕΚΑΣ: Δεν είπατε για τα 400 δισεκατομμύρια των νοσοκομείων προς τους προμηθευτές.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, τι θα γίνει; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Καλό είναι το έλλειμμα να είναι όσο γίνεται μικρότερο.
      Έρχομαι στα θέματα των αποκρατικοποιήσεων, για τα οποία άκουσα βαρύτατες εκφράσεις, με λύπη μου, και ελπίζω μόνο να τις δικαιολογεί η ρήμη του αστήριχτου αντιπολιτευτικού λόγου. 
      Όλες τις αποκρατικοποιήσεις, είτε μετοχοποιήσεις είναι αυτές είτε στρατηγικές συμμαχίες, τις κάναμε μέσα σε καθεστώς απόλυτης διαφάνειας και ελέγχου. 
      Οποιαδήποτε σύμβαση υπεγράφη έχει κατατεθεί στη Βουλή και έχει δοθεί σε όλα τα κόμματα για να γίνει διαφανής και αναλυτικός έλεγχος. 
      Η σύμβαση των ναυπηγείων Σκαραμαγκά υπεβλήθη σε όλα τα κόμματα και στη Βουλή. 
      Η σύμβαση για το καζίνο υπεβλήθη σε όλα τα κόμματα και στη Βουλή.
      Η σύμβαση για τα ΕΛ.ΠΕ υπεβλήθη σε όλα τα κόμματα και στη Βουλή. 
      Ουδέποτε υπήρξε τόσο διαφανής πληροφόρηση για όλες τις πτυχές των αποκρατικοποιήσεων.
      Οι μετοχοποιήσεις είναι γνωστό ότι γίνονται σε καθεστώς απόλυτης διαφάνειας στις διεθνείς αγορές, με όλα τα στοιχεία δημοσιευμένα και ελέγξιμα από τους πάντες, από τον πιο απλό μικροεπενδυτή μέχρι τις μεγαλύτερες τράπεζες, οι οποίες συμμετέχουν. 
      O οποιοσδήποτε μπορεί να ελέγξει όλα τα στοιχεία, τα οποία δημοσιοποιούνται ούτως ή άλλως ως προς τα έσοδα και τη διάθεσή τους και στον προϋπολογισμό και δόθηκαν και στη Βουλή οποτεδήποτε ζητήθηκαν. Αν κανείς έχει την παραμικρή αμφιβολία για τη διαφάνεια της διαδικασίας αποκρατικοποιήσεων, οφείλει να προσκομίσει εδώ ενδείξεις και αποδείξεις για αυτά που ισχυρίζεται. 
      Να καταλάβω βεβαίως το μένος το αντιπολιτευτικό για την πορεία των αποκρατικοποιήσεων, οι οποίες είναι άκρως επιτυχείς, παρά τις δυσμενείς οικονομικές συνθήκες. Αυτό το κατανοώ και ενδεχομένως να συγχωρεί και πολλά από αυτά τα οποία λέτε. Ό,τι και να ειπωθεί όμως, δεν θα πλήξει ούτε τη βούληση της Κυβέρνησης να προχωρήσει αποφασιστικά σε όλες τις διαρθρωτικές αλλαγές, ούτε θα πλήξει το πρόγραμμα αποκρατικοποιήσεων που έχει και θα φέρει σε πέρας, διότι πιστεύει ότι έτσι ενισχύεται η ελληνική οικονομία και οι επιχειρήσεις. 
      Είμαστε περήφανοι που κάναμε τη ΔΕΗ μία πολυμετοχική επιχείρηση, με το 50% των μετοχών της να βρίσκεται διεσπαρμένο στις διεθνείς αγορές. Είμαστε περήφανοι που κάναμε την Εθνική Τράπεζα μια πολυμετοχική τράπεζα. Είμαστε περήφανοι που κάναμε πολλές διαρθρωτικές αλλαγές, προσελκύοντας ξένα και ελληνικά κεφάλαια να μπουν στις επιχειρήσεις, να δημιουργήσουν νέες θέσεις απασχόλησης, όχι μόνο να διατηρήσουν τις παλιές που υπάρχουν. Και θα προχωρήσουμε ανεξάρτητα από την όποια στείρα κριτική της Αντιπολίτευσης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
      Είμαστε έτοιμοι να συζητήσουμε εναλλακτικές προτάσεις. Είμαστε έτοιμοι να ακούσουμε καλόπιστη κριτική, να απαντήσουμε και να διαλεχθούμε, αλλά δεν θα ορρωδήσουμε υπό το καθεστώς των απειλών, των διαβολών, των υπονομεύσεων, των αστήρικτων καταγγελιών της Αντιπολίτευσης, διότι έχουμε υποχρέωση, απέναντι στον Έλληνα πολίτη και την ελληνική οικονομία, να προχωρήσουμε και να φέρουμε το έργο μας σε πέρας και να διαμορφώσουμε έτσι τη βάση για μια ουσιαστική περαιτέρω βελτίωση της ελληνικής οικονομίας στα χρόνια που έρχονται. 
      Η Αξιωματική Αντιπολίτευση θα συνεχίζει να τα παρουσιάζει όλα γκρίζα, ως όλα μη γενόμενα, πως όλα είναι κατεστραμμένα, όλα είναι διαλυμένα, όλα είναι αδιαφανή, μόνο και μόνο για να κρύψει την έλλειψη θέσεων που έχει. Όταν γινόταν η συζήτηση στη Διαρκή Επιτροπή, είχα πει –και συγχωρείστε για τον παραπάνω χρόνο που χρησιμοποιώ, κυρία Πρόεδρε- ότι όλα αυτά και αυτά που θα ακολουθήσουν δεν είναι τίποτε άλλο παρά η στρατηγική της Αξιωματικής Αντιπολίτευσης για να αποφύγει την οποιαδήποτε δημόσια τοποθέτηση γύρω από θέσεις του οικονομικού της προγράμματος, να αποφύγει τη διατύπωση της παραμικρής εναλλακτικής πρότασης, είτε αυτό αφορά τις αποκρατικοποιήσεις, τη ΔΕΗ, την Εθνική Τράπεζα, άλλες αποκρατικοποιήσεις, το Καζίνο της Πάρνηθας, τα ΕΛΠΕ, τον ΟΠΑΠ, αυτές που έγιναν και αυτές που θα γίνουν, να μην πάρει καμία απολύτως θέση, να κρύψει τις πραγματικές της θέσεις γύρω από την κοινωνική πολιτική. 
      Αυτό το είδαμε και τελευταία, όταν προσπάθησε να αμαυρώσει με τα πιο ετερόκλητα και αντιφατικά επιχειρήματα τη δέσμη αναπτυξιακών και κοινωνικών μέτρων που εξήγγειλε η Κυβέρνηση του ΠΑΣΟΚ και άρχισε ήδη να υλοποιεί. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ. Θα καταναλώνετε το χρόνο της δευτερολογίας σας από εδώ και πέρα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Είναι προφανές ότι σ΄ ένα μόνο στόχο αποσκοπεί η τακτική της Αξιωματικής Αντιπολιτεύσεως: Να μην πάρει καμία θέση έτσι ώστε, αν ποτέ και παρ’ ελπίδα της δοθεί η δυνατότητα άσκησης οικονομικής πολιτικής, να επαναλάβει τη γνωστή αδιέξοδη πολιτική της, την οποία ο ελληνικός λαός και γνώρισε και πλήρωσε την περίοδο 1990-1993. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, είναι θλιβερό, είναι πραγματικά θλιβερό, το γεγονός ότι για μία ακόμα φορά ο Υπουργός Οικονομίας και Οικονομικών πήρε πλήρες διαζύγιο από την πραγματικότητα. 
      Αντί να απαντήσει στα ουσιαστικά και καυτά ερωτήματα που τέθηκαν με την επερώτηση, αντί να απαντήσει στα μεγάλα ζητήματα που αφορούν το παρόν και το μέλλον και της οικονομίας και της κοινωνίας μας, επιχείρησε μία τακτική αντιπερισπασμού με διάφορα ψεύδη, με διάφορους έωλους ισχυρισμούς, με διάφορα στοιχεία που δεν έχουν καμία σχέση με την πραγματικότητα.
      Και να αρχίσω από εκεί που άρχισε και ο ίδιος. Θεώρησε ότι η επερώτηση ήταν αυτοκριτική της Αντιπολίτευσης, επειδή είχε αποχωρήσει τη δεύτερη μέρα της συζήτησης του προσχεδίου του προϋπολογισμού, όταν αποκαλύφθηκε από τον ίδιο τον Υφυπουργό, τον κ. Φαρμάκη, αυτό που είχαμε ισχυριστεί εμείς την πρώτη ημέρα κατά τις εισηγήσεις μας, ότι παράλληλα με το προσχέδιο του προϋπολογισμού υπήρχε ένας κρυφός προϋπολογισμός δαπανών μέσω του ειδικού λογαριασμού–επειδή σε αυτό τον ειδικό λογαριασμό δεν αναφέρθηκε ο Υπουργός, θα του τον θυμίσω, νούμερο 234339/2000- που αφορούσε τη διαχείριση των εσόδων από αποκρατικοποιήσεις, όπου μέσω αυτού του λογαριασμού περίπου 1% του ΑΕΠ σε δαπάνες γινόταν εκτός προϋπολογισμού. 
      Μα, πριν αποχωρήσει η Αντιπολίτευση από τη συζήτηση του προσχεδίου τη δεύτερη ημέρα, κύριε Υπουργέ, είχατε αποχωρήσει ο ίδιος. Διότι δεν ήσασταν εκεί. Και ο λόγος που αποχωρήσαμε ήταν ακριβώς για να εξασκήσουμε πίεση και να έρθετε να εξηγήσετε πώς είναι δυνατόν άλλα να λέει ο Υφυπουργός σας με την απάντηση που έδωσε στον κ. Λαφαζάνη και άλλα να λέει το προσχέδιο του προϋπολογισμού. Γι’ αυτό αποχωρήσαμε. Και ζητήσαμε να προσέλθετε την τρίτη ημέρα της συζήτησης να δώσετε εξηγήσεις και να αναμορφώσετε το προσχέδιο του προϋπολογισμού. Και αντί αυτού, έκλεισε η συζήτηση του προϋπολογισμού και δεν έγινε ποτέ εκείνη η τρίτη συνεδρίαση. Αυτή είναι η πραγματικότητα. Και γι’ αυτό σας σέρνουμε σήμερα στη Βουλή με την επερώτησή μας. Διότι υπάρχει ακόμη χρόνος να διορθωθούν τα κακώς κείμενα. Αυτή είναι η πραγματικότητα. Όχι ότι αποχώρησε η Αντιπολίτευση και δήθεν κάνει αυτοκριτική. Αυτοκριτική πρώτος πρέπει να κάνετε εσείς για το γεγονός ότι έρχεστε στο Κοινοβούλιο και προσπαθείτε να το παραπλανήσετε μ΄ ένα προσχέδιο το οποίο είναι κυριολεκτικά στον αέρα. 
      Διότι τι αποδείκνυε το έγγραφο το οποίο κατέθεσε ο κ. Φαρμάκης; Αποδείκνυε ακριβώς αυτό που είχαμε ισχυριστεί την πρώτη ημέρα, ότι ένα μεγάλο μέρος των κρατικών δαπανών για την Ολυμπιάδα, για τις επιχορηγήσεις ασφαλιστικών ταμείων, για την επιχορήγηση του Υπουργείου Πολιτισμού και διάφορες άλλες δαπάνες δεν εγγράφονται στον κρατικό προϋπολογισμό. Και αυτό έφτανε το 1% του Ακαθάριστου Εγχώριου Προϊόντος. 
      Σας καλέσαμε για εξηγήσεις, αλλά αντί γι’ αυτό όχι μόνο δεν εμφανιστήκατε, αλλά ακυρώθηκε και η τελευταία συνεδρίαση της επιτροπής. Αυτή είναι η πραγματικότητα. Και έχετε το θράσος κι έρχεστε εδώ και λέτε ότι πρέπει να κάνουμε και αυτοκριτική. Εσείς που κρυφτήκατε εκείνες τις κρίσιμες ημέρες. Κρυφτήκατε πραγματικά. Διότι δεν ήσασταν εκτός Ελλάδος. Εδώ ήσασταν. Εδώ, στην ευρύτερη περιοχή του Συντάγματος γυρίζατε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πού το ξέρετε;
      ΓΕΩΡΓΙΟΣ ΑΛΟΓΟΣΚΟΥΦΗΣ: Το ξέρουμε διότι σας παρακολουθούμε!
      Το δεύτερο στοιχείο, διότι εδώ δεν δόθηκε καμία απάντηση. Μία από τις ερωτήσεις μας ήταν πώς εξηγείτε το γεγονός ότι η Ευρωπαϊκή Επιτροπή κάνει διαφορετικές εκτιμήσεις από αυτές που κάνατε στο προσχέδιό σας. Διότι εδώ μιλάμε για αριθμούς οι οποίοι κυριολεκτικά χορεύουν. Θα δώσω τα στοιχεία για το έλλειμμα. 
      Λέγατε το 2001 στο Πρόγραμμα Σταθερότητας και Ανάπτυξης ότι το έλλειμμα της γενικής κυβέρνησης για το 2003 δεν θα ήταν έλλειμμα, θα ήταν πλεόνασμα 1% του ΑΕΠ. Το πλεόνασμα αυτό ένα χρόνο μετά, στο Πρόγραμμα Σταθερότητας και Ανάπτυξης του 2002, το παρουσιάσατε ως έλλειμμα περίπου 1% του ΑΕΠ, 0,9% του ΑΕΠ για την ακρίβεια.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εγώ δεν έχω παρουσιάσει τίποτα.
      ΓΕΩΡΓΙΟΣ ΑΛΟΓΟΣΚΟΥΦΗΣ: Η Κυβέρνηση έχει συνέχεια, κύριε Υπουργέ.
      Στο προσχέδιο του προϋπολογισμού αυτό το 0,9% του ΑΕΠ έγινε έλλειμμα 1,4% του ΑΕΠ.
      Και έρχεται πριν από λίγες ημέρες η έκθεση της Ευρωπαϊκής Επιτροπής, χωρίς να έχει στεγνώσει ακόμη το μελάνι από το προσχέδιο του προϋπολογισμού σας, και λέει: «Όχι 1,4%. 1,7% θα είναι το 2003».
      Για το 2004 μας λέγατε στο Πρόγραμμα Σταθερότητας και Ανάπτυξης του 2001, λιγότερο από δύο χρόνια πριν, ότι θα υπήρχε πλεόνασμα 1,2% του Ακαθάριστου Εγχώριου Προϊόντος. Στο Πρόγραμμα Σταθερότητας και Ανάπτυξης του 2002 αυτό ξαφνικά έγινε έλλειμμα: 0,4% του ΑΕΠ. 
      Στο προσχέδιο που μας παρουσιάσατε μας είπατε ότι το έλλειμμα θα είναι 1,2% του ΑΕΠ, σχεδόν τριπλάσιο. Και έρχεται, πάλι πριν από λίγες μέρες και πριν στεγνώσει το μελάνι από το προσχέδιο του προϋπολογισμού σας, η ίδια η Ευρωπαϊκή Επιτροπή και κάνει πρόβλεψη ότι το 2004 το έλλειμμα δεν θα είναι 1,2% αλλά 2,4% του ΑΕΠ, σχεδόν επταπλάσιο από ό,τι είχατε προϋπολογίσει αρχικά. Αυτή είναι η πραγματικότητα. Αυτή είναι η αξιοπιστία σας. Και  βγήκατε θρασύτατα και είπατε ότι θα πείσετε τον κ. Σόλμπες ότι έκανε λάθος. Και ο κ. Σόλμπες δεν σας δέχτηκε καν να συζητήσετε όταν πήγατε στις Βρυξέλλες και του ζητήσατε ακρόαση. Αυτή είναι η πραγματικότητα. Αυτό γράφτηκε στις εφημερίδες και αυτό δεν διαψεύστηκε από κανέναν.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ψεύδεστε. Μην λέτε ανυπόστατα πράγματα που εκθέτουν και εσάς και αυτούς που τα γράφουν.
      ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό γράφτηκε και δεν είδαμε καμία διάψευση.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Διαψεύστηκε από την ίδια την Επιτροπή…
      ΓΕΩΡΓΙΟΣ ΑΛΟΓΟΣΚΟΥΦΗΣ: Από κανέναν.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Διαψεύστηκε και μην επαναλαμβάνετε ανύπαρκτα γεγονότα.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, γεγονός είναι ότι αυτά τα οποία υποστηρίξαμε κατά τη συζήτηση του προσχεδίου του προϋπολογισμού επιβεβαιώθηκαν πριν ακόμη κλείσει η ίδια η συζήτηση, αφ’ ενός από τον Υφυπουργό  κ. Φαρμάκη με την απάντηση που έδωσε στον κ. Λαφαζάνη, και μετά από λίγες μέρες από την Ευρωπαϊκή Επιτροπή. Μόνο ο Υπουργός Οικονομίας και Οικονομικών επιμένει να υποστηρίζει το έωλο προσχέδιο το οποίο παρουσίασε στη Βουλή και σήμερα δεν είπε ούτε μία συγνώμη, δεν έδωσε καμία ένδειξη ότι θα λάβει υπόψη του αυτά τα οποία έχουν συμβεί στο μεταξύ και θα προσπαθήσει να αναμορφώσει το προσχέδιο ώστε να δώσει μία εικόνα, όταν θα φθάσει η συζήτηση για τον προϋπολογισμό στη Βουλή, που να είναι κοντά στην πραγματικότητα. Διότι τα πράγματα είναι πάρα πολύ σοβαρά, κυρίες και κύριοι συνάδελφοι.
      Τα δημόσια οικονομικά είναι ένα από τα μεγαλύτερα προβλήματα που θα έχουμε να αντιμετωπίσουμε στα επόμενα χρόνια, ακριβώς λόγω του ότι η Κυβέρνηση δεν έκανε αυτά που έπρεπε να κάνει για να αντιμετωπίσει αυτό το μεγάλο πρόβλημα. Αυτό και η διαχείριση του Κοινοτικού Πλαισίου Στήριξης δυστυχώς, λόγω της προχειρότητας και της ανευθυνότητας της σημερινής Κυβέρνησης, θα μας κυνηγούν για αρκετό χρόνο ακόμη. 
      Τα μεγάλα προβλήματα όμως βεβαίως, κυρίες και κύριοι συνάδελφοι, βρίσκονται στην πραγματική οικονομία. Διότι μπορεί στην παρούσα συγκυρία να καλύπτονται κάποια από τα προβλήματα της οικονομίας από την τόνωση της οικονομικής δραστηριότητας που σχετίζεται με τους Ολυμπιακούς Αγώνες, μπορεί να καλύπτονται κάποια από τα προβλήματα από το γεγονός ότι έστω και καθυστερημένα και με τεράστιες υπερβάσεις τελειώνουν ταυτόχρονα κάποια μεγάλα έργα στην Αττική, τα οποία είχαν βέβαια σχεδιαστεί από τις αρχές της δεκαετίας του 1990 από τη δική μας Κυβέρνηση και τα οποία είχαν καθυστερήσει ανεπίτρεπτα, είναι γεγονός επίσης ότι ολοκληρώνονται κάποιες αθλητικές εγκαταστάσεις και κάποιες άλλες υποδομές, κάτι που αποδεικνύει ότι οι Ολυμπιακοί Αγώνες ουσιαστικά είναι ο μόνος σχεδόν λόγος για τη συντήρηση της οικονομικής δραστηριότητας στην Ελλάδα, κατά τα άλλα όμως τα στοιχεία είναι απογοητευτικά. Διότι μετά από περισσότερο από είκοσι χρόνια, στα οποία η Ελλάδα έχει ενταχθεί στις ευρωπαϊκές κοινότητες και στη σημερινή Ευρωπαϊκή Ένωση, παρά τον πακτωλό των κοινοτικών εισροών, οι οικονομικές επιδόσεις της χώρας είναι απογοητευτικές. Και αυτό το αποδεικνύουν όλοι οι συγκριτικοί πίνακες που έχει κανείς στη διάθεσή του. 
      Ξεκινώ από την τελευταία έκθεση της Ευρωπαϊκής Επιτροπής, την οποία θα καταθέσω για τα Πρακτικά, διότι αυτή είναι η έκθεση την οποία αμφισβήτησε ο κ. Χριστοδουλάκης, λέγοντας ότι η Επιτροπή δεν ήξερε τι έκανε ουσιαστικά. Κατατίθεται στα Πρακτικά, για να είναι στη διάθεση των μελών του Κοινοβουλίου και όποιου θέλει να ανατρέξει στα Πρακτικά.
      (Στο σημείο αυτό ο Βουλευτής κ. Γεώργιος Αλογοσκούφης καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
      Θα συνεχίσω με κάποια συγκριτικά στοιχεία, επειδή η Κυβέρνηση προσπαθεί συνεχώς να θολώσει τα νερά αναφορικά με το βιοτικό μας επίπεδο, αναφορικά με την απασχόληση, αναφορικά με τον πληθωρισμό, αναφορικά με το κοινωνικό κράτος. 
      Ήδη την Παρασκευή σε επερώτηση που συζητήθηκε αποδείξαμε ότι κατά την εικοσαετία μετά την ένταξη της Ελλάδας στην Ευρωπαϊκή Ένωση το βιοτικό μας επίπεδο έπεσε από το 70% του κοινοτικού μέσου όρου -που ήταν το 1980- μόλις στο 66% στο τέλος του προηγουμένου χρόνου, την ίδια εποχή που σε άλλες χώρες της Ευρωπαϊκής Ένωσης έγιναν άλματα, διότι το 1980 τόσο η Ιρλανδία όσο και η Πορτογαλία ήταν πίσω από την Ελλάδα. Πιο συγκεκριμένα η Ιρλανδία το 1980 ήταν μόλις στο 65,8% του κοινοτικού μέσου όρου -του μέσου όρου των δεκαπέντε- όταν η Ελλάδα ήταν στο 70% και η Πορτογαλία ήταν μόλις στο 55,7%. Σήμερα και οι δύο αυτές χώρες είναι πάνω από εμάς, η δε Ιρλανδία είναι πολύ πάνω από μας. Βρίσκεται περίπου στο 120% του κοινοτικού μέσου όρου.
      ΒΑΣΙΛΗΣ ΚΕΔΙΚΟΓΛΟΥ: Σε τι μονάδες;
      ΓΕΩΡΓΙΟΣ ΑΛΟΓΟΣΚΟΥΦΗΣ: Σε μονάδες αγοραστικής δύναμης που είναι ο μόνος τρόπος για να μετρήσει κανείς το βιοτικό επίπεδο. Δεν υπάρχει άλλος πιο ικανοποιητικός τρόπος.
      Καταθέτω ξανά για τα Πρακτικά αυτόν τον πίνακα. Είναι από την τελευταία έκθεση της Ευρωπαϊκής Επιτροπής, αυτή που –όσον αφορά τα ελλείμματα- αμφισβήτησε ο κ. Χριστοδουλάκης.
      (Στο σημείο αυτό ο Βουλευτής κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η ανεργία είναι η δεύτερη υψηλότερη στην Ευρωπαϊκή Ένωση και σύμφωνα με τις προβλέψεις της Ευρωπαϊκής Επιτροπής αναμένεται να είναι η δεύτερη υψηλότερη στην Ευρωπαϊκή Ένωση και κατά το 2004. Η πρόβλεψη της Ευρωπαϊκής Επιτροπής είναι ότι το 2003 θα είναι στο 9,5% κατά μέσο όρο –πρωταθλήτρια θα είναι η Ισπανία με 11%, ο μέσος όρος της Ευρώπης είναι στο 8,1%- και για το 2004 προβλέπεται μια πολύ μικρή μείωση στο 9,2%. Και πάλι η ανεργία το 2004 θα είναι η δεύτερη ή ίσως η τρίτη υψηλότερη στην Ευρωπαϊκή Ένωση.
      Καταθέτω και αυτόν τον πίνακα στα Πρακτικά, διότι αμφισβητήθηκε και από την ίδια την Ελληνίδα Επίτροπο, την κ. Διαμαντοπούλου, σε πρόσφατο συνέδριο ότι η Ελλάδα έχει τη δεύτερη υψηλότερη ανεργία φέτος στην Ευρωπαϊκή Ένωση, η οποία φαίνεται ότι δεν ξέρει καν τα στοιχεία που βγάζουν οι υπηρεσίες της Ευρωπαϊκής Επιτροπής. Αμφισβητήθηκε και από τον κύριο Υπουργό.
      ΒΑΣΙΛΗΣ ΚΕΔΙΚΟΓΛΟΥ: Όχι, δεν ξέρει.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ή δεν ξέρει ή δεν θέλει. Πάντως, σε κάθε περίπτωση νομίζω ότι θα έπρεπε να είναι πιο προσεκτική.
      (Στο σημείο αυτό ο Βουλευτής κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      (Να φωτογραφηθεί η σελίδα 101)
      
      ΓΕΩΡΓΙΟΣ ΑΛΟΓΟΣΚΟΥΦΗΣ: Τρίτον, ο πληθωρισμός. Ο πληθωρισμός είναι ο υψηλότερος στην Ευρωπαϊκή Ένωση. Στο 3,6% είναι η πρόβλεψη για το 2003 και ελάχιστη μείωση του χρόνου, όταν ο μέσος όρος της Ευρωπαϊκής Ένωσης είναι στο 1,8%. Είναι ακριβώς το μισό η πρόβλεψη του μέσου πληθωρισμού για τους δεκαπέντε σε σχέση με την Ελλάδα. Αυτό είναι που «τρώει» το εισόδημα των εργαζομένων, «τρώει» το εισόδημα των συνταξιούχων, «τρώει» την ανταγωνιστικότητα της χώρας.
      Καταθέτω και αυτόν τον πίνακα για τα Πρακτικά.
      (Στο σημείο αυτό ο Βουλευτής κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Κατέθεσα αυτούς τους πίνακες, διότι η Κυβέρνηση συστηματικά προσπαθεί να φιλοτεχνήσει μια εικόνα της οικονομίας, η οποία δεν έχει καμία σχέση με την πραγματικότητα. Αυτό γίνεται συστηματικά. Όμως όποιος θεωρεί ότι η Ελλάδα έχει πολύ δρόμο να ακολουθήσει, ότι έχει μπροστά της πολλά να κάνει, ότι πρέπει να ακολουθήσει διαφορετική πολιτική, αυτό δεν σημαίνει ότι είναι μηδενιστής ή ότι κάνει μια γκρίζα πραγματικότητα. Αυτά είναι τα πραγματικά στοιχεία.
      Κυρίες και κύριοι συνάδελφοι, χωρίς καμία αμφιβολία η χώρα χρειάζεται διαφορετική πολιτική και το πρώτο προαπαιτουμένο είναι ο συμβιβασμός με την πραγματικότητα. Να συμβιβαστούμε με το πού είμαστε, να συμβιβαστούμε με το ποια είναι τα προβλήματα, για να μπορέσουμε να προωθήσουμε και να πείσουμε τον ελληνικό λαό να συμβάλει στο να ακολουθήσουμε μια διαφορετική πολιτική που θα έχει άλλα αποτελέσματα και για την ανάπτυξη και για την απασχόληση και για την κοινωνική συνοχή. 
      Η σημερινή Κυβέρνηση όχι μόνο δεν είναι σε θέση να ακολουθήσει μια διαφορετική πολιτική, αλλά αδυνατεί να συμβιβαστεί και με την ίδια την πραγματικότητα. Γι’ αυτό είναι επικίνδυνη, γι’ αυτό δημιουργεί προβλήματα, γι’ αυτό έχει χάσει κάθε ίχνος αξιοπιστίας και γι’ αυτό το καλύτερο που έχει να κάνει είναι το συντομότερο δυνατό να πετάξει την «πετσέτα», να σταματήσει τις προσπάθειες –δήθεν- ανατροπής του πολιτικού κλίματος με πολιτικές, οι οποίες δημιουργούν ακόμα περισσότερα προβλήματα για το μέλλον, και να δώσει τη δυνατότητα στον ελληνικό λαό να αποφασίσει ο ίδιος για την τύχη του και για το μέλλον του.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρία Πρόεδρε το λόγο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε να κάνετε παρέμβαση;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μία παρέμβαση δύο λεπτών, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Επειδή για άλλη μια φορά είδαμε την Αντιπολίτευση να οχυρώνεται πίσω από ανύπαρκτα περιστατικά και πραγματικότητες, για άλλη μια φορά την είδαμε να καταστροφολογεί και να παρουσιάζει στοιχεία επιβαρυντικά για την εικόνα της χώρας, όταν γνωρίζει πολύ καλά ότι δεν είναι έτσι τα πράγματα, θέλω, κυρία Πρόεδρε, με την άδειά σας να αναφερθώ σε δύο-τρεις  από τις πολλές ανακρίβειες, οι οποίες ακούστηκαν.
      Ειπώθηκε ότι οι Ολυμπιακοί Αγώνες για παράδειγμα είναι μόνο αυτοί υπεύθυνοι για την ανάπτυξη της χώρας μας. Οι Ολυμπιακοί Αγώνες συμμετέχουν στην ανάπτυξη της χώρας μας, συνεισφέρουν στην ανάπτυξη. Αλλά συνεισφέρουν κατά ένα μερίδιο και κατά ένα ποσοστό το οποίο είναι τμήμα του συνολικού ρυθμού ανάπτυξης. Οι εκτιμήσεις οι οποίες υπάρχουν μέχρι τώρα λένε ότι οι Ολυμπιακοί Αγώνες το 2003 για παράδειγμα από το 4% του ρυθμού ανάπτυξης που έχουμε, θα συνεισφέρουν περίπου το 0,7% με 0,8% και η άλλη ανάπτυξη, η πολύ μεγαλύτερη ανάπτυξη προέρχεται από το πρόγραμμα δημοσίων επενδύσεων, από την απελευθέρωση αγορών που γίνεται, από την ίδρυση νέων επιχειρήσεων από ένα σύνολο οικονομικών παραγόντων που αποδεικνύουν το δυναμισμό της ελληνικής οικονομίας παρά την κακή και αρνητική διεθνή συγκυρία στην οποία βρεθήκαμε πριν από μερικούς μήνες και σε μεγάλο βαθμό αυτό ακόμα δεν έχει ξεπεραστεί. 
      Δεύτερη ανακρίβεια. Απλώς και μόνο για να κάνουμε κριτική στην Κυβέρνηση εμφανιζόμαστε να αγνοούμε την πραγματικότητα. Παράδειγμα: Το μέτωπο της ανεργίας. Μειώθηκε ή όχι η ανεργία κάτω από το 9%, το χαμηλότερο επίπεδο το οποίο έχει τα τελευταία δέκα χρόνια; Ναι ή όχι; Λέει η Ευρωπαϊκή Ένωση ότι μειώνεται πολύ γρήγορα σε σχέση με άλλες χώρες, ναι ή όχι; Η Ελλάδα έχει σήμερα χαμηλότερη ανεργία από τέσσερις άλλες χώρες της Ευρωπαϊκής Ένωσης όπως για παράδειγμα η Ισπανία, η Γαλλία, η Ιταλία και η Φιλανδία, ναι ή όχι; 
      ΓΕΩΡΓΙΟΣ ΑΛΟΓΟΣΚΟΥΦΗΣ:  Όχι, μόνο μία. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ο πληθωρισμός που είναι ένα ζήτημα όταν τον συγκρίνει κανείς με όμοιο τρόπο με τις άλλες ευρωπαϊκές χώρες, υπάρχουν άλλες χώρες –δύο περίπου- οι οποίες ξεπερνάνε την Ελλάδα σε πληθωρισμό χωρίς να έχουν αυτό τον υψηλό ρυθμό ανάπτυξης. Δεν λέμε ότι δεν είναι πρόβλημα, αλλά το να εμφανίζουμε μετά μανίας διαρκώς την Ελλάδα ότι κατέχει τη χειρότερη θέση σε οποιοδήποτε δείκτη οικονομικής συμπεριφοράς το μόνο το οποίο κάνουμε είναι να αποδεικνύουμε τα κίνητρα της Αντιπολίτευσης που θέλει σώνει και καλά να αμαυρώσει την πορεία της ελληνικής οικονομίας, σώνει και καλά να θεμελιώσει ένα αίσθημα ανασφάλειας και αβεβαιότητας για το ποιο θα είναι το μέλλον και να μπορέσει έτσι να κρύψει και τις πραγματικές θέσεις τις οποίες έχει και τις πραγματικές επιδιώξεις που έχει για την ελληνική οικονομία. Γιατί αν η Νέα Δημοκρατία εμφανίσει την ελληνική οικονομία ως υπερχρεωμένη ως έχουσα απίστευτα ελλείμματα, ως το ένα ως το άλλο τότε γνωρίζει πολύ καλά, όπως δυστυχώς είδαν και άλλες χώρες να συμβαίνει, ότι η μόνη οδός η οποία μένει ως αναγκαστική επιλογή είναι η μονόπλευρη συστηματική λιτότητα η οποία θα καταρρακώσει και την ανάπτυξη και την απασχόληση και τα εισοδήματα των εργαζομένων. Αυτή είναι η κρυφή ατζέντα της Αξιωματικής Αντιπολίτευσης την οποία επειδή δεν τολμά να αρθρώσει μπροστά στον ελληνικό λαό, θέλει να δημιουργήσει ένα κλίμα δυσπιστίας για τη δημοσιονομική κατάσταση και να οχυρωθεί πίσω από ανύπαρκτα στοιχεία και περιστατικά για να την επιβάλει, αν παρ’ ελπίδα ποτέ έχει την ευκαιρία.
      Σας ευχαριστώ πολύ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Αλογοσκούφη, έτσι καταναλίσκεται ο χρόνος και οι ευκαιρίες των συναδέλφων.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ένα λεπτό, κυρία Πρόεδρε. Επερώτηση δικιά μας είναι, δεν υπάρχει θέμα συναδέλφων.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Η ουσία των όσων είπε ο κύριος Υπουργός αποτυπώνεται στο γνωστό «απορία ψάλτου, βηξ»!
        Εγώ δεν κατέθεσα δικά μου στοιχεία, αλλά τα στοιχεία της Ευρωπαϊκής Επιτροπής, τα οποία ο κύριος Υπουργός αρνείται να αναγνωρίσει. Δεν είναι φανταστικά τα στοιχεία της Ευρωπαϊκής Επιτροπής, κύριε Υπουργέ. Είναι η τελευταία έκδοση, την οποία γνωρίζετε ή θα έπρεπε να τη γνωρίζετε.
     Μιλήσατε για την ανεργία. Η Ελλάδα, το 2003, σύμφωνα μ’ αυτές τις προβλέψεις, με βάση την εκτίμηση της Ευρωπαϊκής Επιτροπής…
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Τι ανεργία έχει τώρα η Ελλάδα;
     ΓΕΩΡΓΙΟΣ ΑΛΟΓΟΣΚΟΥΦΗΣ: …και τα στοιχεία που έχετε δώσει, έχει 9,5% ανεργία –το έχω καταθέσει, έτσι λέει ο πίνακας της Ευρωπαϊκής Επιτροπής- η Ισπανία έχει 11,3%, η επόμενη υψηλότερη ανεργία 9,4% είναι στη Γαλλία και ο μέσος όρος της Ευρωπαϊκής Ένωσης είναι 8,1%. Η Ελλάδα είναι δεύτερη.
     Η Ελλάδα, όσον αφορά στον πληθωρισμό, έχει 3,6%, ο δεύτερος υψηλότερος πληθωρισμός για το 2003 εκτιμάται ότι είναι της Ιρλανδίας, δηλαδή 3,5%. Ο μέσος όρος της Ευρωπαϊκής Ένωσης είναι 1,8%.
     Τα στοιχεία που καταθέτουμε είναι απολύτως τεκμηριωμένα. Μόνο εσείς αρνείστε να δείτε την πραγματικότητα και κάποιος που αρνείται να δει την πραγματικότητα, στην ουσία παραδέχεται ότι βρίσκεται σε σύγχυση και σε πανικό. Επίσης, είναι επικίνδυνος για τη χώρα και δεν θα έπρεπε να διαχειρίζεται έναν τόσο ευαίσθητο τομέα, όπως αυτόν που σας έχουν αναθέσει να διαχειρίζεστε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στις δευτερολογίες και το λόγο έχει ο κ. Ρεγκούζας.
     ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, για μία ακόμα φορά η Κυβέρνηση έδειξε μία ιδιότυπη συνέπεια: Παρέμεινε σταθερή και ενέτεινε ακόμα περισσότερο την αναξιοπιστία της. Παρέμεινε σταθερή στους σταθερούς λόγους και τις ωραιοποιήσεις που κάνει συνήθως. Με δικολαβικά επιχειρήματα –θα έλεγα- με πολύ μεγάλη δόση υποκρισίας και, ταυτόχρονα, με έντονο λαϊκισμό προσπάθησε να ξεφύγει από τη γωνία, στην οποία βρίσκεται ούτως ή άλλως και δεν την έχει βάλει η Νέα Δημοκρατία, αλλά οι ίδιες οι πολιτικές της πράξεις και επιλογές.
     Ο κύριος Υπουργός, ξεκινώντας την πρωτολογία του, είπε ότι δεν έχει η Νέα Δημοκρατία να αντιπροτείνει κάτι και δεν έχει να καταθέσει τίποτα για τη συνταγματική κατάκτηση που όλοι χαιρετίσαμε για τη συζήτηση του προσχεδίου. Μα, τι να καταθέσει η Νέα Δημοκρατία, κύριε Υπουργέ, σε ένα προσχέδιο που είναι εκ των πραγμάτων αναξιόπιστο, όταν απεδείχθη –και από τα δικά σας στοιχεία, του Υπουργείου Οικονομίας, που δόθηκαν, αλλά και από τα στοιχεία που υπάρχουν- ότι είναι αναξιόπιστα τα μεγέθη, όπως έχουν διαμορφωθεί στο προσχέδιο του προϋπολογισμού.
     Εμείς είπαμε ότι με τη σημερινή συζήτηση είναι ευκαιρία να διορθώσετε κάποια πράγματα, να αποτυπώσετε τα πραγματικά μεγέθη της ελληνικής οικονομίας και να σταματήσετε τις αλχημείες και τις πλαστογραφήσεις αυτών ακριβώς των αριθμών. Μιλάμε για τον κανονικό προϋπολογισμό και γι’ αυτό είπαμε ότι είναι η ευκαιρία.
     Όσον αφορά στις αναφορές που έγιναν ότι δήθεν εμείς φύγαμε από τη συζήτηση του προσχεδίου, γνωρίζετε, κύριε Υπουργέ, ότι και ο δρόμος της φυγής από το Κοινοβούλιο, πολλές φορές είναι πολιτική πράξη διαμαρτυρίας για την ασέβεια, θα έλεγα, προς τη Βουλή, όταν πραγματικά αποδεικνύεται περίτρανα ότι τα στοιχεία του προσχεδίου είναι τελείως πλαστογραφημένα και όταν η ίδια η Ευρωπαϊκή Ένωση, αλλά και εσείς πρώτος και κύριος, δώσατε στοιχεία για τον ειδικό λογαριασμό με δαπάνες της τάξης των τεσσάρων τρισεκατομμυρίων δραχμών. 
     Έρχεται, λοιπόν, απόψε ο κ. Χριστοδουλάκης εδώ στη Βουλή να μας πει ότι περνάνε μέσα από έλεγχο του Γενικού Λογιστηρίου και το Γενικό Λογιστήριο τους αποτυπώνει στον ισολογισμό του κράτους. Κανέναν έλεγχο δεν κάνει κανένας. Η διαχείριση αυτού του συγκεκριμένου λογαριασμού έπρεπε να περνάει μέσα από τα πιστωτικά έσοδα -τα έσοδα δηλαδή από αποκρατικοποιήσεις να περνούν στα πιστωτικά έσοδα του προϋπολογισμού- και οι δαπάνες να περνούν μέσα από νόμιμες διαδικασίες δημοσιονομικού ελέγχου και να πληρώνονται από εγκεκριμένες πιστώσεις του προϋπολογισμού.
     Αυτό δεν γίνεται. Αντίθετα, ο κ. Χριστοδουλάκης με δικολαβικά επιχειρήματα, προσπάθησε να μας πει ότι υπάρχουν οι άλλοι λογαριασμοί και έχουν συσταθεί νομότυπα. Βεβαίως και συστάθηκαν νομότυπα εκείνοι οι λογαριασμοί, αλλά οι δαπάνες που διαχειρίζονται οι λογαριασμοί που διακινούνται περνούν μέσα από τη νόμιμη διαχείριση.
     Αυτό εδώ δεν περνάει μέσα από τη δημόσια διαχείριση και σας εγκαλούμε ότι παραβιάζετε τη νέα συνταγματική και έννομη τάξη. Και εσείς έρχεστε και λέτε και σήμερα ακόμα και προχθές στον κ. Κωνσταντόπουλο ότι δεν γνωρίζετε τι γίνεται, είσαστε άσχετοι και ότι εμείς διαβάζουμε επικεφαλίδες εφημερίδων.
     Είναι γεγονός ότι έχετε χάσει τη λογική σας από τον πανικό που σας διακατέχει για το επερχόμενο κυβερνητικό ναυάγιο.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):  Αναμένετε!
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ.
     ΑΔΑΜ ΡΕΓΚΟΥΖΑΣ: Βεβαίως και αναμένουμε. Θέλω να σας πω το εξής: Ή δεν έχετε επαφή με την πραγματικότητα ή δεν έχετε καταλάβει τι ακριβώς γίνεται.
      Είπε ο κύριος Υπουργός πολλά. Είπε ότι εμείς έχουμε ισχυριστεί ότι δεν έπρεπε να μπούμε στην ΟΝΕ. Το αντίθετο έγινε. Χαιρόμαστε που κάνετε αυτήν την πλειοδοσία του ευρωπαϊσμού, αλλά την κάνετε με λίγη καθυστέρηση. Τουλάχιστον σεβαστείτε μια διαχρονική συνέπεια, αλλά και μία μεγάλη επιλογή της δικής μας παράταξης σ’ αυτόν τον ευρωπαϊκό δρόμο, που τότε εσείς πολεμούσατε και εσείς πρώτοι κακοποιήσατε, θα έλεγα. Γιατί η ποιοτική αξιοποίηση των κοινοτικών πόρων, σύμφωνα με τα αποτελέσματα ελεγκτών της Ευρωπαϊκής Ένωσης, βρίσκεται μόλις στο 40%. Το 60% από τους κοινοτικούς πόρους τροφοδότησε είτε τη διαφθορά είτε την κακή ποιότητα των έργων. Δεν εξηγείται διαφορετικά.
      Είπατε για το δείκτη ανάπτυξης. Σταματήστε να επιμένετε σ’ αυτόν το δείκτη ανάπτυξης, επαιρόμενοι κάθε φορά ότι η χώρα μας έχει τον υψηλότερο ρυθμό και εξηγήστε στον ελληνικό λαό, τι γίνεται μετά το 2004 που σταματάνε τα ολυμπιακά έργα και δώστε μια απάντηση τελικά, ποια είναι η αναπτυξιακή πολιτική με την οποία ελπίζετε εσείς ότι θα δοθεί αναπτυξιακή πνοή προς τα εμπρός, αφού καθυστερούν ακόμη οι μεγάλες μεταρρυθμίσεις που έχει ανάγκη ο τόπος και που σας υποδεικνύουν και η Ευρωπαϊκή Ένωση και οι διεθνείς οικονομικοί οργανισμοί.
      Και επειδή ακριβώς η αισιοδοξία αυτή τον τελευταίο καιρό έχει πάρει μορφή ιδιότυπης έπαρσης, θα σας πω τι ακριβώς λένε οι πληροφορίες. Πέραν της εκθέσεως της Ευρωπαϊκής Επιτροπής, θα σας πω τι λέει και ο ΟΟΣΑ. Θα μείνω μόνο σε ένα που έχει σχέση μ’ αυτό που συζητάμε.
      Μιλάει για την παραοικονομία στην Ελλάδα που έχει σχέση με την καθυστέρηση των μεταρρυθμίσεων που έχει τόση ανάγκη ο τόπος, που εσείς κάνετε πως δεν καταλαβαίνετε, όμως εμείς ανησυχούμε, γιατί η Κυβέρνηση η δική σας δεν έχει στατικό χαρακτήρα. Δεν σταματάει το κράτος με τη δική σας απομάκρυνση από την εξουσία, αλλά συνεχίζεται και μετά από εσάς.
      Λέει, λοιπόν: «Η διαπίστωση αφορά την παραοικονομία στην Ελλάδα, η οποία από 22,6% το 1989-1990…» -αφήνω την ενδιάμεση διαμόρφωση- «το     1999-2000 βρίσκεται στο 29%  και στο 28,7% αντίστοιχα». 
      Ε, λοιπόν, εμείς απ’ αυτήν ακριβώς την παραοικονομία, δηλαδή τη διαφθορά και τα παράνομα κέρδη των ολίγων θα αντλήσουμε τους πόρους και όχι βάζοντας φόρους στους απλούς πολίτες. Απ’ αυτήν την παραοικονομία, που εσείς ή αδυνατείτε να δείτε ή σκοπίμως παραβλέπετε θα αντλήσουμε τα έσοδα και δίνοντας μέσα απ’ αυτήν τη διαδικασία αναπτυξιακή πνοή προς τα εμπρός μέσω της επιχειρηματικότητας, θα δημιουργήσουμε προϋποθέσεις ανάπτυξης και καλύτερων ημερών για τον τόπο. 
      Αν εσείς αυτό δεν μπορείτε να το καταλάβετε είναι δικό σας θέμα. Και πραγματικά ο κ. Χριστοδουλάκης σήμερα έκανε ανόμοιες αναφορές, ότι δήθεν ο δείκτης των κοινωνικών δαπανών είναι ο μεγαλύτερος της Ευρωπαϊκής Ένωσης. Ξεχνάει ο κ. Χριστοδουλάκης ότι ο δείκτης αυτός προκύπτει από πολύ μειωμένα εισοδήματα, σε σχέση με τις χώρες της Ευρωπαϊκής Ένωσης και ο δείκτης αυτός που εμφανίζει ο κ. Χριστοδουλάκης ότι είναι ο πρώτος στην Ευρωπαϊκή Ένωση είναι ο τελευταίος. Στην πραγματικότητα γνωρίζουμε ότι οι δαπάνες και για την παιδεία και για την υγεία και για την κοινωνική πρόνοια είναι απελπιστικά χαμηλά.
      Αλλά εκείνο στο οποίο πρέπει κυρίως να απαντήσει η Κυβέρνηση είναι τι γίνεται με το λογαριασμό 234339 που αυτοαποκαλύφθηκε. Θα συμπεριλάβει τελικά αυτές τις δαπάνες μέσα στο σχέδιο του προϋπολογισμού που θα φέρει τις επόμενες μέρες ή θα συνεχίσει να ισχυρίζεται ότι αυτός ο λογαριασμός έχει την τυπική νομιμοποίηση, αλλά και τις ελεγκτικές διαδικασίες που προβλέπει το Σύνταγμα πάνω απ’ όλα;
      Και κάτι ακόμη. Με τις υπερβάσεις δαπανών κατά 50% και πλέον των προηγουμένων χρόνων, αλλά και αυτού του χρόνου, σύμφωνα με τα στοιχεία του πρώτου εννιαμήνου –έτσι θα διαμορφωθούν- τι θα γίνει; Θα τα ξαναφέρουμε στη Βουλή για συμπληρωματική έγκριση; Αν δεν το κάνετε εσείς, λυπούμαστε αλλά πολύ γρήγορα θα το πράξουμε εμείς. Και τότε βέβαια που δεν θα υπάρχουν τα στεγανά που υπάρχουν σήμερα για να μπορούμε να αντλήσουμε πληροφορίες, θα είμαστε έτοιμοι να ενημερώσουμε τον ελληνικό λαό, γιατί είναι ηθικό χρέος η ενημέρωση του ελληνικού λαού και ταυτόχρονα η πραγματική αποτύπωση των οικονομικών μεγεθών σε όποιο σχέδιο προϋπολογισμού και σε όποια συζήτηση γίνεται πλέον εδώ στη Βουλή.
      ΒΑΣΙΛΗΣ ΚΕΔΙΚΟΓΛΟΥ: Κύριε Ρεγκούζα, τα ποσοστά σε τι αναφέρονται; Σε ΑΕΠ;
      ΠΡΟΕΔΡΕΟΥΣΑ (Άννα Μπενάκη-Ψαρούδα): Ο συνάδελφος κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Ευχαριστώ, κυρία Πρόεδρε.
      Κυρία Πρόεδρε, όπως και οι συνάδελφοι, έτσι και εγώ με έκπληξη άκουσα για μία ακόμα φορά τον κύριο Υπουργό, όσες φορές βέβαια μας κάνει την τιμή να έρχεται σ’ αυτήν την Αίθουσα και να απαντά στις επερωτήσεις μας, όταν τον εγκαλούμε για θέματα τα οποία αφορούν την οικονομία, την κοινωνία και τον ελληνικό λαό.
      Κυρία Πρόεδρε, αναφέρθηκα στους δείκτες, λέγοντας ότι η Ελλάδα κατέχει την πρώτη θέση στους αρνητικούς δείκτες σε σχέση με τις άλλες χώρες της Ευρωπαϊκής Ένωσης και είναι τελευταία στους θετικούς  δείκτες.
      Ο κύριος Υπουργός μου έκανε την τιμή να ασχοληθεί με τους δείκτες, εφαρμόζοντας τη γνωστή τακτική και θεωρία του, δηλαδή να παρουσιάζει τα μαύρα άσπρα. 
      Θα ήθελα να αναφερθώ σε συγκεκριμένους δείκτες που προσδιορίζουν την πραγματική εικόνα σήμερα και της οικονομίας και της κοινωνίας, δείκτες ανάπτυξης. Ισχυρίστηκε ο κύριος Υπουργός ότι ο δείκτης της ανάπτυξης της χώρας μας είναι μεγαλύτερος από το μέσο όρο του δείκτη των άλλων χωρών της Ευρωπαϊκής Ένωσης. 
      Πράγματι, είναι έτσι. Τι αποτέλεσμα, όμως, δίνει αυτή η ανάπτυξη; Εκεί είναι η ουσία του πράγματος. γιατί σήμερα η ανεργία και η φτώχεια έχουν φθάσει σε απελπιστική κατάσταση. Ο κύριος Υπουργός βρίσκεται στην Πλατεία Συντάγματος και είναι αποκομμένος από την πραγματικότητα, από την κοινωνία, η οποία σήμερα υποφέρει. Ας πάει σε καμία επαρχιακή πόλη, για να δει το τι γίνεται. Ας πάει στα Τρίκαλα, στη Λάρισα, στην Καρδίτσα, στο Βόλο ή σε άλλες περιοχές και εκεί θα δει τελικά, αν αυτοί οι ισχυρισμοί είναι πραγματικοί ή δεν είναι.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Ο κ. Χριστοδουλάκης πάει στα Χανιά και εγώ πάω στη Λάρισα.
      ΘΕΟΔΩΡΟΣ ΣΚΡΕΚΑΣ: Τότε, κύριε Υπουργέ, θα τα ξέρετε. Ας μην τα πούμε, λοιπόν, μεταξύ μας, γιατί ξέρετε σε τι τραγική κατάσταση είμαστε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Ποιοι;
      ΘΕΟΔΩΡΟΣ ΣΚΡΕΚΑΣ: Οι περιοχές μας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υφυπουργέ, δεν κάνουμε διάλογο, ερωτήσεις και αποκρίσεις.
      ΘΕΟΔΩΡΟΣ ΣΚΡΕΚΑΣ: Ο δείκτης της ακρίβειας είναι ένας δείκτης, ο οποίος μας έφερε στην πραγματική σύγκλιση με τις άλλες ευρωπαϊκές χώρες. Εδώ πράγματι τα καταφέραμε και εδώ δεν υπάρχει καμία ευθύνη από τους κυβερνώντες για την κατάσταση που επικρατεί σήμερα στην αγορά. Έτσι, έχει καταντήσει η ελληνική αγορά, να μπούμε στη λογική «ο κλέψας του κλέψαντος».
      Ο μέσος όρος του εισοδήματος των Ελλήνων πολιτών είναι στο 55% του μέσου όρου του εισοδήματος των άλλων χωρών της Ευρωπαϊκής Ένωσης. Αυτό θεωρείται ισχυρός δείκτης για τον κύριο Υπουργό.
      Για το θέμα της ανεργίας, εμείς λέμε ότι η Ελλάδα σήμερα κατέχει τη δεύτερη θέση στο δείκτη της ανεργίας και η τάση είναι πολύ μικρή σε σχέση με την πρώτη χώρα που είναι η Ισπανία. Γιατί η Ισπανία, κυρία Πρόεδρε, πριν από τέσσερα χρόνια είχε ανεργία της τάξεως του 24% και σήμερα βρίσκεται στο 11%. Υπάρχει μία τάση μείωσης της ανεργίας πολύ ισχυρή.
      Σε εμάς, συμβαίνει το αντίθετο. Υπάρχει μία τάση πολύ μικρή, μία τάση η οποία ανεβαίνει και κατεβαίνει. Πώς, όμως, να γίνει αυτό, όταν τελικά έχουμε φθάσει ως χώρα να επιδοτούμε ελληνικές επιχειρήσεις, για να επενδύσουν και να αναπτυχθούν σε άλλες γειτονικές χώρες; Αυτό σημαίνει ότι κάνουμε εξαγωγή και θέσεων εργασίας, αλλά και πλούτου που θα έπρεπε να υπάρχουν στον τόπο μας.
      Κυρία Πρόεδρε, αυτές τις λίγες παρατηρήσεις είχα να κάνω στη δευτερολογία μου. Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο ο κ. Τσιτουρίδης.
      ΣΑΒΒΑΣ ΤΣΙΤΟΥΡΙΔΗΣ: Κυρία Πρόεδρε, ο κ. Χριστοδουλάκης ήρθε απόψε για μία ακόμα φορά να μας μιλήσει εδώ στη Βουλή για δείκτες. Και εδώ στη μεγάλη πλειοψηφία των δεικτών είμαστε τελευταίοι.
      Πέρα, όμως, από τους δείκτες, υπάρχει και η αληθινή οικονομική και κοινωνική πραγματικότητα. Είμαστε στην πρώτη θέση στην ανάπτυξη ανάμεσα στους δεκαπέντε, αλλά θα έπρεπε η Κυβέρνηση να ανησυχεί, διότι ο πλούτος πηγαίνει στις τσέπες πολύ ολίγων. Εδώ βρίσκεται το πραγματικό πρόβλημα. Γιατί υπάρχει ένα πολιτικοοικονομικό κατεστημένο που καταδυναστεύει και κρατά τη χώρα δεσμευμένη στην τελευταία θέση της Ευρωπαϊκής Ένωσης.
      Βεβαίως η πρώτη συνιστώσα του πολιτικοοικονομικού κατεστημένου είναι η Κυβέρνηση. Αυτό το σύστημα αποκαλύπτεται από την εξέλιξη της ελληνικής οικονομίας, από την ανισοκατανομή του εθνικού πλούτου, από τον τρόπο διανομής προμηθειών και έργων. Δεν χρειάζονται πολλές αποδείξεις, αρκεί να δει κανείς πώς διατέθηκαν οι υψηλές κρατικές δαπάνες και οι εισροές από την Ευρωπαϊκή Ένωση.
      Ποια μέριμνα ελήφθη για το μελλοντικό παραγωγικό αποτέλεσμα; Τι ενδιαφέρον έχει δείξει η Κυβέρνηση για ισονομία και αναδιανομή των εισοδημάτων των Ελλήνων; Όσοι ζουν στην πραγματικότητα και δεν ζουν στο γυάλινο κόσμο τους ή κρυμμένοι πίσω από το δάκτυλό τους αντιλαμβάνονται ότι πέρα από τους δείκτες της ανεργίας επί παραδείγματι, η ανεργία ταλανίζει κάθε ελληνική οικογένεια. Όπου υπάρχει νέος, όπου υπάρχει γυναίκα, υπάρχει το πρόβλημα της ανεργίας.
      Υπάρχουν έργα βιτρίνας είτε έργα με κακοτεχνίες και σημαντικές υπερβάσεις σε προϋπολογισμούς και χρονοδιαγράμματα, υπάρχουν δαπάνες με ελάχιστη ή μηδενική αναπτυξιακή συμβολή. Τεράστιες δαπάνες.
      Ως προς τη διανομή βλέπουμε απευθείας αναθέσεις, λόγω του επείγοντος, στα δημόσια έργα ή επιλογή αναδόχων στα δημόσια έργα μέσω του αμαρτωλού μαθηματικού τύπου ή αδιαφάνεια στις προμήθειες και στα εξοπλιστικά προγράμματα.
      Προχθές ο κ. Σημίτης το ομολόγησε, δεν δίνει λογαριασμό στη Βουλή. Δεν αισθάνεται την ανάγκη να δώσει λογαριασμό για 17 δισεκατομμύρια ευρώ τα τελευταία χρόνια, στους πολιτικούς εξοπλισμούς όσα μαζέψατε από τις αποκρατικοποιήσεις.
      Όλα αυτά βεβαίως αφορούν τους συνήθως ύποπτους του επιχειρηματικού κόσμου, οι οποίοι δεν συγκεντρώνουν οικονομική εξουσία όχι από τη λειτουργία των κανόνων της ελεύθερης αγοράς, αλλά ακριβώς εκ της μη λειτουργίας των κανόνων της ελεύθερης αγοράς. Και βεβαίως όλοι αυτοί στηρίζουν το σύστημα εξουσίας του κ. Σημίτη και φιλοδοξούν να συνεχίσουν να το στηρίζουν για να διαιωνίζεται. Και αυτό το πρόβλημα δεν είναι μόνο οικονομικό. Είναι κοινωνικό και είναι βαθιά πολιτικό. Όσο υπάρχει αυτό το πρόβλημα κανένα τερτίπι με δεύτερα βιβλία δεν πρόκειται να λύσει το πρόβλημά μας. Όσο αυτό το σύστημα επιζεί η οικονομία δεν έχει γιατρειά, γιατί αυτό το σύστημα εμποδίζει κάθε γνήσια οικονομική και πολιτική λειτουργία. Αυτό μας κρατά τελευταίους στους δεκαπέντε, και αυτό μπορεί να μας ρίξει και τελευταίους στους είκοσι πέντε αύριο, αν θα συνεχιζόταν.
      Η αποδόμηση αυτού του αμαρτωλού συστήματος, η διαφάνεια, η νομιμότητα, η ορθολογική διαχείριση του δημοσίου χρήματος είναι το χρέος της επόμενης κυβέρνησης, της δικής μας κυβέρνησης. Και θα το πετύχουμε γιατί εμείς χρωστούμε μόνο στον ελληνικό λαό, που κόντρα σε μηχανισμούς και εξωθεσμικά κέντρα και διπλά βιβλία και τερτίπια και αδιαφάνεια στη διαχείριση του δημοσίου πλούτου, ο ελληνικός λαός θα αποφανθεί στις επόμενες εκλογές. Το σύστημα αυτό μετά τις εκλογές θα αποδομηθεί. Είναι χρέος μας. 
      Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ολοκληρώθηκαν οι δευτερολογίες.
      Ο κύριος Υφυπουργός έχει το λόγο.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):  Κύριοι συνάδελφοι, θα είναι σύντομη η δευτερολογία μου. Ο κ. Χριστοδουλάκης, ο οποίος μίλησε δύο φορές, απάντησε με σαφήνεια και πληρότητα.
      Πραγματικά είναι θλιβερό –για να αρχίσω με τα ίδια λόγια που άρχισε την ομιλία του ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης- το ότι δεν ακούσαμε τίποτα καινούργιο από τους συναδέλφους της Νέας Δημοκρατίας και σήμερα. Όσα ακούμε τόσα χρόνια, όσα ακούμε τον τελευταίο μήνα επαναλήφθηκαν μονότονα και σήμερα. Τα ίδια πράγματα από τους ίδιους ανθρώπους για το ίδιο θέμα. Με ελάχιστες λέξεις, τις οποίες «γαρνίρουμε» με διάφορα γενικά και αόριστα, για να κατακεραυνώσουμε δήθεν την Κυβέρνηση για την οικονομική της πολιτική και την καταστροφή στην οποία οδηγεί τη χώρα. Διαφθορά, διαπλοκή, αδιαφάνεια, υψηλοί τόνοι και χαρακτηρισμοί απαράδεκτοι.
      Ο κ. Τσιτουρίδης για παράδειγμα, στην πρωτολογία του,  μας αποκάλεσε αμαρτωλό σύστημα εξουσίας. Κύριε συνάδελφε, γιατί μας προκαλείτε; Δεν νομίζετε ότι υπερβαίνετε τα εσκαμμένα; Μπορούμε και εμείς να τα υπερβούμε και δεν θα περάσετε καλά. Έχουμε και εμείς να πούμε πολλά για σας.
      Τι θα πει «αμαρτωλό σύστημα εξουσίας»; Είμαι κι εγώ που σας ακούω μέρος ενός τέτοιου συστήματος; Τι θρασύτητα είναι αυτή; Ο Υπουργός Οικονομικών και η Κυβέρνηση είναι αμαρτωλό σύστημα εξουσίας; Αυτά είναι πρωτόγνωρα πράγματα που μόνο από έναν Τσιτουρίδη μπορούν να ακουστούν σ’ αυτήν την Αίθουσα.
	ΣΑΒΒΑΣ ΤΣΙΤΟΥΡΙΔΗΣ: Όταν ψεύδεστε, είστε αμαρτωλοί. Οι ψεύτες είναι μέρος του προβλήματος.
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Τσιτουρίδη, σας παρακαλώ.
	ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Τι συμβαίνει, κύριοι συνάδελφοι, αυτές τις μέρες;
	ΣΑΒΒΑΣ ΤΣΙΤΟΥΡΙΔΗΣ: Συμβαίνει.
	ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Εμείς δε βρίσαμε κανέναν, κύριε συνάδελφε. Σας παρακαλώ πολύ.
      ΣΑΒΒΑΣ ΤΣΙΤΟΥΡΙΔΗΣ: Είστε ψεύτες, είστε «αμαρτωλοί».
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Συνεχίζετε τις ύβρεις. Δε δεχόμαστε μαθήματα, κύριε Τσιτουρίδη, ιδιαιτέρως από σας. Και δεν θα το αναλύσω αυτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, σας παρακαλώ, ηρεμήστε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριοι συνάδελφοι, τι συμβαίνει τις τελευταίες μέρες; Ακούστε. Εκτός από τη συνεχή προσπάθεια δυσφήμισης της ελληνικής οικονομίας, της εμφάνισής της με «γκρίζα» εικόνα μέσα και έξω από την Ελλάδα –που είναι ζημιά αυτό και το αντιλαμβάνεστε- έγινε μία συζήτηση επί του προσχεδίου. Τα ίδια λόγια. Ερωτήσεις γραπτές που απαντήθηκαν. Τα ίδια πράγματα. Ερωτήσεις στον Πρωθυπουργό. Τα ίδια. Η σημερινή επερώτηση. Τα ίδια λόγια. Ερώτηση αύριο πριν την έναρξη της συζήτησης του νέου μισθολογίου στη Διαρκή Επιτροπή Οικονομικών Υποθέσεων με το ίδιο θέμα.
      ΣΑΒΒΑΣ ΤΣΙΤΟΥΡΙΔΗΣ: Είναι που εμμένουν στα ίδια ψέματα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Τσιτουρίδη. Δεν μπορείτε να απαντάτε σε κάθε φράση. Πείτε στον Κοινοβουλευτικό Εκπρόσωπο να το πει.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Επίκαιρη ερώτηση από συνάδελφο της Νέας Δημοκρατίας με το ίδιο θέμα. Στις 27 του μηνός συζήτηση προ ημερησίας διατάξεως για την οικονομία με το ίδιο θέμα.
      Τι θα γίνει, κύριοι συνάδελφοι; Δε νομίζετε ότι οι συζητήσεις αυτές εκφυλίζουν ακόμα και τις κοινοβουλευτικές διαδικασίες, όταν μονότονα επαναλαμβάνουμε τα ίδια πράγματα, εσείς στις ερωτήσεις σας κι εμείς στις απαντήσεις μας; Δε χάνουμε έτσι τη σοβαρότητά μας; Επιτέλους!
      ΑΔΑΜ ΡΕΓΚΟΥΖΑΣ: Ο διάλογος είναι το «όπλο» της δημοκρατίας.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Ο διάλογος είναι, αλλά όχι ο διάλογος κωφών. Ερωτάτε τα ίδια, να σας απαντώ κοκ. Πού πάμε δηλαδή; Τι διάλογος είναι αυτός;
      ΑΔΑΜ ΡΕΓΚΟΥΖΑΣ: Δεν απαντάτε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι. Όπως θέλει θα μιλήσει ο κύριος Υπουργός, τι να κάνουμε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Δεν με αφήνετε να ολοκληρώσω. Είπα ότι θα είμαι σύντομος, νομίζω ότι υπήρξα ευγενής και δε σας διέκοψα ποτέ. Ανέβασα τους τόνους γιατί δεν ανέχομαι τους χαρακτηρισμούς του κ. Τσιτουρίδη. Μόνο γι’ αυτό. Ααγανάκτησα και επαναστάτησα ως άνθρωπος, αλλά και ως πολιτικός. Δεν πιστεύω ότι ανήκω σε κανένα «αμαρτωλό» σύστημα εξουσίας. Είμαι μέλος μίας λαοπρόβλητης Κυβέρνησης…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ, μην επανέρχεστε, απαντήστε επί της ουσίας, έληξε αυτή η ιστορία.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κυρία Πρόεδρε, έπρεπε να τον διακόψετε και να τον διορθώσετε. Δε λήγει έτσι εύκολα αυτή η ιστορία.
      Ο κ. Αλογοσκούφης αισθάνθηκε την ανάγκη μετά μακρά και ώριμη σκέψη πολλών ημερών, μετά από είκοσι πέντε ημέρες, να αιτιολογήσει σήμερα γιατί αποχώρησε η Νέα Δημοκρατία από τη συζήτηση του προσχεδίου στη Διαρκή Επιτροπή Οικονομικών Υποθέσεων. Τότε είπε ότι αποχωρεί διότι η Κυβέρνηση δεν αποσύρει το προσχέδιο του προϋπολογισμού για να εισάγει άλλο, με αληθή στοιχεία, όπως είπε εκείνος.
      Σήμερα είπε ότι αποχώρησε διότι δεν ήλθε για να συνεχιστεί η συζήτηση, στην επιτροπή ο Υπουργός Οικονομίας και Οικονομικών, παρ΄ ότι, όπως είπε, βρισκόταν στον περίγυρο της περιοχής του Συντάγματος.
      Είμαι βέβαιος ότι αντελήφθη το λάθος του., Η συζήτηση είχε αρχίσει, είχε μιλήσει ο εισηγητής της Νέας Δημοκρατίας, είχαν πάρει το λόγο και δύο άλλοι τουλάχιστον συνάδελφοι, ο Επίτιμος Πρόεδρος της Νέας Δημοκρατίας και ο κ. Έβερτ, αν θυμάμαι καλά, όταν εισήλθε λάβρος ο κ. Αλογοσκούφης, ο οποίος πήρε το λόγο και αποχώρησε. 
      Σήμερα αισθάνθηκε την ανάγκη –το κατάλαβε φαίνεται- να αιτιολογήσει πληρέστερα εκείνη την αποχώρηση. Γιατί δεν είναι και πολύ ωραίο να αποχωρεί κανείς από τη συζήτηση ενός τόσο σημαντικού θέματος, του προσχεδίου του προϋπολογισμού. Ακριβώς γι’ αυτόν το λόγο θεσπίστηκε να αυτή η διαδικασία. Για να εισφέρουν τα κόμματα και οι Βουλευτές με τον τρόπο τους στην κατάρτιση του οριστικού σχεδίου του προϋπολογισμού.
      Βέβαια επανέφερε ένα θέμα που με αφορά και που δεν περίμενα ότι θα γίνει τόσο προσφιλές επιχείρημα και της Νέας Δημοκρατίας αλλά και της άλλης Αντιπολίτευσης. Το θέμα της απάντησής μου ως Υφυπουργού, για την κίνηση του λογαριασμού των αποκρατικοποιήσεων. 
      Τι δείχνει αλήθεια η ανάλυση των στοιχείων εκείνης της απάντησης; Γιατί αναφερόμαστε σε ένα-δύο από τα κονδύλια των δαπανών που θεωρείτε αδικαιολόγητα ότι δηλαδή δεν έπρεπε να πληρωθούν από το συγκεκριμένο λογαριασμό και γενικώς και αορίστως…
      ΑΔΑΜ ΡΕΓΚΟΥΖΑΣ: Εμφανίστηκαν στον προϋπολογισμό;
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):   Θέλετε, δηλαδή, να απαντήσω με τον τρόπο που εσείς επιθυμείτε; Γιατί με διακόπτετε;
      Και με το γενικό αφορισμό ότι ο λογαριασμός αυτός δεν κατευθύνεται στη μείωση του δημοσίου χρέους, έχετε αφήσει εντελώς έξω τα άλλα στοιχεία που δείχνουν κάτι σημαντικό. Το μεγαλύτερο κομμάτι αυτών των πληρωμών, 940,8 εκατομμύρια ευρώ που αντιστοιχεί σε ποσοστό 78% περίπου, αφού αφαιρεθούν και τα έξοδα αποκρατικοποιήσεων κλπ., έγιναν για την απευθείας μείωση του δημόσιου χρέους…
      ΑΔΑΜ ΡΕΓΚΟΥΖΑΣ: Μα, δεν περάστηκαν…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Ρεγκούζα δεν είναι δυνατόν να σχολιάζετε κάθε φράση του κυρίου Υφυπουργού. Τι είδους συζήτηση είναι αυτή. Αυτά είναι καινούργια ήθη και καινούργιοι τρόποι συζήτησης.
      ΑΔΑΜ ΡΕΓΚΟΥΖΑΣ: Μα είναι ανακριβή αυτά που λέει ο κύριος Υφυπουργός.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Προχωρήστε κύριε Υφυπουργέ, και να μιλάτε αορίστως. Παρακαλώ μην προκαλείτε ερωτήματα.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):   Το σημαντικότερο, λοιπόν, κομμάτι μέχρι και 86% της διάθεσης αυτού του κονδυλίου είναι για την απευθείας μείωση του δημόσιου χρέους. Αλλά εμμέσως ό,τι επηρεάζει το έλλειμμα επηρεάζει και το δημόσιο χρέος. Και οι άλλες πληρωμές το χρέος μειώνουν εντέλει. Και αν δεχθούμε ότι δεν υπήρχαν χρήματα στη διάθεσή μας για να πληρώσουμε και χρησιμοποιήσαμε από αυτόν το λογαριασμό, θα έπρεπε κατά τη γνώμη σας να δανειστούμε;
      Απάντησα, λοιπόν, τότε στην επιτροπή και απαντώ και τώρα με τον ίδιο τρόπο. Παρακαλούμε αντί αυτών των γενικών αφορισμών, των υψηλών τόνων και τη μόνιμη επωδό για εκλογές και αποχώρηση της Κυβέρνησης, να συμβάλετε υπεύθυνα μέχρι την ώρα που θα συζητήσουμε τον οριστικό προϋπολογισμό του κράτους, ώστε να διαμορφωθεί κατά τρόπο που να μπορέσει να βοηθήσει την ανάπτυξη της ελληνικής οικονομίας και την προοπτική της χώρας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αλογοσκούφης έχει το  λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε θα ήθελα για μια ακόμα φορά να συγχαρώ τον κ. Φαρμάκη γιατί είναι ο πρώτος Υφυπουργός Οικονομικών τα τελευταία χρόνια. από το 1996 και μετά, που πραγματικά σε ερώτηση κάποιου συναδέλφου έδωσε μια απάντηση που δεν ήταν παραπειστική. Έδωσε την αλήθεια. Οι προκάτοχοί του τις περισσότερες φορές -ενώ οι υπηρεσίες του Γενικού Λογιστηρίου του Κράτους τους έδιναν την πλήρη απάντηση- αποφάσιζαν να αποκρύψουν την πλήρη απάντηση και έδιναν στην ουσία μια παραπειστική χωρίς να δίνονται τα στοιχεία για τους λογαριασμούς.
      Επί της ουσίας βεβαίως η απάντησή του αποδείκνυε αυτά τα οποία ισχυριζόταν η Αντιπολίτευση. Αυτή είναι η πραγματικότητα. Διότι όλα αυτά τα πράγματα εμμέσως μειώνουν το δημόσιο χρέος. Το πρόβλημα όμως δεν ήταν μόνο αν μειώνεται εμμέσως ή αμέσως το δημόσιο χρέος. Το πρόβλημα είναι αν το έλλειμμα που παρουσιάζεται στον προϋπολογισμό αντικατοπτρίζει ή όχι την πραγματικότητα. Και από τα στοιχεία που μας παρουσίαζε αποδεικνύεται ότι το έλλειμμα δεν αντικατοπτρίζει την πραγματικότητα.
      Ένα δεύτερο στοιχείο που θα ήθελα να πω είναι το εξής: Το ότι χρησιμοποιήθηκε ένα πολύ μεγάλο μέρος απ’ αυτόν τον ειδικό λογαριασμό για την επαναγορά των μετοχών της ΕΤΕ από την ΔΕΚΑ, δεν μειώνει το δημόσιο χρέος, γιατί οι μετοχές της Εθνικής δεν είναι στοιχείο του δημόσιου χρέους. Έτσι απλώς πήγε να καλύψει την φοβερή κακοδιαχείριση που είχε γίνει στη ΔΕΚΑ μέσω του ειδικού αυτού λογαριασμού των αποκρατικοποιήσεων.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Ξέρετε πολύ καλά ότι αυτά που επαναγοράστηκαν για περίπου 900 εκατομμύρια ευρώ πουλήθηκαν για λιγότερο  από τα μισά λίγο καιρό μετά, προκειμένου να πει η Κυβέρνηση ότι έκανε τη μετοχοποίηση της Εθνικής Τράπεζας. Είναι, λοιπόν, και αυτό το στοιχείο έντονα επιβαρυντικό για την Κυβέρνηση.
      Τώρα επειδή επανέρχεται στο θέμα της αποχώρησής μας εκείνη την ημέρα, θέλω να σας θυμίσω δύο πράγματα. Πρώτον, ότι ο γενικός εισηγητής της Νέας Δημοκρατίας ήμουν εγώ. Είχα μιλήσει την πρώτη μέρα, κύριε Φαρμάκη, και αυτά τα οποία είχα πει επιβεβαιώθηκαν άμεσα.
      Το δεύτερο στοιχείο είναι ότι εκείνη την ημέρα θυμάμαι ότι όταν ζήτησα το λόγο να μιλήσω και ο πρόεδρος της επιτροπής αλλά και εσείς προσωπικά με τις φωνές σας δεν μου επιτρέψατε να σας μιλήσω.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Όχι εγώ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Μπορεί να μην ήσασταν εσείς. Ίσως ο εισηγητής της Συμπολίτευσης ή ο πρόεδρος της επιτροπής. Πάντως, γεγονός είναι ότι εκείνη την ημέρα αναγκάσθηκα με γραπτή δήλωση να πω αυτά που δεν με αφήσατε να πω εκεί γιατί είχα πάρει το λόγο επί του Κανονισμού και είπα ότι αποχωρούμε μέχρις ότου έλθει ο Υπουργός Οικονομίας και Οικονομικών στην επιτροπή ο οποίος ήταν στην Αθήνα –το ξέραμε αυτό- για να δώσει εξηγήσεις. Αυτή είναι η πραγματικότητα. Αυτά όμως τώρα δεν έχουν σημασία. Σημασία έχει ότι εδώ έχει γίνει μια επερώτηση η οποία αναδεικνύει το τεράστιο πρόβλημα αδιαφάνειας που υπάρχει στη διαχείριση των δημοσίων οικονομικών. Το πρόβλημα είναι ότι δεν μπορεί αυτή η κατάσταση να συνεχισθεί και με την οριστική κατάθεση του σχεδίου προϋπολογισμού. Πλέον το τζίνι έχει βγει, αν θέλετε, από το λυχνάρι. Η κατάσταση είναι διαφορετική από ό,τι ήταν όταν ξεκινήσαμε τη συζήτηση του προσχεδίου. Έχουμε τη δική σας απάντηση –που, όπως σας είπα, είναι η πρώτη φορά που Υφυπουργός Οικονομικών έδωσε τόσο αναλυτική απάντηση- και έχουμε και την έκθεση της Ευρωπαϊκής Επιτροπής η οποία αμφισβητεί ευθέως τα στοιχεία του προσχεδίου του προϋπολογισμού.
      Καλό θα είναι, λοιπόν, όταν σε λίγες μέρες οριστικοποιήσετε τα σχέδια των προϋπολογισμών, να παρουσιάσετε την πραγματική κατάσταση. Αυτό περιμένουμε να δούμε από εσάς και περιμένουμε να γίνει μια αρχή για την ειλικρινή αποτύπωση των οικονομικών του κράτους διότι τα οικονομικά του κράτους δυστυχώς τα τελευταία χρόνια, παρά το γεγονός ότι είχαμε υποχρέωση από το Πρόγραμμα Σταθερότητας, τα Προγράμματα Σύγκλισης, να τα εξυγιάνουμε, τα οικονομικά του κράτους εξακολουθούν, να βρίσκονται σε κατάσταση η οποία είναι τραγική. Οι κρατικοί λογαριασμοί, όπως αποδείχθηκε σήμερα και από την κατάθεση των δεκαεννέα ειδικών λογαριασμών, που είναι ένα μέρος των ειδικών λογαριασμών τέλος πάντων που κατέθεσε ο  Υπουργός Οικονομίας και Οικονομικών, εξακολουθούν να είναι ένα τεράστιο πρόβλημα. Υπάρχει το τεράστιο πρόβλημα της αδιαφάνειας με τα στοιχεία των κρατικών οργανισμών, που είναι οι ασφαλιστικοί οργανισμοί και οι ΟΤΑ, εκεί τα περίφημα αυτά πλεονάσματα, η περίφημη αυτή άσπρη τρύπα που ο Θεός να την κάνει άσπρη τρύπα και μακάρι να ήταν άσπρη τρύπα, διότι αυτά τα στοιχεία δεν εδράζονται πουθενά. Εδράζονται, δηλαδή, σε πάρα πολύ αυθαίρετους υπολογισμούς. Τους αμφισβητεί ήδη στην τελευταία του έκθεση ο διοικητής της Τράπεζας της Ελλάδος, τους αμφισβητεί, όπως ξέρετε και εσείς πολύ καλά, η ίδια η Ευρωπαϊκή Επιτροπή και καλό είναι να παρουσιάσουμε τέλος πάντων τα στοιχεία όπως πραγματικά είναι ώστε να γίνει μια αρχή με ένα νοικοκύρεμα, με ένα χρονοδιάγραμμα, διότι αυτά τα πράγματα δεν γίνονται αμέσως. Εγώ με αυτόν τον τρόπο θέλω να δώσω και μια άμεση απάντηση σ’ αυτήν την κινδυνολογία που επιχείρησε να κάνει ο κύριος Υπουργός Οικονομίας για δήθεν κρυφό πρόγραμμα και δήθεν λιτότητα. Τη λιτότητα σας τη χαρίζουμε. Την κάνατε και το κακό είναι ότι την κάνατε χωρίς αποτελέσματα. Επί δέκα χρόνια ακολουθήσατε μια πολιτική η οποία υποτίθεται ότι θα εξυγίανε τα δημόσια οικονομικά και μετά από δέκα χρόνια δυστυχώς βρισκόμαστε σε πάρα πολύ δύσκολη κατάσταση σε σχέση με τις υποχρεώσεις που έχουμε αναλάβει διεθνώς. Και χρειάζεται να ακολουθήσουμε μια διαφορετική προσέγγιση χωρίς προσφυγή στη φορολογία, ένα νοικοκύρεμα στο δημόσιο ώστε πραγματικά να εξυγιάνουμε μια και καλή και με τον καλύτερο δυνατό τρόπο τα δημόσια οικονομικά. Αυτό είναι κάτι που δεν θα το κάνετε εσείς. Ο χρόνος πέρασε. Είναι όπως κτυπάνε στα τηλεοπτικά παιχνίδια τα καμπανάκια και λένε ότι «ο χρόνος σας τελείωσε». Όσο νωρίτερα το καταλάβετε, τόσο καλύτερα θα πάμε σε εκλογές για να λυθεί το πρόβλημα της χώρας με τη βούληση και την επιθυμία του κυρίαρχου λαού.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υπουργός Οικονομίας και Οικονομικών, κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, εκλαμβάνω κατ’ αρχήν ως μία πολύ θετική ενέργεια την απεγνωσμένη και απέλπιδα προσπάθεια της Αξιωματικής Αντιπολιτεύσεως να αιτιολογήσει την αδικαιολόγητη και αστήρικτη αποχώρησή της από τη συζήτηση που έγινε για το προσχέδιο του προϋπολογισμού, μη δίνοντας έτσι ουσιαστικό περιεχόμενο στην επιταγή του Συντάγματος ότι ο προϋπολογισμός είναι για να συζητείται και να μαθαίνει ο ελληνικός λαός εναλλακτικές προτάσεις εάν υπάρχουν.
      Και εδώ το ατύχημα είναι ότι δεν υπάρχουν εναλλακτικές προτάσεις και καμία δεν ακούσαμε.
      ΑΔΑΜ ΡΕΓΚΟΥΖΑΣ: Σε ποιες προτάσεις; Τις αναξιόπιστες;
      (Κωδωνοκρουσίες)
      ΠΡΟΕΔΡΕΥΩΝ (Κωνσταντίνος Βρεττός): Κύριε Ρεγκούζα, μην το ξανακάνετε, παρακαλώ.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Και πιστεύω, ότι έστω και αυτή η υποκρυπτόμενη αυτοκριτική θα αποτελέσει την αφορμή για μία νέα στάση του κόμματος της Αξιωματικής Αντιπολιτεύσεως απέναντι στα θέματα οικονομικής πολιτικής.
     Βεβαίως, οφείλω να πω επίσης ότι η σημερινή συζήτηση δεν έδωσε καμία νέα θέση, καμία συγκεκριμένη πρόταση, καμία συγκεκριμένη αντιπρόταση της Νέας Δημοκρατίας. Και ακούσαμε για άλλη μια φορά, αλλά θέλω να πιστεύω ότι δεν θα επαναληφθεί αυτό στο μέλλον, πάλι την γκρίζα καταστροφολογία της Νέας Δημοκρατίας. Κανείς δεν είπε ότι η ελληνική οικονομία δεν έχει προβλήματα. Κανείς δεν είπε ότι μένουν ακόμη σημαντικοί στόχοι να εκπληρωθούν. Αλλά επίσης κανείς δεν αμφισβήτησε, κανείς έγκυρος αναλυτής δεν αμφισβήτησε, την πολύ σημαντική πρόοδο που έχει γίνει τα τελευταία δέκα χρόνια στην ελληνική οικονομία, η οποία ανεσύρθη από τον πυθμένα της ύφεσης και της στασιμότητας και έχει σήμερα οικονομικές επιδόσεις αξιοζήλευτες σε πολλούς τομείς και βελτιώνει σιγά-σιγά όλους.
     Θέλω να πιστεύω ότι η συνέχεια του μακρού διαλόγου που θα υπάρξει για τον προϋπολογισμό που θα κατατεθεί την άλλη εβδομάδα στη Βουλή, θα δώσει επιτέλους την ευκαιρία στην Αξιωματική Αντιπολίτευση να πάψει να κρύβεται, να πάψει να βάφει με γκρίζο χρώμα ό,τι αφορά την ελληνική οικονομία και τις επιδόσεις της οικονομικής πολιτικής και να έρθει φάτσα με φάτσα με τον ελληνικό λαό και να του πει: «Εμείς σ’ αυτήν τη δαπάνη διαφωνούμε και προτείνουμε αυτό. Εμείς σ’ αυτήν τη φορολογία διαφωνούμε και προτείνουμε κάτι άλλο. Εμείς σ’ αυτό το πρόγραμμα δημοσίων επενδύσεων διαφωνούμε και έχουμε μία άλλη άποψη και είναι αυτή», έτσι ώστε να μάθει ο ελληνικός λαός τι προτείνει η Κυβέρνηση, τι προτείνει η Αξιωματική Αντιπολίτευση και να μπορέσει τον Απρίλιο να επιλέξει ποιος είναι  ικανότερος, πειστικότερος να συνεχίσει τη διακυβέρνηση της χώρας την επόμενη τετραετία.
     Να του πούμε πού θέλει να πάει η χώρα το 2008; Θέλει να συνεχίσει την ανοδική πορεία, την οποία έχει διαγράψει μέχρι σήμερα με τις δυσκολίες και τα προβλήματα –και ήταν υπερβολικά αλαζονικό εάν οποιοσδήποτε έλεγε ότι όλα είναι λυμένα, για όλα έχουμε μία συνταγή, για όλα έχουμε κάνει μία πρόβλεψη. Δεν είναι έτσι η οικονομία, δεν είναι έτσι καμία οικονομία. Η οικονομία είναι μία εξελισσόμενη διαδικασία με αρνητικές διαταραχές, με πιέσεις, με προβλήματα, με αναθεωρήσεις. Αυτή είναι η οικονομία, αυτή είναι η οικονομική πολιτική. Είναι μία διαρκής μάχη να βελτιώνεις τις επιδόσεις σου. Και δεν είναι ούτε απαγγελία ποιημάτων ούτε μαύρο-άσπρο. Έχει μία εξέλιξη. Και ελπίζω ότι η Νέα Δημοκρατία αυτή τη φορά θα αναθεωρήσει τη μέχρι τώρα συστηματική τακτική της άρνησης, της απόκρυψης, της αδιαφάνειας των θέσεών της.
     Πιστεύω, λοιπόν, ότι το επόμενο διάστημα θα έχουμε την ευκαιρία να ακούσουμε όλες τις απόψεις και να τις αξιολογήσουμε και να τις κρίνουμε. Θέλω όμως να πω ότι όταν γίνει αυτή η συζήτηση, όλοι θα πρέπει να γνωρίζουμε και πάνω απ’ όλα οι Έλληνες πολίτες ότι κανέναν δεν συμφέρει να μελανώνουμε τα επιτεύγματα της ελληνικής οικονομίας, που όπως είπα, πριν από δέκα χρόνια της έδειχναν όλοι την πόρτα εξόδου και σήμερα βρίσκεται στο επίκεντρο των εξελίξεων, συμμέτοχος, έγκυρος και αξιόπιστος όλων των αποφάσεων που λαμβάνονται για το μέλλον της Ευρώπης. Αυτή είναι μία σημαντική πρόοδος. Και μπορώ να απαριθμήσω αυτήν την πρόοδο αναλυτικά σε όλα τα μέτωπα:
     Ανεργία. Από το 12% είναι κάτω από 9% σήμερα.
     Πληθωρισμός. Από το 10% και 14% είναι στο 3%-3,5% σήμερα. Πρέπει να μειωθεί και άλλο αναμφισβήτητα. Αλλά ήδη είναι κατάκτηση σήμερα να μιλάμε και να διαφωνούμε για τα δεκαδικά ψηφία του πληθωρισμού, όταν πριν από δέκα χρόνια, επί Νέας Δημοκρατίας η συζήτηση γινόταν δέκα-δέκα μονάδες, πέντε-πέντε μονάδες ο πληθωρισμός.
      Το δημόσιο χρέος παραμένει υψηλό. Μειώθηκε όμως σημαντικά από την απειλητική διάσταση που είχε πάρει το ’90 με ’93 και το ’94. Οι επενδύσεις πρέπει να πολλαπλασιαστούν, αλλά είναι καλύτερα που έχουμε σήμερα 8%, 9% και 10% αύξηση των επενδύσεων από το 0, 0, 0 της περιόδου ’90 – ’93. Δε λέει κανείς ότι δεν έχουμε προκλήσεις μπροστά μας, δυσκολίες και δοκιμασίες, ότι δεν πρέπει να αλλάξουμε αντίληψη όλοι ως πολιτικοί, ως κοινωνία, ως μέλος της Ευρωπαϊκής Ένωσης, ως Ευρωπαϊκή Ένωση, αν θέλετε, σε μια σειρά από θέματα. Κανείς όμως δεν μπορεί να αμαυρώνει το δρόμο τον οποίο έχουμε διανύσει διαμορφώνοντας έτσι μία ασφαλέστερη και πιο στέρεη βάση, για να αντιμετωπίσουμε τα προβλήματα του μέλλοντος.
      Ο ελληνικός λαός δεν θέλει ούτε θριαμβολογίες ούτε αλαζονείες ούτε έπαρση. Δεν θέλει όμως ούτε καταστροφολογία, απόρριψη και μηδενισμό. Θέλει να ξέρει την αλήθεια, η οποία δίνει επίγνωση σ’ αυτό το οποίο πρέπει να γίνει, αλλά ταυτόχρονα τροφοδοτεί με αυτοπεποίθηση τον ελληνικό λαό ότι έχει κάνει σημαντικά βήματα και μπορεί να τα συνεχίσει και όχι να τα ανακόψει. Αυτή, λοιπόν, την απέλπιδα προσπάθεια, να ανακοπεί η οικοδόμηση αυτοπεποίθησης στον Έλληνα πολίτη ότι μπορεί να σταθεί στην Ενωμένη Ευρώπη, ότι διόρθωσε σε αρκετά σημεία την οικονομία και τα επόμενα χρόνια μπορεί να τη διορθώσει και σε άλλα, καμία στείρα αντιπολιτευτική τακτική δεν μπορεί να ανακόψει. Γι’ αυτό για άλλη μια φορά σας καλώ από το Βήμα αυτό, της Βουλής, να προσέλθετε ως υπεύθυνη Αξιωματική Αντιπολίτευση και να καταθέσετε συγκεκριμένες προτάσεις για συγκεκριμένα πράγματα. Όταν εμείς λέμε ότι αυξάνουμε τις αγροτικές συντάξεις κατά 30 ευρώ, να βγείτε και να πείτε εσείς τι προτείνετε.
      ΑΔΑΜ ΡΕΓΚΟΥΖΑΣ: Λαϊκισμοί είναι αυτά που λέτε, ψευτοδιλήμματα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Προτείνετε είκοσι ή προτείνετε πενήντα; Όταν εμείς αυξάνουμε το εισόδημα του χαμηλοσυνταξιούχου, της φτωχής οικογένειας κατά 30 ευρώ, εσείς να βγείτε και να πείτε, αν θέλετε να τα κόψετε ή να τα αυξήσετε. Όταν εμείς ενισχύουμε την ελληνική οικογένεια με παιδιά που σπουδάζουν με 1.000 ευρώ το χρόνο, να βγείτε και να πείτε, αν θέλετε να τα κόψετε ή να τα αυξήσετε.  
      ΑΔΑΜ ΡΕΓΚΟΥΖΑΣ: Εμείς θα λέμε αυτά που θέλουμε κι όχι αυτά που θέλετε εσείς.
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε συνάδελφε, μη διακόπτετε. 
      Να μη γράφονται αυτά που λέει ο κ. Ρεγκούζας στα Πρακτικά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Όταν εμείς μειώνουμε το φόρο στο πετρέλαιο για τους αγρότες, όταν εμείς παίρνουμε μια σειρά από μέτρα για τις άνεργες μητέρες και τους άλλους ανέργους, για τη μονογονεϊκή  οικογένεια, να βγείτε και να πείτε αν θα τα αυξήσετε ή θα τα μειώσετε. Έτσι νομίζω ότι μπορούμε, αγαπητοί συνάδελφοι, να κάνουμε ένα διάλογο, μία αντιπαράθεση, γιατί έχουμε μεγάλες διαφορές. Αυτή όμως η αντιπαράθεση θα είναι ωφέλιμη και για μας και για σας και προπάντων θα είναι ωφέλιμη για τον ελληνικό λαό.
      ΑΔΑΜ ΡΕΓΚΟΥΖΑΣ: …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το γκρίζο χρώμα, η έλλειψη επιχειρημάτων, ο μηδενισμός, η απόρριψη δεν βοηθά κανέναν και ο ελληνικός λαός έχει την κρίση, τη γνώση και την ευθύνη να το κρίνει αυτό.
      ΑΔΑΜ ΡΕΓΚΟΥΖΑΣ:  … 
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, αυτός δεν είναι τρόπος να συζητάμε. Δεν μπορείτε να διακόπτετε.
     Το λόγο έχει ο κ. Αλογοσκούφης.
     ΓΕΩΡΓΙΟΣ ΑΛΟΓΟΣΚΟΥΦΗΣ: Δε νομίζω ότι αξίζει να απαντηθεί το ρεσιτάλ δημαγωγίας που επιχείρησε στο τέλος ο Υπουργός Οικονομίας και Οικονομικών. Όταν πήρε το λόγο για τρίτη φορά, εγώ θεώρησα ότι θα ακούγαμε κάτι διαφορετικό απ’ αυτά που ακούσαμε στην πρωτολογία του και κυρίως το ζητούμενο, μία δέσμευση από τον Υπουργό ότι ο προϋπολογισμός τον οποίο θα φέρει στη Βουλή, θα διαφέρει ουσιωδώς από το προσχέδιο που είχε καταθέσει στην επιτροπή, θα λαμβάνει υπόψη του τις καινούργιες πραγματικότητες που αναδείχθηκαν πλέον και απασχολούν όλον τον ελληνικό λαό και όλους όσους ασχολούνται με τα θέματα της οικονομίας. «Ο κόσμος το έχει τούμπανο», κύριε Υπουργέ, «κι εσείς κρυφό καμάρι», διότι όλοι γράφουν και το αναγνωρίζουν, ακόμη κι έγκριτοι δημοσιογράφοι, όπως ο κ. Νικολάου του «Βήματος», ο οποίος είναι από τους υποστηρικτές σας συνήθως, όσον αφορά την οικονομική σας πολιτική, και σας βλέπει με θετική προδιάθεση.
Επί δύο Κυριακές τώρα γράφει για το πόσο πλαστός είναι ο προϋπολογισμός, για τα  τεράστια προβλήματα που υπάρχουν με τους κρυφούς λογαριασμούς. Ο κόσμος το έχει τούμπανο πια. Ακόμα και οι υποστηρικτές σας αναγνωρίζουν πια ότι υπάρχει πρόβλημα με τους προϋπολογισμούς σας.
      Θα πρέπει, λοιπόν, να δεχθείτε αυτήν την πραγματικότητα και περιμένουμε ο προϋπολογισμός που θα φέρετε στη Βουλή –το είπα και προηγουμένως- να είναι ένας προϋπολογισμός αξιόπιστος. Είναι καιρός πια να ξεφύγουμε από τους αναξιόπιστους προϋπολογισμούς που εγκαινιάσατε -εσείς πρώτος ίσως- ως Υφυπουργός το 1996. Τότε υπήρχε τέλος πάντων και κάποιος ευγενής στόχος να μπει η Ελλάδα στην ΟΝΕ. Έστω και με τη δημιουργική λογιστική λόγω των καθυστερήσεων εκείνων πολλοί από μας είπανε «κομμάτια να γίνει, ας μπούμε».
      Δεν επιτρέπεται όμως να συνεχίζεται αυτή η πρακτική, να συνεχίζεται η παραπλάνηση του ελληνικού λαού, διότι ο ελληνικός λαός πια κατάλαβε τι συμβαίνει, ο ελληνικός λαός θέλει μια διαφορετική πολιτική, θέλει μια διαφορετική προσέγγιση στα προβλήματα της οικονομίας και της κοινωνίας. Σας είδε, σας δοκίμασε, σας βαρέθηκε. Δώστε του την ευκαιρία να εκφραστεί. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο. 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, απαντώντας –ελπίζω για τελευταία φορά- θέλω να πω ότι είμαι πραγματικά υπερήφανος που συνέταξα τους προϋπολογισμούς της περιόδου 1996-1999, οι οποίοι απετέλεσαν την ουσιαστική βάση για να μπει η ελληνική οικονομία στην ΟΝΕ. Όλα τα στοιχεία, τα οποία είχαν οι προϋπολογισμοί, απεδείχθησαν ότι ισχύουν, ότι είναι πραγματικά, παρά τις απεγνωσμένες προσπάθειες παραποίησης, παραμόρφωσης, παραπλάνησης που συστηματικά επιχείρησε η Νέα Δημοκρατία.
      Η Νέα Δημοκρατία την περίοδο εκείνη έλεγε ότι δεν θα μπούμε στην ΟΝΕ, κάθε φορά, θέτοντας έτσι εμπόδια σ’ αυτήν την εθνική προσπάθεια της χώρας. Το αποτέλεσμα δικαίωσε τις επιλογές της Κυβέρνησης, δικαίωσε τους προϋπολογισμούς και είναι βέβαιο ότι ανάλογη εξέλιξη θα υπάρχει και με τις πρόσφατες και τρέχουσες δημοσιονομικές διαχειρίσεις. 
      Σας ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 16/4-11-2003 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικώς με τα στοιχεία εκτέλεσης του φετινού προϋπολογισμού. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 21.28΄ λύεται η συνεδρίαση για αύριο ημέρα Τρίτη 11 Νοεμβρίου 2003 και ώρα 18.00΄ με αντικείμενο εργασιών του Σώματος: νομοθετική εργασία: Αποφάσεις Βουλής, Οικονομική διαχείριση Βουλής
      Α) Μόνη συζήτηση και έγκριση του Απολογισμού Δαπανών της Βουλής για το οικονομικό έτος 2002. Β) Μόνη συζήτηση και ψήφιση του σχεδίου Προϋπολογισμού δαπανών της Βουλής για το οικονομικό έτος 2004, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ



3
Συνεδρίαση 10-11-03                 σελ.  

